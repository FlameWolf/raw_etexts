अध्यायः 025
जरासन्धवधः ॥ 1 ॥ जरासन्धेन बन्धीकृतानां राज्ञां कृष्णेन मोचनम् ॥ 2 ॥ मोचितै राजभिः कृष्णाय रत्नादिदानम् ॥ 3 ॥ कृष्णानुज्ञया जरासन्धपुत्रेण सहदेवेन पितुरौर्ध्वदैहिककरणम् ॥ 4 ॥ सहदेवं राज्येऽभिषिच्य श्रीकृष्णभीमार्जुनानामिन्द्रप्रस्थगमनम् ॥ 5 ॥ जरासन्धवधश्रवणहृष्टेन युधिष्ठिरेण पूजितस्य कृष्णस्य द्वारकागमनम् ॥ 6 ॥
	
001	वैशम्पायन उवाच 
001a	भीमसेनस्ततः कृष्णमुवाच यदुनन्दनम् ।
001c	बुद्धिमास्थाय विपुलां जरासन्धवधोप्सया ॥
002a	नायं पापो मया कृष्ण युक्तः स्यादनुरोधितुम् ।
002c	प्रायेण यदुशार्दूल बान्धवक्षयकृत्तव ॥
003a	एवमुक्तस्ततः कृष्णः प्रत्युवाच वृकोदरम् ।
003c	त्वरयन्पुरुषव्याघ्रो जरासन्धवधेप्सया ॥
004a	यत्ते दैवं परं सत्वं यच्च ते मातरिश्वनः ।
004c	बलं भीमं जरासन्धे दर्शयाशु तदद्य वै ॥
005a	`तवैष वध्यो दुर्बुद्धिर्जरासन्धो महारथः ।
005c	इत्यन्तरिक्षे त्वश्रौषं यदा वायुरवाप्यते ॥
006a	गोमन्ते पर्वतश्रेष्ठे येनैष परिमोक्षितः ।
006c	बलदेवबलं प्राप्य कोऽन्यो जीवेत्तु मागधात् ॥
007a	तदस्य मृत्युर्विहितस्त्वदृते न महाबल ।
007c	वायुं चिन्त्य महाबाहो जहीमं मगधाधिपम् ॥
008	वैशम्पायन उवाच 
008a	एवमुक्तस्ततो भीमो मनसाऽऽचिन्त्य मारुतम् ।
008c	जनार्दनं नमस्कृत्य परिष्वज्य च फल्गुनम्' ॥
009a	प्रभञ्जनबलाविष्टो जरासन्धमरिन्दमः ।
009c	उत्क्षिप्य भ्रामयामास बलवन्तं महाबलः ॥
010a	भ्रामयित्वा शतगुणं जानुभ्यां भरतर्षभ ।
010c	बभञ्ज पृष्टं सङ्क्षिप्य निष्पिष्य विननाद च ॥
011a	करे गृहीत्वा चरणं द्विधा चक्रे महाबलः ।
011c	तस्य निष्पिष्यमाणस्य पाण्डवस्य च गर्जतः ॥
012a	अभवत्तुमुलो नादः सर्वप्राणिभयङ्करः ।
012c	वित्रेसुर्मागधाः सर्वे स्त्रीणां गर्भाश्च सुस्रुवुः ॥
013a	भीमसेनस्य नादेन जरासन्धस्य चैव ह ।
013c	किन्नु स्याद्धिमवान्भिन्नः किन्नुस्विद्दीर्यते मही ॥
014a	इति वै मागधा जज्ञुर्भीमसेनस्य निखनात् ।
014c	`ततस्तु भगवान्कृष्णो जरासन्धजिघांसया ॥
015a	भीमसेनं समालोक्य नलं जग्राह पाणिना ।
015c	द्विधा चिच्छेद वै तत्तु जरासन्धवधं प्रति ॥
016a	ततस्त्वाज्ञाय तस्यैव पादमुत्क्षिप्य मारुतिः ।
016c	द्विधा बभञ्ज तद्गात्रं प्राक्षिपद्विननाद च ॥
017a	पुनः सन्धाय तु तदा जरासन्धः प्रतापवान् ।
017c	भीमेन च समागम्य बाहुयुद्धं चकार ह ॥
018a	तयोः समभवद्युद्धं तुमुलं रोमहर्षणम् ।
018c	सर्वलोकक्षयकरं सर्वभूतभयावहम् ॥
019a	पुनः कृष्णस्तमिरिणं द्विधा विच्छिद्य माधवः ।
019c	व्यत्यस्य प्राक्षिपत्तत्तु जरासन्धवधेप्सया ॥
020a	भीमसेनस्तदा ज्ञात्वा निर्बिभेद च मागधम् ।
020c	द्विधा व्यत्यस्य पादेन प्राक्षिपच्च ननाद ह ॥
021a	शुष्कमांसास्थिमेदस्त्वग्भिन्नमस्तिष्कपिण्डकः ।
021c	शवभूतस्तदा राजन्पिण्डीकृत इवाबभौ' ॥
022a	ततो राज्ञः कुलद्वारि प्रसुप्तमिव तं नृपम् ।
022c	रात्रौ गतासुमुत्सृज्य निश्चक्रमुररिन्दमाः ॥
023a	जरासन्धरथं कृष्णो योजयित्वा पताकिनम् ।
023c	आरोप्य भ्रातरौ चैव मोक्षयामास बान्धवान् ॥
024a	ते वै रत्नुभुजं कृष्णं रत्नार्हं पृथिवीश्वराः ।
024c	राजानं चक्ररासाद्य मोक्षिता महतो भयात् ॥
025a	अक्षतः शस्त्रसम्पन्नो जितारिः सह राजभिः ।
025c	रथमास्थाय तं दिव्यं निर्जगाम गिरिव्रजात् ॥
026a	यः स सोदर्यवान्नाम द्वियोधी कृष्णसारथिः ।
026c	अभ्यासघाती सन्दृश्यो दुर्जयः सर्वराजभिः ॥
027a	भीमार्जुनाभ्यां योधाभ्यामास्थितः कृष्णसारथिः ।
027c	शुशुभे रथवर्योऽसौ दुर्जयः सर्वधन्विभिः ॥
028a	शक्रविष्णू हि सङ्ग्रामे चेरतुस्तारकामये ।
028c	रथेन तेन वै कृष्ण उपारुह्य ययौ तदा ॥
029a	`एवमेतौ महाबाहू तदा दुष्करकारिणौ ।
029c	कृष्णप्रणीतौ लोकेऽस्मिन्रथे को द्रष्टुमर्हति ॥
030a	इत्यवोचन्व्रजन्तं तं जरासन्धपुरालयाः ।
030c	वासुदेवं नरश्रेष्ठं युक्तं वातजवैर्हयैः' ॥
031a	तप्तचामीकराभेण किङ्किणीजालमालिना ।
031c	मेघनिर्घोषनादेन जैत्रेणामित्रघातिना ॥
032a	येन शक्रो दानवानां जघान नवतीर्नव ।
032c	तं प्राप्य समहृष्यन्त रथं ते पुरुषर्षभाः ॥
033a	ततः कृष्णं महाबाहुं भ्रातृभ्यां सहितं तदा ।
033c	रथस्थं मागधा दृष्ट्वा समपद्यन्त विस्मिताः ॥
034a	हयैर्दिव्यैः समायुक्तो रथो वायुसमो जवे ।
034c	अधिष्ठितः स शुशुभे कृष्णेनातीव भारत ॥
035a	असङ्गो देवविहितस्तस्मिन्रथवरे ध्वजः ।
035c	योजनाद्ददृशे श्रीमानिन्द्रायुधसमप्रभः ॥
036a	चिन्तयामास कृष्णोऽथ गरुत्मन्तं स चाभ्ययात् ।
036c	क्षणे तस्मिन्स तेनासीच्चैत्यवृक्ष इवोत्थितः ॥
037a	व्यादितास्यैर्महानादैः सह भूतैर्ध्वजालयैः ।
037c	तस्मिन्रथवरे तस्थौ गुरुत्मान्पन्नगाशनः ॥
038a	दुर्निरीक्ष्यो हि भूतानां तेजसाऽऽभ्यधिकं बभौ ।
038c	आदित्य इव मध्याह्ने सहस्रकिरणावृतः ॥
039a	न सज्जति वृक्षेषु शस्त्रैश्चापि न रिष्यते ।
039c	दिव्यो ध्वजवरो राजन्दृश्यते चेह मानुषैः ॥
040a	तमास्थाय रथं दिव्यं पर्जन्यसमनिःस्वनम् ।
040c	निर्ययौ पुरुषव्याघ्रः पाण्डवाभ्यां सहाच्युतः ॥
041a	यं लेभे वासवाद्राजा वसुस्तस्माद्बृहद्रथः ।
041c	बृहद्रथात्क्रमेणैव प्राप्तो बार्हद्रथो रथम् ॥
042a	स निर्याय महाबाहुः पुण्डरीकेक्षणस्ततः ।
042c	गिरिव्रजाद्बहिस्तस्थौ समदेशे महायशाः ॥
043a	तत्रैनं नागराः सर्वे सत्कारेणाभ्ययुस्तदा ।
043c	ब्राह्मणप्रमुखा राजन्विधिदृष्टेन कर्मणा ॥
044a	बन्धनाद्विप्रमुक्ताश्च राजानो मधुसूदनम् ।
044c	पूजयामासुरूचुश्च स्तुतिपूर्वमिदं वचः ॥
045a	नैतच्चित्रं महाबाहो त्वयि देवकिनन्दने ।
045c	भीमार्जुनबलोपेते धर्मस्य प्रतिपालनम् ॥
046a	जरासन्धह्रदे घोरे दुःखपङ्के निमज्जताम् ।
046c	राज्ञां समभ्युद्धरणं यदिदं कृतमद्य वै ॥
047a	विष्णो समवसन्नानां गिरिदुर्गे सुदारुणे ।
047c	दिष्ट्या मोक्षाद्यशो दीप्तमाप्तं ते यदुनन्दन ॥
048a	किं कर्मः पुरुषव्याघ्र शाधि नः प्रणतिस्थितान् ।
048c	कृतमित्येव तद्विद्धि नृपैर्ययद्यपि दुष्करम् ॥
049	वैशम्पायन उवाच 
049a	तानुवाच हृषीकेशः समाश्वास्य महामनाः ।
049c	युधिष्ठिरो राजसूयं क्रतुमार्हतुमिच्छति ॥
050a	तस्य धर्मप्रवृत्तस्य पार्थिवत्वं चिकीर्षतः ।
050c	सर्वैर्भवद्भिर्विज्ञाय साहाय्यं क्रियतामिति ॥
051a	ततः सुप्रीतमनसस्ते नृपा नृपसत्तम ।
051c	तथेत्येवाब्रुवन्सर्वे प्रतिगृह्यास्य तां गिरम् ॥
052a	रत्नभाजं च दाशार्हं चक्रुस्ते पृथिवीश्वराः ।
052c	कृच्छ्राज्जग्राह गोविन्दस्तेषां तदनुकम्पया ॥
053a	जरासन्धात्मजश्चैव सहदेवो महामनाः ।
053c	निर्ययौ सजनामात्यः पुरस्कृत्य पुरोहितम् ॥
054a	स नीचैः प्रणतो भूत्वा बहुरत्नपुरोगमः ।
054c	सहदेवो नृणां देवं वासुदेवमुपस्थितः ॥
055a	भयार्ताय ततस्तस्मै कृष्णो दत्त्वाऽभयं तदा ।
055c	आददेऽस्य महार्हाणि रत्नानि पुरुषोत्तमः ॥
056	`सहदेव उवाच 
056a	यत्कृतं पुरुषव्याघ्र मम पित्रा जनार्दन ।
056c	तत्ते हृदि महाबाहो न कार्यं पुरुषोत्तम ॥
057a	त्वां प्रपन्नोऽस्मि गोविन्द प्रासदं कुरु मे प्रभो ।
057c	पितुरिच्छामि संस्कारं कर्तुं देवकिनन्दन ॥
058a	त्वत्तोऽभ्यनुज्ञां सम्प्राप्य भीमसेनात्तथार्जुनात् ।
058c	निर्भयो विचरिष्यामि यथाकामं यथासुखम् ॥
059	वैशम्पायन उवाच 
059a	एवं विज्ञाप्यमानस्य सहदेवस्य मारिष ।
059c	प्रहृष्टो देवकीपुत्रः पाण्डवौ च महारथौ ॥
060a	क्रियतां संस्क्रिया राजन्पितुस्त इति चाब्रुवन् ।
060c	तच्छ्रुत्वा वासुदेवस्य पार्थयोश्च स मागधः ॥
061a	प्रविश्य नगरं तूर्णं सह मन्त्रिभिरप्युत ।
061c	चितां चन्दनकाष्ठैश्च कालेयसरलैस्तथा ॥
062a	कालागरुसुगन्धैश्च तैलैश्च विविधैरपि ।
062c	घृतधाराशतैश्चैव सुमनोभिश्च भारत ॥
063a	समन्तादेव कीर्यन्तोऽदहन्त मगधाधिपम् ।
063c	उदकं तस्य चक्रेऽथ सहदेवः सहानुजः ॥
064a	कृत्वा पितुः स्वर्गगतिं निर्ययौ यत्र केशवः ।
064c	पाण्डवौ च महाभागौ भीमसेनार्जुनावुभौ ॥
065a	स प्रह्वः प्राञ्जलिर्भूत्वा व्यज्ञापयत माधवम् ।
065	सहदेव उवाच 
065c	इमे रत्नानि भूरीणि गोजाविमहिषादयः ॥
066a	हस्तिनोऽश्वाश्च गोविन्द वासांसि विविधानि च ।
066c	दीयतां धर्मराजाय यथा वा मन्यते भवान् ॥
067	वैशम्पायन उवाच 
067a	भयार्ताय ततस्तस्मै कृत्वा कृष्णोऽभयं तदा ।
067c	अभ्यषिञ्चत राजानं सहदेवं जनार्दनः ॥
068a	मागधानां महीपालं जरासन्धात्मजं तदा ।
068c	आददे च महार्हाणि रत्नानि पुरुषोत्तमः ॥
069a	गत्वैकत्वं स कृष्णेन पार्थाभ्यां चापि सत्कृतः ।
069c	विवेश मतिमान्राजा पुनर्बार्हद्रथं पुरम् ॥
070a	पार्थाभ्यां सहितः कृष्णः सर्वैश्च वसुधाधिपैः ।
070c	यथावयः समागम्य विससर्ज नराधिपान् ॥
071a	विसृज्य सर्वान्नृपतीन्राजसूये महात्मभिः ।
071c	आगन्तव्यं भवद्भिश्च धर्मराजप्रियेप्सुभिः ।
072a	एवमुक्ता माधवेन सर्वे ते वसुधाधिपाः ।
072c	एवमस्त्विति चाप्युक्त्वा समेताः परया मुदा ॥
073a	भीमार्जुनहृषीकेशैः प्रहृष्टाः प्रययुस्तदा ।
073c	रत्नान्यादाय भूरीणि ज्वलन्तो रिपुसूदनाः' ॥
074a	कृष्णस्तु सह पार्थाभ्यां श्रिया परमया युतः ।
074c	रत्नान्यादाय भूरीणि प्रययौ पुरुषर्षभः ॥
075a	इन्द्रप्रस्थमुपागम्य पाण्डवाभ्यां सहाच्युतः ।
075c	समेत्य धर्मराजानं प्रीयमाणोऽभ्यभाषत ॥
076a	दिष्ट्या भीमेन बलवाञ्जरासन्धो निपातितः ।
076c	राजानो मोक्षिताश्चेमे बन्धनान्नृपसत्तम ॥
077a	दिष्ट्या कुशलिनौ चेमौ भीमसेनधनञ्जयौ ।
077c	पुनः स्वनगरं प्राप्तावक्षताविति भारत ॥
078a	ततो युधिष्ठिरः कृष्णं पूजयित्वा यथार्हतः ।
078c	भीमसेनार्जुनौ चैव प्रहृष्टः परिषस्वजे ॥
079a	ततः क्षीणे जरासन्धे भ्रातृभ्यां विहितं जयम् ।
079c	अजातशत्रुरासाद्य मुमुदे भ्रातृभिः सह ॥
080a	`हृष्टश्च धर्मराड्वाक्यं जनार्दनमभाषत ।
080c	त्वां प्राप्य पुरुषव्याघ्र भीमसेनेन पातितः ॥
081a	मागधोऽसौ बलोन्मत्तो जरासन्धः प्रतापवान् ।
081c	राजसूयं क्रतुश्रेष्ठं प्राप्स्यामि विगतज्वरः ॥
082a	त्वद्बुद्धिबलमाश्रित्य यागार्होऽस्मि जनार्दन ।
082c	पीतं पृथिव्याः क्रुद्धेन यशस्ते पुरुषोत्तम ॥
083a	जरासन्धवधेनैव प्राप्तास्ते विपुलाः श्रियः ।
083	वैशम्पायन उवाच 
083c	एवं सम्भाष्य कौन्तेयः प्रादाद्रथवरं प्रभोः ॥
084ac	प्रतिगृह्य तु गोविन्दो जरासन्धस्य तं रथम् ॥
085a	प्रहृष्टस्तस्य मुमुदे फल्गुनेन जनार्दनः ।
085c	प्रीतिमानभवद्राजन्धर्मराजपुरस्कृतः' ॥
086a	यथावयः समागम्य भ्रातृभिः सह पाण्डवः ।
086c	सत्कृत्य पूजयित्वा च विससर्ज नराधिपान् ॥
087a	युधिष्ठिराभ्यनुज्ञातास्ते नृपा हृष्टमानसाः ।
087c	जग्मुः स्वदेशांस्त्वरिता यानैरुच्चावचैस्ततः ॥
088a	एवं पुरुषशार्दूलो महाबुद्धिर्जनार्दनः ।
088c	पाण्डवैर्घातयामास जरासन्धमरिं तदा ॥
089a	घातयित्वा जरासन्धं बुद्धिपूर्वमरिन्दमः ।
089c	धर्मराजमनुज्ञाप्य पृथां कृष्णां च भारत ॥
090a	सुभद्रां भीमसेनं च फाल्गुनं यमजौ तथा ।
090c	धौम्यमामन्त्रयित्वा च प्रययौ स्वां पुरीं प्रति ॥
091a	`पाण्डवैरनुधावद्भिर्युधिष्ठिरपुरोगमैः ।
091c	हर्षेण महता युक्तः प्राप्य चानुत्तमं यशः ।
091e	जगाम हृष्टः कृष्णस्तु पुनर्द्वारवतीं पुरीम्' ॥
092a	तेनैव रथमुख्येन मनसस्तुल्यगामिना ।
092c	धर्मराजविसृष्टेन दिव्येनानादयन्दिशः ॥
093a	ततो युधिष्ठिरमुखाः पाण्डवा भरतर्षभ ।
093c	प्रदक्षिणमकुर्वन्त कृष्णमक्लिष्टकारिणम् ॥
094a	ततो गते भगवति कृष्णे देवकिनन्दने ।
094c	जयं लब्ध्वा सुविपुलं राज्ञां दत्त्वाऽभयं तदा ॥
095a	संवर्धितं यशो भूयः कर्मणा तेन भारत ।
095c	द्रौपद्याः पाण्डवा राजन्परां प्रीतिमवर्धयन् ॥
096a	तस्मिन्काले तु यद्युक्तं धर्मकामार्थसंहितम् ।
096c	तद्राजा धर्मतश्चक्रे प्रजापालनकीर्तनम् ॥ ॥

इति श्रीमन्महाभारते सभापर्वणि जरासन्धवधपर्वणि पञ्चविंशोऽध्यायः ॥ 25 ॥
2-25-5 अवाप्यते प्राप्तः ॥
 2-25-8 एवमुक्तस्तदा भीमो जरासन्धमिति झ. पाठः ॥
 2-25-15 नलम् इरिणनामकं तृणविशेषम् ॥ 
2-25-22 कुलद्वारि गृहद्वारि ॥ 
2-25-35 असङ्गो रथस्पर्शहीनः ॥
