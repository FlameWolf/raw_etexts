अध्यायः 025
जरासन्धवधः ॥ 1 ॥ जरासन्धेन बन्धीकृतानां राज्ञां कृष्णेन मोचनम् ॥ 2 ॥ मोचितै राजभिः कृष्णाय रत्नादिदानम् ॥ 3 ॥ कृष्णानुज्ञया जरासन्धपुत्रेण सहदेवेन पितुरौर्ध्वदैहिककरणम् ॥ 4 ॥ सहदेवं राज्येऽभिषिच्य श्रीकृष्णभीमार्जुनानामिन्द्रप्रस्थगमनम् ॥ 5 ॥ जरासन्धवधश्रवणहृष्टेन युधिष्ठिरेण पूजितस्य कृष्णस्य द्वारकागमनम् ॥ 6 ॥
	
KK0202025001	वैशम्पायन उवाच 
KK0202025001a	भीमसेनस्ततः कृष्णमुवाच यदुनन्दनम् ।
KK0202025001c	बुद्धिमास्थाय विपुलां जरासन्धवधोप्सया ॥
KK0202025002a	नायं पापो मया कृष्ण युक्तः स्यादनुरोधितुम् ।
KK0202025002c	प्रायेण यदुशार्दूल बान्धवक्षयकृत्तव ॥
KK0202025003a	एवमुक्तस्ततः कृष्णः प्रत्युवाच वृकोदरम् ।
KK0202025003c	त्वरयन्पुरुषव्याघ्रो जरासन्धवधेप्सया ॥
KK0202025004a	यत्ते दैवं परं सत्वं यच्च ते मातरिश्वनः ।
KK0202025004c	बलं भीमं जरासन्धे दर्शयाशु तदद्य वै ॥
KK0202025005a	`तवैष वध्यो दुर्बुद्धिर्जरासन्धो महारथः ।
KK0202025005c	इत्यन्तरिक्षे त्वश्रौषं यदा वायुरवाप्यते ॥
KK0202025006a	गोमन्ते पर्वतश्रेष्ठे येनैष परिमोक्षितः ।
KK0202025006c	बलदेवबलं प्राप्य कोऽन्यो जीवेत्तु मागधात् ॥
KK0202025007a	तदस्य मृत्युर्विहितस्त्वदृते न महाबल ।
KK0202025007c	वायुं चिन्त्य महाबाहो जहीमं मगधाधिपम् ॥
KK0202025008	वैशम्पायन उवाच 
KK0202025008a	एवमुक्तस्ततो भीमो मनसाऽऽचिन्त्य मारुतम् ।
KK0202025008c	जनार्दनं नमस्कृत्य परिष्वज्य च फल्गुनम्' ॥
KK0202025009a	प्रभञ्जनबलाविष्टो जरासन्धमरिन्दमः ।
KK0202025009c	उत्क्षिप्य भ्रामयामास बलवन्तं महाबलः ॥
KK0202025010a	भ्रामयित्वा शतगुणं जानुभ्यां भरतर्षभ ।
KK0202025010c	बभञ्ज पृष्टं सङ्क्षिप्य निष्पिष्य विननाद च ॥
KK0202025011a	करे गृहीत्वा चरणं द्विधा चक्रे महाबलः ।
KK0202025011c	तस्य निष्पिष्यमाणस्य पाण्डवस्य च गर्जतः ॥
KK0202025012a	अभवत्तुमुलो नादः सर्वप्राणिभयङ्करः ।
KK0202025012c	वित्रेसुर्मागधाः सर्वे स्त्रीणां गर्भाश्च सुस्रुवुः ॥
KK0202025013a	भीमसेनस्य नादेन जरासन्धस्य चैव ह ।
KK0202025013c	किन्नु स्याद्धिमवान्भिन्नः किन्नुस्विद्दीर्यते मही ॥
KK0202025014a	इति वै मागधा जज्ञुर्भीमसेनस्य निखनात् ।
KK0202025014c	`ततस्तु भगवान्कृष्णो जरासन्धजिघांसया ॥
KK0202025015a	भीमसेनं समालोक्य नलं जग्राह पाणिना ।
KK0202025015c	द्विधा चिच्छेद वै तत्तु जरासन्धवधं प्रति ॥
KK0202025016a	ततस्त्वाज्ञाय तस्यैव पादमुत्क्षिप्य मारुतिः ।
KK0202025016c	द्विधा बभञ्ज तद्गात्रं प्राक्षिपद्विननाद च ॥
KK0202025017a	पुनः सन्धाय तु तदा जरासन्धः प्रतापवान् ।
KK0202025017c	भीमेन च समागम्य बाहुयुद्धं चकार ह ॥
KK0202025018a	तयोः समभवद्युद्धं तुमुलं रोमहर्षणम् ।
KK0202025018c	सर्वलोकक्षयकरं सर्वभूतभयावहम् ॥
KK0202025019a	पुनः कृष्णस्तमिरिणं द्विधा विच्छिद्य माधवः ।
KK0202025019c	व्यत्यस्य प्राक्षिपत्तत्तु जरासन्धवधेप्सया ॥
KK0202025020a	भीमसेनस्तदा ज्ञात्वा निर्बिभेद च मागधम् ।
KK0202025020c	द्विधा व्यत्यस्य पादेन प्राक्षिपच्च ननाद ह ॥
KK0202025021a	शुष्कमांसास्थिमेदस्त्वग्भिन्नमस्तिष्कपिण्डकः ।
KK0202025021c	शवभूतस्तदा राजन्पिण्डीकृत इवाबभौ' ॥
KK0202025022a	ततो राज्ञः कुलद्वारि प्रसुप्तमिव तं नृपम् ।
KK0202025022c	रात्रौ गतासुमुत्सृज्य निश्चक्रमुररिन्दमाः ॥
KK0202025023a	जरासन्धरथं कृष्णो योजयित्वा पताकिनम् ।
KK0202025023c	आरोप्य भ्रातरौ चैव मोक्षयामास बान्धवान् ॥
KK0202025024a	ते वै रत्नुभुजं कृष्णं रत्नार्हं पृथिवीश्वराः ।
KK0202025024c	राजानं चक्ररासाद्य मोक्षिता महतो भयात् ॥
KK0202025025a	अक्षतः शस्त्रसम्पन्नो जितारिः सह राजभिः ।
KK0202025025c	रथमास्थाय तं दिव्यं निर्जगाम गिरिव्रजात् ॥
KK0202025026a	यः स सोदर्यवान्नाम द्वियोधी कृष्णसारथिः ।
KK0202025026c	अभ्यासघाती सन्दृश्यो दुर्जयः सर्वराजभिः ॥
KK0202025027a	भीमार्जुनाभ्यां योधाभ्यामास्थितः कृष्णसारथिः ।
KK0202025027c	शुशुभे रथवर्योऽसौ दुर्जयः सर्वधन्विभिः ॥
KK0202025028a	शक्रविष्णू हि सङ्ग्रामे चेरतुस्तारकामये ।
KK0202025028c	रथेन तेन वै कृष्ण उपारुह्य ययौ तदा ॥
KK0202025029a	`एवमेतौ महाबाहू तदा दुष्करकारिणौ ।
KK0202025029c	कृष्णप्रणीतौ लोकेऽस्मिन्रथे को द्रष्टुमर्हति ॥
KK0202025030a	इत्यवोचन्व्रजन्तं तं जरासन्धपुरालयाः ।
KK0202025030c	वासुदेवं नरश्रेष्ठं युक्तं वातजवैर्हयैः' ॥
KK0202025031a	तप्तचामीकराभेण किङ्किणीजालमालिना ।
KK0202025031c	मेघनिर्घोषनादेन जैत्रेणामित्रघातिना ॥
KK0202025032a	येन शक्रो दानवानां जघान नवतीर्नव ।
KK0202025032c	तं प्राप्य समहृष्यन्त रथं ते पुरुषर्षभाः ॥
KK0202025033a	ततः कृष्णं महाबाहुं भ्रातृभ्यां सहितं तदा ।
KK0202025033c	रथस्थं मागधा दृष्ट्वा समपद्यन्त विस्मिताः ॥
KK0202025034a	हयैर्दिव्यैः समायुक्तो रथो वायुसमो जवे ।
KK0202025034c	अधिष्ठितः स शुशुभे कृष्णेनातीव भारत ॥
KK0202025035a	असङ्गो देवविहितस्तस्मिन्रथवरे ध्वजः ।
KK0202025035c	योजनाद्ददृशे श्रीमानिन्द्रायुधसमप्रभः ॥
KK0202025036a	चिन्तयामास कृष्णोऽथ गरुत्मन्तं स चाभ्ययात् ।
KK0202025036c	क्षणे तस्मिन्स तेनासीच्चैत्यवृक्ष इवोत्थितः ॥
KK0202025037a	व्यादितास्यैर्महानादैः सह भूतैर्ध्वजालयैः ।
KK0202025037c	तस्मिन्रथवरे तस्थौ गुरुत्मान्पन्नगाशनः ॥
KK0202025038a	दुर्निरीक्ष्यो हि भूतानां तेजसाऽऽभ्यधिकं बभौ ।
KK0202025038c	आदित्य इव मध्याह्ने सहस्रकिरणावृतः ॥
KK0202025039a	न सज्जति वृक्षेषु शस्त्रैश्चापि न रिष्यते ।
KK0202025039c	दिव्यो ध्वजवरो राजन्दृश्यते चेह मानुषैः ॥
KK0202025040a	तमास्थाय रथं दिव्यं पर्जन्यसमनिःस्वनम् ।
KK0202025040c	निर्ययौ पुरुषव्याघ्रः पाण्डवाभ्यां सहाच्युतः ॥
KK0202025041a	यं लेभे वासवाद्राजा वसुस्तस्माद्बृहद्रथः ।
KK0202025041c	बृहद्रथात्क्रमेणैव प्राप्तो बार्हद्रथो रथम् ॥
KK0202025042a	स निर्याय महाबाहुः पुण्डरीकेक्षणस्ततः ।
KK0202025042c	गिरिव्रजाद्बहिस्तस्थौ समदेशे महायशाः ॥
KK0202025043a	तत्रैनं नागराः सर्वे सत्कारेणाभ्ययुस्तदा ।
KK0202025043c	ब्राह्मणप्रमुखा राजन्विधिदृष्टेन कर्मणा ॥
KK0202025044a	बन्धनाद्विप्रमुक्ताश्च राजानो मधुसूदनम् ।
KK0202025044c	पूजयामासुरूचुश्च स्तुतिपूर्वमिदं वचः ॥
KK0202025045a	नैतच्चित्रं महाबाहो त्वयि देवकिनन्दने ।
KK0202025045c	भीमार्जुनबलोपेते धर्मस्य प्रतिपालनम् ॥
KK0202025046a	जरासन्धह्रदे घोरे दुःखपङ्के निमज्जताम् ।
KK0202025046c	राज्ञां समभ्युद्धरणं यदिदं कृतमद्य वै ॥
KK0202025047a	विष्णो समवसन्नानां गिरिदुर्गे सुदारुणे ।
KK0202025047c	दिष्ट्या मोक्षाद्यशो दीप्तमाप्तं ते यदुनन्दन ॥
KK0202025048a	किं कर्मः पुरुषव्याघ्र शाधि नः प्रणतिस्थितान् ।
KK0202025048c	कृतमित्येव तद्विद्धि नृपैर्ययद्यपि दुष्करम् ॥
KK0202025049	वैशम्पायन उवाच 
KK0202025049a	तानुवाच हृषीकेशः समाश्वास्य महामनाः ।
KK0202025049c	युधिष्ठिरो राजसूयं क्रतुमार्हतुमिच्छति ॥
KK0202025050a	तस्य धर्मप्रवृत्तस्य पार्थिवत्वं चिकीर्षतः ।
KK0202025050c	सर्वैर्भवद्भिर्विज्ञाय साहाय्यं क्रियतामिति ॥
KK0202025051a	ततः सुप्रीतमनसस्ते नृपा नृपसत्तम ।
KK0202025051c	तथेत्येवाब्रुवन्सर्वे प्रतिगृह्यास्य तां गिरम् ॥
KK0202025052a	रत्नभाजं च दाशार्हं चक्रुस्ते पृथिवीश्वराः ।
KK0202025052c	कृच्छ्राज्जग्राह गोविन्दस्तेषां तदनुकम्पया ॥
KK0202025053a	जरासन्धात्मजश्चैव सहदेवो महामनाः ।
KK0202025053c	निर्ययौ सजनामात्यः पुरस्कृत्य पुरोहितम् ॥
KK0202025054a	स नीचैः प्रणतो भूत्वा बहुरत्नपुरोगमः ।
KK0202025054c	सहदेवो नृणां देवं वासुदेवमुपस्थितः ॥
KK0202025055a	भयार्ताय ततस्तस्मै कृष्णो दत्त्वाऽभयं तदा ।
KK0202025055c	आददेऽस्य महार्हाणि रत्नानि पुरुषोत्तमः ॥
KK0202025056	`सहदेव उवाच 
KK0202025056a	यत्कृतं पुरुषव्याघ्र मम पित्रा जनार्दन ।
KK0202025056c	तत्ते हृदि महाबाहो न कार्यं पुरुषोत्तम ॥
KK0202025057a	त्वां प्रपन्नोऽस्मि गोविन्द प्रासदं कुरु मे प्रभो ।
KK0202025057c	पितुरिच्छामि संस्कारं कर्तुं देवकिनन्दन ॥
KK0202025058a	त्वत्तोऽभ्यनुज्ञां सम्प्राप्य भीमसेनात्तथार्जुनात् ।
KK0202025058c	निर्भयो विचरिष्यामि यथाकामं यथासुखम् ॥
KK0202025059	वैशम्पायन उवाच 
KK0202025059a	एवं विज्ञाप्यमानस्य सहदेवस्य मारिष ।
KK0202025059c	प्रहृष्टो देवकीपुत्रः पाण्डवौ च महारथौ ॥
KK0202025060a	क्रियतां संस्क्रिया राजन्पितुस्त इति चाब्रुवन् ।
KK0202025060c	तच्छ्रुत्वा वासुदेवस्य पार्थयोश्च स मागधः ॥
KK0202025061a	प्रविश्य नगरं तूर्णं सह मन्त्रिभिरप्युत ।
KK0202025061c	चितां चन्दनकाष्ठैश्च कालेयसरलैस्तथा ॥
KK0202025062a	कालागरुसुगन्धैश्च तैलैश्च विविधैरपि ।
KK0202025062c	घृतधाराशतैश्चैव सुमनोभिश्च भारत ॥
KK0202025063a	समन्तादेव कीर्यन्तोऽदहन्त मगधाधिपम् ।
KK0202025063c	उदकं तस्य चक्रेऽथ सहदेवः सहानुजः ॥
KK0202025064a	कृत्वा पितुः स्वर्गगतिं निर्ययौ यत्र केशवः ।
KK0202025064c	पाण्डवौ च महाभागौ भीमसेनार्जुनावुभौ ॥
KK0202025065a	स प्रह्वः प्राञ्जलिर्भूत्वा व्यज्ञापयत माधवम् ।
KK0202025065	सहदेव उवाच 
KK0202025065c	इमे रत्नानि भूरीणि गोजाविमहिषादयः ॥
KK0202025066a	हस्तिनोऽश्वाश्च गोविन्द वासांसि विविधानि च ।
KK0202025066c	दीयतां धर्मराजाय यथा वा मन्यते भवान् ॥
KK0202025067	वैशम्पायन उवाच 
KK0202025067a	भयार्ताय ततस्तस्मै कृत्वा कृष्णोऽभयं तदा ।
KK0202025067c	अभ्यषिञ्चत राजानं सहदेवं जनार्दनः ॥
KK0202025068a	मागधानां महीपालं जरासन्धात्मजं तदा ।
KK0202025068c	आददे च महार्हाणि रत्नानि पुरुषोत्तमः ॥
KK0202025069a	गत्वैकत्वं स कृष्णेन पार्थाभ्यां चापि सत्कृतः ।
KK0202025069c	विवेश मतिमान्राजा पुनर्बार्हद्रथं पुरम् ॥
KK0202025070a	पार्थाभ्यां सहितः कृष्णः सर्वैश्च वसुधाधिपैः ।
KK0202025070c	यथावयः समागम्य विससर्ज नराधिपान् ॥
KK0202025071a	विसृज्य सर्वान्नृपतीन्राजसूये महात्मभिः ।
KK0202025071c	आगन्तव्यं भवद्भिश्च धर्मराजप्रियेप्सुभिः ।
KK0202025072a	एवमुक्ता माधवेन सर्वे ते वसुधाधिपाः ।
KK0202025072c	एवमस्त्विति चाप्युक्त्वा समेताः परया मुदा ॥
KK0202025073a	भीमार्जुनहृषीकेशैः प्रहृष्टाः प्रययुस्तदा ।
KK0202025073c	रत्नान्यादाय भूरीणि ज्वलन्तो रिपुसूदनाः' ॥
KK0202025074a	कृष्णस्तु सह पार्थाभ्यां श्रिया परमया युतः ।
KK0202025074c	रत्नान्यादाय भूरीणि प्रययौ पुरुषर्षभः ॥
KK0202025075a	इन्द्रप्रस्थमुपागम्य पाण्डवाभ्यां सहाच्युतः ।
KK0202025075c	समेत्य धर्मराजानं प्रीयमाणोऽभ्यभाषत ॥
KK0202025076a	दिष्ट्या भीमेन बलवाञ्जरासन्धो निपातितः ।
KK0202025076c	राजानो मोक्षिताश्चेमे बन्धनान्नृपसत्तम ॥
KK0202025077a	दिष्ट्या कुशलिनौ चेमौ भीमसेनधनञ्जयौ ।
KK0202025077c	पुनः स्वनगरं प्राप्तावक्षताविति भारत ॥
KK0202025078a	ततो युधिष्ठिरः कृष्णं पूजयित्वा यथार्हतः ।
KK0202025078c	भीमसेनार्जुनौ चैव प्रहृष्टः परिषस्वजे ॥
KK0202025079a	ततः क्षीणे जरासन्धे भ्रातृभ्यां विहितं जयम् ।
KK0202025079c	अजातशत्रुरासाद्य मुमुदे भ्रातृभिः सह ॥
KK0202025080a	`हृष्टश्च धर्मराड्वाक्यं जनार्दनमभाषत ।
KK0202025080c	त्वां प्राप्य पुरुषव्याघ्र भीमसेनेन पातितः ॥
KK0202025081a	मागधोऽसौ बलोन्मत्तो जरासन्धः प्रतापवान् ।
KK0202025081c	राजसूयं क्रतुश्रेष्ठं प्राप्स्यामि विगतज्वरः ॥
KK0202025082a	त्वद्बुद्धिबलमाश्रित्य यागार्होऽस्मि जनार्दन ।
KK0202025082c	पीतं पृथिव्याः क्रुद्धेन यशस्ते पुरुषोत्तम ॥
KK0202025083a	जरासन्धवधेनैव प्राप्तास्ते विपुलाः श्रियः ।
KK0202025083	वैशम्पायन उवाच 
KK0202025083c	एवं सम्भाष्य कौन्तेयः प्रादाद्रथवरं प्रभोः ॥
KK0202025084ac	प्रतिगृह्य तु गोविन्दो जरासन्धस्य तं रथम् ॥
KK0202025085a	प्रहृष्टस्तस्य मुमुदे फल्गुनेन जनार्दनः ।
KK0202025085c	प्रीतिमानभवद्राजन्धर्मराजपुरस्कृतः' ॥
KK0202025086a	यथावयः समागम्य भ्रातृभिः सह पाण्डवः ।
KK0202025086c	सत्कृत्य पूजयित्वा च विससर्ज नराधिपान् ॥
KK0202025087a	युधिष्ठिराभ्यनुज्ञातास्ते नृपा हृष्टमानसाः ।
KK0202025087c	जग्मुः स्वदेशांस्त्वरिता यानैरुच्चावचैस्ततः ॥
KK0202025088a	एवं पुरुषशार्दूलो महाबुद्धिर्जनार्दनः ।
KK0202025088c	पाण्डवैर्घातयामास जरासन्धमरिं तदा ॥
KK0202025089a	घातयित्वा जरासन्धं बुद्धिपूर्वमरिन्दमः ।
KK0202025089c	धर्मराजमनुज्ञाप्य पृथां कृष्णां च भारत ॥
KK0202025090a	सुभद्रां भीमसेनं च फाल्गुनं यमजौ तथा ।
KK0202025090c	धौम्यमामन्त्रयित्वा च प्रययौ स्वां पुरीं प्रति ॥
KK0202025091a	`पाण्डवैरनुधावद्भिर्युधिष्ठिरपुरोगमैः ।
KK0202025091c	हर्षेण महता युक्तः प्राप्य चानुत्तमं यशः ।
KK0202025091e	जगाम हृष्टः कृष्णस्तु पुनर्द्वारवतीं पुरीम्' ॥
KK0202025092a	तेनैव रथमुख्येन मनसस्तुल्यगामिना ।
KK0202025092c	धर्मराजविसृष्टेन दिव्येनानादयन्दिशः ॥
KK0202025093a	ततो युधिष्ठिरमुखाः पाण्डवा भरतर्षभ ।
KK0202025093c	प्रदक्षिणमकुर्वन्त कृष्णमक्लिष्टकारिणम् ॥
KK0202025094a	ततो गते भगवति कृष्णे देवकिनन्दने ।
KK0202025094c	जयं लब्ध्वा सुविपुलं राज्ञां दत्त्वाऽभयं तदा ॥
KK0202025095a	संवर्धितं यशो भूयः कर्मणा तेन भारत ।
KK0202025095c	द्रौपद्याः पाण्डवा राजन्परां प्रीतिमवर्धयन् ॥
KK0202025096a	तस्मिन्काले तु यद्युक्तं धर्मकामार्थसंहितम् ।
KK0202025096c	तद्राजा धर्मतश्चक्रे प्रजापालनकीर्तनम् ॥ ॥

इति श्रीमन्महाभारते सभापर्वणि जरासन्धवधपर्वणि पञ्चविंशोऽध्यायः ॥ 25 ॥
2-25-5 अवाप्यते प्राप्तः ॥
 2-25-8 एवमुक्तस्तदा भीमो जरासन्धमिति झ. पाठः ॥
 2-25-15 नलम् इरिणनामकं तृणविशेषम् ॥ 
2-25-22 कुलद्वारि गृहद्वारि ॥ 
2-25-35 असङ्गो रथस्पर्शहीनः ॥
