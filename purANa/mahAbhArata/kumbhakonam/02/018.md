अध्यायः 018
राजानम्प्रति स्वस्वरूपमभिधाय जराया अन्तर्धानम् ॥ 1 ॥
	
KK0201018001	राक्षस्युवाच 
KK0201018001a	जरा नामास्मि भद्रं ते राक्षसी कामरूपिणी ।
KK0201018001c	तव वेश्मनि राजेन्द्र पूजिता न्यवसं सुखम् ॥
KK0201018002a	गृहे गृहे मनुष्याणां नित्यं तिष्ठामि राक्षसी ।
KK0201018002c	गृहदेवीति नाम्ना वै पुरा सृष्टा स्वयम्भुवा ॥
KK0201018003a	दानवानां विनाशाय स्थापिता दिव्यरूपिणी ।
KK0201018003c	यो मां भक्त्या लिखेत्कुड्ये सपुत्रां यौवनान्विताम् ॥
KK0201018004a	गृहे तस्य भवेद्वृद्धिरन्यथा क्षयमाप्नुयात् ।
KK0201018004c	त्वद्गृहे तिष्ठमानाऽहं पूजिताऽहं सदा विभो ॥
KK0201018005a	लिखिता चैव कुड्येषु पुत्रैर्बहुभिरावृता ।
KK0201018005c	गन्धपुष्पैस्तथा धूपैर्भक्ष्यभोज्यैः सुपूजिता ॥
KK0201018006a	साऽहं प्रत्युपकारार्थं चिन्तयन्त्यनिशं नृप ।
KK0201018006c	तवेमे पुत्रशकले दृष्टवत्यस्मि धार्मिका ।
KK0201018007a	संश्लेषिते मया दैवात्कुमारः समपद्यत ।
KK0201018007c	तव भाग्यान्महाराज हेतुमात्रमहं त्विह ॥
KK0201018008a	मेरुं वा खादितुं शक्ता किं पुनस्तव बालकम् ।
KK0201018008c	गृहसम्पूजनात्तुष्ट्या मया प्रत्यर्पितस्तव ॥
KK0201018009a	मम नाम्ना च लोकेऽस्मिन्ख्यात एव भविष्यति ।
KK0201018009	कृष्ण उवाच 
KK0201018009c	एवमुक्त्वा तु सा राजंस्तत्रैवान्तरधीयत ।
KK0201018009e	स सङ्गृह्य कुमारं तं प्रविवेश गृहं नृपः ॥
KK0201018010a	तस्य बालस्य यत्कृत्यं तच्चकार नृपस्तदा ।
KK0201018010c	आज्ञापयच्च राक्षस्या मगधेषु महोत्सवम् ॥
KK0201018011a	तस्य नामाकरोच्चैव पितामहसमः पिता ।
KK0201018011c	जरया सन्धितो यस्माज्जरासन्धो भवत्वयम् ॥
KK0201018012a	सोऽवर्धत महातेजा मागधाधिपतेः सुतः ।
KK0201018012c	प्रमाणबलसम्पन्नो हुताहुतिरिवानलः ॥
KK0201018013a	`एवं स ववृधे राजन्कुमारः पुष्करेक्षणः ।
KK0201018013c	कालेन महता चापि यौवनस्थो बभूव ह' ।
KK0201018013e	मातापित्रोर्नन्दकरः शुक्लपक्षे यथा शशी ॥ 

इति श्रीमन्महाभारते सभापर्वणि मन्त्रपर्वणि अष्टादशोऽध्यायः ॥ 18 ॥
