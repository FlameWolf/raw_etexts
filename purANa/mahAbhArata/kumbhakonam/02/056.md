अध्यायः 056

कृष्णस्य नरकं निहत्य तदीयधनरत्नादिकं शतोत्तरषोडशसहस्रस्त्रीसहितं मणिपर्वतं च गरुडमारोप्य स्वर्गलोकगमनम् ॥ 1 ॥ रामकृष्णयोः अदित्यै कुण्डलादिकं दत्त्वा अदितिशचीभ्यां सत्कृतया सत्यभामया सह द्वारकां प्रत्यागमनम् ॥ 2 ॥

KK0205056001	भीष्म उवाच ॥
KK0205056001	निहत्य नरकं भौमं सत्यभामासहायवान् ।
KK0205056001	सहितो लोकपालैश्च ददर्श नरकालयम् ॥
KK0205056002	अथास्य गृहमासाद्य नारकस्य महात्मनः ।
KK0205056002	ददर्श धनमक्षय्यं रत्नानि विविधानि च ॥
KK0205056003	मणिमुक्ताप्रवालानि वैडूर्यविकृतानि च ।
KK0205056003	विस्ताराल्पांश्चार्कमणीन्विपुलान्स्फाटिकानपि ॥
KK0205056004	जाम्बूनदमयान्येव शातकुम्भमयानि च ।
KK0205056004	प्रदीप्तज्वलनाभानि शीतरश्मिप्रभाणि च ॥
KK0205056005	हिरण्यवर्णं रुचिरं श्वेतमभ्यन्तरं गृहम् ।
KK0205056005	तदक्षय्यं गृहे दृष्टं नरकस्य धनं बहु ॥
KK0205056006	न हि राज्ञः कुबेरस्य तावद्धनसमुच्छ्रयः ।
KK0205056006	दृष्टपूर्वः पुरा साक्षान्महेन्द्रभवनेष्वपि ॥
KK0205056007	हते भौमे निशुम्भे च वासवः सगणोऽब्रवीत् ।
KK0205056007	दाशार्हपतिमासीनमाहृत्य मणिकुण्डले ॥
KK0205056008	हेमसूत्रा महाकक्ष्यास्तोमरैर्वीर्यशालिनः ।
KK0205056008	विमलानि पताकानि वासांसि विविधानि च ॥
KK0205056009	भीमरूपाश्च मातङ्गाः प्रवालविकृताः कुथाः ।
KK0205056009	ते च विंशतिसाहस्रा द्वास्तावत्यः करेणवः ॥
KK0205056010	अष्टौ शतसहस्राणि देशजाश्चोत्तमा हयाः ।
KK0205056010	गोभिश्चाविकृतैर्यावत्कामात्तव जनार्दन ॥
KK0205056011	एतत्ते प्रापयिष्यामि वृष्ण्यावासमरिन्दम ।
KK0205056011	वसु यत्त्रिषु लोकेषु धर्मेणावर्जितं त्वया ॥
KK0205056012	भीष्म उवाच ।
KK0205056012	देवगन्धर्वरत्नानि दैतेयासुरजानि च ।
KK0205056012	यानि सन्ति हिरण्यानि नरकस्य निवेशने ॥
KK0205056013	एतत्तु गरुडे सर्वं क्षिप्रमारोप्य वासवः ।
KK0205056013	दार्शार्हपतिना सार्धमुपायान्मणिपर्वतम् ॥
KK0205056014	चित्रग्रथितमेघाभः प्रबभौ मणिपर्वतः ।
KK0205056014	हेमचित्रवितानैश्च प्रासादैरुपशोभितः ॥
KK0205056015	हर्म्याणि च विशालानि मणिसोपानवन्ति च ।
KK0205056015	तत्रस्था वरवर्णिन्यो ददृशुर्मधुसूदनम् ॥
KK0205056016	गन्धर्वसुरमुख्यानां प्रिया दुहितरस्तदा ।
KK0205056016	त्रिविष्टपसमे देशे तिष्ठन्तमपराजितम् ॥
KK0205056017	परिवव्रुर्महाबाहुमेकवेणीधराः स्त्रियः ।
KK0205056017	सर्वाः काषायवासिन्यः सर्वाश्च नियतेन्द्रियाः ॥
KK0205056018	व्रतसन्तापजः शोके नात्र कश्चिदपीडयत् ।
KK0205056018	अरजांसि च वासांसि बिभ्रत्यः कौशिकान्यपि ॥
KK0205056019	समेत्य यदुसिंहस्य चक्रुरस्याञ्जलिं स्त्रियः ।
KK0205056019	ऊचुश्चैनं हृषीकेशं सर्वास्ताः कमलेक्षणाः ॥
KK0205056020	नारदेन समाख्यातमस्माकं पुरुषोत्तम ।
KK0205056020	आगमिष्यति गोविन्दः सुरकार्यार्थसिद्धये ॥
KK0205056021	सोऽसुरं नरकं हत्वा निशुम्भं मुरमेव च ।
KK0205056021	भौमं च सपरीवारं हयग्रीवं च दानवम् ॥
KK0205056022	तथा पञ्चजनं चैव प्राप्स्यते धनमक्षयम् ।
KK0205056022	सोऽचिरेणैव कालेन युष्मन्मोक्ता भविष्यति ॥
KK0205056023	एवमुक्त्वागमद्धीरो देवर्षिर्नारदस्तथा ।
KK0205056023	त्वां चिन्तयानाः सततं तपो घोरमुपास्महे ॥
KK0205056024	कालेऽतीते महाबाहुं कदा द्रक्ष्याम माधवम् ।
KK0205056024	इत्येवं हृदि सङ्कल्पं कृत्वा पुरुषसत्तम ।
KK0205056024	तपश्चराम सततं रक्ष्यमाणा हि दानवैः ॥
KK0205056025	ततोऽस्मत्प्रियकामार्थं भगवान्मारुतोऽब्रवीत् ।
KK0205056025	यथोक्तं नारदेनाथ न चिरात्तद्भविष्यति ॥
KK0205056026	भीष्म उवाच ॥
KK0205056026	तासां परमनारीणामृषभाक्षं पुरःस्थितम् ।
KK0205056026	ददृशुर्देवगन्धर्वा गृष्टीनामिव गोपतिम् ॥
KK0205056027	तस्य चन्द्रोपमं वक्त्रमुदीक्ष्य मुदितेन्द्रियाः ।
KK0205056027	सम्प्रहृष्टा महाबाहुमिदं वचनमब्रुवन् ॥
KK0205056028	सत्यव्रत पुरा वायुरिदमस्मानिहाब्रवीत् ।
KK0205056028	सर्वभूतहितज्ञश्च महर्षिरपि नारदः ॥
KK0205056029	विष्णुर्नारायणो देवः शङ्खचक्रगदासिभृत् ।
KK0205056029	स भौमं नरकं हत्वा भर्ता वो भविता ध्रुवम् ॥
KK0205056030	दिष्ट्या तस्यर्षिमुख्यस्य नारदस्य महात्मनः ।
KK0205056030	वचनादेव सत्यं नो भर्ता भवितुमर्हसि ॥
KK0205056031	यत्प्रियं बत पश्याम श्रुतं प्रियमरिन्दम ।
KK0205056031	दर्शनेन कृतार्थाः स्मो वयमस्य महात्मनः ॥
KK0205056032	उवाच हि यदुश्रेष्ठः सर्वास्ता जातमन्मथाः ।
KK0205056032	यथा ब्रूत विशालाक्ष्यस्तत्सर्वं वो भविष्यति ॥
KK0205056033	ततस्ता गरुडे सर्वाः सरत्नधनसञ्चयाः ।
KK0205056033	क्षिप्रमारोपयाञ्चक्रे भगवान्देवकीसुतः ॥
KK0205056034	सपक्षिगणमातङ्गं सव्यालमृगपन्नगम् ।
KK0205056034	शाखामृगगणैर्जुष्टं सप्रस्तरशिलातलम् ॥
KK0205056035	न्यङ्कुभिश्च वराहैश्च रुरुभिश्च निषेवितम् ।
KK0205056035	सप्रपातमहासानुं विचित्रशिखिसङ्कुलम् ॥
KK0205056036	स महेन्द्रानुजः शौरिश्चकार गुरुडोपरि ।
KK0205056036	पश्यतां सर्वभूतानामुत्पाट्य मणिपर्वतम् ॥
KK0205056037	उपेन्द्रं बलदेवं च वासवं च महाबलम् ।
KK0205056037	स्वपक्षबलविक्षेपैर्महाद्रिशिखरोपमः ॥
KK0205056038	दिक्षु सर्वासु संरावं स चक्रे गरुडो वहन् ।
KK0205056038	आरुजन्पर्वताग्राणि पादपांश्च समुत्क्षिपन् ॥
KK0205056039	सञ्जहार महाभ्राणि वैश्वानरपथं गतः ।
KK0205056039	ग्रहनक्षत्रताराणां सप्तर्षीणां स्वतेजसा ॥
KK0205056040	प्रभाजालमतिक्रम्य चाश्विनोश्च परन्तप ।
KK0205056040	प्राप्य पुण्यतमं स्थानं देवलोकमरिन्दमः ॥
KK0205056041	शक्रसद्म समासाद्य चावरुह्य जनार्दनः ।
KK0205056041	सोऽभिवाद्यादितेः पादावर्चितः सर्वदैवतैः ।
KK0205056041	ब्रह्मदक्षपुरोगैश्च प्रजापतिभिरेव च ॥
KK0205056042	अदितेः कुण्डले दिव्ये ददावथ तदा विभुः ।
KK0205056042	रत्नानि च परार्घ्याणि रामेण सह केशवः ॥
KK0205056043	प्रतिगृह्य च तत्सर्वमदितिर्वासवानुजम् ।
KK0205056043	पूजयामास दाशार्हं रामं च विगतज्वरा ॥
KK0205056044	शची महेन्द्रमहिषी कृष्णस्य महिषीं तदा ।
KK0205056044	सत्यभामां तु सङ्गृह्य अदित्यै सा न्यवेदयत् ॥
KK0205056045	सा तस्याः सत्यभामायाः कृष्णप्रियचिकीर्षया ।
KK0205056045	वरं प्रादाद्देवमाता सत्यायै विगतज्वरा ॥
KK0205056046	जरां न यास्यसि शुभे यावत्कृष्णोऽस्ति भूतले ।
KK0205056046	सर्वगन्धगुणोपेता भविष्यसि वरानने ॥
KK0205056047	विसृज्य सत्यभामा वै पौलोमीं च सुमध्यमा ।
KK0205056047	शच्यापि समनुज्ञाता ययौ कृष्णनिवेशनम् ॥
KK0205056048	सम्पूज्यमानस्त्रिदशैर्महर्षिगणसेवितः ।
KK0205056048	द्वारकां प्रययौ कृष्णो देवलोकादरिन्दमः ॥
KK0205056049	शीघ्रादेत्य महाबाहुर्दीर्घमध्वानमच्युतः ।
KK0205056049	वर्घमानपुरद्वारमाससाद सुरोत्तमः ॥ ॥

इति श्रीमन्महाभारते सभापर्वणि अर्घाहरणपर्वणि षट्पञ्चाशोऽध्यायः ॥ 56 ॥
