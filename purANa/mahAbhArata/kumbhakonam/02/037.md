अध्यायः 037

आमन्त्रितानां सर्वेषाम् आगमनम् ॥ 1 ॥

001	वैशम्पायन उवाच 		
001a	तत आमन्त्रिता राजन्राजानः सत्कृतास्तदा ।
001c	पुरेभ्यः प्रययुस्तेभ्यो विमानेभ्य इवामराः ॥
002a	ते वै दिग्भ्यः समापेतुः पार्थिवास्तत्र भारत ।
002c	समादाय महार्हाणि रत्नानि विविधानि च ॥
003a	तच्छ्रुत्वा धर्मराजस्य यज्ञे यज्ञविदस्तदा ।
003c	राजानः शतशस्तुष्टैर्मनोभिर्मनुजर्षभ ॥
004a	बहु वित्तं समादाय विविधं पार्थिवा ययुः ।
004c	द्रष्टुकामाः सभां चैव धर्मराजं च पाण्डवम् ॥
005a	स गत्वा हास्तिनपुरं नकुलः समितिञ्जयः ।
005c	भीष्ममामन्त्रयाञ्चक्रे धृतराष्ट्रं च पाण्डवः ॥
006a	प्रयतः प्राञ्जलिर्भूत्वा भारतानानयत्तदा ।
006c	धृतराष्ट्रं च भीष्मं च विदुरं च महामतिम् ॥
007ac	दुर्योधनमुखांश्चैव भ्रातॄन्सर्वानथानयत् ॥
008a	सत्कृत्यामन्त्रिताः सर्वे ह्याचार्यप्रमुखास्ततः ।
008c	प्रययुः प्रीतमनसो यज्ञं ब्रह्मपुरस्सराः ॥
009a	धृतराष्ट्रश्च भीष्मश्च विदुरस्च महामतिः ।
009c	दुर्योधनपुरोगाश्च भ्रातरः सर्व एव ते ।
009e	गान्धारराजः सुबलः शकुनिश्च महाबलः ॥
010a	अचलो वृषकश्चैव कर्णश्च रथिनां वरः ।
010c	तथा शल्यश्च बलवान्बाह्लिकश्च महाबलः ॥
011a	सोमदत्तोऽथ कौरव्यो भूरिर्भूरिश्रवाः शलः ।
011c	अश्वत्थामा कृपो द्रोणः सैन्धवश्च जयद्रथः ॥
012a	यज्ञसेनः सपुत्रश्च साल्वश्च वसुधाधिपः ।
012c	प्राग्ज्योतिषश्च नृपतिर्भगदत्तो महारथः ॥
013a	स तु सर्वैः सह म्लेच्छैः सागरानूपवासिभिः ।
013c	पार्वतीयाश्च राजानो राजा चैव बृहद्बलः ॥
014a	पौण्ड्रको वासुदेवश्च वङ्गः कालिङ्गकस्तथा ।
014c	आकर्षाः कुन्तलाश्चैव गालवाश्चान्ध्रकास्तथा ॥
015a	द्राविडाः सिंहलाश्चैव राजा काश्मीरकस्तथा ।
015c	कुन्तिभोजो महातेजाः पार्थिवो गौरवाहनः ॥
016a	बाह्लिकाश्चापरे शूरा राजानः सर्व एव ते ।
016c	विराटः सह पुत्राभ्यां मावेल्लश्च महाबलः ॥
017a	राजानो राजपुत्राश्च नानाजनपदेश्वराः ।
017c	शिशुपालो महावीर्यः सह पुत्रेण भारत ॥
018a	आगच्छत्पाण्डवेयस्य यज्ञं समरदुर्मदः ।
018c	रामश्चैवानिरुद्धश्च कङ्कश्च सहसारणः ॥
019a	गदप्रद्युम्नसाम्बाश्च चारुदेष्णश्च वीर्यवान् ।
019c	उल्मुको निशठश्चैव वीरश्चाङ्गावहस्तथा ॥
020a	वृष्णयो निखिलाश्चान्ये समाजग्मुर्महारथाः ।
020c	एते चान्ये च बहवो राजानो मध्यदेशजाः ॥
021a	आजग्मुः पाण्डुपुत्रस्य राजसूयं महाक्रतुम् ।
021c	ददुस्तेषामावसथान्धर्मराजस्य शासनात् ॥
022a	बहुभक्ष्यान्वितान्राजन्दीर्घिकावृक्षशोभितान् ।
022c	तथा धर्मात्मजः पूजां चक्रे तेषां महात्मनाम् ॥
023a	सत्कृताश्च यथोद्दिष्टाञ्जग्मुरावसथान्नृपाः ।
023c	कैलासशिखरप्रख्यान्मनोज्ञान्द्रव्यभूषितान् ॥
024a	सर्वतः संवृतानुच्चैः प्राकारैः सुकृतैः सितैः ।
024c	सुवर्णजालसंवीतान्मणिकुट्टिमभूषितान् ॥
025a	सुखारोहणसोपानान्महासनपरिच्छदान् ।
025c	स्नग्दामसमवच्छन्नानुत्तमागुरुगन्धिनः ॥
026a	हंसेन्दुवर्णसदृशानायोजनसुदर्शनान् ।
026c	असम्बाधान्समद्वारान्युतानुच्चावचैर्गुणैः ॥
027a	बहुधातुनिबद्धाङ्गान्हिमवच्छिखरानिव ।
027c	विश्रान्तास्ते ततोऽपश्यन्भूमिपा भूरिदक्षिणम् ॥
028a	वृतं सदस्यैर्बहुभिर्धर्मराजं युधिष्ठिरम् ।
028c	तत्सदः पार्थिवैः कीर्णं ब्राह्मणैश्च महर्षिभिः ।
028e	भ्राजते स्म तदा राजन्नाकपृष्ठं यथाऽमरैः ॥ 

इति श्रीमन्महाभारते सभापर्वणि दिग्विजयपर्वणि सप्तत्रिंशोऽध्यायः ॥ 37 ॥

2-37-8 ब्रह्मपुरस्सराः ब्राह्मणपुरस्सराः ॥
