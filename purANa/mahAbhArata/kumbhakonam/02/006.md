अध्यायः 006

उत्तमसभालाभगर्वितेन युधिष्ठिरेण सभाविषयकप्रश्ने नारदस्य इन्द्रादिसभावर्णन प्रतिज्ञानम् ॥ 1 ॥
	
001	वैशम्पायन उवाच 
001a	सम्पूज्याथाभ्यनुज्ञातो महर्षेर्वचनात्परम् ।
001c	प्रत्युवाचानुपूर्व्येण धर्मराजो युधिष्ठिरः ॥
002a	भगवन्न्याय्यमाहैतं यथावद्धर्मनिश्चयम् ।
002c	यथाशक्ति यथान्यायं क्रियतेऽयं विधिर्मया ॥
003a	राजभिर्यद्यथा कार्यं पुरा वै तन्न संशयः ।
003c	यथान्यायोपनीतार्थं कृतं हेतुमदर्थवत् ॥
004a	वयं तु सत्पथं तेषां यातुमिच्छामहे प्रभो ।
004c	न तु शक्यं तथा गन्तुं यथा तैर्नियतात्मभिः ॥
005	वैशम्पायन उवाच 
005a	एकमुक्त्वा स धर्मात्मा वाक्यं तदभिपूज्य च ।
005c	` तं तु विश्रान्तमासीनं देवर्षिममितद्युतिम्' ।
005e	मुहूर्तात्प्राप्तकालं च दृष्ट्वा लोकचरं मुनिम् ॥
006a	नारदं सुस्थमासीनमुपासीनो युधिष्ठिरः ।
006c	अपृच्छत्पाण्डवस्तत्र राजमध्ये महाद्युतिः ॥
007a	भवान्सञ्चरते लोकान्सदा नानाविधान्बहून् ।
007c	ब्रह्मणा निर्मितान्पूर्वं प्रेक्षमाणो मनोजवः ।
008a	ईदृशी भविता काचिद्दृष्टपूर्वा सभा क्वचित् ।
008c	इतो वा श्रेयसी ब्रह्मंस्तन्ममाचक्ष्व पृच्छतः ॥
009	वैशम्पायन उवाच 
009a	तच्छ्रुत्वा नारदस्तस्य धर्मराजस्य भाषितम् ।
009c	पाण्डवं प्रत्युवाचेदं स्मयन्मधुरया गिरा ॥
010	नारद उवाच 
010a	मानुषेषु न मे तात दृष्टपूर्वा न च श्रुता ।
010c	सभा मणिमयी राजन्यथेयं तव भारत ॥
011a	सभां तु पितृराजस्य वरुणस्य च धीमतः ।
011c	कथयिष्ये तथेन्द्रस्य कैलासनिलयस्य च ॥
012a	ब्रह्मणश्च सभां दिव्यां कथयिष्ये गतक्लमाम् ।
012c	दिव्यादिव्यैरभिप्रायैरुपेतां विश्वरूपिणीम् ॥
013a	देवैः पितृगणैः साध्यैर्यज्वभिर्नियतात्मभिः ।
013c	जुष्टां मुनिगणैः शान्तैर्वेदयज्ञैः सदक्षिणैः ।
013e	यदि ते श्रवणे बुद्धिर्वर्तते भरतर्षभ ॥
014a	नारदेनैवमुक्तस्तु धर्मराजो युधिष्ठिरः ।
014c	प्राञ्जलिर्भ्रातृभिः सार्धं तैश्च सर्वैर्द्विजोत्तमैः ॥
015a	नारदं प्रत्युवाचेदं धर्मराजो महामनाः ।
015c	सभाः कथय ताः सर्वाः श्रोतुमिच्छामहे वयम् ॥
016a	किन्द्रव्यास्ताः सभा ब्रह्मन्किंविस्ताराः किमायताः ।
016c	पितामहं च के तस्यां सभायां पर्युपासते ॥
017a	वासवं देवराजं च यमं वैवस्वतं च के ।
017c	वरुणं च कुबेरं च सभायां पर्युपासते ॥
018a	एतत्सर्वं यथान्यायं ब्रह्मर्षे वदतस्तव ।
018c	श्रोतुमिच्छाम सहिताः परं कौतूहलं हि नः ॥
019a	एवमुक्तः पाण्डवेन नारदः प्रत्यभाषत ।
019c	क्रमेण राजन्दिव्यास्ताः श्रूयन्तामिह नः सभाः ॥ 

इति श्रीमन्महाभारते सभापर्वणि मन्त्रपर्वणि षष्ठोऽध्यायः ॥ 6 ॥
2-6-11 कैलासनिलयस्य कुबेरस्य ॥
