अध्यायः 013

मन्त्रिभिः सह सम्मन्त्र्य कृतराजसूयकरणनिश्चयस्य युधिष्ठिरस्य श्रीकृष्णम्प्रति दूतप्रेषणम् ॥ 1 ॥ दूतेन सह इन्द्रप्रस्थमागतं श्रीकृष्णम्प्रति युधिष्ठिरोक्तिः ॥ 2 ॥
	
KK0201013001	वैशम्पायन उवाच 
KK0201013001a	ऋषेस्तद्वचनं श्रुत्वा निशश्वास युधिष्ठिरः ।
KK0201013001c	चिन्तयन्राजसूयेष्टिं न लेभे शर्म भारत ॥
KK0201013002a	राजर्षीणां च तं श्रुत्वा महिमानं महात्मनाम् ।
KK0201013002c	यज्वनां कर्मभिः पुण्यैर्लोकप्राप्तिं समीक्ष्य च ॥
KK0201013003a	हरिश्चन्द्रं च राजर्षि रोचमानं विशेषतः ।
KK0201013003c	यज्वानं यज्ञमाहर्तुं राजसूयमियेष सः ॥
KK0201013004a	युधिष्ठिरस्ततः सर्वानर्चयित्वा सभासदः ।
KK0201013004c	प्रत्यर्चितश्च तैः सर्वैर्यज्ञायैव मनो दधे ॥
KK0201013005a	स राजसूयं राजेन्द्र कुरूणामृषभस्तदा ।
KK0201013005c	आहर्तुं प्रवणं चक्रे मनः सञ्चिन्त्य चासकृत् ॥
KK0201013006a	भूयश्चाद्भुतवीर्यौजा धर्ममेवानुचिन्तयन् ।
KK0201013006c	किं हितं सर्वलोकानां भवेदिति मनो दधे ॥
KK0201013007a	अनुगृह्णन्प्रजाः सर्वाः सर्वधर्मभृतां वरः ।
KK0201013007c	अविशेषेण सर्वेषां हितं चक्रे युधिष्ठिरः ॥
KK0201013008a	सर्वेषां दीयतां देयं मुष्णन्कोपमदावुभौ ।
KK0201013008c	साधु धर्मेति धर्मेति नान्यच्छ्रूयेत भाषितम् ॥
KK0201013009a	एवं गते ततस्तस्मिन्पितरीवाश्वसञ्जनाः ।
KK0201013009c	न तस्य विद्यते द्वेष्टा ततोऽस्याजातशत्रुता ॥
KK0201013010a	परिग्रहान्नरेन्द्रस्य भीमस्य परिपालनात् ।
KK0201013010c	शत्रूणां क्षपणाच्चैव बीभत्सोः सव्यसाचिनः ॥
KK0201013011a	`बलीनां सम्यगुत्थानान्नकुलस्य यशस्विनः' ।
KK0201013011c	धीमतः सहदेवस्य धर्माणामनुशासनात् ॥
KK0201013012a	वैनत्यात्सर्वतश्चैव नकुलस्य स्वभावतः ।
KK0201013012c	अविग्रहा वीतभयाः स्वकर्मनिरताः सदा ॥
KK0201013013a	निकामवर्षाः स्फीताश्च आसञ्जनपदास्तथा ।
KK0201013013c	वार्धुषी यज्ञसत्वानि गोरक्षं कर्षणं वणिक् ॥
KK0201013014a	विशेषात्सर्वमेवैतत्सञ्जज्ञे राजकर्मणा ।
KK0201013014c	अनुकर्षं च निष्कर्षं व्याधिपावकमूर्च्छनम् ॥
KK0201013015a	सर्वमेव न तत्रासीद्धर्मनित्ये युधिष्ठिरे ।
KK0201013015c	दस्युभ्यो वञ्चकेभ्यश्च राज्ञः प्रति परस्परम् ॥
KK0201013016a	राजवल्लभतश्चैव नाश्रूयत मृषाकृतम् ।
KK0201013016c	प्रियं कर्तुमुपस्थातुं बलिकर्म स्वकर्मजम् ॥
KK0201013017a	अभिहर्तुं नृपाः षट्सु पृथक्जात्यैश्च नैगमैः ।
KK0201013017c	ववृधे विषयस्तत्र धर्मनित्ये युधिष्ठिरे ॥
KK0201013018a	कामतोऽप्युपयुञ्जानै राजसैर्लोभजैर्जनैः ।
KK0201013018c	सर्वव्यापी सर्वगुणी सर्वसाहः स सर्वराट् ॥
KK0201013019a	यस्मिन्नधिकृतः सम्राड् भ्राजमानो महायशाः ।
KK0201013019c	यत्र राजन्दश दिशः पितृतो मातृतस्तथा ।
KK0201013019e	अनुरक्ताः प्रजा आसन्नागोपाला द्विजातयः ॥
KK0201013020a	स मन्त्रिणः समानाय्य भ्रातृंश्च वदतां वरः ।
KK0201013020c	राजसूयं प्रति तदा पुनः पुनरपृच्छत ॥
KK0201013021a	ते पृच्छ्यमानाः सहिता वचोऽर्थ्यं मन्त्रिणस्तदा ।
KK0201013021c	युधिष्ठिरं महाप्राज्ञं यियक्षुमिदमब्रुवन् ॥
KK0201013022a	येनाभिषिक्तो नृपतिर्वारुणं गुणमृच्छति ।
KK0201013022c	तेन राजाऽपि तं कृत्स्नं सम्राड्गुणमभीप्सति ॥
KK0201013023a	तस्य सम्राड्गुणार्हस्य भवतः कुरुनन्दन ।
KK0201013023c	राजसूयस्य समयं मन्यन्ते सुहृदस्तव ॥
KK0201013024a	तस्य यज्ञस्य समयः स्वाधीनः क्षत्रसम्पदा ।
KK0201013024c	साम्ना षडग्नयो यस्मिंश्चीयन्ते शंसितव्रतैः ॥
KK0201013025a	दर्वीहोमानुपादाय सर्वान्यः प्राप्नुते क्रतून् ।
KK0201013025c	अभिषेकं च यज्ञान्ते सर्वजित्तेन चोच्यते ॥
KK0201013026a	समर्थोऽसि महाबाहो सर्वे ते वशगा वयम् ।
KK0201013026c	अचिरात्त्वं महाराज राजसूयमवाप्स्यसि ॥
KK0201013027a	अविचार्य महाराज राजसूये मनः कुरु ।
KK0201013027c	इत्येवं सुहृदः सर्वे पृथक्च सह चाब्रुवन् ॥
KK0201013028a	स धर्म्यं पाण्डवस्तेषां वचः श्रुत्वा विशाम्पते ।
KK0201013028c	धृष्टमिष्टं वरिष्टं च जग्राह मनसाऽरिहा ॥
KK0201013029a	श्रुत्वा सुहृद्वचस्तच्च जानंश्चाप्यात्मनः क्षमम् ।
KK0201013029c	`स प्रशस्तक्रियारम्भः परीक्षामुपचक्रमे ॥
KK0201013030	वैशम्पायन उवाच 
KK0201013030a	चतुर्भिर्भीमसेनाद्यैर्भ्रातृभिः सहितो हितम् ।
KK0201013030c	एवमुक्तस्तथा पार्थो धर्म एव मनो दधे ॥
KK0201013031a	स राजसूयं राजेन्द्रः कुरूणामृषभः क्रतुम् ।
KK0201013031c	जगाम मनसा सद्य आहरिष्यन्युधिष्ठिरः ॥
KK0201013032a	भूयस्त्वद्भुतवीर्योपि धर्ममेवानुपालयन् ' ।
KK0201013032c	पुनः पुनर्मनो दध्रे राजसूयाय भारत ॥
KK0201013033a	स भ्रातृभिः पुनर्धीमानृत्विग्भिश्च महात्मभिः ।
KK0201013033c	मन्त्रिभिश्चापि सहितो धर्मराजो युधिष्ठिरः ॥
KK0201013034a	धौम्यद्वैपायनाद्यैश्च मन्त्रयामास मन्त्रवित् ।
KK0201013034c	`विराटद्रुपदाभ्यां च सात्यकेन च धीमता ॥
KK0201013035a	युधामन्यूत्तमौजोभ्यां सौभद्रेण च धीमता ।
KK0201013035c	द्रौपदेयैः परं शूरैर्मन्त्रयामास संवृतः ॥
KK0201013036	युधिष्ठिर उवाच' 
KK0201013036a	भवन्तो राजसूयस्य सम्राडर्हस्य सुक्रतोः ।
KK0201013036c	श्रद्दधानस्य वदत ममावाप्तिः कथं भवेत् ॥
KK0201013037	वैशम्पायन उवाच 
KK0201013037a	एवमुक्तास्तु ते तेन राज्ञा राजीवलोचन ।
KK0201013037c	इदमूचुर्वचः काले धर्मराजं युधिष्ठिरम् ॥
KK0201013038a	अर्हस्त्वमसि धर्मज्ञ राजसूयं महाक्रतुम् ।
KK0201013038c	अथैवमुक्ते नृपतावृत्विग्भिर्ऋषिभिस्तथा ॥
KK0201013039a	मन्त्रिणो भ्रातरश्चास्य तद्वचः प्रत्यपूजयन् ।
KK0201013039c	स तु राजा महाप्राज्ञः पुनरेवात्मनाऽऽत्मवान् ॥
KK0201013040a	भूयो विममृशे पार्थो लोकानां हितकाम्यया ।
KK0201013040c	सामर्थ्ययोगं सम्प्रेक्ष्य देशकालौ व्ययागमौ ॥
KK0201013041a	विमृश्य सम्यक् च धिया कुर्वन्प्राज्ञो न सीदति ।
KK0201013041c	नहि यज्ञसमारम्भः केवलात्मविनिश्चयात् ॥
KK0201013042a	भवतीति समाज्ञाय यत्नतः कार्यमुद्वहन् ।
KK0201013042c	स निश्चयार्थं कार्यस्य कृष्णमेव जनार्दनम् ॥
KK0201013043a	सर्वलोकात्परं मत्वा जगाम मनसा हरिम् ।
KK0201013043c	अप्रमेयं महाबाहुं कामाज्जातमजं नृषु ॥
KK0201013044a	पाण्डवस्तर्कयामास कर्मभिर्देवसम्मतैः ।
KK0201013044c	नास्य किञ्चिदविज्ञातं नास्य किञ्चिदकर्मजम् ॥
KK0201013045a	न स किञ्चिन्न विषहेदिति कृष्णममन्यत ।
KK0201013045c	स तु तां नैष्ठिकीं बुद्धिं कृत्वा पार्थो युधिष्ठिरः ॥
KK0201013046a	गुरुवद्भूतगुरवे प्राहिणोद्दूतमञ्जसा ।
KK0201013046c	शीघ्रगेन रथेनाशु स दूतः प्राप्य यादवान् ॥
KK0201013047a	द्वारकावासिनं कृष्णं द्वारवत्यां समासदत् ।
KK0201013047c	`स प्रभुं प्राञ्जलिर्भूत्वा व्यज्ञापयत माधवम् ॥
KK0201013048	दूत उवाच 
KK0201013048a	धर्मराजो हृषीकेश धौम्यव्यासादिभिः सह ।
KK0201013048c	पाञ्चालमात्स्यसहितैर्भ्रातृभिश्चैव सर्वशः ॥
KK0201013049ac	त्वद्दर्शनं महाबाहो काङ्क्षते स युधिष्ठिरः ॥
KK0201013050	वैशम्पायन उवाच 
KK0201013050a	इन्द्रसेनवचः श्रुत्वा यादवप्रवरो बली' ।
KK0201013050c	दर्शनाकाङ्क्षिणं पार्थं दर्शनाकाङ्क्षयाच्युतः ॥
KK0201013051a	`आमन्त्र्य राजन्सुहृदो वसुदेवं च माधवः' ।
KK0201013051c	इन्द्रसेनेन सहित इन्द्रप्रस्थमगात्तदा ।
KK0201013051e	व्यतीत्य विविधान्देशांस्त्वरावान्क्षिप्रवाहनः ॥
KK0201013052a	इन्द्रप्रस्थगतं पार्थमभ्यगच्छज्जनार्दनः ।
KK0201013052c	स गृहे पितृवद्भ्रात्रा धर्मराजेन पूजितः ॥
KK0201013053a	भीमेन च ततोऽपश्यत्स्वसारं प्रीतिमान्पितुः ।
KK0201013053c	प्रीतः प्रीतेन सुहृदा रेमे स सहितस्तदा ॥
KK0201013054a	अर्जुनेन यमाभ्यां च गुरुवत्पर्युपासितः ।
KK0201013054c	तं विश्रान्तं शुभे देशे क्षणिनं कल्पमच्युतम् ।
KK0201013054e	धर्मराजः समागम्य ज्ञापयत्स्वप्रयोजनम् ॥
KK0201013055	युधिष्ठिर उवाच 
KK0201013055a	प्रार्थितो राजसूयो मे न चासौ केवलेप्सया ।
KK0201013055c	प्राप्यते येन तत्ते हि विदितं कृष्ण सर्वशः ॥
KK0201013056a	यस्मिन्सर्वं सम्भवति यश्च सर्वत्र पूज्यते ।
KK0201013056c	यश्च सर्वेश्वरो राजा राजसूयं स विन्दति ॥
KK0201013057a	तं राजसूयं सुहृदः कार्यमाहुः समेत्य मे ।
KK0201013057c	तत्र मे निश्चिततमं तव कृष्ण गिरा भवेत् ॥
KK0201013058a	केचिद्धि सौहृदा देवे न दोषं परिचक्षते ।
KK0201013058c	स्वार्थहेतोस्तथैवान्ये प्रियमेव वदन्त्युत ॥
KK0201013059a	प्रियमेव परीप्सन्ते केचिदात्मनि यद्धितम् ।
KK0201013059c	एवम्प्रायाश्च दृश्यन्ते जनवादाः प्रयोजने ॥
KK0201013060a	त्वं तु हेतूनतीत्यैतान्कामक्रोधौ व्युदस्य च ।
KK0201013060c	परमं यत्क्षमं लोके यथावद्वक्तुमर्हसि ॥ 

इति श्रीमन्महाभारते सभापर्वणि मन्त्रपर्वणि त्रयोदशोऽध्यायः ॥ 13 ॥
2-13-13 वार्धुषी वृद्ध्युपजीविका । यज्ञसत्वानि क्रतूनां सामर्थ्यानि सद्यः पुष्कलफलप्रदत्वादिविषयाणि ॥ 
अनुकर्षं दारिद्र्याद्राजकीयद्रव्यस्यातीतवर्षस्य ऋणत्वेन धारणम् । निष्कर्षं करार्थं प्रजापीडनम् । अवर्षणं चातिवर्षम् इति क. पाठः । मूर्च्छनं वृद्धिः ॥
2-13-17 नैगमैर्वणिग्भिः सह आसन्निति शेषः । इतरे नृपा वणिग्वद्येन करदीकृता इत्यर्थः । तत्र तस्मिन् विषयो देशः ॥
2-13-18 लोभजैर्विमोहोत्थैराजसैर्वृत्तिविशेषैस्तृष्णादिभिस्तादृशैरपि ववृधे वृद्धिमानभूत् ॥
2-13-22 येन कारेण वारुणं गुणं वृद्धिम् । तेन कारणेना ॥ 
2-13-52 भ्रात्रा पितृष्वसृजेन ॥
 2-13-54 क्षणिनं सावसरम् । कल्पं समर्थम् ॥
