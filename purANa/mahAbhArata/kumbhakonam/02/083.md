अध्यायः 083

विदुरस्य इन्द्रप्रस्थगमनम् ॥ 1 ॥ पाण्डवानां द्यूतसभाप्रवेशः ॥ 2 ॥

KK0207083001	वैशम्पायन उवाच ॥
KK0207083001a	ततः प्रायाद्विदुरोऽश्वैरुदारैर्महाजवैर्बलिभिः साधु दान्तैः ।
KK0207083001c	बलान्नियुक्तो धृतराष्ट्रेण राज्ञा मनीषिणां पाण्डवानां सकाशे ॥
KK0207083002a	सोऽभिपत्य तदध्वानमासाद्य नृपतेः पुरम् ।
KK0207083002c	प्रविवेश महाबुद्धिः पूज्यमानो द्विजातिभिः ॥
KK0207083003a	स राजगृहमासाद्य कुबेरभवनोपमम् ।
KK0207083003c	अभ्यागच्छत धर्मात्मा धर्मपुत्रं युधिष्ठिरम् ॥
KK0207083004a	तं वै राजा सत्यधृतिर्महात्मा अजातशत्रुर्विदुरं यथावत् ।
KK0207083004c	पूजापूर्वं प्रतिगृह्याजमीढस्ततोऽपृच्छद्धृतराष्ट्रं सपुत्रम् ॥
KK0207083005	युधिष्ठिर उवाच ॥
KK0207083005a	विज्ञायते ते मनसोऽप्रहर्षः कच्चित्क्षत्तः कुशलेनागतोऽसि ।
KK0207083005c	कच्चित्पुत्राः स्थविरस्यानुलोमा वशानुगाश्चापि विशोऽथ कच्चित् ॥
KK0207083006	विदुर उवाच ॥
KK0207083006a	राजा महात्मा कुशली सपुत्र आस्ते वृतो ज्ञातिभिरिन्द्रकल्पः ।
KK0207083006c	प्रीतो राजन्पुत्रगुणैर्विनीतो विशोक एवात्मरतिर्महात्मा ॥
KK0207083007a	इदं तु त्वां कुरुराजोऽभ्युवाच पूर्वं पृष्ट्वा कुशलं चाव्ययं च ।
KK0207083007c	इयं सभा त्वत्सभातुल्यरूपा भ्रातॄणां ते दृस्यतामेत्य पुत्र ॥
KK0207083008a	समागम्य भ्रातृभिः पार्थ तस्यां सुहृद्द्यूतं क्रियतां रम्यतां च ।
KK0207083008c	प्रीयामहे भवतां सङ्गमेन समागताः कुरवश्चापि सर्वे ॥
KK0207083009a	दुरोदरा विहिता ये तु तत्र महात्मना धृतराष्ट्रेण राज्ञा ।
KK0207083009c	तान्द्रक्ष्यसे कितवान्सन्निविष्टानित्यागतोऽहं नृपते तज्जुषस्व ॥
KK0207083010	युधिष्ठर उवाच ॥
KK0207083010a	द्यूते क्षत्तः कलहो विद्यते नः को वै द्यूतं रोचते बुध्यमानः ।
KK0207083010c	किं वा भवान्मन्यते युक्तरूपं भवद्वाक्ये सर्व एव स्थिताः स्मः ॥
KK0207083011	विदुर उवाच ॥
KK0207083011a	जानाम्यहं द्यूतमनर्थमूलं कृतश्च यत्नोऽस्य मया निवारणे ।
KK0207083011c	राजा च मां प्राहिमोत्त्वत्सकाशं श्रुत्वा विद्वञ्श्रेय इहाचरस्व ॥
KK0207083012	युधिष्ठिर उवाच ॥
KK0207083012a	के तत्रान्ये कितवा दीव्यमाना विना राज्ञो धृतराष्ट्रस्य पुत्रैः ।
KK0207083012c	पृच्छामि त्वां विदुर ब्रूहि नस्तान् यैर्दीव्यामः शतशः सन्निपत्य ॥
KK0207083013	विदुर उवाच ॥
KK0207083013a	गन्धारराजः शकुनिर्विशाम्पते राजाऽतिदेवी कृतहस्तो मताक्षः ।
KK0207083013c	विविंशतिश्चित्रसेनश्च राजा सत्यव्रतः पुरुमित्रो जयश्च ॥
KK0207083014	युधिष्ठिर उवाच ॥
KK0207083014a	महाभयाः कितवाः सन्निविष्टा मायोपधा देवितारोऽत्र सन्ति ।
KK0207083014c	धात्रा तु दिष्टस्य वशे किलेदं सर्वं जगत्तिष्ठति न स्वतन्त्रम् ॥
KK0207083015a	नाहं राज्ञो धृतराष्ट्रस्य शासनान्न गन्तुमिच्छामि कवे दुरोदरम् ।
KK0207083015c	इष्टो हि पुत्रस्य पिता सदैव तदस्मि कर्ता विदुरात्थ मां यथा ॥
KK0207083016a	न चाकामः शकुनिना देविताहं न चेन्मां जिष्णुराह्वयिता सभायाम् ।
KK0207083016c	आहूतोऽहं न निवर्ते कदाचित् तदाहितं शाश्वतं वै व्रतं मे ॥
KK0207083017	वैशम्पायन उवाच ॥
KK0207083017a	एवमुक्त्वा विदुरं धर्मराजः प्रायात्रिकं सर्वमाज्ञाप्य तूर्णम् ।
KK0207083017c	प्रायाच्छ्वोभूते सगणः सानुयात्रः सह स्त्रीभिर्दौपदामादि कृत्वा ॥
KK0207083018a	दैवं हि प्रज्ञां मुष्णाति चक्षुस्तेज इवापतत् ।
KK0207083018c	धातुश्च वशमन्वेति पाशैरिव नरः सितः ॥
KK0207083019a	इत्युक्त्वा प्रययौ राजा सह क्षत्त्रा युधिष्ठिरः ।
KK0207083019c	अमृष्यमाणस्तस्याथ समाह्वानमरिन्दमः ॥
KK0207083020a	बाह्लिकेन रथं यत्तमास्थाय परवीरहा ।
KK0207083020c	परिच्छन्नो ययौ पार्थो भ्रातृभिः सह पाण्डवः ।
KK0207083020e	राजश्रिया दीप्यमानो ययौ ब्रह्मपुरः सरः ॥
KK0207083021a	`सन्दिदेश ततः प्रेष्यानागतान्नगरं प्रति ।
KK0207083021c	ततस्ते नृपशार्दूल चक्रुर्वै नृपशासनम् ॥
KK0207083022a	ततो राजा महातेजाः संयम्य सपरिच्छदम् ।
KK0207083022c	ब्राह्मणैः स्वस्ति वाच्याथ प्रययौ मन्दिराद्बहिः॥
KK0207083023a	ब्राह्मणेभ्यो धनं दत्त्वा गत्यर्थं स यथाविधि ।
KK0207083023c	अन्येभ्यः स तु दत्त्वा च गन्तुमेवोपचक्रमे ॥
KK0207083024a	सर्वलक्षणसम्पन्नं राजहंसपरिच्छदम् ।
KK0207083024c	तमारुह्य महाराजो गजेन्द्रं षष्टिहायनम् ॥
KK0207083025a	हारी किरीटी हेमाभः सर्वाभरणभूषितः ।
KK0207083025c	रराज राजन्पार्थो वै परया नृपशोभया ॥
KK0207083026a	रुक्मवेदिगतः प्राज्यो ज्वलन्निव हुताशनः ।
KK0207083026c	ततो जगाम राजा स प्रहृष्टनरवाहनः ॥
KK0207083027a	रथघोषेण महता पूरयन्वै नभः स्थलम् ।
KK0207083027c	संस्तूयमानः स्तुतिभिः सूतमागधवन्दिभिः ॥
KK0207083028a	महासैन्येन सहितो यथादित्यः स्वरश्मिभिः ।
KK0207083028c	पाण्डुरेणातपत्रेण ध्रियमाणेन मूर्धनि ॥
KK0207083029a	बभौ युधिष्ठिरो राजा पौर्णमास्यामिवोडुराट् ।
KK0207083029c	चामरैर्हेमदण्डैश्च धूयमानः समन्ततः ॥
KK0207083030a	जयाशिषः प्रहृष्टानां नराणां पथि पाण्डवः ।
KK0207083030c	प्रत्यगृह्णाद्यथान्यायं यथावद्भरतर्षभः ॥
KK0207083031a	तथैव सैनिका राजन्राजानमनुयान्ति ये ।
KK0207083031c	तेषां हलहलाशब्दो दिवं स्तब्धः प्रतिष्ठितः ॥
KK0207083032a	नृपस्याग्ने ययौ राजन्भीमसेनो रथी बली ।
KK0207083032c	उभौ पार्श्वगतौ राज्ञः सतल्पौ वै सुकल्पितौ ॥
KK0207083033a	अधिरूढौ यमौ चापि जग्मतुर्भरतर्षभ ।
KK0207083033c	शोभयन्तौ महासैन्यं तावुभौ रूपशालिनौ ॥
KK0207083034a	पृष्ठतोऽनुययौ जिष्णुर्वीरः शस्त्रभृतां वरः ।
KK0207083034c	श्वेताश्वो गाण्डिवं गृह्य अग्निदत्तं रथं गतः ॥
KK0207083035a	सैन्यमध्ये ययौ राजन्कुरुराजो युधिष्ठिरः ।
KK0207083035c	द्रौपदीप्रमुखा नार्यः सानुगाः सपरिच्छदाः ॥
KK0207083036a	आरुह्य ता विचित्राङ्ग्यो यानानि विविधानि च ।
KK0207083036c	महत्या सेनया राजन्नग्रे राज्ञो ययुस्तदा ॥
KK0207083037a	समृद्धनरनागाश्वं सपताकरथध्वजम् ।
KK0207083037c	सन्नद्धवरनिस्त्रिंशं पथि निर्घोषनिःस्वनम् ॥
KK0207083038a	शङ्खदुन्दुभितालानां वेणुवीणानुवनादितम् ।
KK0207083038c	शुशुभे पाण्डवं सैन्यं प्रयास्यत्तत्तदा नृप ॥
KK0207083039a	यथा कुबेरो लङ्कायां पुरा चात्यन्तशोभया ।
KK0207083039c	महत्या सेनया सार्धं गुरुमिन्द्रं स गच्छति ॥
KK0207083040a	तथा ययौ स पार्थोऽपि असङ्ख्येयविभूतिना ।
KK0207083040c	सुसमृद्धेन सैन्येन यथा वैश्रवणस्तथा ॥
KK0207083041a	स सरांसि नदीश्चैव वनान्युपवनानि च ।
KK0207083041c	अत्यक्रामन्महाराज पुरीं चाभ्यवपद्यत ॥
KK0207083042a	स हास्तिनसमीपे तु कुरुराजो युधिष्ठिरः ।
KK0207083042c	चक्रे निवेशनं तत्र ततः स सहसैनिकः ॥
KK0207083043a	शिवे देशे समे चैव न्यवसत्पाण्डवस्तदा ।
KK0207083043c	ततोराजन्समाहूय शोकविह्वलया गिरा ॥
KK0207083044a	एतद्वाक्यं च सर्वस्वं धृतराष्ट्रचिकीर्षितम् ।
KK0207083044c	आचचक्षे यथावृत्तं विदुरोऽथ नृपस्य ह ॥
KK0207083045a	तच्छ्रुत्वा भाषितं तेन धर्मराजोऽब्रवीदिदम् ।
KK0207083045c	न मर्षयाम्यहं क्षत्तः समाह्वानं व्रतं हि मे ।
KK0207083045e	स्वस्त्यस्तु लोके विप्राणां प्रजानां चैव सर्वदा ॥
KK0207083046	वैशम्पायन उवाच ॥
KK0207083046a	प्रविवेश ततो राजा नगरं नागसाह्वयम् ।
KK0207083046c	धृतराष्ट्रेण चाहूतः कालस्य समयेन च' ॥
KK0207083047a	स हास्तिनपुरं गत्वा धृतराष्ट्रगृहं ययौ ।
KK0207083047c	समियाय च धर्मात्मा धृतराष्ट्रेण पाण्डवः ॥
KK0207083048a	तथा भीष्मेण द्रोणेन कर्णेन च कृपेण च ।
KK0207083048c	समियाय यथान्यायं द्रौणिना च विभुः सह ॥
KK0207083049a	समेत्य च महाबाहुः सोमदत्तेन चैव ह ।
KK0207083049c	दूर्योधनेन सभ्रात्रा सौबलेन च वीर्यवान् ॥
KK0207083050a	ये चान्ये तत्र राजानः पूर्वमेव समागताः ।
KK0207083050c	दुःशासनेन वीरेण सर्वैर्भ्रातृभिरेव च ॥
KK0207083051a	जयद्रथेन च तथा कुरुभिश्चापि सर्वशः ।
KK0207083051c	ततः सर्वैर्महाबाहुर्भ्रातृभिः पिरवारितः ॥
KK0207083052a	प्रविवेश गृहं राज्ञो धृतराष्ट्रस्य धीमतः ।
KK0207083052c	ददर्श तत्र गान्धारीं देवीं पतिमनुव्रताम् ॥
KK0207083053a	स्नुषाभिः संवृतां शश्वत्ताराभिरिव रोहिणीम् ।
KK0207083053c	अभिवाद्य स गान्धारीं तया च प्रतिनन्दितः ॥
KK0207083054a	ददर्श पितरं वृद्धं प्रज्ञाचक्षुषमीश्वरम् ॥
KK0207083055c	राज्ञा मूर्धन्युपाघ्रातास्ते च कौरवनन्दनाः ।
KK0207083055a	चत्वारः पाण्डवा राजन्भीमसेनपुरोगमाः ॥
KK0207083056c	ततो हर्षः समभवत्कौरवाणां विशाम्पते ।
KK0207083056e	तान्दृष्ट्वा पुरुषव्याघ्रान्पाण्डवान्प्रियदर्शनान् ॥
KK0207083057a	विविशुस्तेऽभ्यनुज्ञाता रत्नवन्ति गृहाणि च ।
KK0207083057c	ददृशुश्चोपयातारो द्रौपदीप्रमुखाः स्त्रियः ॥
KK0207083058a	याज्ञसेन्याः परामृद्धिं दृष्ट्वा प्रज्वलितामिव ।
KK0207083058c	स्नुषास्ता धृतराष्ट्रस्य नातिप्रमनसोऽभवन् ॥
KK0207083059a	ततस्ते पुरुषव्याघ्रा गत्वा स्त्रीभिस्तु संविदम् ।
KK0207083059c	कृत्वा व्यायामपूर्वाणि कृत्यानि प्रतिकर्म च ॥
KK0207083060a	ततः कृताह्निकाः सर्वे दिव्यचन्दनभूषिताः ।
KK0207083060c	कल्याणमनसश्चैव ब्राह्मणान्स्वस्ति वाच्य च ॥
KK0207083061a	मनोज्ञमशनं भुक्त्वा विविशुः शरणान्यथ ।
KK0207083061c	उपगीयमाना नारीभिरस्वपन्कुरुपुङ्गवाः ॥
KK0207083062a	जगाम तेषां सा रात्रिः पुण्या रतिविहारिणाम् ।
KK0207083062c	स्तूयमानाश्च विश्रान्ताः काले निद्रामथात्यजन् ॥
KK0207083063a	सुखोषितास्ते रजनीं प्रातः सर्वे कृताह्निकाः ।
KK0207083063c	सभां रम्यां प्रविविशुः कितवैरभिनन्दिताः ॥ ॥

इति श्रीमन्महाभारते सभापर्वणि द्यूतपर्वणि त्र्यशीतितमोऽध्यायः ॥ 83 ॥

2-83-2 द्विजातिभिस्त्रैवर्णिकैः ॥ 2-83-6 आत्मरतिः आत्मनः स्वस्योत्कर्ष एव रतिर्यस्य नतु धर्ममन्वीक्षते इति भावः ॥ 2-83-7 अव्ययं धनादेरविनाशम् ॥ 2-83-9 दुरोदरा द्यूतकराः ॥ 2-83-17 आदि अविभक्तिकनिर्देशः ॥ 2-83-57 यातारः यातरः ॥ 2-83-59 संविदं मिथः कथाम् । व्यायामः श्रमापनोदनव्यापारः पूर्वो येषां तानि । प्रतिकर्म केशप्रसाधनादिपरिष्कारम् ॥
