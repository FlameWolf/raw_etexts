अध्यायः 095

धृतराष्ट्रानुज्ञया सभ्रातृकस्य युधिष्ठिरस्य इन्द्रप्रस्थगमनम् ॥ 1 ॥
	
001	युधिष्ठर उवाच 
001a	राजन्किं करवामस्ते प्रशाध्यस्मांस्त्वमीश्वरः ।
001c	नित्यं हि स्थातुमिच्छामस्तव भारत शासने ॥
002	धृतराष्ट्र उवाच 
002a	अजातशत्रो भद्रं ते अरिष्टं स्वस्ति गच्छत ।
002c	अनुज्ञाताः सहधनाः स्वराज्यमनुशासत ॥
003a	इदं चैवावबोद्धव्यं वृद्धस्य मम शासनम् ।
003c	मया निगदितं सर्वं पथ्यं निःश्रेयसं परम् ॥
004a	वेत्थ त्वं तात धर्माणां गतिं सूक्ष्मां युधिष्ठिर ।
004c	विनीतोऽसि महाप्राज्ञ वृद्धानां पर्युपासिता ॥
005a	यतो बुद्धिस्ततः शान्तिः प्रशमं गच्छ भारत ।
005c	नादारुणि पतेच्छस्त्रं दारुण्येतन्निपात्यते ॥
006a	न वैराण्यभिजानन्ति गुणान्पश्यन्ति नागुणान् ।
006c	विरोधं नाधिगच्छन्ति ये त उत्तमपूरुषाः ॥
007a	स्मरन्ति सुकृतान्येव न वैराणि कृतान्यपि ।
007c	सन्तः परार्थं कुर्वाणा नावेक्षन्ते प्रतिक्रियाम् ॥
008a	संवादे परुषाण्याहुर्युधिष्ठिर नराधमाः ।
008c	प्रत्याहुर्मध्यमास्त्वेतेऽनुक्ताः नराधमाः ।
009a	न चोक्ता नैव चानुक्तास्त्वहिताः परुषा गिरः ।
009c	प्रतिजल्पन्ति वै धीराः सदा तूत्तमपूरुषाः ॥
010a	स्मरन्ति सुकृतान्येव न वैराणि कृतान्यपि ।
010c	सन्तः प्रतिविजानन्तो लब्ध्वा प्रत्ययमात्मनः ॥
011a	असम्भिन्नार्यमर्यादाः साधवः प्रियदर्शनाः ।
011c	तथा चरितमार्येण त्वयाऽस्मिन्सत्समागमे ॥
012a	दुर्योधनस्य पारुष्यं तत्तात हृदि मा कृथाः ।
012c	मातरं चैव गान्धारीं मां च त्वं गुणकाङ्क्षया ॥
013a	उपस्थितं वृद्धमन्धं पितरं पश्य भारत ।
013c	प्रेक्षापूर्वं मया द्यूतमिदमासीदुपेक्षितम् ॥
014a	मित्राणि द्रष्टुकामेन पुत्राणां च बलाबलम् ।
014c	अशोच्याः कुरवो राजन्येषां त्वमनुशासिता ॥
015a	मन्त्री च विदुरो धीमान्सर्वशास्त्रविशारदः ।
015c	त्वयि धर्मोऽर्जुने धैर्यं भीमसेने पराक्रमः ॥
016a	शुद्धा च गुरुशुश्रूषा यमयोः पुरुषाग्र्ययोः ।
016c	अजातशत्रो भद्रं ते खाण्डवप्रस्थमाविश ।
016e	भ्रातृभिस्तेऽस्तु सौभ्रात्रं धर्मे ते धीयतां मनः ॥
017	वैशम्पायन उवाच 
017a	इत्युक्तो भरतश्रेष्ठ धर्मराजो युधिष्ठिरः ।
017c	कृत्वाऽऽर्यसमयं सर्वं प्रतस्थे भ्रातृभिः सह ॥
018a	ते रथान्मेघसङ्काशानास्थाय सह कृष्णया ।
018c	प्रययुर्हृष्टमनस इन्द्रप्रस्थं पुरोत्तमम् ॥ 

इति श्रीमन्महाभारते सभापर्वणि द्यूतपर्वणि पञ्चनवतितमोऽध्यायः ॥ 95 ॥
