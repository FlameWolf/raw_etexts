अध्यायः 059

कृष्णेनाहृतविभूतिविलोकनाय देवकीरुक्मिण्यादिस्त्रीणामागमनम् ॥ 1 ॥ सभामागतायाः यशोदासुतायाः रामकृष्णाभ्यां सत्कारः ॥ 2 ॥ सर्वेषां स्वस्वभवनगमनम् ॥ 3 ॥

KK0205059001	भीष्म उवाच ॥
KK0205059001a	ततः सर्वदशार्हाणामाहुकस्य च याः स्त्रियः ।
KK0205059001c	नन्दगोपस्य महिषी यशोदा लोकविश्रुता ॥
KK0205059002a	रेवती च महाभागा रुक्मिणी च पत्रिव्रता ।
KK0205059002c	सत्या जाम्बवती चोभे गान्धारी शिंशुमापि च ॥
KK0205059003a	विशोका लक्षणा चापि सुमित्रा केतुमा तथा ।
KK0205059003c	वासुदेवमहिष्योऽन्याः श्रिया सार्धं ययुस्तदा ॥
KK0205059004a	विभूतिं द्रष्टुमनसः केशवस्य महात्मनः ।
KK0205059004c	प्रीयमाणाः सभां जग्मुरालोकयितुमच्युतम् ॥
KK0205059005a	देवकी सर्वदेवीनां रोहिणी च पुरस्कृता ।
KK0205059005c	ददृशुर्देवमासीनं कृष्णं हलभृता सह ॥
KK0205059006a	तौ तु पूर्वमतिक्रम्य रोहिणीमभिवाद्य च ।
KK0205059006c	अभ्यवादयतां देवौ देवकीं रामकेशवौ ॥
KK0205059007a	सा ताभ्यामृषभाक्षाभ्यां पुत्राभ्यां शुशुभेऽधिकम् ।
KK0205059007c	देवकी देवमातेव मित्रेण वरुणेन च ॥
KK0205059008a	ततः प्राप्ता यशोदाया दुहिता वै क्षणेन हि ।
KK0205059008c	जाज्वल्यमाना वपुषा प्रभयाऽतीव भारत ॥
KK0205059009a	एकानङ्गेति यामाहुः कन्यां वै कामरूपिणीम् ।
KK0205059009c	यत्कृते सगणं कंसं जघान पुरुषोत्तमः ॥
KK0205059010a	ततः स भगवान्रामस्तामुपाक्रम्य भामिनाम् ।
KK0205059010c	मूर्ध्न्युपाघ्राय सव्येन परिजग्राह पाणिना ॥
KK0205059011a	तां च तत्रोपसम्प्राप्य प्रियामिव सखीमिमाम् ।
KK0205059011c	दक्षिणेन कराग्रेण पिरजग्राह माधवः ॥
KK0205059012a	ददृशुस्तां सभामध्ये भगिनीं रामकृष्णयोः ।
KK0205059012c	रुक्मपद्मशयां पद्मश्रीमिवोत्तमनाभयोः ॥
KK0205059013a	अथाक्षतमहावृष्ट्या लाजपुष्पघृतैरपि ।
KK0205059013c	वृष्णयोऽवाकिरन्प्रीताः सङ्कर्षणजनार्दनौ ॥
KK0205059014a	सबालाः सहवृद्धाश्च ये ज्ञातिकुलबान्धवाः ।
KK0205059014c	उपोपविविशुः प्रीता वृष्णयो मधुसूदनम् ॥
KK0205059015a	पूज्यमानो महाबाहुः पौराणां रतिवर्धनः ।
KK0205059015c	विवेश पुरुषव्याघ्रः स्ववेश्म मधुसूदनः ॥
KK0205059016a	रुक्मिण्या सहितो देव्या प्रमुमोद सुखी सुखम् ।
KK0205059016c	अनन्तरं च सत्याया जाम्बवत्याश्च भारत ॥
KK0205059017a	सर्वासां च यदुश्रेष्ठो गेहे गेहे विहारवान् ।
KK0205059017c	जगाम च हृषीकेशो रुक्मिण्याः सदनं पुनः ॥
KK0205059018a	एष तात महाबाहो विजयः शार्ङ्गधन्वनः ।
KK0205059018c	एतदर्थं च जन्माहुर्मानुषेषु महात्मनः ॥ ॥

इति श्रीमन्महाभारते सभापर्वणि अर्घाहरणपर्वणि एकोनषष्टितमोऽध्यायः ॥ 59 ॥
