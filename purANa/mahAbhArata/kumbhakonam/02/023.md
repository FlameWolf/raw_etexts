अध्यायः 023

कृष्णजरासन्धयोर्द्वेषकारणकथनम् ॥ 1 ॥

001	जनमेजय उवाच 
001a	किमर्थं वैरिणावास्तामुभौ तौ कृष्णमागधौ ।
001c	कथं च निर्जितः सङ्ख्ये जरासन्धेन माधवः ॥
002a	कश्च कंसो मागधस्य यस्य हेतोः स वैरवान् ।
002c	एतदाचक्ष्व मे सर्वं वैशम्पायन तत्वतः ॥
003	वैशम्पायन उवाच 
003a	यादवानामन्ववाये वसुदेवो महामतिः ।
003c	उदपद्यत वार्ष्णेयो ह्युग्रसेनस्य मन्त्रभृत् ॥
004a	उग्रसेनस्य कंसस्तु बभूव बलवान्सुतः ।
004c	ज्येष्ठो बहूनां कौरव्य सर्वशस्त्रविशारदः ॥
005a	जरासन्धस्य दुहिता तस्य भार्याऽतिविश्रुता ।
005c	राज्यशुक्लेन दत्ता सा जरासन्धेन धीमता ॥
006a	तदर्थमुग्रसेनस्य मधुरायां सुतस्तदा ।
006c	अभिषिक्तस्तदाऽमात्यैः स वै तीव्रपराक्रमः ॥
007a	ऐश्वर्यबलमत्तस्तु स तदा बलमोहितः ।
007c	निगृह्य पितरं भुङ्क्ते तद्राज्यं मन्त्रिभिः सह ॥
008a	वसुदेवस्य तत्कृत्यं न शृणोति स मन्दधीः ।
008c	त तेन सह तद्राज्यं धर्मतः पर्यपालयत् ॥
009a	प्रीतिमान्स तु दैत्येन्द्रो वसुदेवस्य देवकीम् ।
009c	उवाह भार्या स तदा दुहिता देवकस्य या ॥
010a	तस्यामुद्वाह्यमानायां रथेन जनमेजय ।
010c	उपारुरोह वार्ष्णेयं कंसो भूमिपतिस्तदा ॥
011a	ततोऽन्तरिक्षे वागासीद्देवदूतस्य कस्यचित् ।
011c	वसुदेवश्च शुश्राव तां वाचं पार्थिवश्च सः ॥
012a	यामेतां वहमानोऽद्य कंसोद्वहसि देवकीम् ।
012c	अस्या यश्चाष्टमो गर्भः स ते मृत्युर्भविष्यति ॥
013a	सोऽवतीर्य ततो राजा खड्गमुद्धृत्य निर्मलम् ।
013c	इयेष तस्या मूर्धानं छेत्तुं परमदुर्मतिः ॥
014a	सान्त्वयन्स तदा कंसं हसन्क्रोधवशानुगम् ।
014c	राजन्ननुनयामास वसुदेवो महामतिः ॥
015a	अहिंस्यां प्रमदामाहुः सर्वधर्मेषु पार्थिव ।
015c	अकस्मादबलां नारीं हन्तासीमामनागसीम् ॥
016a	यच्च तेऽत्र भयं राजञ्शक्यते बाधितुं त्वया ।
016c	इयं शक्या पालयितुं समयं चैव रक्षितुम् ॥
017a	अस्यास्त्वमष्टमं गर्भं जातमात्रं महीपते ।
017c	विध्वंसय तदा प्राप्तमेवं परिहृतं भवेत् ॥
018a	एवं स राजा कथितो वसुदेवेन भारत ।
018c	तस्य तद्वचनं चके शूरसेनपतिस्तदा ॥
019a	ततस्तस्यां सम्बभूवुः कुमाराः सूर्यवर्चसः ।
019c	जाताञ्चातांस्तु तान्सर्वाञ्जघान मधुरेश्वरः ॥
020a	अथ तस्यां समभवद्बलदेवस्तु सत्तमः ।
020c	याम्यता मायया तं तु यमो राजा विशाम्पते ॥
021a	देवक्या गर्भमतुलं रोहिण्या जठरेऽक्षिपत् ।
021c	आकृष्य कर्षणात्सम्यक्सङ्कर्षण इति स्मृतः ॥
022a	बलश्रेष्ठतया तस्य बलदेव इति स्मृतः ।
022c	पुनस्तस्यां समभवदष्टमो मधुमूदनः ॥
023a	तस्य गर्भस्य रक्षां तु स चक्रेऽभ्यधिकं नृपः ।
023c	ततः काले रक्षणार्थं वसुदेवस्य तत्वतः ॥
024ac	उग्रः प्रयुक्तः कंसेन सचिवः क्रूरकर्मकृत् ॥
025a	जातमात्रं वासुदेवमथाकृष्य पिता ततः ।
025c	उपजह्रे परिक्रीतां सुतां गोपस्य कस्यचित् ॥
026a	अमृष्यमाणस्तं शब्दं देवदूतस्य पार्थिवः ।
026c	वासुदेवं महात्मानमर्पयामास गोकुले ॥
027a	वासुदेवोपि गोपेषु ववृधेऽब्जमिवाम्भसि ।
027c	अज्ञायमानः कंसेन गूढोऽग्निरिव दारुषु ॥
028a	विप्रचक्रे तदा सर्वान्बल्लवान्मधुरेश्वरः ।
028c	वर्धमानो महाबाहुस्तेजोबलसमन्वितः ॥
029a	ततस्ते क्लिश्यमानास्तु पुण्डरीकाक्षमच्युतम् ।
029c	भयेन कामादपरे गणशः पर्यवारयन् ॥
030a	स तु लब्ध्वा बलं राजन्नुग्रसेनस्य सम्मतः ।
030c	वसुदेवात्मजः सर्वैर्भ्रातृभिः सहितं पुनः ॥
031a	निर्जित्य युधि भोजेन्द्रं हत्वा कंसं महाबलः ।
031c	अभ्यषिञ्चत्ततो राज्य उग्रसेनं विशाम्पते ॥
032a	ततः श्रुत्वा जरासन्धो माधवेन हतं युधि ।
032c	शूरसेनाधिपं चक्रे कंसपुत्रं तदा नृप ॥
033a	ससैन्यं महदुत्थाप्य वासुदेवं तदा नृप ।
033c	अभ्यषिञ्चत्सुतं तत्र सुताया जनमेजय ॥
034a	उग्रसेनं च वृष्णींश्च महाबलसमन्वितः ।
034c	स तत्र विप्रकुरुते जरासन्धः प्रतापवान् ॥
035a	एतद्वैरं कौरवेय जरासन्धस्य माधवे ।
035c	आशासितार्थे राजेन्द्र संरुरोध विनिर्जितान् ॥
036a	पार्थिवैस्तैर्नृपतिभिर्यक्ष्यमाणः समृद्धिमान् ।
036c	देवश्रेष्ठं महादेवं कृत्तिवासं त्रियम्बकम् ॥
037a	एतत्सर्वं यथावृत्तं कथितं भरतर्षभ ।
037c	यथा तु स हतो राजा भीमसेनेन तच्छृणु ॥ 

इति श्रीमन्महाभारते सभापर्वणि जरासन्धवधपर्वणि त्रयोविंशोऽध्यायः ॥ 23 ॥
