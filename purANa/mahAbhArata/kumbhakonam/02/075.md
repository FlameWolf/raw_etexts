अध्यायः 075

शकुनिना दुर्योधनम्प्रति पाण्डवानां पौरुषेणाजय्यत्वकथनपूर्वकं द्यूतेन जेष्यामीति समाश्वासनादिकम् ॥ 1 ॥

KK0207075001	शकुनिरुवाच ॥
KK0207075001a	दुर्योधन न तेऽमर्षः कार्यः प्रति युधिष्ठिरम् ।
KK0207075001c	भागधेयानि हि स्वानि पाण्डवा भुञ्जते सदा ॥
KK0207075002a	विधानं विविधाकारं परं तेषां विधानतः ।
KK0207075002c	अनेकैरभ्युपायैश्च त्वया न शकिताः पुरा ॥
KK0207075003a	आरब्धा हि महाराज पुनःपुनररिन्दम ।
KK0207075003c	विमुक्ताश्च नरव्याघ्रा भागधेयपुरस्कृताः ।
KK0207075003e	`उत्साहवन्तः पुरुषा नावसीदन्ति कर्मसु' ॥
KK0207075004a	तैर्लब्धा द्रौपदी भार्या द्रुपदश्च सुतैः सह ।
KK0207075004c	सहायाः पृथिवीपाला वासुदेवश्च वीर्यवान् ॥
KK0207075005a	लब्धश्चानभिभूतार्थैः पित्र्योंशः पृथिवीपते ।
KK0207075005c	विवृद्धस्तेजसा तेषां तत्र का परिदेवना ॥
KK0207075006a	धनञ्जयेन गाण्डीवमक्षय्यौ च महेषुधी ।
KK0207075006c	लब्धान्यस्त्राणि दिव्यानि तोषयित्वा हुताशनम् ॥
KK0207075007a	तेन कार्मुकमुख्येन बाहुवीर्येण चात्मनः ।
KK0207075007c	कृता वशे महीपालास्तत्र का परिदेवना ॥
KK0207075008a	अग्निदाहान्मयं चापि मोक्षयित्वा स दानवम् ।
KK0207075008c	सभां तां कारयामास सव्यसाची परन्तपः ॥
KK0207075009a	तेन चैव मयेनोक्ताः किङ्करा नाम राक्षसाः ।
KK0207075009c	वहन्ति तां सभां भीमास्तत्र का परिदेवना ॥
KK0207075010a	यच्चासहायतां राजन्नुक्तवानसि भारत ।
KK0207075010c	तन्मिथ्या भ्रातरो हीमे तव सर्वे वशानुगाः ॥
KK0207075011a	द्रोणस्तव महेष्वासः सह पुत्रेण वीर्यवान् ।
KK0207075011c	सूतपुत्रश्च राधेयो दृढधन्वा महारथः ॥
KK0207075012a	`स एकः समरे सर्वान्पाण्डवान्सहसोमकान् ।
KK0207075012c	विजेष्यति महाबाहो किं सहायैः करिष्यसि ॥
KK0207075013a	भीष्मश्च पुरुषव्याघ्रो गौतमश्च महारथः ।
KK0207075013c	जयद्रथश्च बलावान्सोमदत्तस्तथैव च' ॥
KK0207075014a	अहं च सह सोदर्यैः सौमदत्तिश्च पार्थिवः ।
KK0207075014c	एतैस्त्वं सहितः सर्वैर्जय कृत्स्नां वसुन्धराम् ॥
KK0207075015	दुर्योधन उवाच ।
KK0207075015a	त्वया च सहितो राजन्नेतैश्चान्यैर्महारथैः ।
KK0207075015c	एतानहं विजेष्यामि यदि त्वमनुमन्यसे ॥
KK0207075016a	एतेषु विजितेष्वद्य भविष्यति मही मम ।
KK0207075016c	सर्वे च पृथिवीपालाः सभा सा च महाधना ॥
KK0207075017	शकुनिरुवाच ॥
KK0207075017a	धनञ्जयो वासुदेवो भीमसेनो युधिष्ठिरः ।
KK0207075017c	नकुलः सहदेवश्च द्रुपदश्च सहात्मजैः ॥
KK0207075018a	नैते युधि पराजेतुं शक्या देवगणैरपि ।
KK0207075018c	महारथा महेष्वासाः कृतास्त्रा युद्धदुर्मदाः ॥
KK0207075019a	अहं तु तद्विजानामि विजेतुं येन शक्यते ।
KK0207075019c	युधिष्ठिरं स्वयं राजंस्तन्निबोध जुषस्व च ॥
KK0207075020	दुर्योधन उवाच ॥
KK0207075020a	अप्रमादेन सुहृदामन्येषां च महात्मनाम् ।
KK0207075020c	यदि शक्या विजेतुं ते तन्ममाचक्ष्व मातुल ॥
KK0207075021	शकुनिरुवाच ।
KK0207075021a	द्यूतप्रियश्च कौन्तेयो न स जानाति देवितुम् ।
KK0207075021c	समाहूतश्च राजेन्द्रो न शक्ष्यति निवर्तितुम् ॥
KK0207075022a	देवने कुशलश्चाहं न मेऽस्ति सदृशो भुवि ।
KK0207075022c	त्रिषु लोकेषु कौरव्य तं त्वं द्यूते समाह्वय ॥
KK0207075023a	तस्याक्षकुशलो राजन्नादास्येऽहमसंशयम् ।
KK0207075023c	राज्यं श्रियं च तां दीप्तां त्वदर्थं पुरुषर्षभ ॥
KK0207075024a	इदं तु सर्वं त्वं राज्ञे दुर्योधन निवेदय ।
KK0207075024c	अनुज्ञातस्तु ते पित्रा विजेष्ये तान्न संशयः ॥
KK0207075025	दुर्योधन उवाच ।
KK0207075025a	त्वमेव करुमुख्याय धृतराष्ट्राय सौबल ।
KK0207075025c	निवेदय यथान्यायं नाहं शक्ष्ये निवेदितुम् ॥ ॥

इति श्रीमन्महाभारते सभापर्वणि द्यूतपर्वणि पञ्चसप्ततितमोऽध्यायः ॥ 75 ॥
