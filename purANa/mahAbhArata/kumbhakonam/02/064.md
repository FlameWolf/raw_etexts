अध्यायः 064

शिशुपालेन भीष्मस्तृतकृष्णचरित्रापहसनपूर्वकं भीष्मोपालम्भनम् ॥ 1 ॥

KK0206064001	शिशुपाल उवाच ।
KK0206064001a	बिभीषिकाभिर्बह्वीभिर्भीषयन्भीष्म पार्थिवान् ।
KK0206064001c	न व्यपत्रपसे कस्माद्वृद्धः सन्कुलपांसनः ॥
KK0206064002a	युक्तमेतत्तृतीयायां प्रकृतौ वर्तता त्वया ।
KK0206064002c	वक्तुं धर्मादपेतार्थं त्वं हि सर्वकुरूत्तमः ॥
KK0206064003a	नावि नौरिव सम्बद्धा यथान्धो वान्धमन्वियात् ।
KK0206064003c	तथाभूता हि कौरव्या येषां भीष्म त्वमग्रणीः ॥
KK0206064004a	पूतनाघातपूर्वाणि कर्माण्यस्य विशेषतः ।
KK0206064004c	त्वया कीर्तयताऽस्माकं भूयः प्रव्यथितं मनः ॥
KK0206064005a	अवलिप्तस्य मूर्खस्य केशवं स्तोतुमिच्छतः ।
KK0206064005c	कथं भीष्म न ते जिह्वा शतधेयं विदीर्यते ॥
KK0206064006a	यत्र कुत्सा प्रयोक्तव्या भीष्म बालतरैर्नरैः ।
KK0206064006c	तमिमं ज्ञानवृद्धः सन्गोपं संस्तोतुमिच्छसि ॥
KK0206064007a	यद्यनेन हता बाल्ये शकुनिश्चित्रमत्र किम् ।
KK0206064007c	तौ वाऽश्ववृषभौ भीष्ण यौ न युद्धविशारदौ ॥
KK0206064008a	चेतनारहितं काष्ठं यद्यनेन निपातितम् ।
KK0206064008c	पादेन शकटं भीष्ण तत्र किं कृतमद्भुतम् ॥
KK0206064009a	`अर्कप्रमाणौ तौ वृक्षौ यद्यनेन निपातितौ । 
KK0206064009c	'नागश्च दमितोऽनेन तत्र को विस्मयः कृतः' ॥
KK0206064010a	वल्मीकमात्रः सप्ताहं यद्यनेन धृतोऽचलः ।
KK0206064010c	तदा गोवर्धनो भीष्म न तच्चित्रं मतं मम ॥
KK0206064011a	भुक्तमेतेन बह्वन्नं क्रीडता नगमूर्धनि ।
KK0206064011c	इति ते भीष्ण शृण्वानाः परे विस्मयमागताः ॥
KK0206064012a	यस्य चानेन धर्मज्ञ भुक्तमन्नं बलीयसः ।
KK0206064012c	स चानेन हतः कंस इत्येतत्तु महाद्भुतम् ॥
KK0206064013a	न ते श्रुतमिदं भीष्म नूनं कथयतां सताम् ।
KK0206064013c	यद्वक्ष्ये त्वामधर्मज्ञं वाक्यं कुरुकुलाधम ॥
KK0206064014a	स्त्रीषु गोषु न शस्त्राणि पातयेद्ब्राह्मणेषु च ।
KK0206064014c	यस्य चान्नानि भुञ्जीत यश्च स्याच्छरणं गतः ॥
KK0206064015a	इति सन्तोऽनुशासन्ति सञ्जना धर्मिणः सदा ।
KK0206064015c	भीष्म लोके हि तत्सर्वं वितथं त्वयि दृश्यते ॥
KK0206064016a	ज्ञानवृद्धं च वृद्धं च भूयांसं केशवं मम ।
KK0206064016c	अजानत इवाख्यासि संस्तुवन्कौरवाधम ॥
KK0206064017a	गोघ्नः स्त्रीघ्नश्च सन्भीष्म त्वद्वाक्याद्यदि पूज्यते ।
KK0206064017c	एवम्भूतश्च यो भीष्म कथं संस्तवमर्हति ॥
KK0206064018a	असौ मतिमतां श्रेष्ठो य एष जगतः प्रभुः ।
KK0206064018c	सम्भावयति चाप्येवं त्वद्वाक्याच्च जनार्दनः ।
KK0206064018e	एवमेतत्सर्वमिति तत्सर्वं वितथं ध्रुवम् ॥
KK0206064019a	आत्मानमात्मनाऽऽधातुं यदि शक्तो जनार्दनः ।
KK0206064019c	अकामयन्तं तं भीष्म कथं साध्विव पश्यसि ॥
KK0206064020a	न गाथा गाथिनं शास्ति बहुचेदपि गायति ।
KK0206064020c	प्रकृतिं यान्ति भूतानि कुलिङ्गशकुनिर्यथा ॥
KK0206064021a	नूनं प्रकृतिरेषा ते जघन्या नात्र संशयः ।
KK0206064021c	`नदीसुतत्वात्ते चित्तं चञ्चलं न स्थिरं स्मृतम्' ॥
KK0206064022a	अतः पापीयसी चैषां पाण्डवानामपीष्यते ।
KK0206064022c	येषामर्च्यतमः कृष्णस्त्वं च येषां प्रदर्शकः ॥
KK0206064023a	धर्मवांस्त्वमधर्मज्ञः सतां मार्गादवप्लुतः ।
KK0206064023c	को हि धर्मिणमात्मानं जानञ्ज्ञानविदां वरः ॥
KK0206064024a	कुर्याद्यथा त्वया भीषम कृतं धर्ममवेक्षता ।
KK0206064024c	चेत्त्वं धर्मं विजानासि यदि प्राज्ञा मतिस्तव ॥
KK0206064025a	अन्यकामा हि धर्मज्ञा कन्यका प्राज्ञमानिना ।
KK0206064025c	अम्बा नामेति भद्रं ते कथं साऽपहृता त्वया ॥
KK0206064026a	तां त्वयाऽपहृतां भीष्म कन्यां नैषितवान्नृपः ।
KK0206064026c	भ्राता विचित्रवीर्यस्ते सतां मार्गमनुस्मरन् ॥
KK0206064027a	भार्ययोर्यस्य चान्येन मिषतः प्राज्ञमानिनः ।
KK0206064027c	तव जातान्यपत्यानि सज्जनाचरिते पथि ॥
KK0206064028a	को हि धर्मोऽस्ति ते भीष्म ब्रह्मचर्यमिदं वृथा ।
KK0206064028c	यद्धारयसि मोहाद्वा क्लीबत्वाद्वा न संशयः ॥
KK0206064029a	न त्वहं तव धर्मज्ञ पश्याम्युपचहं क्वचित् ।
KK0206064029c	न हि ते सेविता वृद्धा य एवं धर्ममब्रवीः ॥
KK0206064030a	इष्टं दत्तमधीतं च यज्ञाश्च बहुदक्षिणाः ।
KK0206064030c	सर्वमेतदपत्यस्य कलां नार्हन्ति षोडशीम् ॥
KK0206064031a	व्रतोपवासैर्बहुभिः कृतं भवति भीष्म यत् ।
KK0206064031c	सर्वं तदनपत्यस्य मोघं भवति निश्चयात् ॥
KK0206064032a	सोऽनपत्यश्च वृद्धश्च मिथ्याधर्मानुशासनात् ।
KK0206064032c	हंसवत्त्वमपीदानीं ज्ञातिभ्यः प्राप्नुया वधम् ॥
KK0206064033a	एवं हि कथयन्त्यन्ये नरा ज्ञानविदः पुरा ।
KK0206064033c	भीष्म यत्तदहं सम्यग्वक्ष्यामि तव शृण्वतः ॥
KK0206064034a	वृद्धः किल समुद्रान्ते कश्चिद्धंसोऽभवत्पुरा ।
KK0206064034c	धर्मवागन्यथावृत्तः पक्षिणः सोऽनुशास्ति च ॥
KK0206064035a	धर्मं चरत माऽधर्ममिति तस्य वचः किल ।
KK0206064035c	पक्षिणः शुश्रुवुर्भीष्म सततं धर्मवादिनः ॥
KK0206064036a	हंसस्य तु वचः श्रुत्वा मुदिताः सर्वपक्षिणः ।
KK0206064036c	ऊचुश्चैव स्वगा हंसं परिवार्य च सर्वशः ॥
KK0206064037a	कथयस्व भवान्सर्वं पक्षिणां तु समासतः ।
KK0206064037c	को हि नाम द्विजश्रेष्ठ ब्रूहि नो धर्म उत्तमः ॥
KK0206064038	हंस उवाच ॥
KK0206064038a	प्रजास्वहिंसा धर्मो वै हिंसाऽधर्मः खगव्रजाः ।
KK0206064038c	एतदेवानुबोद्धव्यं धर्माधर्मः समासतः ॥
KK0206064039	शिशुपाल उवाच ॥
KK0206064039a	वृद्धहंसवचः श्रुत्वा पक्षिणस्ते सुसंहिताः ।
KK0206064039c	ऊचुश्च धर्मलुब्धास्ते स्मयमाना इवाण्डजाः ॥
KK0206064040a	धर्मं यः कुरुते नित्यं लोके धीरतरोऽण्डजः ।
KK0206064040c	स यत्र गच्छेद्धर्मात्मा तन्मे ब्रूहीह तत्त्वतः ॥
KK0206064041	हंस उवाच ॥
KK0206064041a	बाला यूयं न जानीध्वं धर्मसूक्ष्मं विहङ्गमाः ।
KK0206064041c	धर्मं यः कुरुते लोके सततं शुभबुद्धिना ।
KK0206064041e	न चायुषोऽन्ते स्वं देहं त्यक्त्वा स्वर्गं स गच्छति ॥
KK0206064042a	तथाऽहमपि च त्यक्त्वा काले देहमिमं द्विजाः ।
KK0206064042c	स्वर्गलोकं गमिष्यामि इयं धर्मस्य वै गतिः ॥
KK0206064043a	एवं धर्मकथां चक्रे स हंसः पक्षिणां भृशम् ।
KK0206064043c	पक्षिणः शुश्रुवुर्भीष्म सततं धर्ममेव ते ॥
KK0206064044a	अथास्य भक्ष्यमाजह्रुः समुद्रजलचारिणः ।
KK0206064044c	अण्डजा भीष्म तस्यान्ये धर्मार्थमिति शुश्रुम ॥
KK0206064045a	ते च तस्य समभ्याशे निक्षिप्याण्डानि सर्वशः ।
KK0206064045c	समुद्राम्भस्यमोदन्त चरन्तो भीष्म पक्षिणः ॥
KK0206064046a	तेषामण्डानि सर्वेषां भक्षयामास पापकृत् ।
KK0206064046c	स हंसः सम्प्रमत्तानामप्रमत्तः स्वकर्मणि ॥
KK0206064047a	ततः प्रक्षीयमाणेषु तेषु तेष्वण्डजोऽपरः ।
KK0206064047c	अशङ्कत महाप्राज्ञः स कदाचिद्ददर्श ह ॥
KK0206064048a	ततः सङ्कथयामास दृष्ट्वा हंसस्य किल्बिषम् ।
KK0206064048c	तेषां परमदुःखार्तः स पक्षी सर्वपक्षिणाम् ॥
KK0206064049a	ततः प्रत्यक्षतो दृष्ट्वा पक्षिणस्ते समीपगाः ।
KK0206064049c	निजघ्नुस्तं तदा हंसं मिथ्यावृत्तं कुरूद्वह ॥
KK0206064050a	एवं त्वां हंसधर्माणमपीमे वसुधाधिपाः ।
KK0206064050c	निहन्युर्भीष्म सङ्क्रुद्धाः पक्षिणस्तं यथाण्डजम् ॥
KK0206064051a	गाथामप्यत्र गायन्ति ये पुराणविदो जनाः ।
KK0206064051c	भीष्म यां तां च ते सम्यक्वथयिष्यामि भारत ॥
KK0206064052a	अन्तरात्मन्यभिहते रौषि पत्ररथाशुचि ।
KK0206064052c	अण्डभक्षणकर्मैतत्तव वाचमतीयते ॥ ॥

इति श्रीमन्महाभारते सभापर्वणि शिशुपालवधपर्वणि चतुःषष्टितमोऽध्यायः ॥ 64 ॥

2-64-2 तृतीयायां प्रकृतौ नपुंसकत्वे ॥ 2-64-20 कुलिगोनाम भूशायी पक्षी मासाहसमित्यनिशं वदन्नपि सिंहदंष्टान्तरस्थं मांसमादत्ते स्वयं साहसमतिशयितं करोति ॥ चतुःषष्टितमोऽध्यायः ॥ 64 ॥
