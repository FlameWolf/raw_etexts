अध्यायः 070

कृष्णशिशुपालयोर्युद्धवर्णनम् ॥ 1 ॥ शिशुपालवधः ॥ 2 ॥

KK0206070001	वैशम्पायन उवाच ॥
KK0206070001a	ततो विष्फारयन्राजा महच्चैदिपतिर्धनुः ।
KK0206070001c	अभियास्यन्हृषीकेशमुवाच मधुसूदनम् ॥
KK0206070002a	एकस्त्वमसि मे शत्रुस्तत्त्वां हत्वाऽद्य माधव ।
KK0206070002c	ततः सागरपर्यन्तां पालयिष्यामि मेदिनीम् ॥
KK0206070003a	द्वैरथं काङ्क्षितं यद्वै तदिदं पर्युपस्थितम् ।
KK0206070003c	चिरस्य वत मे ---- वासुदेव सह त्वया ।
KK0206070003e	अद्य त्वां निहनिष्यामि भीष्मं च सह पाण्डवैः ॥
KK0206070004	वैशम्पायन उवाच ।
KK0206070004a	एवमुक्त्वा स तं बाणैर्निशितैरात्ततेजनैः 
KK0206070004c	विव्याध युधि तीक्ष्णाग्रैश्चेदिराड्यदुपुङ्गवम् 
KK0206070005a	कङ्कपत्रच्छदा बाणाश्चेदिराजधनुश्च्युताः 
KK0206070005c	विविशुस्ते तदा कृष्णं भुजङ्गा इव पर्वतम् 
KK0206070006a	नाददानस्य चैद्यस्य शरानत्यस्यतोपि वा 
KK0206070006c	ददृशुर्विवरं केचिद्गतिं वायोरिवाम्बरे 
KK0206070007a	चेदिराजमहामेघः शरजालाम्बुमांस्तदा 
KK0206070007c	अभ्यवर्षद्धृषीकेशं पयोद इव पर्वतम् 
KK0206070008a	ततः शार्ङ्गममित्रघ्नः कृत्वा सशरमच्युतः 
KK0206070008c	आबभाषे महाबाहुः सुनीथं परवीरहा ॥
KK0206070009a	अयं त्वां मामकस्तीक्ष्णश्चेदिराज महाशरः ।
KK0206070009c	भेत्तुमर्हति वेगेन महाशनिरिवाचलम् ॥
KK0206070010	वैशम्पायन उवाच ।
KK0206070010a	एवं ब्रुवति गोविन्दे ततश्चेदिपतिः पुनः ।
KK0206070010c	मुमोच निशितानन्यान्कृष्णं प्रति शरान्बहून् ॥
KK0206070011a	अथ बाणार्दितः कृष्णः शार्ङ्गमायम्य दीप्तिमान् ।
KK0206070011c	मुमोच निशितान्बाणाञ्छतशोथ सहस्रशः ॥
KK0206070012a	ताञ्छरांस्तु स चिच्छेद शरवर्षैस्तु चेदिराट् ।
KK0206070012c	षड्भिश्चान्यैर्जघानाशु केशवं चेदिपुङ्गवः ॥
KK0206070013a	ततोऽस्त्रं सहसा कृष्णः प्रमुमोच जगद्गुरुः ।
KK0206070013c	अस्त्रेण तन्महाबाहुर्वारयामास चेदिराट् ॥
KK0206070014a	ततः शतसहस्रेण शराणां नतपर्वणाम् ।
KK0206070014c	सर्वतः समवाकीर्य शौरिं दामोदरं तदा ॥
KK0206070015a	ननाद बलवान्क्रुद्धः शिशुपालः प्रतापवान् ।
KK0206070015c	इदं चोवाच संरब्धः केशवं परवीरहा ॥
KK0206070016	शिशुपाल उवाच ॥
KK0206070016a	अद्याङ्गं मामका बाणा भेत्स्यन्ति तव संयुगे ।
KK0206070016c	हत्वा त्वां ससुतामात्यं पाण्डवांश्च तरस्विनः ॥
KK0206070017a	आनृण्यमद्य यास्यामि जरासन्धस्य धीमतः ।
KK0206070017c	कंसस्य केशिनश्चैव नरकस्य तथैव ह ॥
KK0206070018	वैशम्पायन उवाच ॥
KK0206070018a	इत्युक्त्वा क्रोधताम्राक्षः शिशुपालो जनार्दनम् ।
KK0206070018c	अदृश्यं शरवर्षेण सर्वतः स चकार ह ॥
KK0206070019a	ततोऽस्त्रेणैव चान्योन्यं निकृत्य च शरान्बहून् ।
KK0206070019c	शरवर्षैस्तदा चैद्यमन्तर्धातुं प्रचक्रमे ॥
KK0206070020a	अन्तर्धानगतौ वीरौ शुशुभाते महारथौ ।
KK0206070020c	तौ दृष्ट्वा सर्वभूतानि साधुसाध्वित्यपूजयन् ॥
KK0206070021a	न दृष्टपूर्वमस्माभिर्युद्धमीदृशकं पुरा ।
KK0206070021c	ततः कृष्णं जघानाशु शुशुपालस्त्रिभिः शरैः ॥
KK0206070022a	कृष्णोऽपि बाणैर्विव्याध सुनीथं पञ्चभिर्युधि ।
KK0206070022c	ततः सुनीथं सप्तत्या नाराचैर्दयद्बली ॥
KK0206070023a	ततोऽतिविद्धः कृष्णेन सुनीथः क्रोधमूर्छितः ।
KK0206070023c	विव्याध निशितैर्बाणैर्वासुदेवं स्तनान्तरे ॥
KK0206070024a	पुनः कृष्णं त्रिभिर्विद्ध्वा ननादावसरे नृपः ।
KK0206070024c	ततोऽतिदारुणं युद्धं सहसा चक्रतुस्तदा ॥
KK0206070025a	तौ नखैरिव शार्दूलौ दन्तैरिव महागजौ ।
KK0206070025c	दंष्ट्राभिरिव पञ्चास्यौ चरणैरिव कुक्कुटौ ॥
KK0206070026a	दारयेतां शरैस्तीक्ष्णैरन्योन्यं युधि तावुभौ ।
KK0206070026c	ततो मुमुचतुः क्रुद्धौ शरवर्षमनुत्तमम् ॥
KK0206070027a	शरैरेव शराञ्छित्वा तावुभौ पुरुषर्षभौ ।
KK0206070027c	चक्रातेऽस्त्रमयं युद्धं घोरं तदतिमानुषम् ॥
KK0206070028a	आग्नेयमस्त्रं मुमुचे शिशुपालः प्रतापवान् ।
KK0206070028c	वारुणास्त्रेण तच्छ्रीघ्रं नाशयामास केशवः ॥
KK0206070029a	कौबेरमस्त्रं सहसा चेदिराट् प्रमुमोच ह । 
KK0206070029c	कौबेरेणैव सहसाऽनाशयत्तं जगत्प्रभुः ॥
KK0206070030a	याम्यमस्त्रं ततः क्रुद्धो मुमुचे कालमोहितः ।
KK0206070030c	याम्येनैवास्त्रयोगेन याम्यमस्त्रं व्यनाशयत् ॥
KK0206070031a	गान्धर्वेण च गान्धर्वं मानवं मानवेन च ।
KK0206070031c	वायव्येन च वायव्यं रौद्रं रौद्रेण चाभिभूः ॥
KK0206070032a	ऐन्द्रमैन्द्रेण भगवान्वैष्णवेन च वैष्णवम् ।
KK0206070032c	एवमस्त्राणि कुर्वाणौ युयुधाते महाबलौ ॥
KK0206070033a	ततो मायां विकुर्वाणो दमघोषसुतो बली ।
KK0206070033c	गदामुसलसंयुक्ताञ्छक्तितोमरसायकान् ॥
KK0206070034a	परश्वथमुसण्डीश्च ववर्ष युधि केशवम् ।
KK0206070034c	अमोघास्त्रेण भगवान्नाशयामास केशिहा ॥
KK0206070035a	शिलावर्षं महाघोरं ववर्ष युधि चेदिराट् ।
KK0206070035c	वज्रास्त्रेणाभिसङ्क्रुद्धश्चूर्णं तदकरोत्प्रभुः ॥
KK0206070036a	जलवर्षं ततो घोरं व्यसृजच्चेदिपुङ्गवः ।
KK0206070036c	वायव्यास्त्रेण भगवान्व्याक्षिपच्छतशो हि तत् ॥
KK0206070037a	निहत्य सर्वमायां वै सुनीथस्य जनार्दनः ।
KK0206070037c	स मुहूर्तं चकाराशु द्वन्द्वयुद्धं महारथः ॥
KK0206070038a	स बाणयुद्धं कुर्वाणो भर्त्सयामास चेदिराट् ।
KK0206070038c	दमघोषसुतो धृष्टमुवाच यदुपुङ्गवम् ॥
KK0206070039a	अद्य कृष्णमकृष्णं तु कुर्वन्तु मम सायकाः ।
KK0206070039c	इत्येवमुक्त्वा दुष्टात्मा शरवर्षं जनार्दने ॥
KK0206070040a	मुमोच पुरुषव्याघ्रो घोरं वै चेदिपुङ्गवः ।
KK0206070040c	शरसङ्कृत्तगात्रस्तु क्षणेन यदुनन्दनः ॥
KK0206070041a	रुधिरं परिसुस्राव मदं मत्त इव द्विपः ।
KK0206070041c	न यन्ता न रथो वापि न चाश्वाः पर्वतोपमाः ॥
KK0206070042a	दृश्यन्ते शरसञ्छन्नाः केशवस्य महात्मनः ।
KK0206070042c	केशवं तदवस्थं तु दृष्ट्वा भूतानि चक्रुशुः ॥
KK0206070043a	दारुकस्तु तदा प्राह कृष्णं यादवनन्दनम् ।
KK0206070043c	नेदृशो दृष्टपूर्वो हि सङ्ग्रामो वै पुरा मया ॥
KK0206070044a	स्थातव्यमिति तिष्ठामि त्वत्प्रभावेण माधव ।
KK0206070044c	अन्यथा न च मे प्राणा धरायेयुर्जनार्दन ॥
KK0206070045a	अतः सञ्चिन्त्य गोविन्द क्षिप्रमस्य वधं कुरु ।
KK0206070045c	एवमुक्तस्तु सूतेन केशवो वाक्यमब्रवीत् ॥
KK0206070046a	एष ह्यतिबलो दैत्यो हिरण्यकशिपुः पुरा ।
KK0206070046c	रिपुः सुराणामभवद्वरदानेन गर्वितः ॥
KK0206070047a	तथाऽऽसीद्रावणो नाम राक्षसो ह्यतिवीर्यवान् ।
KK0206070047c	तेनैव बलवीर्येण बलं नागणयन्मम ॥
KK0206070048a	अहं मृत्युश्च भविता काले काले दुरात्मनः ।
KK0206070048c	न भेतव्यं तथा सूत नैष कश्चिन्मयि स्थिते ॥
KK0206070049a	इत्येवमुक्त्वा भगवान्ननर्द गरुडध्वजः ।
KK0206070049c	पाञ्चजन्यं महाशङ्खं पूरयामास केशवः ॥
KK0206070050a	सम्मोहयित्वा भगवांश्चक्रं दिव्यं समाददे ।
KK0206070050c	चिच्छेद च सुनीथस्य शिरश्चक्रेण संयुगे' ॥
KK0206070051a	स पपात महाबाहुर्वज्राहत इवाचलः ।
KK0206070051c	ततश्चेदिपतेर्देहात्तेजोऽग्र्यं ददृशुर्नृपाः ॥
KK0206070052a	उत्पतन्तं महाराज गगनादिव भास्करम् ।
KK0206070052c	ततः कमलपत्राक्षं कृष्णं लोकनमस्कृतम् ।
KK0206070052e	ववन्दे तत्तदा तेजो विवेश च नराधिप ॥
KK0206070053a	तदद्भुतममन्यन्त दृष्ट्वा सर्वे महीक्षितः ।
KK0206070053c	यद्विवेश महाबाहुं तत्तेजः पुरुषोत्तमम् ॥
KK0206070054a	अनभ्रे प्रववर्ष द्यौः पपात ज्वलिताशनिः ।
KK0206070054c	कृष्णेन निहते चैद्ये चचाल च वसुन्धरा ॥
KK0206070055a	ततः केचिन्महीपाला नाब्रुवंस्तत्र किञ्चन ।
KK0206070055c	अतीतवाक्पथे काले प्रेक्षमाणा जनार्दनम् ॥
KK0206070056a	हस्तैर्हस्ताग्रमपरे प्रत्यपिंषन्नमर्षिताः ।
KK0206070056c	अपरे दशनैरोष्ठानदशन्क्रोधमूर्छिताः ॥
KK0206070057a	रहश्च केचिद्वार्ष्णेयं प्रशशंसुर्नराधिपाः ।
KK0206070057c	केचिदेव सुसंरब्धा मध्यस्थास्त्वपरेऽभवन् ॥
KK0206070058a	प्रहृष्टाः केशवं जग्मुः संस्तुवन्तो महर्षयः ।
KK0206070058c	ब्राह्मणाश्च महात्मानः पार्थिवाश्च महाबलाः ।
KK0206070058e	शशंसुर्निर्वृताः सर्वे दृष्ट्वा कृष्णस्य विक्रमम् ॥
KK0206070059a	`सदेवगन्धर्वगणा राजानो भुवि विश्रुताः ।
KK0206070059c	प्रणामं हि हृषीकेशे प्राकुर्वत महात्मनि ॥
KK0206070060a	ये त्वासुरगणाः पक्षाः सम्भूताः क्षत्रिया इह ।
KK0206070060c	ते निन्दन्ति हृषीकेशं दुरात्मानो गतायुषः ॥
KK0206070061a	प्रजापतिगणा ये तु मध्यस्थाश्च महात्मनि ।
KK0206070061c	ब्रह्मर्षयश्च सिद्धाश्च गन्धर्वोरगचारणाः ॥
KK0206070062a	ते वै स्तुवन्ति गोविन्दं दिव्यैर्मङ्गलसंयुतैः ।
KK0206070062c	परस्परं च नृत्यन्ति गीतेन विविधेन च ।
KK0206070062e	उपतिष्ठन्ति गोविन्दं प्रीतियुक्ता महात्मनि ॥
KK0206070063a	प्रहृष्टाः केशवं जग्मुः संस्तुवन्तो महर्षयः ।
KK0206070063c	ब्राह्मणाश्चापि सुप्रीताः पाण्डवाश्च महाबलाः ॥
KK0206070064a	पाण्डवस्त्वब्रवीद्भ्रातॄन्सत्कारेण महीपतिम् ।
KK0206070064c	दमघोषात्मजं शूरं संस्कारयत मा चिरम् ॥
KK0206070065a	कुरुराजवचः श्रुत्वा भ्रातरस्ते त्वरान्विताः ।
KK0206070065c	तथा च कृतवन्तस्ते भ्रातुर्वै शासनं तदा ॥
KK0206070066a	चेदीनामाधिपत्ये च पुत्रं तस्याज्ञया हरेः ।
KK0206070066c	अभ्यषिञ्चत तं पार्थः सहितैर्वसुधाधिपैः ॥ ॥

इति श्रीमन्महाभारते सभापर्वणि शिशुपालवधपर्वणि सप्ततितमोऽध्यायः ॥ 70 ॥
