अध्यायः 003

सभानिर्माणसामग्र्यानयनाय बिन्दुसरः प्रति मयस्य गमनम् ॥ 1 ॥ गदाशङ्खाभ्यां सह सामग्रीं गृहीत्वा मयस्य खाण्डवप्रस्थागमनम् ॥ 2 ॥ भीमार्जुनयोः गदाशङ्खदानं सभानिर्माणं च ॥ 3 ॥

KK0201003001	वैशम्पायन उवाच 
KK0201003001a	अथाब्रवीन्मयः पार्थमर्जुनं जयतां वरम् ।
KK0201003001c	आपृच्छे त्वां गमिष्यामि पुनरेष्यामि चाप्यहम् ॥
KK0201003002a	`विश्रुतां त्रिषु लोकेषु पार्थ दिव्यां सभां तव ।
KK0201003002c	प्राणिनां विस्मयकरीं तव प्रियविवर्धिनीम् ।
KK0201003002e	पाण्डवानां च सर्वेषां करिष्यामि धनञ्जय' ॥
KK0201003003a	उत्तरेण तु कैलासं मैनाकं पर्वतं प्रति ।
KK0201003003c	यियक्षमाणेषु पुरा दानवेषु मया कृतम् ॥
KK0201003004a	चित्रं मणिमयं भाण्डं रम्यं बिन्दुसरः प्रति ।
KK0201003004c	सभायां सत्यसन्धस्य यदासीद्वृषपर्वणः ॥
KK0201003005a	आगमिष्यामि तद्गृह्य यदि तिष्ठति भारत ।
KK0201003005c	ततः सभां करिष्यामि पाण्डवस्य यशस्विनीम् ॥
KK0201003006a	मनः प्रह्लादिनीं चित्रां सर्वरत्नविभूषिताम् ।
KK0201003006c	अस्ति बिन्दुसरस्युग्रा गदा च कुरुनन्दन ॥
KK0201003007a	निहिता यौवनाश्वेन राज्ञा हत्वा रणे रिपून् ।
KK0201003007c	सुवर्णबिन्दुभिश्चित्रा गुर्वी भारसहा दृढा ॥
KK0201003008a	सा वै शतसहस्रस्य सम्मिता शत्रुघातिनी ।
KK0201003008c	अनुरूपा च भीमस्य गाण्डीवं भवतो यथा ॥
KK0201003009a	वारुणश्च महाशङ्खो देवदत्तः सुघोषवान् ।
KK0201003009c	सर्वमेतत्प्रदास्यामि भवते नात्र संशयः ॥
KK0201003010	वैशम्पायन उवाच 
KK0201003010a	इत्युक्त्वा सोऽसुरः पार्थं प्रागुदीचीं दिशं गतः ।
KK0201003010c	अथोत्तरेण कैलासान्मैनाकं पर्वतं प्रति ॥
KK0201003011a	हिरण्यशृङ्गः सुमहान्महामणिमयो गिरिः ।
KK0201003011c	रम्यं बिन्दुसरो नाम यत्र राजा भगीरथः ॥
KK0201003012a	द्रष्टुं भागीरथीं गङ्गामुवास बहुलाः समाः ।
KK0201003012c	यत्रेष्टं सर्वभूतानामीश्वरेण महात्मना ॥
KK0201003013a	आहृताः क्रतवो मुख्याः शतं भरतसत्तम ।
KK0201003013c	यत्र यूपा मणिमयाश्चैत्याश्चापि हिरण्मयाः ॥
KK0201003014a	शोभार्थं विहितास्तत्र न तु दृष्टान्ततः कृताः ।
KK0201003014c	यत्रेष्ट्वा स गतः सिद्धिं सहस्राक्षः शचीपतिः ॥
KK0201003015a	यत्र भूतपतिः सृष्ट्वा सर्वाँल्लोकान्सनातनः ।
KK0201003015c	अपस्यते तिग्मतेजाः स्थितो भूतैः सहस्रशः ॥
KK0201003016a	नरनारायणौ ब्रह्मा यमः स्थाणुश्च पञ्चमः ।
KK0201003016c	उपासते यत्र परं सहस्रयुगपर्यये ॥
KK0201003017a	यत्रेष्टं वासुदेवेन सत्त्रैर्वर्षगणान्बहून् ।
KK0201003017c	श्रद्दधानेन सततं धर्मसम्प्रतिपत्तये ॥
KK0201003018a	सुवर्णमालिनो यूपाश्चैत्याश्चाप्यतिभास्वराः ।
KK0201003018c	ददौ यत्र सहस्राणि प्रयुतानि च केशवः ॥
KK0201003019a	तत्र गत्वा स जग्राह गदां शङ्खं च भारत ।
KK0201003019c	`तस्माद्गिरेरुपादाय शिलाः सुरुचिरावहाः' ।
KK0201003019e	स्फाटिकं च सभाद्रव्यं यदासीद्वृषपर्वणः ॥
KK0201003020a	किङ्करैः सह रक्षोभिर्यदरक्षन्महद्धनम् ।
KK0201003020c	तदगृह्णान्मयस्तत्र गत्वा सर्वं महाऽसुरः ॥
KK0201003021a	तदाहृत्य च तां चक्रे सोऽसुरोऽप्रतिमां सभाम् ।
KK0201003021c	विश्रुतां त्रिषु लोकेषु दिव्यां मणिमयीं शुभाम् ॥
KK0201003022a	गदां च भीमसेनाय प्रवरां प्रददौ तदा ।
KK0201003022c	देवदत्तं चार्जुनाय शङ्खप्रवरमुत्तमम् ॥
KK0201003023a	यस्य शङ्खस्य नादेन भूतानि प्रचकम्पिरे ।
KK0201003023c	`स कालं कञ्चिदाश्वस्य विश्वकर्मा विचिन्त्य च ॥
KK0201003024a	सभां प्रचक्रमे कर्तुं पाण्डवानां महात्मनाम् ।
KK0201003024c	अभिप्रायेण पार्थानां कृष्णस्य च महात्मनः ॥
KK0201003025a	सर्वर्तुगुणसम्पन्नां दिव्यरूपामलङ्कृताम् ।
KK0201003025c	तर्पयित्वा द्विजश्रेष्ठान्पायसेन सहस्रशः ।
KK0201003025e	सभा च सा महाराज शातकुम्भमयद्रुमा ॥
KK0201003026a	दशकिष्कुसहस्राणि समन्तादायताभवत् ।
KK0201003026c	यथा वह्नेर्यथार्कस्य सोमस्य च यथा सभा ॥
KK0201003027a	भ्राजमाना तथाऽत्यर्थं दधार परमं वपुः ।
KK0201003027c	अभिघ्नतीव प्रभया प्रभामर्कस्य भास्वराम् ॥
KK0201003028a	प्रबभौ ज्वलमानेव दिव्या दिव्येन वर्चसा ।
KK0201003028c	नवमेघप्रतीकाशा दिवमावृत्य विष्ठिता ।
KK0201003028e	आयता विपुला रम्या विपाप्मा विगतक्लमा ॥
KK0201003029a	उत्तमद्रव्यसम्पन्ना रत्नप्राकारतोरणा ।
KK0201003029c	बहुचित्रा बहुधना सुकृता विश्वकर्मणा ॥
KK0201003030a	न दाशार्ही सुधर्मा वा ब्रह्मणो वाथ तादृशी ।
KK0201003030c	सभा रूपेण सम्पन्ना यां चक्रे मतिमान्मयः ॥
KK0201003031a	तां स्म तत्र मयेनोक्ता रक्षन्ति च वहन्ति च ।
KK0201003031c	सभामष्टौ सहस्राणि किङ्करा नाम राक्षसाः ॥
KK0201003032a	अन्तरिक्षचरा घोरा महाकाया महाबलाः ।
KK0201003032c	रक्ताक्षाः पिङ्गलाक्षाश्च शुक्तिकर्णाः प्रहारिणः ॥
KK0201003033a	तस्यां सभायां नलिनीं चकाराप्रतिमां मयः ।
KK0201003033c	वैदूर्यपत्रविततां मणिनालमयाम्बुजाम् ॥
KK0201003034a	पद्मसौगन्धिकवतीं नानाद्विजगणायुताम् ।
KK0201003034c	पुष्पितैः पङ्कजैश्चित्रां कूर्मैर्मत्स्यैश्च काञ्चनैः ।
KK0201003034e	चित्रस्फटिकसोपानां निष्पङ्कसलिलां शुभाम् ॥
KK0201003035a	मन्दानिलसमुद्धूतां मुक्ताबिन्दुभिराचिताम् ।
KK0201003035c	महामणिशिलापट्टबद्धपर्यन्तवेदिकाम् ॥
KK0201003036a	मणिरत्नचितां तां तु केचिदभ्येत्य पार्थिवाः ।
KK0201003036c	दृष्ट्वापि नाभ्यजानन्त तेऽज्ञानात्प्रपतन्त्युत ॥
KK0201003037a	तां सभामभितो नित्यं पुष्पवन्तो महाद्रुमाः ।
KK0201003037c	आसन्नानाविधा लोलाः शीतच्छाया मनोरमाः ॥
KK0201003038a	काननानि सुगन्धीनि पुष्करिण्यश्च सर्वशः ।
KK0201003038c	हंसकारण्डवोपेताश्चक्रवाकोपशोभिताः ॥
KK0201003039a	जलजानां च पद्मानां स्थलजानां च सर्वशः ।
KK0201003039c	मारुतो गन्धमादाय पाण्डवान्स्म निषेवते ॥
KK0201003040a	ईदृशीं तां सभां कृत्वा मासैः परिचतुर्दशैः ।
KK0201003040c	निष्ठितां धर्मराजाय मयो राजन्न्यवेदयत् ॥ ॥

इति श्रीमन्महाभारते सभापर्वणि तृतीयोऽध्यायः ॥ 3 ॥
