अध्यायः 068

भीष्मवाक्यात्कुपितेन शशुपालेन राज्ञः सन्नाह्य युयुत्सया कृष्णस्याह्वानम् ॥ 1 ॥ कृष्णेन स्वस्मिन् शिशुपालकृतापराधान्विश्राव्य विभीषितानां राज्ञां पलायनम्॥ 2 ॥ अपगतेषु राजसु शिशुपालस्य एकाकिनः कृष्णं प्रति युद्धाय गमनम् ॥ 3 ॥

001	वैशम्पायन उवाच ॥
001a	वचः श्रुत्वैव भीष्मस्य चेदिराडुरुविक्रमः ।
001c	युयुत्सुर्वासुदेवेन वासुदेवमुवाच ह ॥
002a	आह्वये त्वां रणं गच्छ मया सार्धं जनार्दन ।
002c	यावदद्य निहन्मि त्वां सहितं सर्वपाण्डवैः ॥
003a	सह त्वया हि मे वध्याः सर्वथा कृष्ण पाण्डवाः ।
003c	नृपतीन्समतिक्रम्य यैरराजा त्वमर्चितः ॥
004a	ये त्वां दासमराजानं बाल्यादर्चन्ति दुर्मतिम् ।
004c	अनर्हमर्हवत्कृष्ण वध्यास्त इति मे मतिः ॥
005a	इत्युक्त्वा राजशार्दूल `शार्दूल इव नादयन् ।
005c	पश्यतां सर्वभूतानां शिशुपालः प्रतापवान् ॥
006a	स रणायैव सङ्क्रुद्धः सन्नद्धः सर्वराजभिः ।
006c	सुनीथः प्रययौ क्षिप्रं पार्थयज्ञजिघांसया ॥
007a	ततश्चक्रगदापाणिः केशवः केशिहा हरिः ।
007c	सध्वजं रथमास्थाय दारुकेण सुसत्कृतम् ।
007e	भीष्मेण दत्तहस्तोऽसावारुहोह रथोत्तमम् ॥
008a	तेन पापस्वभावेन कोपितान्सर्वपार्थिवान् ।
008c	आससाद रणे कृष्णः सज्जितैकरथः स्थितः ॥
009a	ततः पुष्करपत्राक्षं तार्क्ष्यध्वजरथे स्थितम् ।
009c	दिवाकरमिवोद्यन्तं ददृशुः सर्वपार्थिवाः ॥
010a	आरोपयन्तं ज्यां कृष्णं प्रतपन्तमिवौजसा ।
010c	स्थितं पुष्परथे दिव्ये पुष्पकेतुमिवापरम् ॥
011a	दृष्ट्वा कृष्णं तथा यान्तं प्रतपन्तमिवौजसा ।
011c	यथार्हं केशवे वृत्तिमवशाः प्रतिपेदिरे ॥
012a	तानुवाच महाबाहुर्महाऽसुरनिबर्हणः ।
012c	वृष्णिवीरस्तदा राजन्सान्त्वयन्परवीरहा ॥
013	श्रीभगवानुवाच ॥
013a	अपेत सबलाः सर्व आश्वस्ता मम शासनात् ।
013c	मा दृष्टो दूषयेत्पाप एष वः सर्वपार्थिपाः ॥
014a	एष नः शत्रुरत्यन्तमेष वृष्णिविमर्दनः ।
014c	सात्वतां सात्वतीपुत्रो वैरं चरति शाश्वतम्' ॥
015a	प्राग्ज्योतिषपुरं यातानस्माञ्ज्ञात्वा नृशंसकृत् ।
015c	अदहद्द्वारकामेष स्वस्त्रीयः सन्नराधिपाः ॥
016a	क्रीडतो भोजराजस्य एष रैवतके गिरौ ।
016c	हत्वा बध्वा च तान्सार्वानुपायात्स्वपुरं पुरा ॥
017a	अश्वमेधे हयं मेध्यमुत्सृष्टं रक्षिभिर्वृतम् ।
017c	पितुर्मे यज्ञविघ्नार्थमहरत्पापनिश्चयः ॥
018a	सौवीरान्प्रतियातां च बभ्रोरेष तपस्विनः ।
018c	भार्यामभ्यहरन्मोहादकामां तामितो गताम् ॥
019a	एष मायाप्रतिच्छन्नः कारूशार्थे तपस्विनीम् ।
019c	जहार भद्रां वैशालीं मातुलस्य नृशंसकृत् ॥
020a	वृष्णिदारान्विलाप्यैष हत्वा च कुकुरान्धकान् ।
020c	पापाबुद्धिरुपातिष्ठत्स प्रविश्य ससम्भ्रमम् ॥
021a	विशालराज्ञो दुहितां मम पित्रा वृतां सतीम् ।
021c	अनेन कृत्वा सन्धानं करूशेन जिगीषया ॥
022a	जरासन्धं समाश्रित्य कृतवान्विप्रियाणि मे ।
022c	तानि सर्वाणि सङ्ख्यातुं न शक्नोमि नराधिपाः ॥
023a	एवमेतदपर्यन्तमेष वृष्णिषु किल्बिषी ।
023c	अस्माकमयमारम्भांश्चकार परमानृजुः ॥
024a	शतं क्षन्तव्यमस्माभिर्वधार्हाणां किलागसाम् ।
024c	बद्धोऽस्मि समयैर्घोरैर्मातुरस्यैव सङ्गरे ॥
025a	तत्तथा शतमस्माकं क्षान्तं क्षयकरं मया ।
025c	द्वौ तु मे वधकालेऽस्मिन्न क्षन्तव्यौ कथञ्चन ॥
026a	यज्ञविघ्नकरं हन्यां पाण्डवानां च दुर्हृदम् ।
026c	इति मे वर्तते भावस्तमतीयां कथं न्वहम् ॥
027a	पितृष्वसुः कृते दुःखं सुमहन्मर्षयाम्यहम् ।
027c	दिष्ट्या हीदं सर्वराज्ञां सन्निधावद्य वर्तते ॥
028a	पश्यन्ति हि भवन्तोऽद्य मय्यतीव व्यतिक्रमम् ।
028c	कृतानि तु परोक्षं मे यानि तानि निबोधत ॥
029a	इमं त्वस्य न शक्ष्यामि क्षन्तुमद्य व्यतिक्रमम् ।
029c	अवलेपाद्वधार्हस्य समग्रे राजमण्डले ॥
030a	रुक्मिण्यामस्य मूढस्य प्रार्थनाऽऽसीन्मुमूर्षतः ।
030c	न च तां प्राप्तवान्मूढः शूद्रो वेदश्रुतीमिव ॥
031	वैशम्पायन उवाच ॥
031a	एवमादि ततः सर्वे सहितास्ते नराधिपाः ।
031c	गर्हणं शिशुपालस्य वासुदेवेन विश्रुतः ॥
032a	वासुदेववचः श्रुत्वा चेदिराजं व्यगर्हयन् ।
032c	रथोपस्थे धनुष्मन्तं शरान्सन्दधतं रुषा ॥
033a	श्रुत्वाऽपि च विलोक्याशु दुद्रुवुः सर्वपार्थिवाः ।
033c	विहाय परमोद्विग्नाश्चेदिराजं चमूमुखे ॥
034a	तस्य तद्वचनं श्रुत्वा शिशुपालः प्रतापवान् ।
034c	जहास स्वनवद्धासं वाक्यं चेदमुवाच ह ॥
035a	मत्पूर्वां रुक्मिणीं कृष्ण संसत्सु परिकीर्तयन् ।
035c	विशेषतः पार्थिवेषु व्रीडां न कुरुषे कथम् ॥
036a	मन्यमानो हि कः सत्सु पुरुषः परिकीर्तयेत् ।
036c	अन्यपूर्वां स्त्रियं जातु त्वदन्यो मधूसूदन ॥
037a	क्षमा वा यदि ते श्रद्धा मा वा कृष्ण मम क्षम ।
037c	क्रुद्धाद्वापि प्रसन्नाद्वा किं मे त्वत्तो भविष्यते ॥
038	`वैशम्पायन उवाच ॥
038a	स तांस्तु विद्रुतान्सर्वान्साश्वपत्तिरथद्विपान् ।
038c	कृष्णतेजोहतान्सर्वान्समीक्ष्य वसुधाधिपान् ॥
039a	शिशुपालो रथेनैकः प्रत्युपायात्स केशवम् ।
039c	रुषा ताम्रेक्षणो राजञ्छलभः पावकं यथा ॥ ॥

इति श्रीमन्महाभारते सभापर्वणि शिशुपालवधपर्वणि अष्टषष्टितमोऽध्यायः ॥ 68 ॥

2-68-31 विश्रुताः श्राविताः ॥ अष्टषष्टितमोऽध्यायः ॥ 68 ॥
