अध्यायः 039

अभिषेचनदिने ब्राह्मणादीनामन्तर्वेदिप्रवेशः ॥ 1 ॥ भूभारक्षपणे नारदचिन्तनम् ॥ 2 ॥ पूर्वं सङ्क्षिप्योक्तायाः कृष्णागमनकथायाः किञ्चिद्विस्तरेण कथनम् ॥ 3 ॥ सहदेवेन  भीष्माज्ञया श्रीकृष्णस्याग्रपूजाकरणम् ॥ 4 ॥ शिशुपालेन श्रीकृष्णस्याग्रपूजाऽसहनम् ॥ 5 ॥

KK0205039001	वैशम्पायन उवाच 
KK0205039001a	ततोऽभिषेचनीयेऽह्नि ब्राह्मणा राजभिः सह ।
KK0205039001c	अन्तर्वेदीं प्रविविशुः सत्कारार्हा महर्षयः ॥
KK0205039002a	नारदप्रमुखास्तस्यामन्तर्वेद्यां महात्मनः ।
KK0205039002c	समासीनाः शुशुभिरे सहराजर्षिभिस्तदा ॥
KK0205039003a	समेता ब्रह्मभवने देवा देवर्षयस्तथा ।
KK0205039003c	कर्मान्तरमुपासन्तो जजल्पुरमितौजसः ॥
KK0205039004a	एवमेतन्न चाप्येवमेवं चैतन्न चान्यथा ।
KK0205039004c	इत्यूचुर्बहवस्तत्र वितण्डां वै परस्परम् ॥
KK0205039005a	कृशानर्थांस्ततः केचिदकृशांस्तत्र कुर्वते ।
KK0205039005c	अकृशांश्च कृशांश्चक्रुर्हेतुभिः शास्त्रनिश्चयैः ॥
KK0205039006a	तत्र मेधाविनः केचिदर्थमन्यैरुदीरितम् ।
KK0205039006c	विचिक्षिपुर्यथा श्येना नभोगतमिवामिषम् ॥
KK0205039007a	केचिद्धर्मार्थकुशलाः केचित्तत्र महाव्रताः ।
KK0205039007c	रेमिरे कथयन्तश्च सर्वभाष्यविदां वराः ॥
KK0205039008a	सा वेदिर्वेदसम्पन्नैर्देवद्विजमहर्षिभिः ।
KK0205039008c	आबभासे समाकीर्णा नक्षत्रैर्द्यौरिवायता ॥
KK0205039009a	न तस्यां सन्निधौ शूद्रः कश्चिदासीन्न चाव्रती ।
KK0205039009c	अन्तर्वेद्यां तदा राजन्युधिष्ठिरनिवेशने ॥
KK0205039010a	तां तु लक्ष्मीवतो लक्ष्मीं तदा यज्ञविधानजाम् ।
KK0205039010c	तुतोष नारदः पश्यन्धर्मराजस्य धीमतः ॥
KK0205039011a	अथ चिन्तां समापेदे स मुनिर्मनुजाधिप ।
KK0205039011c	नारदस्तु तदा पश्यन्सर्वक्षत्रसमागमम् ॥
KK0205039012a	सस्मार च पुरावृत्तां कथां तां पुरुषर्षभ ।
KK0205039012c	अंशावतरणे याऽसौ ब्रह्मणो भवनेऽभवत् ॥
KK0205039013a	देवानां सङ्गमं तं तु विज्ञाय कुरुनन्दन ।
KK0205039013c	नारदः पुण्डरीकाक्षं सस्मार मनसा हरिम् ॥
KK0205039014a	साक्षात्स विबुधारिघ्नः क्षत्रे नारायणो विभुः ।
KK0205039014c	प्रतिज्ञां पालयंश्चेमां जातः परपुरञ्जयः ॥
KK0205039015a	सन्दिदेश पुरा योऽसौ विबुधान्भूतकृत्स्वयम् ।
KK0205039015c	अन्योन्यमभिनिघ्नन्तः पुनर्लोकानवाप्स्यथ ॥
KK0205039016a	इति नारायणः शम्भुर्भगवान्भूतभावनः ।
KK0205039016c	आदिश्य विबुधान्सर्वानजायत यदुक्षये ॥
KK0205039017a	क्षितावन्धकवृष्णीनां वंशे वंशभृतां वरः ।
KK0205039017c	परया शुशुभे लक्ष्म्या नक्षत्राणामिवोडुराट् ॥
KK0205039018a	यस्य बाहुबलं सेन्द्राः सुराः सर्व उपासते ।
KK0205039018c	सोयं मानुषवन्नाम हरिरास्तेऽरिमर्दनः ॥
KK0205039019a	अहो बत महद्भूतं स्वयम्भूर्यदिदं स्वयम् ।
KK0205039019c	आदास्यति पुनः क्षत्रमेवं बलसमन्वितम् ॥
KK0205039020a	इत्येतां नारदश्चिन्तां चिन्तयामास सर्ववित् ।
KK0205039020c	हरिं नारायणं ज्ञात्वा यज्ञैरीज्यं तमीश्वरम् ॥
KK0205039021a	तस्मिन्धर्मविदां श्रेष्ठो धर्मराजस्य धीमतः ।
KK0205039021c	महाध्वरे महाबुद्धिस्तस्थौ स बहुमानतः ॥
KK0205039022a	`ततः समुदिता मुख्यैर्गुणैर्गुणवतां वराः ।
KK0205039022c	बहवो भावितात्मानः पृथक्पृथगरिन्दमाः ॥
KK0205039023a	आत्मकृत्यमिति ज्ञात्वा पाञ्चालास्तत्र सर्वशः ।
KK0205039023c	समीयुर्वृष्णयश्चैव तदाऽनीकाग्रहारिणः ॥
KK0205039024a	सदाराः सजनामात्या वहन्तो रत्नसञ्चयान् ।
KK0205039024c	विकृष्टत्वाच्च देशस्य गुरुभारतया च ते ॥
KK0205039025a	ययुः प्रमुदिताः पश्चाद्भगवन्तं समन्वयुः ।
KK0205039025c	बलशेषं समुदितं परिगृह्य समन्ततः ॥
KK0205039026a	अजश्चक्रायुधः शौरिरमित्रगणमर्दनः ।
KK0205039026c	बलाधिकारे निक्षिप्य सम्मान्यानकदुन्दुभिम् ॥
KK0205039027a	सम्प्रायाद्यादवश्रेष्ठो जयमाने युधिष्ठिरे ।
KK0205039027c	उच्चावचमुपादाय धर्मराजाय माधवः ॥
KK0205039028a	धनौघं पुरतः कृत्वा खाण्डवप्रस्थमाययौ ।
KK0205039028c	तत्र यज्ञगतान्पश्यंश्चैद्यवर्गसमागतान् ॥
KK0205039029a	भूमिपालगणान्सर्वान्सप्रभानिव तोयदान् ।
KK0205039029c	मेघकायान्निवसतो यूथपानिव यूथपः ॥
KK0205039030a	बलिनः सिंहसङ्काशान्महीमावृत्य तिष्ठतः ।
KK0205039030c	ततो जनौघसम्बाधं राजसागरमव्ययम् ॥
KK0205039031a	नादयन्रथघोषेण ह्युपायान्मधुसूदनः ।
KK0205039031c	असूर्यमिव सूर्येण निवातमिव वायुना ॥
KK0205039032a	कृष्णेन समुपेतेन जहर्षे भारतं पुरम् ।
KK0205039032c	ब्राह्मणक्षत्रियाणां तु पूजार्थं ह्यर्थधर्मवित् ॥
KK0205039033a	सहदेवो विशेषज्ञो माद्रीपुत्रः कृतोऽभवत् ।
KK0205039033c	भगवन्तं तु भूतानां भास्वन्तमिव तेजसा ॥
KK0205039034a	विशन्तं यज्ञभूमिं तां सितस्यावरजं प्रभुम् ।
KK0205039034c	तेजोराशिमृषिं विप्रमदृश्यं वै विजानताम् ॥
KK0205039035a	वयोधिकानां वृद्धानां मार्गमात्मनि तिष्ठताम् ।
KK0205039035c	जगतस्तस्थुषश्चैव प्रभवाप्ययमच्युतम् ॥
KK0205039036a	अनन्तमन्तं शत्रूणाममित्रगणमर्दनम् ।
KK0205039036c	प्रभवं सर्वभूतानामापत्स्वभयमच्युतम् ॥
KK0205039037a	भविष्यं भावनं भूतं द्वारवत्यामरिन्दमम् ।
KK0205039037c	स दृष्ट्वा कृष्णमायान्तं प्रतिपूज्यामितौजसम् ॥
KK0205039038a	यथार्हं केशवे वृत्तिं प्रत्यपद्यत पाण्डवः ।
KK0205039038c	ज्यैष्ठ्यकानिष्ठ्यसंयोगं सम्प्रधार्य गुणागुणैः ॥
KK0205039039a	आरिराधयिषुर्धर्मः पूजयित्वा द्विजोत्तमान् ।
KK0205039039c	महदादित्यसङ्काशमासनं च जगत्पतेः ।
KK0205039039e	ददौ नासादितं कैश्चित्तस्मिन्नुपविवेश सः' ॥
KK0205039040a	ततो भीष्मोऽब्रवीद्राजन्धर्मराजं युधिष्ठिरम् ।
KK0205039040c	क्रियतामर्हणं राज्ञां यथार्हमिति भारत ॥
KK0205039041a	आचार्यमृत्विजं चैव संयुजं च युधिष्ठिर ।
KK0205039041c	स्नातकं च प्रियं प्राहुः षडर्घार्हान्नृपं तथा ॥
KK0205039042a	एतानर्घ्यानभिगतानाहुः संवत्सरोषितान् ।
KK0205039042c	त इमे कालपूगस्य महतोऽस्मानुपागताः ॥
KK0205039043a	एषामेकैकशो राजन्नर्घ आनीयतामिति ।
KK0205039043c	अथ तैषां वरिष्ठाय समर्थायोपनीयताम् ॥
KK0205039044	युधिष्ठिर उवाच 
KK0205039044a	कस्मै भवान्मन्यतेऽर्घमेकस्मै कुरुनन्दन ।
KK0205039044c	उपनीयमानं युक्तं च तन्मे ब्रूहि पितामह ॥
KK0205039045	वैशम्पायन उवाच 
KK0205039045a	ततो भीष्मः शान्तनवो बुद्ध्या निश्चित्य वीर्यवान् ।
KK0205039045c	वार्ष्णेयं मन्यते कृष्णमर्हणीयतमं भुवि ॥
KK0205039046	भीष्ण उवाच 
KK0205039046a	एष ह्येषां समस्तानां तेजोबलपराक्रमैः ।
KK0205039046c	मध्ये तपन्निवाभाति ज्योतिषामिव भास्करः ॥
KK0205039047a	असूर्यमिव सूर्येण निर्वातमिव वायुना ।
KK0205039047c	भासितं ह्लादितं चैव कृष्णेनेदं सदो हि नः ॥
KK0205039048a	तस्मै भीष्माभ्यनुज्ञातः सहदेवः प्रतापवान् ।
KK0205039048c	उपजह्रेऽथ विधिवद्वार्ष्णेयायार्घ्यमुत्तमम् ॥
KK0205039049a	`गामर्घ्यं मधुपर्कं च ह्यानीयोपाहरत्तदा ।
KK0205039049c	एतस्मिन्नन्तरे राजन्निदमासीत्तदाऽद्भुतम् ॥
KK0205039050a	तां दृष्ट्वा क्षत्रियाः सर्वे पूजां कृष्णस्य भूयसीम् ।
KK0205039050c	सम्प्रेक्ष्यान्योन्यमासीना हृदयैस्तामधारयन्' ॥
KK0205039051a	प्रतिजग्राह तां कृष्णः शास्त्रदृष्टेन कर्मणा ।
KK0205039051c	शिशुपालस्तु तां पूजां वासुदेवे न चक्षमे ॥
KK0205039052a	उपालभ्य स भीष्मं च धर्मराजं च संसदि ।
KK0205039052c	अवाक्षिपद्वासुदेवं चेदिराजो महाबलः ॥
KK0205039053a	`तेषामाकारभावज्ञः सहदेवो न चक्षमे ।
KK0205039053c	मानिनां बलिनां राज्ञां पुरुः सन्दर्शिते पदे ॥
KK0205039054a	पुष्पवृष्टिर्महत्यासीत्सहदेवस्य मूर्धनि ।
KK0205039054c	जन्मप्रभृति वृष्णीनां सुनीथः शत्रुरब्रवीत् ॥
KK0205039055a	प्रष्टा वियोनिजो राजा प्रतिवक्ता नदीसुतः ।
KK0205039055c	प्रतिग्रहीता गोपालः प्रदाता च वियोनिजः ॥
KK0205039056a	सदस्या मूकवत्सर्वे आसतेऽत्र किमुच्यते ।
KK0205039056c	इत्युक्त्वा स विहस्याशु पाण्डवं पुनरब्रवीत् ॥
KK0205039057a	अतिपश्यसि वा सर्वान्न वा पश्यसि पाण्डव ।
KK0205039057c	तिष्ठत्स्वन्येषु पूज्येषु गोपमर्चितवानसि ॥
KK0205039058a	एते चैवोभये तात कार्यस्य तु विनाशके ।
KK0205039058c	अतिदृष्टिरदृष्टिर्वा तयोः किं त्वं समास्थितः' ॥ ॥

इति श्रीमन्महाभारते सभापर्वणि दिग्विजयपर्वणि एकोनचत्वारिंशोऽध्यायः ॥ 39 ॥

2-39-41 संयुजं सम्बन्धिनं श्वशुरादिम् । प्रियं मित्रम् ॥ 2-39-52 अवाक्षिपद्दूषितवान् ॥
