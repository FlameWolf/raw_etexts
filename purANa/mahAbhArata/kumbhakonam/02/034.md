अध्यायः 034

स्मृतिमात्रागतघटोत्कचलङ्काप्रेषणवृत्तान्तस्य विस्तरेण कथनम् ॥ 1 ॥ कृष्णगौरवेण विभीषणेन करदानम् ॥ 2 ॥ विभीषणात्करणाहृतवता घटोत्कचेन सह सहदेवस्य प्रतिनिवर्तनम् ॥ 3 ॥
	
KK0203034001	वैशम्पायन उवाच 
KK0203034001a	सहदेवस्ततो राजा मन्त्रिभिः सह भारत ।
KK0203034001c	सम्प्रधार्य महाबाहुः सचिवैर्बुद्धिमत्तरैः ॥
KK0203034002a	स विचार्य तदा राजन्सहदेवस्त्वरान्वितः ।
KK0203034002c	चिन्तयामास राजेन्द्र भ्रातुः पुत्रं घटोत्कचम् ॥
KK0203034003a	ततश्चिन्तितमात्रे तु राक्षसः प्रत्यदृश्यत ।
KK0203034003c	अतिदीर्घो महाबाहु सर्वाभरणभूषितः ॥
KK0203034004a	नीलजीमूतसङ्काशस्तप्तकाञ्चनकुण्डलः ।
KK0203034004c	विचित्रहारकेयूरः किङ्किणीमणिभूषितः ॥
KK0203034005a	हेममाली महादंष्ट्रः किरीटी कुक्षिबन्धनः ।
KK0203034005c	ताम्रकेशो हरिश्मश्रुर्भीमाङ्गः कटकाङ्गदः ॥
KK0203034006a	रक्तचन्दनदिग्धाङ्गः सूक्ष्माम्बरधरो बली ।
KK0203034006c	बलेन स ययौ तत्र चालयन्निव मेदिनीम् ॥
KK0203034007a	ततो दृष्ट्वा जना राजन्नायान्तं पर्वतोपमम् ।
KK0203034007c	भयाद्धि दुद्रुवुः सर्वे सिंहात्क्षुद्रमृगा यथा ॥
KK0203034008a	आससाद च माद्रेयं पुलस्त्यं रावणो यथा ।
KK0203034008c	अभिवाद्य ततो राजन्सहदेवं घटोत्कचः ॥
KK0203034009a	प्रह्वः कृताञ्जलिस्तस्थौ किं कार्यमिति चाब्रवीत् ।
KK0203034009c	तं परिष्वज्य बाहुभ्यां मूर्ध्न्युपाघ्राय पाण्डवः ॥
KK0203034010a	तं मेरुशिखराकारमागतं पाण्डुनन्दनः ।
KK0203034010c	पूजयित्वा सहामात्यः प्रीतो वाक्यमुवाच ह ॥
KK0203034011a	गच्छ लङ्कां पुरीं वत्स करार्थं मम शासनात् ।
KK0203034011c	तत्र दृष्ट्वा महात्मानं राक्षसेन्द्रं बिभीषणम् ॥
KK0203034012a	रत्नानि राजसूयार्थं विविधानि बहूनि च ।
KK0203034012c	उपादाय च सर्वाणि प्रत्यागच्छ महाबल ॥
KK0203034013	वैशम्पायन उवाच 
KK0203034013a	पाण्डवेनैवमुक्तस्तु मुदा युक्तो घटोत्कचः ।
KK0203034013c	तथेत्युक्त्वा महाराज प्रतस्थे दक्षिणां दिशम् ॥
KK0203034014a	प्रययौ दक्षिणं कृत्वा सहदेवं घटोत्कचः ।
KK0203034014c	लङ्कामभिमुखो राजन्समुद्रं स व्यलोकयत् ॥
KK0203034015a	कूर्मग्राहझषाकीर्णं मीननक्रैस्तथाऽऽकुलम् ।
KK0203034015c	शुक्तिव्रातसमाकीर्णं शङ्कानां निचयाकुलम् ॥
KK0203034016a	स दृष्ट्वा रामसेतुं च चिन्तयन्रामविक्रमम् ॥
KK0203034016c	गत्वा पारं समुद्रस्य दक्षिणं स घटोत्कचः ॥
KK0203034017a	ददर्श लङ्कां राजेन्द्र नाकपृष्ठोपमां शुभाम् ।
KK0203034017c	प्राकारेणावृतां रम्यां शुभद्वारैश्च शोभिताम् ॥
KK0203034018a	प्रासादैर्बहुसाहस्रैः श्वेतरक्तैश्च सङ्कुलाम् ।
KK0203034018c	दिव्यदुन्दुभिनिर्ह्रादामुद्यानवनशोभिताम् ॥
KK0203034019a	सर्वकालफलैर्वृक्षैः पुष्पितैरुपशोभिताम् ।
KK0203034019c	पुष्पगन्धैश्च सङ्कीर्णां रमणीयमहारथाम् ॥
KK0203034020a	नानारत्नैश्च सम्पूर्णामिन्द्रस्येवामरावतीम् ।
KK0203034020c	विवेश स पुरीं लङ्कां राक्षसैश्च निषेविताम् ॥
KK0203034021a	ददर्श राक्षसव्राताञ्शूलप्रासाधरान्बहून् ॥
KK0203034021c	नानावेषधरान्दक्षान्नारीश्च प्रियदर्शनाः ॥
KK0203034022a	दिव्यमाल्याम्बरधरा दिव्यभूषणभूषिताः ।
KK0203034022c	मदरक्तान्तनयनाः पीनश्रोणिपयोधराः ॥
KK0203034023a	भैमसेनिं ततो दृष्ट्वा हृष्टास्ते विस्मयं गताः ।
KK0203034023c	आससाद गृहं राज्ञ इन्द्रस्य सदनोपमम् ॥
KK0203034024a	स द्वारपालमासाद्य वाक्यमेतदुवाच ह ।
KK0203034024	घटोत्कच उवाच 
KK0203034024c	कुरूणामृषभो राजा पाण्डुर्नाम महाबलः ॥
KK0203034025a	कनीयांस्तस्य दायादः सहदेव इति श्रुतः ।
KK0203034025c	तेनाहं प्रेषितो दूतः करार्थं कौरवस्य च ॥
KK0203034026a	द्रष्टुमिच्छामि राजेन्द्रं त्वं क्षिप्रं मां निवेदय ।
KK0203034026	वैशम्पायन उवाच 
KK0203034026c	तस्य तद्वचनं श्रुत्वा द्वारपालो महीपते ॥
KK0203034027a	तथेत्युक्त्वा विवेशाथ भवनं स निवेदकः ।
KK0203034027c	प्राञ्जलिः सर्वमाचष्ट सर्वां दूतगिरं तदा ॥
KK0203034028a	द्वारपालवचः श्रुत्वा राक्षसेन्द्रो विभीषणः ।
KK0203034028c	उवाच वाक्यं धर्मात्मा समीपं मे प्रवेश्यताम् ॥
KK0203034029a	एवमुक्तस्तु राज्ञा स धर्मज्ञेन महात्मना ।
KK0203034029c	अथ निष्क्रम्य सम्भ्रान्तो द्वार्स्थोहैडिम्बमब्रवीत् ॥
KK0203034030a	एहि दूत नृपं द्रष्टुं क्षिप्रं प्रविश च स्वयम् ।
KK0203034030c	द्वारपालवचः श्रुत्वा प्रविवेश घटोत्कचः ॥
KK0203034031a	स प्रविश्य ददर्शाथ राक्षसेन्द्रस्य मन्दिरम् ।
KK0203034031c	ततः कैलाससङ्काशं तप्तकाञ्चनतोरणम् ॥
KK0203034032a	प्राकारेण परिक्षिप्तं गोपुरैश्चापि शोभितम् ।
KK0203034032c	हर्म्यप्रासादसम्बाधं नानारत्नोपशोभितम् ॥
KK0203034033a	काञ्चनैस्तापनीयैश्च स्फाटिकै राजतैरपि ।
KK0203034033c	वज्रवैडूर्यजुष्टैश्च स्तम्भैश्च सुमनोहरैः ॥
KK0203034034a	नानाध्वजपताकाभिर्युक्तं मणिविचित्रितम् ।
KK0203034034c	चित्रमाल्यावृतं रम्यं तप्तकाञ्चनवेदिकम् ॥
KK0203034035a	स दृष्ट्वा तत्र सर्वं च भैमसेनिर्मनोहरम् ।
KK0203034035c	प्रविशन्नेव हैडिम्बः शुश्राव मधुरस्वरम् ॥
KK0203034036a	तन्त्रीगीतसमाकीर्णं समतालमिताक्षरम् ।
KK0203034036c	दिव्यदुन्दुभिनिर्ह्रादं वादित्रसततं शुभम् ॥
KK0203034037a	स श्रुत्वा मधुरं शब्दं प्रीतिमानभवत्तदा ।
KK0203034037c	ततो विगाह्य हैडिम्बो बहुकक्ष्यां मनोरमाम् ॥
KK0203034038a	स ददर्श महात्मानं द्वार्स्थेन सह भारत ।
KK0203034038c	तं विभीषणमासीनं काञ्चने परमासने ॥
KK0203034039a	दिवि भास्करसङ्काशं मुक्तामणिविभूषितम् ।
KK0203034039c	दिव्याभरणचित्राङ्गं दिव्यरूपधरं विभुम् ॥
KK0203034040a	दिव्यमाल्याम्बरधरं दिव्यगन्धोक्षितं शुभम् ।
KK0203034040c	विभ्राजमानं वपुषा सूर्यवैश्वानरप्रभम् ॥
KK0203034041a	उपोपविष्टं सचिवैर्देवैरिव शतक्रतुम् ।
KK0203034041c	यक्षैर्महात्मभिर्दिव्यनारीभिर्हृद्यकान्तिभिः ॥
KK0203034042a	गीतैर्मङ्गलयुक्तैश्च पूज्यमानं यथा दिवि ।
KK0203034042c	चामरे व्यजने चाग्र्ये हेमदण्डे महाधने ॥
KK0203034043a	गृहीते वरनारीभ्यां धूयमाने च मूर्धनि ।
KK0203034043c	अर्चिष्मन्तं श्रिया जुष्टं कुबेरवरुणोपमम् ॥
KK0203034044a	धर्मे चैव स्थितं नित्यमद्भुतं राक्षसेश्वरम् ।
KK0203034044c	राममिक्ष्वाकुनाथं वै स्मरन्तं मनसा सदा ॥
KK0203034045a	दृष्ट्वा घटोत्कचो राजन्ववन्दे तं कृताञ्जलिः ।
KK0203034045c	प्रह्वस्तस्थौ महावीर्यः शक्रं चित्ररथो यथा ॥
KK0203034046a	तं दूतमागतं दृष्ट्वा राक्षसेन्द्रो विभीषणः ।
KK0203034046c	पूजयित्वा यथान्यायं सान्त्वपूर्वं वचोऽब्रवीत् ॥
KK0203034047	विभीषण उवाच 
KK0203034047a	कस्य वंशे स सञ्जातः करमिच्छन्महीपतिः ।
KK0203034047c	तस्यानुजान्समस्तांश्च पुरं देशं च तस्य वै ॥
KK0203034048a	त्वां च कार्यं च तत्सर्वं श्रोतुमिच्छामि तत्वतः ।
KK0203034048c	विस्तरेण मम ब्रूहि सर्वानेतान्पृथक्पृथक् ॥
KK0203034049	वैशम्पायन उवाच 
KK0203034049a	एवमुक्तस्तु हैडिम्बः पौलस्त्येन महात्मना ।
KK0203034049c	कृताञ्जलिरुवाचाथ समर्थमिदमुत्तरम् ॥
KK0203034050	घटोत्कच उवाच 
KK0203034050a	सोमवंशोद्भवो राजा पाण्डुर्नाम महाबलः ।
KK0203034050c	पाण्डोश्च पुत्राः पञ्चासञ्छक्रतुल्यपराक्रमाः ॥
KK0203034051a	तेषां ज्येष्ठस्तु नाम्ना वै युधिष्ठिर इति श्रुतः ।
KK0203034051c	अजातशत्रुर्धर्मात्मा धर्मो विग्रहवानिव ॥
KK0203034052a	ततो युधिष्ठिरो राजा प्राप्य राज्यमकारयत् ।
KK0203034052c	गङ्गाया दक्षिणे तीरे नगरे नागसाह्वये ॥
KK0203034053a	तद्दत्वा धृतराष्ट्राय शक्रप्रस्थं ययौ ततः ।
KK0203034053c	भ्रातृभिः सह राजेन्द्र शक्रप्रस्थेऽन्वमोदत ॥
KK0203034054a	गङ्गायमुनयोर्मध्ये ते उभे नगरोत्तमे ।
KK0203034054c	नित्यं धर्मे स्थितो राजा शक्रप्रस्थे प्रशास्ति नः ॥
KK0203034055a	तस्यानुजो महाबाहुर्भीमसेन इति श्रुतः ।
KK0203034055c	महातेजा महाकीर्तिः शक्रतुल्यपराक्रमः ॥
KK0203034056a	दशनागसहस्राणां बले तुल्यः स पाण्डवः ।
KK0203034056c	तस्यानुजोऽर्जुनो नाम महाबलपराक्रमः ॥
KK0203034057a	सुकुमारो महासत्वो लोके वीर्येण विश्रुतः ।
KK0203034057c	कार्तवीर्यसमो वीर्ये सागरप्रतिमो बले ॥
KK0203034058a	जामदग्न्यसमश्चास्त्रे सङ्ख्ये रामसमोऽर्जुनः ।
KK0203034058c	रूपे शक्रसमः पार्थस्तेजसा भास्करोपमः ॥
KK0203034059a	देवदानवगन्धर्वैः पिशाचोरगराक्षसैः ।
KK0203034059c	मानुषैश्च समस्तैस्तु अजेयः फल्गुनो रणे ॥
KK0203034060a	तेन तत्खाण्डवं दावं तर्पितं जातवेदसे ।
KK0203034060c	विजित्य तरसा शक्रं युधि देवगणैः सह ॥
KK0203034061a	लब्धान्यस्त्राणि दिव्यानि तर्पयित्वा हुताशनम् ।
KK0203034061c	तेन लब्धा महाराज दुर्लभा दैवतैरपि ॥
KK0203034062a	वासुदेवस्य भगिनी सुभद्रा नाम विश्रुता ।
KK0203034062c	अर्जुनस्यानुजो राजन्नकुलश्चेति विश्रुतः ॥
KK0203034063a	दर्शनीयतमो लोके मूर्तिमानिव मन्मथः ।
KK0203034063c	तस्यानुजो महातेजाः सहदेव इति श्रुतः ॥
KK0203034064a	तेनाहं प्रेषितो राजन्कुमारेण समो रणे ।
KK0203034064c	अहं घटोत्कचो नाम भीमसेनसुतो बली ॥
KK0203034065a	मम माता महाभागा हिडिम्बा नाम राक्षसी ।
KK0203034065c	पार्थानामुपकारार्थं चरामि पृथिवीमिमाम् ॥
KK0203034066a	आसीत्पृथिव्याः सर्वस्या महीपालो युधिष्ठिरः ।
KK0203034066c	राजसूयं क्रतुश्रेष्ठमाहर्तुमुपचक्रमे ॥
KK0203034067a	सन्दिदेश च स भ्रातृन्करार्थं सर्वतोदिशम् ।
KK0203034067c	वृष्णिवीरेण सहितः सन्दिदेशानुजान्नृपः ॥
KK0203034068a	उदीचीमर्जुनस्तूर्णं गत्वा मेरोरथोत्तमः ।
KK0203034068c	गत्वा शतसहस्राणि योजनानि महाबलः ॥
KK0203034069a	जित्वा सर्वान्नृपान्युद्धे हत्वा च तरसा वशी ।
KK0203034069c	स्वर्गद्वारमुपागम्य रत्नान्यादाय वै भृशम् ॥
KK0203034070a	अश्वांश्च विविधान्दिव्यान्सर्वानादाय फल्गुनः ।
KK0203034070c	धनं बहुविधं राजन्धर्मपुत्राय वै ददौ ॥
KK0203034071a	भीमसेनो हि राजेन्द्र जित्वा प्राचीं दिशं बलात् ।
KK0203034071c	वशे कृत्वा महीपालान्पाण्डवाय धनं ददौ ॥
KK0203034072a	दिशं प्रतीचीं नकुलः करार्थं प्रययौ तथा ।
KK0203034072c	सहदेवो दिशं याम्यां जित्वा सर्वान्महीक्षितः ॥
KK0203034073a	मां सन्दिदेश राजेन्द्र करार्थमिह सत्कृतः ।
KK0203034073c	पार्थानां चरितं तुभ्यं सङ्क्षेपात्समुदाहृतम् ॥
KK0203034074a	तमवेक्ष्य महाराज धर्मराजं युधिष्ठिरम् ।
KK0203034074c	पावनं राजसूयं च भगवन्तं हरिं प्रभुम् ।
KK0203034074e	एतानवेक्ष्य धर्मज्ञ करं दातुमिहार्हसि ॥
KK0203034075	वैशम्पायन उवाच 
KK0203034075a	तेन तद्भाषितं श्रुत्वा राक्षसेन्द्रो विभीषणः ।
KK0203034075c	शासनं प्रतिजग्राह धर्मात्मा राक्षसैः सह ॥
KK0203034076a	तच्च कृष्णकृतं धीमानित्यमन्यत स प्रभुः ।
KK0203034076c	ततो ददौ विचित्राणि कम्बलानि कुथानि च ॥
KK0203034077a	दान्तकाञ्चनपर्यङ्कान्मणिहेमविचित्रितान् ।
KK0203034077c	भूषणानि महार्हाणि प्रवालानि मणींश्च सः ॥
KK0203034078a	काञ्चनानि च भाण्डनि कलशानि घटानि च ।
KK0203034078c	कटाहानि विचित्राणि द्रोण्यश्चैव सहस्रशः ॥
KK0203034079a	राजतानि च भाण्डानि रत्नगर्भांश्च कुण्डलान् ।
KK0203034079c	हेमपुष्पाणि चान्यानि रुक्ममुख्यानि चापरान् ।
KK0203034080a	शङ्खांश्च चन्द्रसङ्काशांश्चित्रावर्तविचित्रितान् ।
KK0203034080c	यज्ञस्य तोरणे युक्तान्ददौ तालांश्चतुर्दश ॥
KK0203034081a	रुक्मपङ्कजपुष्पाणि शिबिका मणिभूषिताः ।
KK0203034081c	मुकुटानि महार्हाणि रत्नगर्भांश्च कङ्कणान् ॥
KK0203034082a	चन्दनानि च मुख्यानि वासांसि विविधानि च ।
KK0203034082c	स ददौ सहदेवाय तदा राजा विभीषणः ॥
KK0203034083a	तानि सर्वाणि रत्नानि आजह्रुस्ते निशाचराः ।
KK0203034083c	अष्टाशीतिसहस्राणि समदा रक्तलोचनाः ॥
KK0203034084a	रत्नान्यादाय सर्वाणि प्रतस्थे स घटोत्कचः ।
KK0203034084c	विभीषणं च राजानमभिवाद्य कृताञ्जलिः ॥
KK0203034085a	प्रदक्षिणं परीत्यैव निर्जगाम घटोत्कचः ।
KK0203034085c	ततो रत्नान्युपादाय हैडिम्बो राक्षसैः सह ॥
KK0203034086a	जगाम तूर्णं लङ्कायाः सहदेवपदं प्रति ।
KK0203034086c	आसेदुः पाण्डवं सर्वे लङ्घयित्वा महोदधिम् ॥
KK0203034087a	सहदेवो ददर्शाथ रत्नाहारान्निशाचरान् ।
KK0203034087c	आगतान्भीमसङ्काशान्हैडिम्बं च तथा नृप ॥
KK0203034088a	द्रमिला नैऋतान्दृष्ट्वा दुद्रुवुस्ते भयार्दिताः ।
KK0203034088c	भैमसेनिस्ततो गत्वा मार्देयं प्राञ्जलिः स्थितः ॥
KK0203034089a	प्रीतिमानभवद्दृष्ट्वा रत्नौघं तं च पाण्डवः ।
KK0203034089c	तं परिष्वज्य पाणिभ्यां दृष्ट्वा तान्प्रीतिमानभूत् ॥
KK0203034090a	विसृज्य द्रविडान्सर्वान्गमनायोपचक्रमे ।
KK0203034090c	न्यवर्तत ततो धीमान्सहदेवो नराधिपः ॥
KK0203034091a	एवं विजित्य तरसा सान्त्वेन विजयेन च ।
KK0203034091c	करदान्पार्थिवान्कृत्वा प्रत्यागच्छदरिन्दमः ॥
KK0203034092a	रत्नसालमुपादाय ययौ सहनिशाचरः ।
KK0203034092c	इन्द्रप्रस्थं विवेशाथ कम्पयन्निव मेदिनीम् ॥
KK0203034093a	दृष्ट्वा युधिष्ठिरं राजन्सहदेवः कृताञ्जलिः ।
KK0203034093c	प्रह्वोऽभिवाद्य तस्थौ स पूजितश्चापि तेन वै ॥
KK0203034094a	लङ्काप्राप्तान्धनौघांश्च दृष्ट्वा तान्दुर्लभान्बहून् ।
KK0203034094c	प्रीतिमानभवद्राजा विस्मयं परमं ययौ ॥
KK0203034095a	धर्मराजाय तत्सर्वं निवेद्य भरतर्षभ ।
KK0203034095c	कोटीसहस्रमधिकं हिरण्यस्य महात्मने ॥
KK0203034096a	विविधानि च रत्नानि गोजाविमहिषांस्तथा ।
KK0203034096c	कृतकर्मा सुखं राजन्नुवास जनमेजय ॥ 

इति श्रीमन्महाभारते सभापर्वणि दिग्विजयपर्वणि चतुस्त्रिंशोऽध्यायः ॥ 34 ॥ 
