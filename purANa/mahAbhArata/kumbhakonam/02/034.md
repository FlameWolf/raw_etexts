अध्यायः 034

स्मृतिमात्रागतघटोत्कचलङ्काप्रेषणवृत्तान्तस्य विस्तरेण कथनम् ॥ 1 ॥ कृष्णगौरवेण विभीषणेन करदानम् ॥ 2 ॥ विभीषणात्करणाहृतवता घटोत्कचेन सह सहदेवस्य प्रतिनिवर्तनम् ॥ 3 ॥
	
001	वैशम्पायन उवाच 
001a	सहदेवस्ततो राजा मन्त्रिभिः सह भारत ।
001c	सम्प्रधार्य महाबाहुः सचिवैर्बुद्धिमत्तरैः ॥
002a	स विचार्य तदा राजन्सहदेवस्त्वरान्वितः ।
002c	चिन्तयामास राजेन्द्र भ्रातुः पुत्रं घटोत्कचम् ॥
003a	ततश्चिन्तितमात्रे तु राक्षसः प्रत्यदृश्यत ।
003c	अतिदीर्घो महाबाहु सर्वाभरणभूषितः ॥
004a	नीलजीमूतसङ्काशस्तप्तकाञ्चनकुण्डलः ।
004c	विचित्रहारकेयूरः किङ्किणीमणिभूषितः ॥
005a	हेममाली महादंष्ट्रः किरीटी कुक्षिबन्धनः ।
005c	ताम्रकेशो हरिश्मश्रुर्भीमाङ्गः कटकाङ्गदः ॥
006a	रक्तचन्दनदिग्धाङ्गः सूक्ष्माम्बरधरो बली ।
006c	बलेन स ययौ तत्र चालयन्निव मेदिनीम् ॥
007a	ततो दृष्ट्वा जना राजन्नायान्तं पर्वतोपमम् ।
007c	भयाद्धि दुद्रुवुः सर्वे सिंहात्क्षुद्रमृगा यथा ॥
008a	आससाद च माद्रेयं पुलस्त्यं रावणो यथा ।
008c	अभिवाद्य ततो राजन्सहदेवं घटोत्कचः ॥
009a	प्रह्वः कृताञ्जलिस्तस्थौ किं कार्यमिति चाब्रवीत् ।
009c	तं परिष्वज्य बाहुभ्यां मूर्ध्न्युपाघ्राय पाण्डवः ॥
010a	तं मेरुशिखराकारमागतं पाण्डुनन्दनः ।
010c	पूजयित्वा सहामात्यः प्रीतो वाक्यमुवाच ह ॥
011a	गच्छ लङ्कां पुरीं वत्स करार्थं मम शासनात् ।
011c	तत्र दृष्ट्वा महात्मानं राक्षसेन्द्रं बिभीषणम् ॥
012a	रत्नानि राजसूयार्थं विविधानि बहूनि च ।
012c	उपादाय च सर्वाणि प्रत्यागच्छ महाबल ॥
013	वैशम्पायन उवाच 
013a	पाण्डवेनैवमुक्तस्तु मुदा युक्तो घटोत्कचः ।
013c	तथेत्युक्त्वा महाराज प्रतस्थे दक्षिणां दिशम् ॥
014a	प्रययौ दक्षिणं कृत्वा सहदेवं घटोत्कचः ।
014c	लङ्कामभिमुखो राजन्समुद्रं स व्यलोकयत् ॥
015a	कूर्मग्राहझषाकीर्णं मीननक्रैस्तथाऽऽकुलम् ।
015c	शुक्तिव्रातसमाकीर्णं शङ्कानां निचयाकुलम् ॥
016a	स दृष्ट्वा रामसेतुं च चिन्तयन्रामविक्रमम् ॥
016c	गत्वा पारं समुद्रस्य दक्षिणं स घटोत्कचः ॥
017a	ददर्श लङ्कां राजेन्द्र नाकपृष्ठोपमां शुभाम् ।
017c	प्राकारेणावृतां रम्यां शुभद्वारैश्च शोभिताम् ॥
018a	प्रासादैर्बहुसाहस्रैः श्वेतरक्तैश्च सङ्कुलाम् ।
018c	दिव्यदुन्दुभिनिर्ह्रादामुद्यानवनशोभिताम् ॥
019a	सर्वकालफलैर्वृक्षैः पुष्पितैरुपशोभिताम् ।
019c	पुष्पगन्धैश्च सङ्कीर्णां रमणीयमहारथाम् ॥
020a	नानारत्नैश्च सम्पूर्णामिन्द्रस्येवामरावतीम् ।
020c	विवेश स पुरीं लङ्कां राक्षसैश्च निषेविताम् ॥
021a	ददर्श राक्षसव्राताञ्शूलप्रासाधरान्बहून् ॥
021c	नानावेषधरान्दक्षान्नारीश्च प्रियदर्शनाः ॥
022a	दिव्यमाल्याम्बरधरा दिव्यभूषणभूषिताः ।
022c	मदरक्तान्तनयनाः पीनश्रोणिपयोधराः ॥
023a	भैमसेनिं ततो दृष्ट्वा हृष्टास्ते विस्मयं गताः ।
023c	आससाद गृहं राज्ञ इन्द्रस्य सदनोपमम् ॥
024a	स द्वारपालमासाद्य वाक्यमेतदुवाच ह ।
024	घटोत्कच उवाच 
024c	कुरूणामृषभो राजा पाण्डुर्नाम महाबलः ॥
025a	कनीयांस्तस्य दायादः सहदेव इति श्रुतः ।
025c	तेनाहं प्रेषितो दूतः करार्थं कौरवस्य च ॥
026a	द्रष्टुमिच्छामि राजेन्द्रं त्वं क्षिप्रं मां निवेदय ।
026	वैशम्पायन उवाच 
026c	तस्य तद्वचनं श्रुत्वा द्वारपालो महीपते ॥
027a	तथेत्युक्त्वा विवेशाथ भवनं स निवेदकः ।
027c	प्राञ्जलिः सर्वमाचष्ट सर्वां दूतगिरं तदा ॥
028a	द्वारपालवचः श्रुत्वा राक्षसेन्द्रो विभीषणः ।
028c	उवाच वाक्यं धर्मात्मा समीपं मे प्रवेश्यताम् ॥
029a	एवमुक्तस्तु राज्ञा स धर्मज्ञेन महात्मना ।
029c	अथ निष्क्रम्य सम्भ्रान्तो द्वार्स्थोहैडिम्बमब्रवीत् ॥
030a	एहि दूत नृपं द्रष्टुं क्षिप्रं प्रविश च स्वयम् ।
030c	द्वारपालवचः श्रुत्वा प्रविवेश घटोत्कचः ॥
031a	स प्रविश्य ददर्शाथ राक्षसेन्द्रस्य मन्दिरम् ।
031c	ततः कैलाससङ्काशं तप्तकाञ्चनतोरणम् ॥
032a	प्राकारेण परिक्षिप्तं गोपुरैश्चापि शोभितम् ।
032c	हर्म्यप्रासादसम्बाधं नानारत्नोपशोभितम् ॥
033a	काञ्चनैस्तापनीयैश्च स्फाटिकै राजतैरपि ।
033c	वज्रवैडूर्यजुष्टैश्च स्तम्भैश्च सुमनोहरैः ॥
034a	नानाध्वजपताकाभिर्युक्तं मणिविचित्रितम् ।
034c	चित्रमाल्यावृतं रम्यं तप्तकाञ्चनवेदिकम् ॥
035a	स दृष्ट्वा तत्र सर्वं च भैमसेनिर्मनोहरम् ।
035c	प्रविशन्नेव हैडिम्बः शुश्राव मधुरस्वरम् ॥
036a	तन्त्रीगीतसमाकीर्णं समतालमिताक्षरम् ।
036c	दिव्यदुन्दुभिनिर्ह्रादं वादित्रसततं शुभम् ॥
037a	स श्रुत्वा मधुरं शब्दं प्रीतिमानभवत्तदा ।
037c	ततो विगाह्य हैडिम्बो बहुकक्ष्यां मनोरमाम् ॥
038a	स ददर्श महात्मानं द्वार्स्थेन सह भारत ।
038c	तं विभीषणमासीनं काञ्चने परमासने ॥
039a	दिवि भास्करसङ्काशं मुक्तामणिविभूषितम् ।
039c	दिव्याभरणचित्राङ्गं दिव्यरूपधरं विभुम् ॥
040a	दिव्यमाल्याम्बरधरं दिव्यगन्धोक्षितं शुभम् ।
040c	विभ्राजमानं वपुषा सूर्यवैश्वानरप्रभम् ॥
041a	उपोपविष्टं सचिवैर्देवैरिव शतक्रतुम् ।
041c	यक्षैर्महात्मभिर्दिव्यनारीभिर्हृद्यकान्तिभिः ॥
042a	गीतैर्मङ्गलयुक्तैश्च पूज्यमानं यथा दिवि ।
042c	चामरे व्यजने चाग्र्ये हेमदण्डे महाधने ॥
043a	गृहीते वरनारीभ्यां धूयमाने च मूर्धनि ।
043c	अर्चिष्मन्तं श्रिया जुष्टं कुबेरवरुणोपमम् ॥
044a	धर्मे चैव स्थितं नित्यमद्भुतं राक्षसेश्वरम् ।
044c	राममिक्ष्वाकुनाथं वै स्मरन्तं मनसा सदा ॥
045a	दृष्ट्वा घटोत्कचो राजन्ववन्दे तं कृताञ्जलिः ।
045c	प्रह्वस्तस्थौ महावीर्यः शक्रं चित्ररथो यथा ॥
046a	तं दूतमागतं दृष्ट्वा राक्षसेन्द्रो विभीषणः ।
046c	पूजयित्वा यथान्यायं सान्त्वपूर्वं वचोऽब्रवीत् ॥
047	विभीषण उवाच 
047a	कस्य वंशे स सञ्जातः करमिच्छन्महीपतिः ।
047c	तस्यानुजान्समस्तांश्च पुरं देशं च तस्य वै ॥
048a	त्वां च कार्यं च तत्सर्वं श्रोतुमिच्छामि तत्वतः ।
048c	विस्तरेण मम ब्रूहि सर्वानेतान्पृथक्पृथक् ॥
049	वैशम्पायन उवाच 
049a	एवमुक्तस्तु हैडिम्बः पौलस्त्येन महात्मना ।
049c	कृताञ्जलिरुवाचाथ समर्थमिदमुत्तरम् ॥
050	घटोत्कच उवाच 
050a	सोमवंशोद्भवो राजा पाण्डुर्नाम महाबलः ।
050c	पाण्डोश्च पुत्राः पञ्चासञ्छक्रतुल्यपराक्रमाः ॥
051a	तेषां ज्येष्ठस्तु नाम्ना वै युधिष्ठिर इति श्रुतः ।
051c	अजातशत्रुर्धर्मात्मा धर्मो विग्रहवानिव ॥
052a	ततो युधिष्ठिरो राजा प्राप्य राज्यमकारयत् ।
052c	गङ्गाया दक्षिणे तीरे नगरे नागसाह्वये ॥
053a	तद्दत्वा धृतराष्ट्राय शक्रप्रस्थं ययौ ततः ।
053c	भ्रातृभिः सह राजेन्द्र शक्रप्रस्थेऽन्वमोदत ॥
054a	गङ्गायमुनयोर्मध्ये ते उभे नगरोत्तमे ।
054c	नित्यं धर्मे स्थितो राजा शक्रप्रस्थे प्रशास्ति नः ॥
055a	तस्यानुजो महाबाहुर्भीमसेन इति श्रुतः ।
055c	महातेजा महाकीर्तिः शक्रतुल्यपराक्रमः ॥
056a	दशनागसहस्राणां बले तुल्यः स पाण्डवः ।
056c	तस्यानुजोऽर्जुनो नाम महाबलपराक्रमः ॥
057a	सुकुमारो महासत्वो लोके वीर्येण विश्रुतः ।
057c	कार्तवीर्यसमो वीर्ये सागरप्रतिमो बले ॥
058a	जामदग्न्यसमश्चास्त्रे सङ्ख्ये रामसमोऽर्जुनः ।
058c	रूपे शक्रसमः पार्थस्तेजसा भास्करोपमः ॥
059a	देवदानवगन्धर्वैः पिशाचोरगराक्षसैः ।
059c	मानुषैश्च समस्तैस्तु अजेयः फल्गुनो रणे ॥
060a	तेन तत्खाण्डवं दावं तर्पितं जातवेदसे ।
060c	विजित्य तरसा शक्रं युधि देवगणैः सह ॥
061a	लब्धान्यस्त्राणि दिव्यानि तर्पयित्वा हुताशनम् ।
061c	तेन लब्धा महाराज दुर्लभा दैवतैरपि ॥
062a	वासुदेवस्य भगिनी सुभद्रा नाम विश्रुता ।
062c	अर्जुनस्यानुजो राजन्नकुलश्चेति विश्रुतः ॥
063a	दर्शनीयतमो लोके मूर्तिमानिव मन्मथः ।
063c	तस्यानुजो महातेजाः सहदेव इति श्रुतः ॥
064a	तेनाहं प्रेषितो राजन्कुमारेण समो रणे ।
064c	अहं घटोत्कचो नाम भीमसेनसुतो बली ॥
065a	मम माता महाभागा हिडिम्बा नाम राक्षसी ।
065c	पार्थानामुपकारार्थं चरामि पृथिवीमिमाम् ॥
066a	आसीत्पृथिव्याः सर्वस्या महीपालो युधिष्ठिरः ।
066c	राजसूयं क्रतुश्रेष्ठमाहर्तुमुपचक्रमे ॥
067a	सन्दिदेश च स भ्रातृन्करार्थं सर्वतोदिशम् ।
067c	वृष्णिवीरेण सहितः सन्दिदेशानुजान्नृपः ॥
068a	उदीचीमर्जुनस्तूर्णं गत्वा मेरोरथोत्तमः ।
068c	गत्वा शतसहस्राणि योजनानि महाबलः ॥
069a	जित्वा सर्वान्नृपान्युद्धे हत्वा च तरसा वशी ।
069c	स्वर्गद्वारमुपागम्य रत्नान्यादाय वै भृशम् ॥
070a	अश्वांश्च विविधान्दिव्यान्सर्वानादाय फल्गुनः ।
070c	धनं बहुविधं राजन्धर्मपुत्राय वै ददौ ॥
071a	भीमसेनो हि राजेन्द्र जित्वा प्राचीं दिशं बलात् ।
071c	वशे कृत्वा महीपालान्पाण्डवाय धनं ददौ ॥
072a	दिशं प्रतीचीं नकुलः करार्थं प्रययौ तथा ।
072c	सहदेवो दिशं याम्यां जित्वा सर्वान्महीक्षितः ॥
073a	मां सन्दिदेश राजेन्द्र करार्थमिह सत्कृतः ।
073c	पार्थानां चरितं तुभ्यं सङ्क्षेपात्समुदाहृतम् ॥
074a	तमवेक्ष्य महाराज धर्मराजं युधिष्ठिरम् ।
074c	पावनं राजसूयं च भगवन्तं हरिं प्रभुम् ।
074e	एतानवेक्ष्य धर्मज्ञ करं दातुमिहार्हसि ॥
075	वैशम्पायन उवाच 
075a	तेन तद्भाषितं श्रुत्वा राक्षसेन्द्रो विभीषणः ।
075c	शासनं प्रतिजग्राह धर्मात्मा राक्षसैः सह ॥
076a	तच्च कृष्णकृतं धीमानित्यमन्यत स प्रभुः ।
076c	ततो ददौ विचित्राणि कम्बलानि कुथानि च ॥
077a	दान्तकाञ्चनपर्यङ्कान्मणिहेमविचित्रितान् ।
077c	भूषणानि महार्हाणि प्रवालानि मणींश्च सः ॥
078a	काञ्चनानि च भाण्डनि कलशानि घटानि च ।
078c	कटाहानि विचित्राणि द्रोण्यश्चैव सहस्रशः ॥
079a	राजतानि च भाण्डानि रत्नगर्भांश्च कुण्डलान् ।
079c	हेमपुष्पाणि चान्यानि रुक्ममुख्यानि चापरान् ।
080a	शङ्खांश्च चन्द्रसङ्काशांश्चित्रावर्तविचित्रितान् ।
080c	यज्ञस्य तोरणे युक्तान्ददौ तालांश्चतुर्दश ॥
081a	रुक्मपङ्कजपुष्पाणि शिबिका मणिभूषिताः ।
081c	मुकुटानि महार्हाणि रत्नगर्भांश्च कङ्कणान् ॥
082a	चन्दनानि च मुख्यानि वासांसि विविधानि च ।
082c	स ददौ सहदेवाय तदा राजा विभीषणः ॥
083a	तानि सर्वाणि रत्नानि आजह्रुस्ते निशाचराः ।
083c	अष्टाशीतिसहस्राणि समदा रक्तलोचनाः ॥
084a	रत्नान्यादाय सर्वाणि प्रतस्थे स घटोत्कचः ।
084c	विभीषणं च राजानमभिवाद्य कृताञ्जलिः ॥
085a	प्रदक्षिणं परीत्यैव निर्जगाम घटोत्कचः ।
085c	ततो रत्नान्युपादाय हैडिम्बो राक्षसैः सह ॥
086a	जगाम तूर्णं लङ्कायाः सहदेवपदं प्रति ।
086c	आसेदुः पाण्डवं सर्वे लङ्घयित्वा महोदधिम् ॥
087a	सहदेवो ददर्शाथ रत्नाहारान्निशाचरान् ।
087c	आगतान्भीमसङ्काशान्हैडिम्बं च तथा नृप ॥
088a	द्रमिला नैऋतान्दृष्ट्वा दुद्रुवुस्ते भयार्दिताः ।
088c	भैमसेनिस्ततो गत्वा मार्देयं प्राञ्जलिः स्थितः ॥
089a	प्रीतिमानभवद्दृष्ट्वा रत्नौघं तं च पाण्डवः ।
089c	तं परिष्वज्य पाणिभ्यां दृष्ट्वा तान्प्रीतिमानभूत् ॥
090a	विसृज्य द्रविडान्सर्वान्गमनायोपचक्रमे ।
090c	न्यवर्तत ततो धीमान्सहदेवो नराधिपः ॥
091a	एवं विजित्य तरसा सान्त्वेन विजयेन च ।
091c	करदान्पार्थिवान्कृत्वा प्रत्यागच्छदरिन्दमः ॥
092a	रत्नसालमुपादाय ययौ सहनिशाचरः ।
092c	इन्द्रप्रस्थं विवेशाथ कम्पयन्निव मेदिनीम् ॥
093a	दृष्ट्वा युधिष्ठिरं राजन्सहदेवः कृताञ्जलिः ।
093c	प्रह्वोऽभिवाद्य तस्थौ स पूजितश्चापि तेन वै ॥
094a	लङ्काप्राप्तान्धनौघांश्च दृष्ट्वा तान्दुर्लभान्बहून् ।
094c	प्रीतिमानभवद्राजा विस्मयं परमं ययौ ॥
095a	धर्मराजाय तत्सर्वं निवेद्य भरतर्षभ ।
095c	कोटीसहस्रमधिकं हिरण्यस्य महात्मने ॥
096a	विविधानि च रत्नानि गोजाविमहिषांस्तथा ।
096c	कृतकर्मा सुखं राजन्नुवास जनमेजय ॥ 

इति श्रीमन्महाभारते सभापर्वणि दिग्विजयपर्वणि चतुस्त्रिंशोऽध्यायः ॥ 34 ॥ 
