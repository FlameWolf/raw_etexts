अध्यायः 071

विस्तरेण राजसूयवर्णनम् ॥ 1 ॥

KK0206071001	वैशम्पायन उवाच ॥
KK0206071001a	ततः प्रववृते यज्ञो धर्मराजस्य धीमतः ।
KK0206071001c	शान्तविघ्नार्हणक्षोभो महर्षिगणसङ्कुलः ॥
KK0206071002a	तं तु यज्ञं महाबाहुरासमाप्तेर्जनार्दनः ।
KK0206071002c	ररक्ष भगवाञ्छौरिः शार्ङ्गचक्रगदाधरः ॥
KK0206071003a	तस्मिन्यज्ञे प्रवृत्ते तु वाग्मिनो हेतुवादिनः ।
KK0206071003c	हेतुवादान्बहून्प्राहुः परपक्षजिगीषवः ॥
KK0206071004a	ददृशुस्ते नृपतयो यज्ञस्य विधिमुत्तमम् ।
KK0206071004c	उपेन्द्रस्येव विहितं सहदेवेन भारत ॥
KK0206071005a	तद्यज्ञे न्यवसन्राजन्ब्राह्मणा भृशमुत्सुकाः ।
KK0206071005c	कथयन्तः कथाः पुण्याः पश्यन्तो नटनर्तकान् ॥
KK0206071006a	ददृशुस्तोरणान्यत्र हेमतालमयानि च ।
KK0206071006c	दीप्तभास्करतुल्यानि प्रदीप्तानीव तेजसा ॥
KK0206071007a	स यज्ञस्तोरणैस्तत्र ग्रहैर्द्योरिव सम्बभौ ।
KK0206071007c	शय्यासनविहारांश्च सुबहून्रत्नसंवृतान् ॥
KK0206071008a	घटान्पात्रीकटाहानि कलशानि समन्ततः ।
KK0206071008c	न ते किञ्चिदसौवर्णमपश्यंस्तत्र पार्थिवाः ॥
KK0206071009a	भुञ्जानानां च विप्राणां स्वादुभोज्यैः पृथग्विधैः ।
KK0206071009c	अनिशं श्रूयते तत्र मुदितानां महात्मनाम् ॥
KK0206071010a	दीयतां दीयतामेषां भुज्यतां भुज्यतामिति ।
KK0206071010c	एवम्प्रकाराः सञ्जल्पाः श्रूयन्ते तत्र नित्यशः ॥
KK0206071011a	ओदनानां विकाराणि स्वादूनि च बहूनि च ।
KK0206071011c	विविधानि च भक्ष्याणि पेयानि मधुराणि च ॥
KK0206071012a	ददुर्द्विजानां सततं राजप्रेष्या महाध्वरे ।
KK0206071012c	पूर्णे शतसहस्रे तु विप्राणां भुञ्जतां तदा ॥
KK0206071013a	स्थापितस्तत्र सञ्ज्ञार्थं शङ्खोऽध्मायत नित्यशः ।
KK0206071013c	मुहुर्मुहुः प्रणादस्तु तस्य शङ्खस्य भारत ॥
KK0206071014a	उत्तमः श्रूयते शब्दः श्रुत्वा विस्मयमागमन् ।
KK0206071014c	एवं प्रवृत्ते यज्ञे तु तुष्टपुष्टजनायुते ॥
KK0206071015a	अन्नस्य बहुशो राजन्नुत्सेधाः पर्वतोपमाः ।
KK0206071015c	दधिकुल्याश्च ददृशुः सर्पिषश्च ह्रदाञ्जनाः ॥
KK0206071016a	जम्बूद्वीपो हि सकलो नानाजनपदायुतः ।
KK0206071016c	राजन्नदृश्यतैकस्थो राज्ञस्तस्मिन्महाक्रतौ ॥
KK0206071017a	तत्र राजसहस्राणि पुरुषाणां ततस्ततः ।
KK0206071017c	गृहीत्वा धनमाजग्मुस्तस्य राज्ञो महाक्रतौ ॥
KK0206071018a	राजानः स्रग्विणश्चैव सम्मृष्टमणिकुण्डलाः ।
KK0206071018c	तान्परीविविषुर्विप्राञ्छतशोऽथ सहस्रशः ॥
KK0206071019a	विविधान्यन्नपानानि लेह्यानि विविधानि च ।
KK0206071019c	तेषां नृपोपभोग्यानि ब्राह्मणेभ्यो ददुः स्म ते ॥
KK0206071020a	नानाविधानि भक्ष्याणि स्वादुपुष्पफलानि च ।
KK0206071020c	गुलानि स्वादुक्षौद्राणि ददुस्ते ब्राह्मणेषु वै ॥
KK0206071021a	एतानि सततं भुक्त्वा तस्मिन्यज्ञे द्विजातयः ।
KK0206071021c	परां प्रीतिं ययुः सर्वे मोदमानास्ततस्ततः ॥
KK0206071022a	एवं प्रमुदितं सर्वं बहुशो धनधान्यवत् ।
KK0206071022c	यज्ञवाटं नृपा दृष्ट्वा विस्मयं परमं ययुः ॥
KK0206071023a	यथावद्धूयमानाग्निं राजसूयं महाक्रतुम् ।
KK0206071023c	पाण्डवस्य यथाशास्त्रं जुहुवुः सर्वयाजकाः ॥
KK0206071024a	व्यासधौम्यादयः सर्वे विधिवत्षोडशर्त्विजः ।
KK0206071024c	स्वस्वकर्माणि चक्रुस्ते पाण्डवस्य महाक्रतौ ॥
KK0206071025a	नाषडङ्गविदत्रासीत्सदस्यो नाबहुश्रुतः ।
KK0206071025c	नाव्रतो नानुपाध्यायो न पापो नाक्षमो द्विजः ॥
KK0206071026a	न तत्र कृपणः कश्चिद्दरिद्रो न बभूव ह ।
KK0206071026c	क्षुधितो दुःखितो वापि प्राकृतो वापि मानुषः ॥
KK0206071027a	भोजनं भोजनार्थिभ्यो दापयामास सर्वदा ।
KK0206071027c	सहदेवो महातेजाः सततं राजशासनात् ॥
KK0206071028a	संस्तरे कुशलाश्चापि सर्वकर्माणि याजकाः ।
KK0206071028c	दिवसे दिवसे चक्रुर्यथाशास्त्रार्थचक्षुषः ॥
KK0206071029a	ब्राह्मणा वेदशास्त्रज्ञाः कथाश्चक्रुश्च सर्वतः ।
KK0206071029c	रेमिरे च कथान्ते तु सर्वे तस्मिन्महाक्रतौ ॥
KK0206071030a	सा वेदिर्वेदसम्पन्नैर्देवद्विजमहर्षिभिः ।
KK0206071030c	आबभासे तदा कीर्णा नक्षत्रैर्द्यौरिवामला ॥
KK0206071031a	पाण्डित्यदर्शनार्थाय केचन द्विजसत्तमाः ।
KK0206071031c	तर्कार्थमागताः केचित्केचिद्विद्याभिमानिनः ॥
KK0206071032a	केचिद्दिदृक्षया केचिद्भीत्या राज्ञः प्रतापिनः ।
KK0206071032c	सर्वेऽप्यवभृथस्नाता याजकाः केचन द्विजाः ॥
KK0206071033a	ततो वै हेमयूपांश्च सर्वरत्नसमाचितान् ।
KK0206071033c	शोभार्थं कारयामास सहदेवो महाद्युतिः ॥
KK0206071034a	ददृशुस्तोरणान्यत्र हेमतालमयानि च ।
KK0206071034c	स यज्ञस्तोरणैस्तैश्च ग्रहैर्द्योरिव सम्बभौ ॥
KK0206071035a	तालानां तोरणैर्हैमैर्दान्तैरिव दिशागजैः ।
KK0206071035c	दिक्षु सर्वासु विन्यस्तैस्तेजोभिर्भास्करैर्यथा ॥
KK0206071036a	सकिरीटैर्नृपैश्चैव शुशुभे तत्सदस्तदा ।
KK0206071036c	देवैर्दिव्यैश्च यक्षैश्च उरगैर्दिव्यमानुषैः ॥
KK0206071037a	विद्याधरगणैः कीर्णः पाण्डवस्य महात्मनः ।
KK0206071037c	स राजसूयः शुशुभे धर्मराजस्य धीमतः ॥
KK0206071038a	गन्धर्वगणसङ्कीर्णः शोभितोऽप्सरसां गणैः ।
KK0206071038c	देवैर्मुनिगणैर्यक्षैर्देवलोक इवापरः ॥
KK0206071039a	स किम्पुरुषगीतैश्च किन्नरैरुपशोभितः ।
KK0206071039c	नारदश्च जगौ तत्र तुम्बुरुश्च महाद्युतिः ॥
KK0206071040a	विश्वासुश्चित्रसेनस्तथाऽन्ये गीतकोविदाः ।
KK0206071040c	रमयन्ति स्म तान्सर्वान्यज्ञकर्मान्तरेष्वथ ॥
KK0206071041a	तत्र चाप्सरसः सर्वाः सुन्दर्यः प्रियदर्शनाः ।
KK0206071041c	ननृतुश्च जगुश्चात्र नित्यं कर्मान्तरेष्वथ ॥
KK0206071042a	इतिहासपुराणानि आख्यानानि च सर्वशः ।
KK0206071042c	ऊचुर्वै शब्दशास्त्रज्ञा नित्यं कर्मान्तरेष्वथ ॥
KK0206071043a	भेर्यश्च मुरजाश्चैव मड्डुका गोमुखाश्च ये ।
KK0206071043c	शृङ्गवंशाम्बुजा वीणाः श्रूयन्ते स्म सहस्रशः ॥
KK0206071044a	लोकेऽस्मिन्सर्वविप्राश्च वैश्याः शूद्रा नृपादयः ।
KK0206071044c	सर्वे म्लेच्छाः सर्वगणास्त्वादिमध्यान्तजास्तथा ॥
KK0206071045a	नानादेशसमुद्भूतैर्नानाजातिभिरागतैः ।
KK0206071045c	पर्याप्त इव लोकोऽयं युधिष्ठिरनिवेशने ॥
KK0206071046a	भीष्मद्रोणादयः सर्वे कुरवः ससुयोधनाः ।
KK0206071046c	वृष्णयश्च समग्राश्च पाञ्चालाश्चापि सर्वशः ॥
KK0206071047a	यज्ञेऽस्मिन्सर्वकर्माणि चक्रुर्दासा इव क्रतौ ।
KK0206071047c	एवं प्रवृत्तो यज्ञः स धर्मराजस्य धीमतः ॥
KK0206071048a	शुशुभे च महाबाहो सोमस्येव क्रतुर्यथा ।
KK0206071048c	वस्त्राणि कम्बलांश्चैव प्रावारांश्चैव सर्वदा ॥
KK0206071049a	निष्कहेमजभाण्डानि भूषणानि च सर्वशः ।
KK0206071049c	प्रददौ तत्र विप्राणां धर्मराजो युधिष्ठिरः ॥
KK0206071050a	यानि तत्र महीपालैर्लब्धवान्भरतर्षभः ।
KK0206071050c	तानि सर्वाणि रत्नानि ब्राह्मणानां ददौ तदा' ॥ ॥

इति श्रीमन्महाभारते सभापर्वणि शिशुपालवधपर्वणि एकसप्ततितमोऽध्यायः ॥ 71 ॥
