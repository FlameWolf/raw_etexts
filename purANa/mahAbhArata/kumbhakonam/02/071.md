अध्यायः 071

विस्तरेण राजसूयवर्णनम् ॥ 1 ॥

001	वैशम्पायन उवाच ॥
001a	ततः प्रववृते यज्ञो धर्मराजस्य धीमतः ।
001c	शान्तविघ्नार्हणक्षोभो महर्षिगणसङ्कुलः ॥
002a	तं तु यज्ञं महाबाहुरासमाप्तेर्जनार्दनः ।
002c	ररक्ष भगवाञ्छौरिः शार्ङ्गचक्रगदाधरः ॥
003a	तस्मिन्यज्ञे प्रवृत्ते तु वाग्मिनो हेतुवादिनः ।
003c	हेतुवादान्बहून्प्राहुः परपक्षजिगीषवः ॥
004a	ददृशुस्ते नृपतयो यज्ञस्य विधिमुत्तमम् ।
004c	उपेन्द्रस्येव विहितं सहदेवेन भारत ॥
005a	तद्यज्ञे न्यवसन्राजन्ब्राह्मणा भृशमुत्सुकाः ।
005c	कथयन्तः कथाः पुण्याः पश्यन्तो नटनर्तकान् ॥
006a	ददृशुस्तोरणान्यत्र हेमतालमयानि च ।
006c	दीप्तभास्करतुल्यानि प्रदीप्तानीव तेजसा ॥
007a	स यज्ञस्तोरणैस्तत्र ग्रहैर्द्योरिव सम्बभौ ।
007c	शय्यासनविहारांश्च सुबहून्रत्नसंवृतान् ॥
008a	घटान्पात्रीकटाहानि कलशानि समन्ततः ।
008c	न ते किञ्चिदसौवर्णमपश्यंस्तत्र पार्थिवाः ॥
009a	भुञ्जानानां च विप्राणां स्वादुभोज्यैः पृथग्विधैः ।
009c	अनिशं श्रूयते तत्र मुदितानां महात्मनाम् ॥
010a	दीयतां दीयतामेषां भुज्यतां भुज्यतामिति ।
010c	एवम्प्रकाराः सञ्जल्पाः श्रूयन्ते तत्र नित्यशः ॥
011a	ओदनानां विकाराणि स्वादूनि च बहूनि च ।
011c	विविधानि च भक्ष्याणि पेयानि मधुराणि च ॥
012a	ददुर्द्विजानां सततं राजप्रेष्या महाध्वरे ।
012c	पूर्णे शतसहस्रे तु विप्राणां भुञ्जतां तदा ॥
013a	स्थापितस्तत्र सञ्ज्ञार्थं शङ्खोऽध्मायत नित्यशः ।
013c	मुहुर्मुहुः प्रणादस्तु तस्य शङ्खस्य भारत ॥
014a	उत्तमः श्रूयते शब्दः श्रुत्वा विस्मयमागमन् ।
014c	एवं प्रवृत्ते यज्ञे तु तुष्टपुष्टजनायुते ॥
015a	अन्नस्य बहुशो राजन्नुत्सेधाः पर्वतोपमाः ।
015c	दधिकुल्याश्च ददृशुः सर्पिषश्च ह्रदाञ्जनाः ॥
016a	जम्बूद्वीपो हि सकलो नानाजनपदायुतः ।
016c	राजन्नदृश्यतैकस्थो राज्ञस्तस्मिन्महाक्रतौ ॥
017a	तत्र राजसहस्राणि पुरुषाणां ततस्ततः ।
017c	गृहीत्वा धनमाजग्मुस्तस्य राज्ञो महाक्रतौ ॥
018a	राजानः स्रग्विणश्चैव सम्मृष्टमणिकुण्डलाः ।
018c	तान्परीविविषुर्विप्राञ्छतशोऽथ सहस्रशः ॥
019a	विविधान्यन्नपानानि लेह्यानि विविधानि च ।
019c	तेषां नृपोपभोग्यानि ब्राह्मणेभ्यो ददुः स्म ते ॥
020a	नानाविधानि भक्ष्याणि स्वादुपुष्पफलानि च ।
020c	गुलानि स्वादुक्षौद्राणि ददुस्ते ब्राह्मणेषु वै ॥
021a	एतानि सततं भुक्त्वा तस्मिन्यज्ञे द्विजातयः ।
021c	परां प्रीतिं ययुः सर्वे मोदमानास्ततस्ततः ॥
022a	एवं प्रमुदितं सर्वं बहुशो धनधान्यवत् ।
022c	यज्ञवाटं नृपा दृष्ट्वा विस्मयं परमं ययुः ॥
023a	यथावद्धूयमानाग्निं राजसूयं महाक्रतुम् ।
023c	पाण्डवस्य यथाशास्त्रं जुहुवुः सर्वयाजकाः ॥
024a	व्यासधौम्यादयः सर्वे विधिवत्षोडशर्त्विजः ।
024c	स्वस्वकर्माणि चक्रुस्ते पाण्डवस्य महाक्रतौ ॥
025a	नाषडङ्गविदत्रासीत्सदस्यो नाबहुश्रुतः ।
025c	नाव्रतो नानुपाध्यायो न पापो नाक्षमो द्विजः ॥
026a	न तत्र कृपणः कश्चिद्दरिद्रो न बभूव ह ।
026c	क्षुधितो दुःखितो वापि प्राकृतो वापि मानुषः ॥
027a	भोजनं भोजनार्थिभ्यो दापयामास सर्वदा ।
027c	सहदेवो महातेजाः सततं राजशासनात् ॥
028a	संस्तरे कुशलाश्चापि सर्वकर्माणि याजकाः ।
028c	दिवसे दिवसे चक्रुर्यथाशास्त्रार्थचक्षुषः ॥
029a	ब्राह्मणा वेदशास्त्रज्ञाः कथाश्चक्रुश्च सर्वतः ।
029c	रेमिरे च कथान्ते तु सर्वे तस्मिन्महाक्रतौ ॥
030a	सा वेदिर्वेदसम्पन्नैर्देवद्विजमहर्षिभिः ।
030c	आबभासे तदा कीर्णा नक्षत्रैर्द्यौरिवामला ॥
031a	पाण्डित्यदर्शनार्थाय केचन द्विजसत्तमाः ।
031c	तर्कार्थमागताः केचित्केचिद्विद्याभिमानिनः ॥
032a	केचिद्दिदृक्षया केचिद्भीत्या राज्ञः प्रतापिनः ।
032c	सर्वेऽप्यवभृथस्नाता याजकाः केचन द्विजाः ॥
033a	ततो वै हेमयूपांश्च सर्वरत्नसमाचितान् ।
033c	शोभार्थं कारयामास सहदेवो महाद्युतिः ॥
034a	ददृशुस्तोरणान्यत्र हेमतालमयानि च ।
034c	स यज्ञस्तोरणैस्तैश्च ग्रहैर्द्योरिव सम्बभौ ॥
035a	तालानां तोरणैर्हैमैर्दान्तैरिव दिशागजैः ।
035c	दिक्षु सर्वासु विन्यस्तैस्तेजोभिर्भास्करैर्यथा ॥
036a	सकिरीटैर्नृपैश्चैव शुशुभे तत्सदस्तदा ।
036c	देवैर्दिव्यैश्च यक्षैश्च उरगैर्दिव्यमानुषैः ॥
037a	विद्याधरगणैः कीर्णः पाण्डवस्य महात्मनः ।
037c	स राजसूयः शुशुभे धर्मराजस्य धीमतः ॥
038a	गन्धर्वगणसङ्कीर्णः शोभितोऽप्सरसां गणैः ।
038c	देवैर्मुनिगणैर्यक्षैर्देवलोक इवापरः ॥
039a	स किम्पुरुषगीतैश्च किन्नरैरुपशोभितः ।
039c	नारदश्च जगौ तत्र तुम्बुरुश्च महाद्युतिः ॥
040a	विश्वासुश्चित्रसेनस्तथाऽन्ये गीतकोविदाः ।
040c	रमयन्ति स्म तान्सर्वान्यज्ञकर्मान्तरेष्वथ ॥
041a	तत्र चाप्सरसः सर्वाः सुन्दर्यः प्रियदर्शनाः ।
041c	ननृतुश्च जगुश्चात्र नित्यं कर्मान्तरेष्वथ ॥
042a	इतिहासपुराणानि आख्यानानि च सर्वशः ।
042c	ऊचुर्वै शब्दशास्त्रज्ञा नित्यं कर्मान्तरेष्वथ ॥
043a	भेर्यश्च मुरजाश्चैव मड्डुका गोमुखाश्च ये ।
043c	शृङ्गवंशाम्बुजा वीणाः श्रूयन्ते स्म सहस्रशः ॥
044a	लोकेऽस्मिन्सर्वविप्राश्च वैश्याः शूद्रा नृपादयः ।
044c	सर्वे म्लेच्छाः सर्वगणास्त्वादिमध्यान्तजास्तथा ॥
045a	नानादेशसमुद्भूतैर्नानाजातिभिरागतैः ।
045c	पर्याप्त इव लोकोऽयं युधिष्ठिरनिवेशने ॥
046a	भीष्मद्रोणादयः सर्वे कुरवः ससुयोधनाः ।
046c	वृष्णयश्च समग्राश्च पाञ्चालाश्चापि सर्वशः ॥
047a	यज्ञेऽस्मिन्सर्वकर्माणि चक्रुर्दासा इव क्रतौ ।
047c	एवं प्रवृत्तो यज्ञः स धर्मराजस्य धीमतः ॥
048a	शुशुभे च महाबाहो सोमस्येव क्रतुर्यथा ।
048c	वस्त्राणि कम्बलांश्चैव प्रावारांश्चैव सर्वदा ॥
049a	निष्कहेमजभाण्डानि भूषणानि च सर्वशः ।
049c	प्रददौ तत्र विप्राणां धर्मराजो युधिष्ठिरः ॥
050a	यानि तत्र महीपालैर्लब्धवान्भरतर्षभः ।
050c	तानि सर्वाणि रत्नानि ब्राह्मणानां ददौ तदा' ॥ ॥

इति श्रीमन्महाभारते सभापर्वणि शिशुपालवधपर्वणि एकसप्ततितमोऽध्यायः ॥ 71 ॥
