अध्यायः 087

दुर्योधनेन विदुरोपालम्भः ॥ 1 ॥ विदुरेण धृतराष्ट्रस्य हितोपदेशः ॥ 2 ॥

KK0207087001	दुर्योधन उवाच ॥
KK0207087001a	परेषामेव यशसा श्लोघसे त्वं सदा क्षत्तः कुत्सयन्धार्तराष्ट्रान् ।
KK0207087001c	जानीमहे विदुर यत्प्रियस्त्वं बालानिवास्मानवमन्यसे नित्यमेव ॥
KK0207087002a	स विज्ञेयः पुरुषोऽन्यत्रकामो निन्दाप्रशंसे हि तथा युनक्ति ।
KK0207087002c	जिह्वाऽऽत्मनो हृदयस्थं व्यनक्ति जानीमहे त्वन्मनसः प्रातिकूल्यम् ॥
KK0207087003a	उत्सङ्गे च व्याल इवाहितोऽसि मार्जरवत्पोषकं चोपहंसि ।
KK0207087003c	भर्तृघ्नं त्वां न हि पापीय आहुस्तस्मात्क्षत्तः किं न बिभेषि पापात् ॥
KK0207087004a	जित्वा शत्रून्फलमाप्तं महद्वै माऽस्मान्क्षत्तः परुषाणीह वोचः ।
KK0207087004c	द्विषद्भिस्त्वं सम्प्रयोगाभिनन्दी मुहुर्देषं यासि नः सम्प्रयोगात् ॥
KK0207087005a	अमित्रतां याति नरोऽक्षमं ब्रुवन्निगूहते गुह्यममित्रसंस्तवे ।
KK0207087005c	तदाश्रितोऽपत्रप किं नु बाधसे यदिच्छसि त्वं तदिहाभिभाषसे ॥
KK0207087006a	मा नोऽवमंस्था विद्म मानस्तवेदं शिक्षस्व बुद्धिं स्थविराणां सकाशात् ।
KK0207087006c	यशो रक्षस्व विदुर सम्प्रणीतं मा व्यापृतः परकार्येशु भूस्त्वम् ॥
KK0207087007a	अहं कर्तेति विदूर मा च मंस्था मा नो नित्यं परुषाणीह वोचः ।
KK0207087007c	न त्वां पृच्छामि विदुर यद्धितं मे स्वस्ति क्षत्तर्मा तितिक्षून् क्षिणु त्वम् ॥
KK0207087008a	एकः शास्ता न द्वितीयोऽस्ति शास्ता गर्भे शयानं पुरुषं शास्ति शास्ता ।
KK0207087008c	तेनानुशिष्टः प्रवणादिवाम्भो यथा नियुक्तोऽस्मि तथा भवामि ॥
KK0207087009a	भिनत्ति शिरसा शैलमहिं भोजयते च यः ।
KK0207087009c	धीरेव कुरुते तस्य कार्याणामनुशासनम् ।
KK0207087009e	यो बलादनुशास्तीह सोऽमित्रं तेन विन्दति ॥
KK0207087010a	मित्रतामनुवृत्तं तु समुपेक्षत्यपण्डितः ।
KK0207087010c	प्रदीप्य यः प्रदीप्ताग्निं प्राक्चिरं नाभिधावति ।
KK0207087010e	भस्मापि न स विन्देत शिष्टं क्वचन भारत ॥
KK0207087011a	न वासयेत्पारवर्ग्यं द्विषन्तं विशेषतः क्षत्तरहितं मनुप्यम् ।
KK0207087011c	स यत्रेच्छसि विदुर तत्र गच्छ सुसान्त्विता ह्यसती स्त्री जहाति ॥
KK0207087012	विदुर उवाच ॥
KK0207087012a	एतावता पुरुषं ये त्यजन्ति तेषां सख्यमन्तवद्ब्रूहि राजन् ।
KK0207087012c	राज्ञां हि चित्तानि परिप्लुतानि सान्त्वं दत्वा मुसलैर्घातयन्ति ॥
KK0207087013a	अबालत्वं मन्यसे राजपुत्र बालोऽहमित्येव सुमन्दबुद्धे ।
KK0207087013c	यः सौहृदे पुरुषं स्थापयित्वा पश्चादेनं दूषयते स बालः ॥
KK0207087014a	न श्रेयसे नीयते मन्दबुद्धिः स्त्री श्रोत्रियस्येव गृहे प्रदुष्टा ।
KK0207087014c	ध्रुवं न रोचेद्भरतर्षभस्य पतिः कुमार्या इव षष्टिवर्षः ॥
KK0207087015a	अतः प्रियं चेदनुकाङ्क्षसे त्वं सर्वेषु कार्येषु हिताहितेषु
KK0207087015c	स्त्रियश्च राजञ्जडपङ्गुकांश्च पृच्छ त्वं वै तादृशांश्चैव सर्वान् ॥
KK0207087016a	लभ्यते खलु पापीयान्नरोऽनु प्रियवागिह ।
KK0207087016c	अप्रियस्य हि पथ्यस्य वक्ता श्रोता च दुर्लभः ॥
KK0207087017a	यस्तु धर्मपरश्च स्याद्धित्वा भर्तुः प्रियाप्रिये ।
KK0207087017c	अप्रियाण्याह पथ्यानि तेन राजा सहायवान् ॥
KK0207087018a	अव्याधइजं कटुजं तीक्ष्णमुष्णं यशोमुषं परुषं पूतिगन्धिम् ।
KK0207087018c	सतां पेयं यन्न पिबन्त्यसन्तो मन्युं महाराज पिब प्रशाम्य ॥
KK0207087019a	वैचित्रवीर्यस्य यशो धनं च वाञ्छाम्यहं सहपुत्रस्य शश्वत् ।
KK0207087019c	यथा तथा तेऽस्तु नमश्चतेऽस्तु ममापि च स्वस्ति दिशन्तु विप्राः ॥
KK0207087020a	आशीविषान्नेत्रविषान्कोपयेन्न च पण्डितः ।
KK0207087020c	एवं तेऽहं वदामीदं प्रयतः कुरुनन्दन ॥ ॥

इति श्रीमन्महाभारते सभापर्वणि द्यूतपर्वणि सप्ताशीतितमोऽध्यायः ॥ 87 ॥

2-87-3 पापीयः पापीयांसम् ॥ 2-87-11 पारवर्ग्यं शत्रुपक्षजातम् ॥
