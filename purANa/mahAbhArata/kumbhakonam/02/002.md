अध्यायः 002

द्वारकां गच्छतः श्रीकृष्णस्य युधिष्ठरादिभिः सारत्यादिकरणम् ॥ 1 ॥ अर्धयोजनपर्यन्तं गतानां कृष्णपाण्डवानां परस्परानुज्ञया स्वस्वपुरगमनम् ॥ 2 ॥

001	वैशम्पायन उवाच 
001a	उषित्वा खाण्डवप्रस्थे सुखवासं जनार्दनः ।
001c	पार्थैः प्रीतिसमायुक्तैः पूजनार्होऽभिपूजितः ॥
002a	गमनाय मतिं चक्रे पितुर्दर्शनलालसः ।
002c	धर्मराजमथामन्त्र्य पृथां च पृथुलोचनः ॥
003a	ववन्दे चरणौ मूर्ध्ना जगद्वन्द्यः पितृष्वसुः ।
003c	स तया मूर्ध्न्युपाघ्रातः परिष्वक्तश्च केशवः ॥
004a	ददर्शानन्तरं कृष्णो भगिनीं स्वां महायशाः ।
004c	तामुपेत्य हृषीकेशः प्रीत्या बाष्पसमन्वितः ॥
005a	अर्थ्यं तथ्यं हितं वाक्यं लघु युक्तमनुत्तरम् ।
005c	उवाच भगवान्भद्रां सुभद्रां भद्रभाषिणीम् ॥
006a	तया स्वजनगामीनि श्रावितो वचनानि सः ।
006c	सम्पूजितश्चाप्यसकृच्छिरसा चाभिवादितः ॥
007a	तामनुज्ञाय वार्ष्णेयः प्रतिनन्द्य च भामिनीम् ।
007c	ददर्शानन्तरं कृष्णां धौम्यं चापि जनार्दनः ॥
008a	ववन्दे च यथान्यायं धौम्यं पुरुषसत्तमः ।
008c	द्रौपदीं सान्त्वयित्वा च सुभद्रां परिदाय च ॥
009a	भ्रातृनभ्यगमद्विद्वान्पार्थेन सहितो बली ।
009c	भ्रातृभिः पञ्चभिः कृष्णो वृतः शक्र इवामरैः ॥
010a	यात्राकालस्य योग्यानि कर्माणि गरुडध्वजः ।
010c	कर्तुकामः शुचिर्भूत्वा स्नातवान्समलङ्कृतः ॥
011a	अर्चयामास देवांश्च द्विजांश्च यदुपुङ्गवः ।
011c	माल्यजाप्यनमस्कारैर्गन्धैरुच्चावचैरपि ॥
012a	स कृत्वा सर्वकार्याणि प्रतस्थे तस्थुषां वरः ।
012c	उपेत्य स यदुश्रेष्ठो बाह्यकक्षाद्विनिर्गतः ॥
013a	स्वस्ति वाच्यार्हतो विप्रान्दधिपात्रफलाक्षतैः ।
013c	वसु प्रदाय च ततः प्रदक्षिणमथाकरोत् ॥
014a	काञ्चनं रथमास्थाय तार्क्ष्यकेतनमाशुगम् ।
014c	गदाचक्रासिशार्ङ्गाद्यैरायुधैरावृतं शुभम् ॥
015a	सुतिथावथ नक्षत्रे मुहूर्ते च गुणान्विते ।
015c	प्रययौ पुण्डरीकाक्षः शैब्यसुग्रीववाहनः ॥
016a	अन्वारुरोह चाप्येनं प्रेम्णा राजा युधिष्ठिरः ।
016c	अपास्य चास्य यन्तारं दारुकं यन्तृसत्तमम् ॥
017a	अभीषून्सम्प्रजग्राह स्वयं कुरुपतिस्तदा ।
017c	उपारुह्यार्जुनश्चाऽपि चामरव्यजनं सितम् ॥
018a	रुक्मदण्डं बृहद्बाहुर्विदुधाव प्रदक्षिणम् ।
018c	तथैव भीमसेनोऽपि रथमारुह्य वीर्यवान् ॥
019a	`छत्रं शतशलाकं च दिव्यमाल्योपशोभितम् ।
019c	वैडूर्यमणिदण्डं च चामीकरविभूषितम् ।
020a	दधार तरसा भीमः सुच्छत्रं शार्ङ्गधन्वने ।
020c	भीमसेनार्जुनौ चापि यमावरिनिषूदनौ' ॥
021a	पृष्ठतोऽनुययुः कृष्णमृत्विक्पौरजनैर्वृता ।
021c	स तथा भ्रातृभिः सर्वैः केशवः परवीरहा ॥
022a	अन्वीयमानः शुशुभे शिष्यैरिव गुरुः प्रियैः ।
022c	`अभिमन्युं च सौभद्रं वृद्धैः परिवृतस्तथा ॥
023a	रथमारोप्य निर्यातो धौम्यो ब्राह्मणपुङ्गवः ।
023c	इन्द्रप्रस्थमतिक्रम्य क्रोशमात्रं महाद्युतिः' ।
023e	पार्थमामन्त्र्य गोविन्दः परिष्वज्य सुपीडितम् ॥
024a	युधिष्ठरं पूजयित्वा भीमसेनं यमौ तथा ।
024c	परिष्वक्तो भृशं तैस्तु यमाभ्यामभिवादितः ॥
025a	योजनार्धमथो गत्वा कृष्णः परपुरञ्जयः ।
025c	युधिष्ठिरं समामन्त्र्य निवर्तस्वेति भारत ॥
026a	ततोऽभिवाद्य गोविन्दः पादौ जग्राह धर्मवित् ।
026c	उत्थाप्य धर्मराजस्तु मूर्ध्न्युपाघ्राय केशवम् ॥
027a	पाण्डवो यादवश्रेष्ठं कृष्णं कमललोचनम् ।
027c	गम्यतामित्यनुज्ञाप्य धर्मराजो युधिष्ठिरः ॥
028a	ततस्तैः संविदं कृत्वा यथावन्मधुसूदनः ।
028c	निवर्त्य च तथा कृच्छ्रात्पाण्डवान्सपदानुगान् ॥
029a	स्वां पुरीं प्रययौ हृष्टो यथा शक्रोऽमरावतीम् ॥
029c	लोचनैरनुजग्मुस्ते तमादृष्टिपथात्तदा ॥
030a	मनोभिरनुजग्मुस्ते कृष्णं प्रीतिसमन्वयात् ।
030c	अतृप्तमनसामेव तेषां केशवदर्शने ॥
031a	क्षिप्रमन्तर्दधे शौरिश्चक्षुषां प्रियदर्शनः ।
031c	अकामा एव पार्थास्ते गोविन्दगतमानसाः ॥
032a	निवृत्योपययुस्तूर्णं स्वं पुरं पुरुषर्षभाः ।
032c	स्यन्दनेनाथ कृष्णोऽपि त्वरितं द्वारकामगात् ॥
033a	सात्वतेन च वीरेण पृष्ठतो यायिना तदा ।
033c	दारुकेण च सूतेन सहितो देवकीसुतः ।
033e	स गतो द्वारकां विष्णुर्गरुत्मानिव वेगवान् ॥
034	वैशम्पायन उवाच 
034a	निवृत्य धर्मराजस्तु सह भ्रातृभिरच्युतः ।
034c	सुहृत्परिवृतो राजा प्रविवेश पुरोत्तमम् ॥
035a	विसृज्य सुहृदः सर्वान्भ्रातॄन्पुत्रांश्च धर्मराट् ।
035c	मुमोद पुरुषव्याघ्रो द्रौपद्या सहितो नृप ॥
036a	केशवोपि मुदा युक्तः प्रविवेश पुरोत्तमम् ।
036c	पूज्यमानो यदुश्रेष्ठैरुग्रसेनमुखैस्तथा ॥
037a	आहुकं पितरं वृद्धं मातरं च यशस्विनीम् ।
037c	अभिवाद्य बलं चैव स्थितः कमललोचनः ॥
038a	प्रद्युम्नसाम्बनिशठांश्चरुदेष्णं गदं तथा ।
038c	अनिरुद्धं च भानुं च परिष्वज्य जनार्दनः ॥
039a	स वृद्धैरभ्यनुज्ञातो रुक्मिण्या भवनं ययौ ।
039c	`स तत्र भवने दिव्ये प्रमुमोद सुखी सुखम् ॥
040a	एतस्मिन्नन्तरे राजन्मयो दैत्याधिपस्तदा ।
040c	विधिवत्कल्पयामास सभां धर्मसुताय वै ॥ ॥

इति श्रीमन्महाभारते सभापर्वणि मन्त्रपर्वणि द्वितीयोऽध्यायः ॥ 2 ॥
