अध्यायः 011
ब्रह्मसभावर्णनम् ॥ 1 ॥
	
001	नारद उवाच 
001a	पितामहसभां तात कथ्यमानां निबोध मे ।
001c	शक्यते या न निर्देष्टुमेवंरूपेति भारत ॥
002a	पुरा देवयुगे राजन्नादित्यो भगवान्दिवः ।
002c	आगच्छन्मानुषं लोकं दिदृक्षुर्विगतक्लमः ॥
003a	चरन्मानुषरूपेण सभां दृष्ट्वा स्वयम्भुवः ।
003c	स तामकथयन्मह्यं दृष्ट्वा तत्त्वेन पाण्डव ॥
004a	अप्रमेयां सभां दिव्यां मानसीं भरतर्षभ ।
004c	अनिर्देश्यां प्रभावेण सर्वभूतमनोरमाम् ॥
005a	श्रुत्वा गुणानहं तस्याः सभायाः पाण्डवर्षभ ।
005c	दर्शनेप्सुस्तथा राजन्नादित्यमिदमब्रुवम् ।
006a	भगवन्द्रष्टुमिच्छामि पितामहसभां शुभाम् ।
006c	येन वा तपसा शक्या कर्मणा वाऽपि गोपते ॥
007a	औषधैर्वा तथा युक्तैरुत्तमा पापनाशिनी ।
007c	तन्ममाचक्ष्व भगवन्पश्येयं तां सभां यथा ॥
008a	स तन्मम वचः श्रुत्वा सहस्रांशुर्दिवाकरः ।
008c	प्रोवाच भारतश्रेष्ठ व्रतं वर्षसहस्रकम् ॥
009a	ब्रह्मव्रतमुपास्स्व त्वं प्रयतेनान्तरात्मना ।
009c	ततोऽहं हिमवत्पृष्ठे समारब्धो महाव्रतम् ॥
010a	ततः स भगवान्सूर्यो मामुपादाय वीर्यवान् ।
010c	आगच्छत्तां सभां ब्राह्मीं विपाप्मा विगतक्लमः ॥
011a	एवंरूपेति सा शक्या न निर्देष्टुं नराधिप ।
011c	क्षणेन हि बिभर्त्यन्यदनिर्देश्यं वपुस्तथा ॥
012a	न वेद परिमाणं वा संस्थानं चापि भारत ।
012c	न च रूपं मया तादृक् दृष्टपूर्वं कदाचन ॥
013a	सुसुखा सा सदा राजन्न शीता न च घर्मदा ।
013c	न क्षुत्पिपासे न ग्लानिं प्राप्यतां प्राप्नुवन्त्युत ॥
014a	नानारूपैरिव कृता मणिभिः सा सुभास्वरैः ।
014c	स्तम्भैर्न च धृता सा तु शाश्वती न च सा क्षरा ॥
015ac	दिव्यैर्नानाविधैर्भावैर्भासद्भिरमितप्रभैः ॥
016a	अति चन्द्रं च सूर्यं च शिखिनं च स्वयम्प्रभा ।
016c	दीप्यते नाकपृष्ठस्था भर्त्सयन्तीव भास्करम् ॥
017a	तस्यां स भगवानास्ते विदधद्देवमायया ।
017c	स्वयमेकोऽनिशं राजन्सर्वलोकपितामहः ॥
018a	उपतिष्ठन्ति चाप्येनं प्रजानां पतयः प्रभुम् ।
018c	दक्षः प्रचेताः पुलहो मरीचिः कश्यपः प्रभुः ॥
019a	भृगुरत्रिर्वसिष्ठश्च गौतमोऽथ तथाङ्गिराः ।
019c	पुलस्त्यश्च कतुश्चैव प्रह्लादः कर्दमस्तथा ।
020a	अथर्वाङ्गिरसश्चैव वालखिल्या मरीचिपाः ।
020c	मनोऽन्तरिक्षं विद्याश्च वायुस्तेजो जलं मही ॥
021a	शब्दस्पर्शौ तथा रूपं रसो गन्धश्च भारत ।
021c	प्रकृतिश्च विकारश्च यच्चान्यत्कारणं भुवः ॥
022a	अगस्त्यश्च महातेजा मार्कण्डेयश्च वीर्यवान् ।
022c	जमदग्निर्भरद्वाजः संवर्तश्च्यवनस्तथा ॥
023a	दुर्वासाश्च महाभाग ऋष्यशृङ्गश्च धार्मिकः ।
023c	सनत्कुमारो भगवान्योगाचार्यो महातपाः ॥
024a	असितो देवलश्चैव जैगीषव्यश्च तत्त्ववित् ।
024c	ऋषभो जितशत्रुश्च महावीर्यस्तथा मणिः ॥
025a	आयुर्वेदस्तथाऽष्टाङ्गो देहवांस्तत्र भारत ।
025c	चन्द्रमाः सह नक्षत्रैरादित्यश्च गभस्तिमान् ॥
026a	वायवः क्रतवश्चैव सङ्कल्पः प्राण एव च ।
026c	मूर्तिमन्तो महात्मानो महाव्रतपरायणाः ॥
027a	एते चान्ये च बहवो ब्रह्माणं समुपस्थिताः ।
027c	अर्थो धर्मश्च कामश्च हर्षो द्वेषस्तपो दमः ॥
028a	आयान्ति तस्यां सहिता गन्धर्वाप्सरसां गणाः ।
028c	विंशतिः सप्त चैवान्ये लोकपालाश्च सर्वशः ॥
029a	शुक्रो बृहस्पतिश्चैव बुधोऽङ्कारक एव च ।
029c	शनैश्चरश्च राहुश्च ग्रहाः सर्वे तथैव च ॥
030a	मन्त्रो रथन्तरं चैव हरिमान्वसुमानपि ।
030c	आदित्याः साधिराजानो नामद्वन्द्वैरुदाहृताः ॥
031a	मरुतो विश्वकर्मा च वसवश्चैव भारत ।
031c	तथा पितृगणाः सर्वे सर्वाणि च हवींष्यथ ॥
032a	ऋग्वेदः सामवेदश्च यजुर्वेदश्च पाण्डव ।
032c	अथर्ववेदश्च तथा सर्वशास्त्राणि चैव ह ॥
033a	इतिहासोपवेदाश्च वेदाङ्गानि च सर्वशः ।
033c	ग्रहा यज्ञाश्च सोमश्च देवताश्चापि सर्वशः ॥
034a	सावित्री दुर्गतरणी वाणी सप्तविधा तथा ।
034c	मेधा धृतिः श्रुतिश्चैव प्रज्ञा बुद्धिर्यशः क्षमा ॥
035a	सामानि स्तुतिशस्त्राणि गाथाश्च विविधास्तथा ।
035c	भाष्याणि तर्कयुक्तानि देहवन्ति विशाम्पते ॥
036a	नाटका विविधाः काव्याः कथाख्यायिकारिकाः ।
036c	तत्रतिष्ठन्ति ते पुण्या ये चान्ये गुरुपूजकाः ॥
037a	क्षणा लवा मुहूर्ताश्च दिवा रात्रिस्तथैव च ।
037c	अर्धमासाश्च मासाश्च ऋतवः षट् च भारत ॥
038a	संवत्सराः पञ्चयुगमहोरात्रश्चतुर्विधः ।
038c	कालचक्रं च तद्दिव्यं नित्यमक्षयमव्ययम् ॥
039a	धर्मचक्रं तथा चापि नित्यमास्ते युधिष्ठिर ।
039c	अदितिर्दितिर्दनुश्चैव सुरसा विनता इरा ॥
040ac	कालिका सुरभी देवी सरमा चाथ गौतमी ॥
041a	प्रभा कद्रूश्च वै देव्यौ देवतानां च मातरः ।
041c	रुद्राणी श्रीश्च लक्ष्मीश्च भद्रा षष्ठी तथाऽपरा ॥
042a	पृथिवी गां गता देवी ह्रीः स्वाहा कीर्तिरेव च ।
042c	सुरा देवी शची चैव तथा पुष्टिररुन्धती ॥
043a	संवृत्तिराशा नियतिः सृष्टिर्देवी रतिस्तथा ।
043c	एताश्चान्याश्चवै देव्य उपतस्थुः प्रजापतिम् ॥
044a	आदित्या वसवो रुद्रा मरुतश्चाश्विनावपि ।
044c	विश्वेदेवाश्च साध्याश्च पितरश्च मनोजवाः ॥
045a	पितृणां च गणान्विद्धि सप्तैव पुरुषर्षभ ।
045c	मूर्तिमन्तो वै चत्वारस्त्रयश्चापि शरीरिणः ॥
046a	वैराजश्च महाभागा अग्निष्वात्ताश्च भारत ।
046c	गार्हपत्या नाकचराः पितरो लोकविश्रुताः ॥
047a	सोमपा एकशृङ्गाश्च चतुर्वेदाः कलास्तथा ।
047c	एते चतुर्षु वर्णेषु पूज्यन्ते पितरो नृप ॥
048a	एतैराप्यायितैः पुर्वं सोमश्चाप्याय्यते पुनः ।
048c	त एते पितरः सर्वे प्रजापतिमुपस्थिताः ॥
049a	उपासते च संहृष्टा ब्रह्माणममितौजसम् ।
049c	राक्षसाश्च पिशाचाश्च दानवा गुह्यकास्तथा ॥
050a	नागाः सुपर्णाः पशवः पितामहमुपासते ।
050c	स्थावरा जङ्गमाश्चैव महाभूतास्तथाऽपरे ॥
051a	पुरन्दरश्च देवेन्द्रो वरुणो धनदो यमः ।
051c	महादेवः सहोमोऽत्र सदा गच्छति सर्वशः ॥
052a	महासेनश्च राजेन्द्र सदोपास्ते पितामहम् ।
052c	देवो नारायणस्तस्यां तथा देवर्षयश्च ये ॥
053a	ऋषयो वालखिल्याश्च योनिजायोनिजास्तथा ।
053c	यच्च किञ्चित्त्रिलोकेऽस्मिन्दृश्यते स्थाणु जङ्गमम् ।
053e	सर्वं तस्यां मया दृष्टमिति विद्धि नराधिप ॥
054a	अष्टाशीतिसहस्राणि ऋषीणामूर्ध्वरेतसाम् ।
054c	प्रजावतां च पञ्चाशदृषीणामपि पाण्डव ॥
055a	ते स्म तत्र यथाकामं दृष्ट्वा सर्वे दिवौकसः ।
055c	प्रणम्य शिरसा तस्मै सर्वे यान्ति यथागमम् ॥
056a	अतिथीनागतान्देवान्दैत्यान्नागांस्तथा द्विजान् ।
056c	यक्षान्मुपर्णान्कालेयान्गन्धर्वाप्सरसस्तथा ॥
057a	महाभागानमितधीर्ब्रह्मा लोकपितामहः ।
057c	दयावान्सर्वभूतेषु यथार्हं प्रतिपद्यते ॥
058a	प्रतिगृह्य तु विश्वात्मा स्वयं स्वयम्भूरमितद्युतिः ।
058c	सान्त्वमानार्थसम्भोगैर्युनक्ति मनुजाधिप ॥
059a	तथा तैरुपयातैश्च प्रतियद्भिश्च भारत ।
059c	आकुला सा सभातात भवति स्म सुखप्रदा ॥
060a	सर्वतेजोमयी दिव्या ब्रह्मर्षिगणसेविता ।
060c	ब्राह्म्या श्रिया दीप्यमाना शुशुभे विगतक्लमा ॥
061a	सा सभा तादृशी दृष्टा मया लोकेषु दुर्लभा ।
061c	सभेयं राजशार्दूल मनुष्येषु यथा तव ॥
062a	एता मया दृष्टपूर्वाः सभा देवेषु भारत ।
062c	सभेयं मानुषे लोके सर्वश्रेष्ठतमा तव ॥ 

इति श्रीमन्महाभारते सभापर्वणि मन्त्रपर्वणि एकादशोऽध्यायः ॥ 11 ॥
2-11-2 देवयुगे कृतयुगे ॥ 
2-11-30 नामद्वन्द्वैरग्नीषोमेन्द्राभ्यादिभिः ॥ 
2-11-38 संवत्सराः षष्टिः प्रभवादयः । तेच पञ्चपञ्च एकैकं युगम् । चतुर्विधो मानुषोऽहोरात्रः षष्टिघटिकाभिः । पैत्रो मासेन । दैवो वत्सरेण । ब्राह्मः कल्पेनेति । कालचक्रं द्वादशराश्यात्मकम् ॥
