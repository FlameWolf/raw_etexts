अध्यायः 093

कुप्यतोऽर्जुनस्य युधिष्ठिरेण परिसान्त्वनम् ॥ 1 ॥ धृतराष्ट्रेण वरं वरयेति द्रौपदीम्प्रति चोदनम् ॥ 2 ॥ तत्प्रार्थनया धृतराष्ट्रेण युधिष्ठिरादीनामदासत्ववरदानम् ॥ 3 ॥

KK0207093001	वैशम्पायन उवाच 
KK0207093001a	द्रौपद्या वचनं श्रुत्वा चुकोपाथ धनञ्जयः ।
KK0207093001c	स तदा क्रोधताम्राक्ष इदं वचनमब्रवीत् ॥
KK0207093002a	अयं तु मां वारयते धर्मराजो युधिष्ठिरः ।
KK0207093002c	इत्युक्त्वा क्रोधताम्राक्षो धनुरादाय वीर्यवान् ॥
KK0207093003a	सव्यसाची समुत्पत्य ताञ्छत्रून्समुदैक्षत ।
KK0207093003c	उद्यतं फल्गुनं तत्र ददृशुः सर्वपार्थिवाः ॥
KK0207093004a	युगान्ते सर्वलोकांस्तु दहन्तमिव पावकम् ।
KK0207093004c	वीक्षमाणं धनुष्पाणिं हन्तुकामं मुहुर्मुहुः ॥
KK0207093005a	हन्तुकामं पशून्क्रुद्धं रुद्रं दक्षक्रतौ यथा ।
KK0207093005c	तथाभूतं नरं दृष्ट्वा विषेदुस्तत्र मानवाः ॥
KK0207093006a	धनञ्जयस्य वीर्यज्ञा निराशा जीविते तदा ।
KK0207093006c	मृतभूता भवन्सर्वे नेत्रैरनिमिषैरिव ॥
KK0207093007a	अर्जुनं धर्मपुत्रं च समुदैक्षन्त पार्थिवाः ।
KK0207093007c	क्रुद्धं तदाऽर्जुनं दृष्ट्वा पृथिवी च चचाल ह ॥
KK0207093008a	खेचराणि च भूतानि वित्रेसुर्वै भयार्दिताः ।
KK0207093008c	नादित्यो विरराजाथ नापि वान्ति च मारुताः ।
KK0207093009a	न चन्द्रो न च नक्षत्रं द्यौर्दिशो न विभान्ति ह ।
KK0207093009c	सर्वमाविद्धमभवज्जगत्स्थावरजङ्गमम् ॥
KK0207093010ac	उत्पतन्स बभौ पार्थो दिवाकर इवाम्बरे ।
KK0207093011a	पार्थं दृष्ट्वा तथा क्रुद्धं कालान्तकयमोपमम् । 
KK0207093011c	भीमसेनो मुदा युक्तो युद्धायैव मनो दधे ॥
KK0207093012a	पाञ्चाली च ददर्शाथ सुसङ्क्रुद्धं धनञ्जयम् ।
KK0207093012c	हन्तुकामं रिपून्सर्वान्सुपर्णमिव पन्नगान् ॥
KK0207093013a	दुष्प्रेक्षः सोऽभवत्क्रुद्धो युगान्ताग्निरिव ज्वलन् ।
KK0207093013c	तं दृष्ट्वा तेजसा युक्तं विव्यधुः पुरवासिनः ॥
KK0207093014a	उत्पतन्तं तु वेगेन ततो दृष्ट्वा धनञ्जयम् ।
KK0207093014c	जग्राह स तदा राजा पुरुहूतो यथा हरिम् ॥
KK0207093015a	उवाच स घृणी ज्येष्ठो धर्मराजो युधिष्ठिरः ।
KK0207093015c	मा पार्थ साहसं कार्षीर्मा विनाशं गमेद्यशः ॥
KK0207093016a	अहमेतान्पापकृतो द्यूतज्ञान्दग्धुमुत्सहे ।
KK0207093016c	किन्त्वसत्यगतिं दृष्ट्वा क्रोधो नाशमुपैति मे ॥
KK0207093017ac	त्वमिमं जगतोऽर्थे वै कोपं संयच्छ पाण्डव ॥
KK0207093018	वैशम्पायन उवाच 
KK0207093018a	एवमुक्तस्तदा राज्ञा पाण्डवोऽथ धनञ्जयः ।
KK0207093018c	क्रोधं संशमयन्पार्थो धार्तराष्ट्रं प्रति स्थितः ॥
KK0207093019a	तस्मिन्वीरे प्रशान्ते तु पाण्डवे फल्गुने पुनः ।
KK0207093019c	सुसम्प्रहृष्टमभवज्जगत्स्थावरजङ्गमम् ॥
KK0207093020a	वारितं च तथा दृष्ट्वा भ्रात्रा पार्थं वृकोदरः ।
KK0207093020c	बभूव विमना राजन्नभून्निश्शब्दमत्र वै ॥
KK0207093021a	ततो राज्ञो धृतराष्ट्रस्य गेहे गोमायुरुच्चैर्व्याहरदग्निहोत्रे ।
KK0207093021c	तं रासभाः प्रत्यभाषन्त राजन्समन्ततः पक्षिणश्चैव रौद्राः ॥
KK0207093022a	तं वै शब्दं विदुरस्तत्त्ववेदी शुश्राव घोरं सुबलात्मजा च ।
KK0207093022c	भीष्मो द्रोणो गौतमश्चापि विद्वान् स्वस्तिस्वस्तीत्यपि चैवाहुरुच्चैः ॥
KK0207093023a	ततो गान्धारी विदुरश्चापि विद्वांस्तमुत्पातं घोरमालक्ष्य राज्ञे ।
KK0207093023c	निवेदयामासतुरार्तवत्तदा ततो राजा वाक्यमिदं बभाषे ॥
KK0207093024	धृतराष्ट्र उवाच 
KK0207093024a	हतोऽसि दुर्योधन मन्दबुद्धे यस्त्वं सभायां कुरुपुङ्गवानाम् ।
KK0207093024c	स्त्रियं समाभाषसि दुर्विनीत विशेषतो द्रौपदीं धर्मपत्नीम् ॥
KK0207093025	वैशम्पायन उवाच 
KK0207093025a	एवमुक्त्वा धृतराष्ट्रो मनीषी हितान्वेषी बान्धवानामपायात् ।
KK0207093025c	कृष्णां पाञ्चालीमब्रवीत्सान्त्वपूर्वं विमृश्यैतत्प्रज्ञया तत्त्वबुद्धिः ॥
KK0207093026	धृतराष्ट उवाच 
KK0207093026a	वरं वृणीष्व पाञ्चालि मत्तो यदभिवाञ्छसि ।
KK0207093026c	वधूनां हि विशिष्टा मे त्वं धर्मपरमा सती ॥
KK0207093027	द्रौपद्युवाच 
KK0207093027a	ददासि चेद्वरं मह्यं वृणोमि भरतर्षभ ।
KK0207093027c	सर्वधर्मानुगः श्रीमानदासोऽस्तु युधिष्ठिरः ॥
KK0207093028a	मनस्विनमजानन्तो मैवं ब्रूयुः कुमारकाः ।
KK0207093028c	एतं वै दासपुत्रेति प्रतिविन्ध्यं ममात्मजम् ॥
KK0207093029a	राजपुत्रः पुरा भूत्वा यथा नान्यः पुमान्क्वचित् ।
KK0207093029c	लालितो दासपुत्रत्वं पश्यन्नश्येद्धि भारत ॥
KK0207093030	धृतराष्ट्र उवाच 
KK0207093030a	एवं भवतु कल्याणि यथा त्वमभिभाषसे ।
KK0207093030c	द्वितीयं ते वरं भद्रे ददानि वरयस्व ह ।
KK0207093030e	मनो हि मे वितरति नैकं त्वं वरमर्हसि ॥
KK0207093031	द्रौपद्युवाच 
KK0207093031a	सरथौ सधनुष्कौ न भीमसेनधनञ्जयौ ।
KK0207093031c	यमौ च वरये राजन्नदासान्स्ववशानहम् ॥
KK0207093032	धृतराष्ट्र उवाच 
KK0207093032a	तथाऽस्तु ते महाभागे यथा त्वं नन्दिनीच्छसि ।
KK0207093032c	तृतीयं वरयास्मत्तो नासि द्वाभ्यां सुसंस्कृता ।
KK0207093032e	त्वं हि सर्वस्नुषाणां मे श्रेयसी धर्मचारिणी ॥
KK0207093033	द्रौपद्युवाच 
KK0207093033a	लोभो धर्मस्य नाशाय भगवन्नाहमुत्सहे ।
KK0207093033c	अनर्हा वरमादातुं तृतीयं राजसत्तम ॥
KK0207093034a	एकामाहुर्वैश्यवरं द्वौ तु क्षत्रस्त्रियो वरौ ।
KK0207093034c	त्रयस्तु राज्ञो राजेन्द्र ब्राह्मणस्य शतं वराः ॥
KK0207093035a	पापीयांस इमे भूत्वा सन्तीर्णाः पतयो मम ।
KK0207093035c	वेत्स्यन्ति चैव भद्राणि राजन्पुण्येन कर्मणा ॥ 

इति श्रीमन्महाभारते सभापर्वणि द्यूतपर्वणि त्रिनवतितमोऽध्यायः ॥ 93 ॥

2-93-21 अग्निहोत्रे गृह्याग्निसमीपे ॥
