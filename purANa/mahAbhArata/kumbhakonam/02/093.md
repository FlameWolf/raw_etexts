अध्यायः 093

कुप्यतोऽर्जुनस्य युधिष्ठिरेण परिसान्त्वनम् ॥ 1 ॥ धृतराष्ट्रेण वरं वरयेति द्रौपदीम्प्रति चोदनम् ॥ 2 ॥ तत्प्रार्थनया धृतराष्ट्रेण युधिष्ठिरादीनामदासत्ववरदानम् ॥ 3 ॥

001	वैशम्पायन उवाच 
001a	द्रौपद्या वचनं श्रुत्वा चुकोपाथ धनञ्जयः ।
001c	स तदा क्रोधताम्राक्ष इदं वचनमब्रवीत् ॥
002a	अयं तु मां वारयते धर्मराजो युधिष्ठिरः ।
002c	इत्युक्त्वा क्रोधताम्राक्षो धनुरादाय वीर्यवान् ॥
003a	सव्यसाची समुत्पत्य ताञ्छत्रून्समुदैक्षत ।
003c	उद्यतं फल्गुनं तत्र ददृशुः सर्वपार्थिवाः ॥
004a	युगान्ते सर्वलोकांस्तु दहन्तमिव पावकम् ।
004c	वीक्षमाणं धनुष्पाणिं हन्तुकामं मुहुर्मुहुः ॥
005a	हन्तुकामं पशून्क्रुद्धं रुद्रं दक्षक्रतौ यथा ।
005c	तथाभूतं नरं दृष्ट्वा विषेदुस्तत्र मानवाः ॥
006a	धनञ्जयस्य वीर्यज्ञा निराशा जीविते तदा ।
006c	मृतभूता भवन्सर्वे नेत्रैरनिमिषैरिव ॥
007a	अर्जुनं धर्मपुत्रं च समुदैक्षन्त पार्थिवाः ।
007c	क्रुद्धं तदाऽर्जुनं दृष्ट्वा पृथिवी च चचाल ह ॥
008a	खेचराणि च भूतानि वित्रेसुर्वै भयार्दिताः ।
008c	नादित्यो विरराजाथ नापि वान्ति च मारुताः ।
009a	न चन्द्रो न च नक्षत्रं द्यौर्दिशो न विभान्ति ह ।
009c	सर्वमाविद्धमभवज्जगत्स्थावरजङ्गमम् ॥
010ac	उत्पतन्स बभौ पार्थो दिवाकर इवाम्बरे ।
011a	पार्थं दृष्ट्वा तथा क्रुद्धं कालान्तकयमोपमम् । 
011c	भीमसेनो मुदा युक्तो युद्धायैव मनो दधे ॥
012a	पाञ्चाली च ददर्शाथ सुसङ्क्रुद्धं धनञ्जयम् ।
012c	हन्तुकामं रिपून्सर्वान्सुपर्णमिव पन्नगान् ॥
013a	दुष्प्रेक्षः सोऽभवत्क्रुद्धो युगान्ताग्निरिव ज्वलन् ।
013c	तं दृष्ट्वा तेजसा युक्तं विव्यधुः पुरवासिनः ॥
014a	उत्पतन्तं तु वेगेन ततो दृष्ट्वा धनञ्जयम् ।
014c	जग्राह स तदा राजा पुरुहूतो यथा हरिम् ॥
015a	उवाच स घृणी ज्येष्ठो धर्मराजो युधिष्ठिरः ।
015c	मा पार्थ साहसं कार्षीर्मा विनाशं गमेद्यशः ॥
016a	अहमेतान्पापकृतो द्यूतज्ञान्दग्धुमुत्सहे ।
016c	किन्त्वसत्यगतिं दृष्ट्वा क्रोधो नाशमुपैति मे ॥
017ac	त्वमिमं जगतोऽर्थे वै कोपं संयच्छ पाण्डव ॥
018	वैशम्पायन उवाच 
018a	एवमुक्तस्तदा राज्ञा पाण्डवोऽथ धनञ्जयः ।
018c	क्रोधं संशमयन्पार्थो धार्तराष्ट्रं प्रति स्थितः ॥
019a	तस्मिन्वीरे प्रशान्ते तु पाण्डवे फल्गुने पुनः ।
019c	सुसम्प्रहृष्टमभवज्जगत्स्थावरजङ्गमम् ॥
020a	वारितं च तथा दृष्ट्वा भ्रात्रा पार्थं वृकोदरः ।
020c	बभूव विमना राजन्नभून्निश्शब्दमत्र वै ॥
021a	ततो राज्ञो धृतराष्ट्रस्य गेहे गोमायुरुच्चैर्व्याहरदग्निहोत्रे ।
021c	तं रासभाः प्रत्यभाषन्त राजन्समन्ततः पक्षिणश्चैव रौद्राः ॥
022a	तं वै शब्दं विदुरस्तत्त्ववेदी शुश्राव घोरं सुबलात्मजा च ।
022c	भीष्मो द्रोणो गौतमश्चापि विद्वान् स्वस्तिस्वस्तीत्यपि चैवाहुरुच्चैः ॥
023a	ततो गान्धारी विदुरश्चापि विद्वांस्तमुत्पातं घोरमालक्ष्य राज्ञे ।
023c	निवेदयामासतुरार्तवत्तदा ततो राजा वाक्यमिदं बभाषे ॥
024	धृतराष्ट्र उवाच 
024a	हतोऽसि दुर्योधन मन्दबुद्धे यस्त्वं सभायां कुरुपुङ्गवानाम् ।
024c	स्त्रियं समाभाषसि दुर्विनीत विशेषतो द्रौपदीं धर्मपत्नीम् ॥
025	वैशम्पायन उवाच 
025a	एवमुक्त्वा धृतराष्ट्रो मनीषी हितान्वेषी बान्धवानामपायात् ।
025c	कृष्णां पाञ्चालीमब्रवीत्सान्त्वपूर्वं विमृश्यैतत्प्रज्ञया तत्त्वबुद्धिः ॥
026	धृतराष्ट उवाच 
026a	वरं वृणीष्व पाञ्चालि मत्तो यदभिवाञ्छसि ।
026c	वधूनां हि विशिष्टा मे त्वं धर्मपरमा सती ॥
027	द्रौपद्युवाच 
027a	ददासि चेद्वरं मह्यं वृणोमि भरतर्षभ ।
027c	सर्वधर्मानुगः श्रीमानदासोऽस्तु युधिष्ठिरः ॥
028a	मनस्विनमजानन्तो मैवं ब्रूयुः कुमारकाः ।
028c	एतं वै दासपुत्रेति प्रतिविन्ध्यं ममात्मजम् ॥
029a	राजपुत्रः पुरा भूत्वा यथा नान्यः पुमान्क्वचित् ।
029c	लालितो दासपुत्रत्वं पश्यन्नश्येद्धि भारत ॥
030	धृतराष्ट्र उवाच 
030a	एवं भवतु कल्याणि यथा त्वमभिभाषसे ।
030c	द्वितीयं ते वरं भद्रे ददानि वरयस्व ह ।
030e	मनो हि मे वितरति नैकं त्वं वरमर्हसि ॥
031	द्रौपद्युवाच 
031a	सरथौ सधनुष्कौ न भीमसेनधनञ्जयौ ।
031c	यमौ च वरये राजन्नदासान्स्ववशानहम् ॥
032	धृतराष्ट्र उवाच 
032a	तथाऽस्तु ते महाभागे यथा त्वं नन्दिनीच्छसि ।
032c	तृतीयं वरयास्मत्तो नासि द्वाभ्यां सुसंस्कृता ।
032e	त्वं हि सर्वस्नुषाणां मे श्रेयसी धर्मचारिणी ॥
033	द्रौपद्युवाच 
033a	लोभो धर्मस्य नाशाय भगवन्नाहमुत्सहे ।
033c	अनर्हा वरमादातुं तृतीयं राजसत्तम ॥
034a	एकामाहुर्वैश्यवरं द्वौ तु क्षत्रस्त्रियो वरौ ।
034c	त्रयस्तु राज्ञो राजेन्द्र ब्राह्मणस्य शतं वराः ॥
035a	पापीयांस इमे भूत्वा सन्तीर्णाः पतयो मम ।
035c	वेत्स्यन्ति चैव भद्राणि राजन्पुण्येन कर्मणा ॥ 

इति श्रीमन्महाभारते सभापर्वणि द्यूतपर्वणि त्रिनवतितमोऽध्यायः ॥ 93 ॥

2-93-21 अग्निहोत्रे गृह्याग्निसमीपे ॥
