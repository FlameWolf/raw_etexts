अध्यायः 051

युधिष्ठिरेण भीष्मम्प्रति विस्तरेण कृष्णकथाकथनप्रार्थना ॥ 1 ॥ देवासुरयुद्धे पराजितानां देवानां स्मरणमात्रसन्निहितेन हरिणा दैत्यानां पराजयः ॥ 2 ॥ भूम्या स्वभारावतरणं प्रार्थितेऽस्य विष्णोः भूमाववतारनिर्धारणम् ॥ 3 ॥

KK0205051001	वैशम्पायन उवाच ॥
KK0205051001a	एवमुक्ते तु कौन्तेयस्ततः कौरवनन्दनः ।
KK0205051001c	आबभाषे पुनर्भीष्मं धर्मराजो युधिष्ठिरः ॥
KK0205051002a	भूय एव मनुष्येन्द्र उपेन्द्रस्य यशस्विनः ।
KK0205051002c	जन्म वृष्णिषु विज्ञातुमिच्छामि वदतां वर ॥
KK0205051003a	यथैव भगवाञ्जातः क्षिताविह जनार्दनः ।
KK0205051003c	माधवेषु महाबुद्धिस्तन्मे ब्रूहि पितामह ॥
KK0205051004	वैशम्पायन उवाच ।
KK0205051004a	एवमुक्तस्ततो भीष्मः केशवस्य महात्मनः ।
KK0205051004c	माधवेषु तथा जन्म कथयामास वीर्यवान् ॥
KK0205051005a	हन्त ते कथयिष्यामि युधिष्ठिर यथातथम् ।
KK0205051005c	यतो नारायणस्येह जन्म वृष्णिषु कौरव ॥
KK0205051006a	पुरा लोके महाराज वर्तमाने कृते युगे ।
KK0205051006c	आसीत्त्रैलोक्यविख्यातः सङ्ग्रामस्तारकामयः ॥
KK0205051007a	विरोचनो मयस्तारो वराहः श्वेत एव च ।
KK0205051007c	विप्रचित्तिः प्रलम्बश्च वृत्रजम्भबलादयः ॥
KK0205051008a	नमुचिः कालनेमिश्च प्रह्लाद इति विश्रुतः ।
KK0205051008c	लम्बः किशोरः स्वर्भानुररिष्टो राक्षसेश्वरः ॥
KK0205051009a	एते चान्ये च बहवो दैत्यसङ्घाः सहस्रशः ।
KK0205051009c	नानाशस्त्रधरा राजन्नानाभूषणवाहनाः ॥
KK0205051010a	देवतानामभिमुखास्तस्थुर्दैतेयदानवाः ।
KK0205051010c	देवास्तु युध्यमानास्ते दानवानभ्ययू रणे ॥
KK0205051011a	आदित्या वसवो रुद्राः साध्या विश्वे मरुद्गणाः ।
KK0205051011c	इन्द्रो यमश्च वरुणश्चन्द्रश्चैव धनेश्वरः ॥
KK0205051012a	अश्विनौ च महावीर्यौ ये चान्ये देवतागणाः ।
KK0205051012c	चक्रुर्युद्धं महाघोरं दानवैश्च यथाक्रमम् ॥
KK0205051013a	युध्यमानाः समेयुश्च देवा दैतेयदानवैः ।
KK0205051013c	तद्युद्धमभवद्घोरं देवदानवसङ्कुलम् ॥
KK0205051014a	ताभ्यां बलाभ्यां सञ्जज्ञे तुमुलो विग्रहस्तदा ।
KK0205051014c	तीक्ष्णशस्त्रैः किरन्तोऽथ अभ्ययुर्देवदानवाः ॥
KK0205051015a	घ्नन्ति देवान्सगन्धर्वान्सयक्षोरगचारणान् ।
KK0205051015c	ते वध्यमाना दैतेयैर्देवसङ्घास्तदा रणे ॥
KK0205051016a	त्रातारं मनसा जग्मुर्देवं नारायणं प्रभुम् ।
KK0205051016c	एतस्मिन्नन्तरे तत्र जगाम हरिरीश्वरः ॥
KK0205051017a	दीपयञ्ज्योतिषा भूमिं शङ्खचक्रगदाधरः ।
KK0205051017c	तमागतं सुपर्णस्थं विष्णुं लोकनमस्कृतम् ॥
KK0205051018a	दृष्ट्वा मुदा युताः सर्वे भयं त्यक्त्वा रणे सुराः ।
KK0205051018c	चक्रुर्युद्धं पुनः सर्वे देवा दैतेयदानवैः ॥
KK0205051019a	तद्युद्धमभवद्घोरमचिन्त्यं रोमहर्षणम् ।
KK0205051019c	जघ्नुर्दैत्यान्रणे घोराः सर्वे शक्रपुरोगमाः ॥
KK0205051020ac	ते बाध्यमाना विबुधैर्दुद्रुवुर्दैत्यदानवाः ॥
KK0205051021a	विद्रुतान्दानवान्दृष्ट्वा तदा भारत संयुगे ।
KK0205051021c	कालनेमिरिति ख्यातो दानवः प्रत्यदृश्यत ॥
KK0205051022a	शत्रुप्रहरणे घोरः शतबाहुः शताननः ।
KK0205051022c	शतशीर्षः स्थितः श्रीमाञ्छतशृङ्ग इवाचलः ॥
KK0205051023a	भास्कराकारमुकुटः शिञ्जिताभरणाङ्गदः ।
KK0205051023c	धूम्रकेतुर्हरिश्मश्रुर्निर्दष्टोष्ठपुटाननः ॥
KK0205051024a	त्रैलोक्यान्तरविस्तारं धारयन्विपुलं वपुः ।
KK0205051024c	तर्जयन्वै रणे देवाञ्छादयन्वै दिशो दश ॥
KK0205051025a	अभ्यधावत्सुसङ्क्रुद्धो व्यादितास्य इवान्तकः ।
KK0205051025c	तत्र शस्त्रप्रतानैश्च देवान्धर्षितवान्रणे ॥
KK0205051026a	अभ्याययुः सुरान्सर्वान्पुनस्ते दैत्यदानवाः ।
KK0205051026c	आपीडयन्रणे क्रुद्धास्ततो देवान्युधिष्ठिर ॥
KK0205051027a	ते वध्यमाना विबुधाः समरे कालनेमिना ।
KK0205051027c	दैत्यैश्चैव महाराज दुद्रुवुस्ते दिशो दश ॥
KK0205051028a	विबुधान्विद्रुतान्दृष्ट्वा कालनेमिर्महासुरः ।
KK0205051028c	इन्द्रं यमं च वरुणं वायुं च धनदं रविम् ॥
KK0205051029a	एतांश्चान्यान्बलाज्जित्वा तेषां कार्याण्यवाप सः ।
KK0205051029c	तान्सर्वान्सहसा जित्वा कालनेमिर्महासुरः ॥
KK0205051030a	ददर्श गगने विष्णुं सुपर्णस्थं महाद्युतिम् ।
KK0205051030c	तं दृष्ट्वा क्रोधताम्राक्षस्तर्जयन्नभ्ययात्तदा ॥
KK0205051031a	स बाहुशतमुद्यम्य सर्वास्त्रग्रहणं रणे ।
KK0205051031c	रोषाद्भारत दैत्येन्द्रो विष्णोरुरसि पातयत् ॥
KK0205051032a	दैत्याश्च दानवाश्चैव सर्वे मयपुरोगमाः ।
KK0205051032c	स्वान्यायुधानि सङ्गृह्य सर्वे विष्णुमुपाद्रवन् ॥
KK0205051033a	स ताड्यमानोतिबलैर्दैत्यैः सर्वायुधोद्यतैः ।
KK0205051033c	न चचाल हरिर्युद्धेऽकम्पमान इवाचलः ॥
KK0205051034a	पुनरुद्यम्य सङ्क्रुद्धः कालनेमिर्दृढां गदाम् ।
KK0205051034c	जघान गदया राजंस्तं विष्णुं गरुडं च वै ॥
KK0205051035a	तं दृष्ट्वा गुरडं श्रान्तं चक्रमुद्यस्य वै हरिः ।
KK0205051035c	शतं शिरांसि बाहूंश्च सोच्छिनत्कालनेमिनः ॥
KK0205051036a	जघानान्यांश्च तान्सर्वान्समरे दैत्यदानवान् ।
KK0205051036c	विबुधानामृषीणां च स्वानि स्थानानि वै ददौ ॥
KK0205051037a	दत्त्वा सुराणां सुग्रीतो योग्यकर्माणि भारत ।
KK0205051037c	जगाम ब्रह्मणा सार्धं ब्रह्मलोकं तदा हरिः ॥
KK0205051038a	ब्रह्मलोकं प्रविश्याथ प्राप्य नारायणः प्रभुः ।
KK0205051038c	पौराणं ब्रह्मसदनं दिव्यं नारायणाश्रयम् ॥
KK0205051039a	स प्रविश्य तदा देवः स्तूयमानो महर्षिभिः ।
KK0205051039c	सहस्रशीर्षा भूत्वा च शयनायोपचक्रमे ॥
KK0205051040a	आदिदेवः पुराणात्मा निद्रावशमुपागतः ।
KK0205051040c	शेते सुखं सदा विष्णुर्मोहयञ्जगदव्ययः ॥
KK0205051041a	जग्मुस्तस्याथ वर्षाणि शयानस्य महात्मनः ।
KK0205051041c	षट्त्रिंशच्छतसाहस्रं मानुषेणेह सङ्ख्यया ॥
KK0205051042a	जग्मुः कृतयुगत्रेताद्वापरान्ते बुबोध ह ।
KK0205051042c	ब्रह्मादिभिः स्तूयमानः सुरैश्चापि सहर्षिभिः ॥
KK0205051043a	उत्पत्य शयनाद्विष्णुर्ब्रह्मणा विबुधैः सह ।
KK0205051043c	देवानां च हितार्थाय ययौ देवसभां प्रति ॥
KK0205051044a	मेरोः शिरसि विन्यस्तां ज्वलन्तीं तां शुभां सभाम् ।
KK0205051044c	विविशुस्ते सुराः सर्वे ब्रह्मणा सह भारत ॥
KK0205051045a	जग्मुस्तत्र निषेदुस्ते सा निःशब्दा ह्यभूत्तदा ।
KK0205051045c	तत्र भूमिरुवाचाथ खेदात्करुणभाषिणी ॥
KK0205051046a	राज्ञां बलैर्बलवतां खिन्नास्मि भृशपीडिता ।
KK0205051046c	नित्यं भारपरिश्रान्ता दुःखं जीवाम्यहं सुराः ॥
KK0205051047a	पुरे पुरे च नृपतिः कोटिसङ्ख्यैर्बलैर्वृतः ।
KK0205051047c	राष्ट्रे राष्ट्रे च शतशो ग्रामाः कुलसहस्रिणः ॥
KK0205051048a	भूमिपानां सहस्रैश्च तेषां च बलिनां बलैः ।
KK0205051048c	ग्रामायुतैः पुरै राष्ट्रैरहं निर्विवरीकृता ॥
KK0205051049a	तस्माद्धारयितुं शक्त्या न क्षमामि जनानहम् ।
KK0205051049c	दैत्यैश्च बाध्यमानास्ताः प्रजा नित्यं दुरात्मभिः ॥
KK0205051050	भीष्ण उवाच ।
KK0205051050a	भूमेस्तु वचनं श्रुत्वा देवो नारायणस्तदा ।
KK0205051050c	व्यादिश्य तान्सुरान्सर्वान्क्षितौ वस्तुं मनो दधे ॥ ॥

इति श्रीमन्महाभारते सभापर्वणि अर्घाहरणपर्वणि एकपञ्चाशोऽध्यायः ॥ 51 ॥

2-51-42 कृतयुगत्रेताद्वापराः अन्त इति छेदः ॥ एकपञ्चाशोऽध्यायः ॥ 51 ॥
