अध्यायः 065

कृष्णनिन्दाश्रवणेन शिशुपालजिघांसया उत्पततो भीमस्य भीष्मेण विनिवर्तनम् ॥ 1 ॥

001	शिशुपाल उवाच ।
001a	स मे बहुमतो राजा जरासन्धो महाबलः ।
001c	योऽनेन युद्धं नेयेष दासोऽयमिति संयुगे ॥
002a	केशवेन कृतं कर्म जरासन्धवधे तदा ।
002c	भीमसेनार्जुनाभ्यां च कस्तत्साध्विति मन्यते ॥
003a	अद्वारेण प्रविष्टेन छद्मना ब्रह्मवादिना ।
003c	दृष्टः प्रभावः कृष्णेन जरासन्धस्य भूपतेः ॥
004a	येन धर्मात्मनाऽऽत्मानं ब्रह्मण्यमभिजानता ।
004c	प्रेषितं पाद्यमस्मै तद्दातुमग्रे दूरात्मने ॥
005a	भुज्यतामिति तेनोक्ताः कृष्णभीमधनञ्जयाः।
005c	जरासन्धेन कौरव्य कृष्णेन विकृतं कृतम् ॥
006a	यद्ययं जगतः कर्ता यथैनं मूर्ख मन्यसे ।
006c	कस्मान्न ब्राह्मणं सम्यगात्मानमवगच्छति ॥
007a	इदं त्वाश्चर्यभूतं मे यदिमे पाण्डवास्त्वया ।
007c	अपकृष्टाः सतां मार्गान्मन्यन्ते तच्च साध्विति ॥
008a	अथवा नैतदाश्चर्यं येषां त्वमसि भारत ।
008c	स्त्रीसधर्मा च वृद्धश्च सर्वार्थानां प्रदर्शकः ॥
009	वैशम्पायन उवाच ॥
009a	तस्य तद्वचनं श्रुत्वा रूक्षं रूक्षाक्षरं बहु ।
009c	चुकोप बलिनां श्रेष्ठो भीमसेनः प्रतापवान् ॥
010a	तथा पद्मप्रतीकाशे स्वभावायतविस्तृते ।
010c	भूयः क्रोधाभिताम्राक्षे रक्ते नेत्रे बभूवतुः ॥
011a	त्रिशिखां भ्रकुटीं चास्य ददृशुः सर्वपार्थिवाः ।
011c	ललाटस्थां त्रिकूटस्थां गङ्गां त्रिपथगामिव ॥
012a	दन्तान्सन्दशतस्तस्य कोपाद्ददृशुराननम् ।
012c	युगान्ते सर्वभूतानि कालस्येव जिघत्सतः ॥
013a	उत्पतन्तं तु वेगेन जग्राहैनं मनस्विन् ।
013c	भीष्म एव महाबाहुर्महासेनमिवेश्वरः ॥
014a	तस्य भीमस्य भीष्मेण वार्यमाणस्य भारत ।
014c	गुरुणा विविधैर्वाक्यैः क्रोधः प्रशममागतः ॥
015a	नातिचक्राम भीष्मस्य स हि वाक्यमरिन्दमः ।
015c	समुद्वृत्तो घनापाये वेलामिव महोदधिः ॥
016a	शिशुपालस्तु सङ्क्रुद्धे भीमसेने जनाधिप ।
016c	नाकम्पत तदा वीरः पौरुषे स्वे व्यवस्थितः ॥
017a	उत्पतन्तं तु वेगेन पुनः पुनररिन्दमः ।
017c	न स तं चिन्तयामास सिंहः क्रुद्धो मृगं यथा ॥
018a	प्रहसंश्चाब्रवीद्वाक्यं चेदिराजः प्रतापवान् ।
018c	भीमसेनमभिक्रुद्धं दृष्ट्वा भीमपराक्रमम् ॥
019a	मुञ्चैनं भीष्म पश्यन्तु यावदेनं नराधिपः ।
019c	मत्प्रभावविनिर्दग्धं पतङ्गमिव वह्निना ॥
020a	ततश्चेदिपतेर्वाक्यं श्रुत्वा तत्कुरुसत्तमः ।
020c	भीमसेनमुवाचेदं भीष्मे मतिमतां वरः ॥
021a	`नैषा चेदिपतेर्बुद्धिर्यत्त्वामाह्वयतेऽच्युतम् ।
021c	भीमसेन महाबाहो कृष्णस्यैष विनिश्चयः' ॥ ॥

इति श्रीमन्महाभारते सभापर्वणि शिशुपालवधपर्वणि पञ्चषष्टितमोऽध्यायः ॥ 65 ॥

2-65-13 महासेनं कार्तिकयम् ॥ पञ्चषष्टितमोऽध्यायः ॥ 65 ॥
