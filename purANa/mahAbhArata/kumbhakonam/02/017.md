अध्यायः 017
युधिष्ठिरेण जरासन्धप्रभावप्रश्ने श्रीकृष्णेन तदुपोद्घाततया बृहद्रथराजोपाख्यानकथनारम्भः ॥ 1 ॥ अपुत्रस्य बृहद्रथस्य पत्नीभ्यां सह तपोवनगमनम् ॥ 2 ॥ तत्र चण्डकौशिकमुनिना बृहद्रथाय पुत्रीयाम्रफलदानम् ॥ 3 ॥ प्रविभक्ततत्फलभोजनेन सञ्जातगर्भयोस्तद्भार्ययोः पृथगेकैकशरीरखण्डसम्भवः ॥ 4 ॥ तत्पत्नीभ्यां दासीद्वारा बहिस्त्याजितयोः खण्डयोः जरानाम्न्या राक्षस्या सन्धानाज्जरासन्धसम्भवः ॥ 5 ॥ बालकं गृहीत्वा आगतया जरया सह बृहद्रथस्य संवादः ॥ 6 ॥
	
001	वासुदेव उवाच 
001a	जातस्य भारते वंशे तथा कुन्त्याः सुतस्य च ।
001c	या वै युक्ता मतिः सेयमर्जुनेन प्रदर्शिता ॥
002a	न स्म मृत्युं वयं विद्म रात्रौ वा यदि वा दिवा ।
002c	न चापि कञ्चिदमरमयुद्धेनानुशुश्रुम ॥
003a	एतावदेव पुरुषैः कार्यं हृदयतोषणम् ।
003c	नयेन विधिदृष्टेन यदुपक्रमते परान् ॥
004a	सुनयस्यानपायस्य संयोगे परमः क्रमः ।
004c	सङ्गत्या जायतेऽसाम्यं साम्यं च न भवेद्द्वयोः ॥
005a	अनयस्यानुपायस्य संयुगे परमः क्षयः ।
005c	संशयो जायते साम्याज्जयश्च न भवेद्द्वयोः ॥
006a	ते वयं नयमास्थाय शत्रुदेशसमीपगाः ।
006c	कथमन्तं न गच्छेम वृक्षस्येव नदीरयाः ॥
006e	पररन्ध्रे पराक्रान्ताः स्वरन्ध्रावरणे स्थिताः ॥
007a	व्यूढानीकैरतिबलैर्न युद्ध्येदरिभिः सह ।
007c	इति बुद्धिमतां नीतिस्तन्ममापीह रोचते ॥
008a	अनवद्या ह्यसम्बुद्धाः प्रविष्टाः शत्रुसद्म तत् ।
008c	शत्रुदेशमुपाक्रम्य तं कामं प्राप्नुयामहे ॥
009a	एको ह्येव श्रियं नित्यं बिभर्ति पुरुषर्षभः ।
009c	अन्तरात्मेव भूतानां तत्क्षयं नैव लक्षये ॥
010a	अथवैनं निहत्याजौ शेषेणापि समाहताः ।
010c	प्राप्नुयाम ततः स्वर्गं ज्ञातित्राणपरायणाः ॥
011	युधिष्ठिर उवाच 
011a	कृष्ण कोऽयं जरासन्धः किंवीर्यः किम्पराक्रमः ।
011c	यस्त्वां स्पृष्ट्वाऽग्निसदृशं न दग्धः शलभो यथा ॥
012	कृष्ण उवाच 
012a	शृणु राजञ्जरासन्धो यद्वीर्यो यत्पराक्रमः ।
012c	यथा चोपेक्षितोऽस्माभिर्बहुशः कृतविप्रियः ॥
013a	अक्षौहिणीनां तिसृणां पतिः समरदर्पितः ।
013c	राजा बृहद्रथो नाम मगधाधिपतिर्बली ॥
014a	रूपवान्वीर्यसम्पन्नः श्रीमानतुलविक्रमः ।
014c	नित्यं दीक्षाङ्किततनुः शतक्रतुरिवापरः ॥
015a	तेजसा सूर्यसङ्काशः क्षमया पृथिवीसमः ।
015c	यश्चान्तकसमः क्रोधे श्रिया वैश्रवणोपमः ॥
016a	`स्वराज्यं कारयामास मगधेषु गिरिव्रजे' ।
016c	तस्याभिजनसंयुक्तैर्गणैर्भरतसत्तम ।
016e	व्याप्तेयं पृथिवी सर्वा सूर्यस्येव गभस्तिभिः ॥
017a	स काशिराजस्य सुते यमजे भरतर्षभः ।
017c	उपयेमे महावीर्यो रूपद्रविणसंयुते ।
017e	तयोश्चकार समयं मिथः स पुरुषर्षभः ॥
018a	नातिवर्तिष्य इत्येवं पत्नीभ्यां सन्निधौ तदा ।
018c	स ताभ्यां शुशुभे राजा पत्नीभ्यां वसुधाधिपः ॥
019a	प्रियाभ्यामनुरूपाभ्यां करेणुभ्यामिव द्विपः ।
019c	तयोर्मध्यगतश्चापि रराज वसुधाधिपः ॥
020a	गङ्गायमुनयोर्मध्ये मूर्तिमानिव सागरः ।
020c	विषयेषु निमग्नस्य तस्य यौवनमत्यगात् ॥
021a	न च वंशकरः पुत्रस्तस्याजायत कश्चन ।
021c	मङ्गलैर्बहुभिर्होमैः पुत्रकामाभिरिष्टिभिः ॥
022a	नाससाद नृपश्रेष्ठः पुत्रं कुलविवर्धनम् ।
022c	स भार्याभ्यां च सहितो निर्वेदमगमद्भृशम् ॥
023a	`राज्यं चापि परित्यज्य तपोवनमथाश्रयत् ।
023c	'वार्यमाणः प्रकृतिभिर्नृपभक्त्या विशाम्पते' ॥
024a	अथ काक्षीवतः पुत्रं गौतमस्य महात्मनः। 
024c	शुश्राव तपसि श्रेष्ठमुदारं चण्डकौशिकम् ॥
025a	यदृच्छयाऽऽगतं तं तु वृक्षमूलमुपाश्रितम् ।
025c	पत्नीभ्यां सहितो राजा सर्वयत्नैरतोषयत् ॥
026a	`बृहद्रथं च स ऋषिर्यथावच्चाभ्यनन्दत ।
026c	'उपविष्टः स तेनाथ अनुज्ञातो महात्मना ॥
027a	तमपृच्छत्तदा विप्रः किमागमनमित्यथ ।
027c	विप्रैरनुगतस्यैव पत्नीभ्यां सहितस्य च ॥
028a	स उवाच मुनिं राजा भगवन्नास्ति मे सुतः ।
028c	अपुत्रस्य तु राज्येन वृद्धत्वे किं प्रयोजनम् ॥
029a	सोऽहं तपश्चरिष्यामि पत्नीभ्यां सहितो वने ।
029c	नाप्रजस्य मुने कीर्तिः स्वधा चैवाक्षया भवेत् ।
029e	एवमुक्तः स राज्ञा तु मुनिः कारुण्यमागतः ॥
030a	तमब्रवीत्सत्यधृतिः सत्यवागृषिसत्तमः ।
030c	परितुष्टोऽस्मि राजेन्द्र वरं वरय सुव्रत ॥
031a	ततः सभार्यः प्रणतस्तमुवाच बृहद्रथः ।
031c	पुत्रदर्शननैराश्याद्बाष्पसन्दिग्धया गिरा ॥
032	राजोवाच 
032a	भगवन् राज्यमुत्सृज्य प्रस्थितस्य तपोवनम् ।
032c	किं वरेणाल्पभाग्यस्य किं राज्येनाप्रजस्य मे ॥
033	कृष्ण उवाच 
033a	एतच्छ्रुत्वा मुनिर्ध्यानमगमत्क्षुभितेन्द्रियः ।
033c	तस्यैव चाम्रवृक्षस्य छायायां समुपाविशत् ॥
034a	तस्योपविष्टस्य मुनेरुत्सङ्गे निपपात ह ।
034c	अवानमशुकादष्टमेकमाम्रफलं किल ॥
035a	तत्प्रगृह्य मुनिश्रेष्ठो हृदयेनाभिमन्त्र्य च ।
035c	राज्ञे ददावप्रतिमं पुत्रसम्प्राप्तिकारणम् ॥
036a	उवाच च महाप्राज्ञस्तं राजानं महामुनिः ।
036c	गच्छ राजन्कृतार्थोऽसि निवर्तस्व नराधिप ॥
037a	`एष ते तनयो राजन्मा तपेह तपोवने ।
037c	प्रजाः पालय धर्मेण एव धर्मो महीक्षिताम् ॥
038a	यजस्व विविधैर्यज्ञैरिन्द्रं तर्पय चेन्दुना ।
038c	पुत्रं राज्ये प्रतिष्ठाप्य तत आश्रममाव्रज ॥
039a	अष्टौ वरान्प्रयच्छामि तव पुत्रस्य पार्थिव ।
039c	ब्रह्मण्यत्वमजेयत्वं युद्धेषु च तथा मतिः ॥
040a	प्रियातिथेयतां चैव दीनानामन्ववेक्षणम् ।
040c	तथा बलं च सुमहल्लोके कीर्तिं च शाश्वतीम् ॥
041a	अनुरागं प्रजानां चेत्येवमष्टौ वरान्नृप ।
041c	गच्छ त्वं कृतकृत्योऽसि निवर्तस्व जनाधिप' ॥
042a	अनुज्ञातः स ऋषिणा पत्नीभ्यां सहितो नृपः ।
042c	पौरैरनुगतश्चापि विवेश स्वपुरं ततः ॥
043a	यथासमयमाज्ञाय तदा स नृपसत्तमः ।
043c	द्वाभ्यामेकं फलं प्रादात्पत्नीभ्यां भरतर्षभ ॥
044a	मुनेश्च बहुमानेन कालस्य च विपर्ययात् ।
044c	ते तदाम्रं द्विधा कृत्वा भक्षयामासतुः शुभे ।
044e	भावित्वादपि चार्थस्य सत्यवाक्यतया मुनेः ॥
045a	तयोः समभवद्गर्भः फलप्राशनसम्भवः ।
045c	ते च दृष्ट्वा स नृपतिः परां मुदमवाप ह ॥
046a	अथ काले महाप्राज्ञ यथासमयमागते ।
046c	प्रजायेतामुभे राजञ्शरीरशकले तदा ॥
047a	एकाक्षिबाहुचरणे अर्धोदरमुखस्फिचे ।
047c	दृष्ट्वा शरीरशकले प्रवेपतुरुभे भृशम् ॥
048a	उद्विग्ने सह सम्मन्त्र्य ते भगिन्यौ तदाऽबले ।
048c	सजीवे प्राणिशकले तत्यजाते सुदुःखिते ॥
049a	तयोर्धात्र्यौ सुसंवीते कृत्वा ते गर्भसम्प्लवे ।
049c	निर्गम्यान्तः पुरद्वारात्समुत्सृज्याभिजग्मतुः ॥
050a	`दुकूलाभ्यां सुसञ्छन्ने पाण्डराभ्यामुभे तदा ।
050c	अज्ञाते कस्यचित्ते तु जहतुस्ते चतुष्पथे ॥
051a	ततो विविशतुर्धात्र्यौ पुनरन्तः पुरं तदा ।
051c	कथयामासतुरुभे देवीभ्यां तु पृथक्पृथक्' ॥
052a	ते चतुष्पथनिक्षिप्ते जरा नामाथ राक्षसी ।
052c	जग्राह मनुजव्याघ्र मांसशोणितभोजना ॥
053a	कर्तुकामा सुखवहे शकले सा तु राक्षसी ।
053c	संयोजयामास तदा विधानबलचोदिता ॥
054a	ते समानीतमात्रे तु शकले पुरुषर्षभ ।
054c	एकमूर्तिधरो वीरः कुमारः समपद्यत ॥
055a	ततः सा राक्षसी राजन्विस्मयोत्फुल्ललोचना ।
055c	न शशाक समुद्वोढुं वज्रसारमयं शिशुम् ॥
056a	बालस्ताम्रतलं मुष्टिं कृत्वा चास्ये निधाय सः ।
056c	प्राक्रोशदतिसंरब्धः सतोय इव तोयदः ॥
057a	तेन शब्देन सम्भ्रान्तः सहसाऽन्तः पुरे जनः ।
057c	निर्जगाम नरव्याघ्र राज्ञा सह परन्तप ॥
058a	ते चाबले परिम्लाने पयः पूर्णपयोधरे ।
058c	निराशे पुत्रलाभाय सहसैवाभ्यगच्छताम् ॥
059a	ते च दृष्ट्वा तथाभूते राजानं चेष्टसन्ततिम् ।
059c	तं च बालं सुबलिनं चिन्तयामास राक्षसी ॥
060a	नार्हामि विषये राज्ञो वसन्ती पुत्रगृद्धिनः ।
060c	बालं पुत्रमिमं हन्तुं धार्मिकस्य महात्मनः ॥
061a	सा तं बालमुपादाय मेघलेखेव भास्करम् ।
061c	कृत्वा च मानुषं रूपमुवाच वसुधाधिपम् ॥
062a	बृहद्रथ सुतस्तेऽयं मया दत्तः प्रगृह्यताम् ।
062c	तव पत्नीद्वये जातो द्विजातिवरशासनात् ।
062e	धात्रीजनपरित्यक्तो मयाऽयं परिरक्षितः ॥
063	कृष्ण उवाच 
063a	ततस्ते भरतश्रेष्ठ काशिराजसुते शुभे ।
063c	तं बालमभिपद्याशु प्रस्रवैरभ्यषिञ्जताम् ॥
064a	ततः स राजा संहृष्टः सर्वं तदुपलभ्य च ।
064c	अपृच्छद्धेमगर्भाभां राक्षसीं तामराक्षसीम् ॥
065a	कात्वं कमलगर्भाभे मम पुत्रप्रदायिनी ।
065c	कामं मा ब्रूहि कल्याणि देवता प्रतिभासि मे ॥ ॥

इति श्रीमन्महाभारते सभापर्वणि मन्त्रपर्वणि सप्तदशोऽध्यायः ॥ 17 ॥
2-17-4 क्रमः उपक्रमः ॥ 
2-17-9 तत्क्षये बलक्षयः इति पाठः ॥ 
2-17-34 अवानमशुष्कं सरसमिति यावत् । अमारुतमनाविद्धम् इति घ.पाठः ॥
 2-17-46 प्रजायेतां सुषुवतुः ॥  
2-17-47 स्फिक् कट्या अधोभागः ॥ 
2-17-53 सुखवहे एकीकृतयोर्वहनं हि सुखेन भवतीति प्रसिद्धम् ॥ 
2-17-54 समानीतमात्रे संयोजितमात्रे ॥
 2-17-64 अराक्षसीं वेषतः ॥
