अध्यायः 019
पुनर्यदृच्छागतेन चण्डकौशिकेन जरासन्धपराक्रमादौ कथिते जरासन्धं राज्येऽभिषिच्य तपोवनगतस्य सभार्यस्य बृहद्रथस्य स्वर्गगमनम् ॥ 1 ॥ कृष्णेन कंसवधात् जरासन्धस्य स्वस्मिन्वैरोदयकथनम् ॥ 2 ॥
	
001	कृष्ण उवाच 
001a	कस्यचित्त्वथ कालस्य पुनरेव महातपाः ।
001c	मगधेषूपजक्राम भगवांश्चण्डकौशिकः ॥
002a	तस्याऽऽगमनसंहृष्टः सामात्यः सपुरःसरः ।
002c	सभार्यः सह पुत्रेण निर्जगाम बृहद्रथः ॥
003a	पाद्यार्घ्याचमनीयैस्तमर्चयामास भारत ।
003c	स नृपो राज्यसहितं पुत्रं तस्मै न्यवेदयत् ॥
004a	प्रतिगृह्य च तां पूजां पार्थिवाद्भगवानृषिः ।
004c	उवाच मागधं राजन्प्रहृष्टेनान्तरात्मना ॥
005a	सर्वमेतन्मया ज्ञातं राजन्दिव्येन चक्षुषा ।
005c	पुत्रस्तु शृणु राजेन्द्र यादृशोऽयं भविष्यति ॥
006a	अस्य रूपं च सत्वं च बलमूर्जितमेव च ।
006c	एष श्रिया समुदितः पुत्रस्तव न संशयः ॥
007a	प्रापयिष्यति तत्सर्वं विक्रमेण समन्वितः ।
007c	अस्य वीर्यवतो वीर्यं नानुयास्यन्ति पार्थिवाः ॥
008a	पततो वैनतेयस्य गतिमन्ये यथा खगाः ।
008c	विनाशमुपयास्यन्ति ये चास्य परिपन्थिनः ॥
009a	देवैरपि विसृष्टानि शस्त्राण्यस्य महीपते ।
009c	न रुजं जनयिष्यन्ति गिरेरिव नदीरयाः ॥
010a	सर्वमूर्धाभिषिक्तानामेव मूर्ध्नि ज्वलिष्यति ।
010c	प्रभाहरोऽयं सर्वेषां ज्योतिषामिव भास्करः ॥
011a	एनमासाद्य राजानः समृद्धबलवाहनाः ।
011c	विनाशमुपयास्यन्ति शलभा इव पावकम् ॥
012a	एष श्रियः समुदिताः सर्वराज्ञां ग्रहीष्यति ।
012c	वर्षास्विवोदीर्णजला नदीर्नदनदीपतिः ॥
013a	एष धारयिता सम्यक्चातुर्वर्ण्यं महाबलः ।
013c	शुभां शुभवतीं स्फीतां सर्वसस्यधरां धराम् ॥
014a	अस्याज्ञावशगाः सर्वे भविष्यन्ति नराधिपाः ।
014c	सर्वभूतात्मभूतस्य वायोरिव शरीरिणः ॥
015a	एष रुद्रं महादेवं त्रिपुरान्तकरं हरम् ।
015c	सर्वलोकेष्वतिबलः साक्षाद्द्रक्ष्यति मागधः ॥
016a	एवं ब्रुवन्नेव मुनिः स्वकार्यमिव चिन्तयन् ।
016c	विसर्जयामास नृपं बृहद्रथमथारिहन् ॥
017a	प्रविश्य नगरीं चापि ज्ञातिसम्बन्धिभिर्वृतः ।
017c	अभिषिच्य जरासन्धं मगधाधिपतिस्तदा ॥
018a	बृहद्रथो नरपतिः परां निर्वृतिमाययौ ।
018c	अभिषिक्ते जरासन्धे तदा राजा बृहद्रथः ।
018e	पत्नीद्वयेनानुगतस्तपोवनचरोऽभवत् ॥
019a	ततो वनस्थे पितरि मातृभ्यां सह भारत ।
019c	जरासन्धः स्ववीर्येण पार्थिवानकरोद्वशे ॥
020a	अथ दीर्घस्य कालस्य तपोवनचरो नृपः ।
020c	सभार्यः स्वर्गमगमत्तपस्तप्त्वा बृहद्रथः ॥
021a	जरासन्धोऽपि नृपतिर्यथोक्तं कौशिकेन तत् ।
021c	वरप्रदानमखिलं प्राप्य राज्यमपालयत् ॥
022a	हते चैव मया कंसे सहंसडिभिके तदा ।
022c	जरासन्धस्य दुहिता रोदते पार्श्वतः पितुः ।
022e	जातो वै वैरनिर्बन्धो मयासीत्तत्र भारत ॥
023a	भ्रामयित्वा शतगुणमेकोनं येन भारत ।
023c	गदा क्षिप्ता बलवता मागधेन गिरिव्रजात् ॥
024a	तिष्ठतो मथुरायां वै कृत्स्नस्याद्भुतकर्मणः ।
024c	एकोनयोजनशते सा पपात गदा शुभा ॥
025a	दृष्ट्वा पौरैस्तदा सम्यग्गदा चैव निवेदिता ।
025c	गदावसानं तत्ख्यातं मथुरायाः समीपतः ॥
026a	तस्यास्तां हंसडिभिकावशस्त्रनिधनावुभौ ।
026c	मन्त्रे मतिमतां श्रेष्ठौ नीतिशास्त्रे विशारदौ ॥
027a	यौ तौ मया ते कथितौ पूर्वमेव महाबलौ ।
027c	त्रयस्त्रयाणां लोकानां पर्याप्ता इति मे मतिः ॥
028a	एवमेष तदा वीर बलिभिः कुकुरान्धकैः ।
028c	वृष्णिभिश्च महाराज नीतिहेतोरुपेक्षितः ॥ 

इति श्रीमन्महाभारते सभापर्वणि मन्त्रपर्वणि एकोनविंशोऽध्यायः ॥ 19 ॥
2-19-16 आह्निकाय महातपाः इति घ. पाठः ॥
