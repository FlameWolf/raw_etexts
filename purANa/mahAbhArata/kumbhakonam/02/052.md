अध्यायः 052

विष्णुना देवानां भूमावुत्पत्तये आज्ञापनम् ॥ 1 ॥ अवतीर्णे कृष्णे स्वर्गादागतानामिन्द्रादीनां श्रीकृष्णं स्तुत्वा पुनः स्वलोकगमनम् ॥ 2 ॥ श्रीकृष्णेन शकटासुरवधः । अर्जुनतरुभञ्जनम् । वृन्दावनं गत्वा वने विहरणम् ॥ 3 ॥

KK0205052001	भीष्म उवाच ।
KK0205052001a	यच्चक्रे भगवान्विष्णुर्वसुदेवसुतस्तदा ।
KK0205052001c	तत्तेऽहं सम्प्रवक्ष्यामि शृणु सर्वमशेषतः ॥
KK0205052002a	वासुदेवस्य महात्म्यं चरितं च महात्मनः ।
KK0205052002c	हितार्थं सुरमर्त्यानां लोकानां च हिताय च ॥
KK0205052003a	यदा दिवि विभुस्तात न रेमे भगवानसौ ।
KK0205052003c	ततो व्यादिश्य भूतानि विभुर्भूमिसुखावहः ॥
KK0205052004a	निग्रहार्थाय दैत्यानां चोदयामास वै तदा ।
KK0205052004c	मुरुतश्च वसूंश्चैव सूर्याचन्द्रमसावुभौ ॥
KK0205052005a	गन्धर्वाप्सरसश्चैव रुद्रादित्यांस्तथाऽश्विनौ ।
KK0205052005c	जायध्वं मानुषे लोके सर्वलोकमहेश्वराः ॥
KK0205052006a	जङ्गमानि विशालाक्षो ह्यात्मार्थमसृजत्प्रभुः ।
KK0205052006c	जायन्तामिति गोविन्दस्तिर्यग्योनिगतैः सह ॥
KK0205052007a	तानि सर्वाणि सर्वज्ञो व्यजायत यदोः कुले ।
KK0205052007c	आत्मानमात्मना तात कृत्वा बहुविधं हरिः ।
KK0205052007e	रत्यर्थमिह गास्तत्र ररक्ष पुरुषोत्तमः ॥
KK0205052008a	अजातशत्रो जातस्तु यथेष्टं भुवि भूमिप ।
KK0205052008c	कीर्त्यमानं मया तात निबोध भरतर्षभ ॥
KK0205052009a	सागराः समकम्पन्त मुदा चेलुश्च पर्वताः ।
KK0205052009c	जज्वलुश्चाग्नयः शान्ता जायमाने जनार्दने ॥
KK0205052010a	शिवाः सम्प्रववुर्वाताः प्रशान्तमभवद्रजः ।
KK0205052010c	ज्योतींषि सम्प्रकाशन्त जायमाने जनार्दने ॥
KK0205052011a	देवदुन्दुभयश्चापि सस्वनुर्भृशमम्बरे ।
KK0205052011c	अभ्यवर्षंस्तदाऽऽगम्य देवताः पुष्पवृष्टिभिः ॥
KK0205052012a	गीर्भिर्मङ्गलयुक्ताभिः स्तुवन्वै मधुसूदनम् ।
KK0205052012c	उपतस्थुस्तदा प्रीताः प्रादुर्भावे महर्षयः ॥
KK0205052013a	ततस्तानभिसम्प्रेक्ष्य नारदप्रमुखानृषीन् ।
KK0205052013c	उपानृत्यन्नुपजगुर्गन्धर्वाप्सरसां गणाः ॥
KK0205052014a	उपतस्थे च गोविन्दं सहस्राक्षः शचीपतिः ।
KK0205052014c	अभ्यभाषत तेजस्वी महर्षीन्पूजयंस्तदा ॥
KK0205052015a	कृत्वा च देवकार्याणि कृत्वा देवहितानि च ।
KK0205052015c	स्वं लोकं लोककृद्देवः पुनर्गच्छति तेजसा ॥
KK0205052016a	इत्युक्त्वा ऋषिभिः सार्घं जगाम त्रिदिवं पुनः ।
KK0205052016c	अभ्यनुज्ञाय तान्सर्वाञ्छादयन्प्रकृतिं पराम् ॥
KK0205052017a	नन्दगोपकुले कृष्ण उवास बहुलाः समाः ।
KK0205052017c	ततः कदाचित्सुप्तं तं शकटस्य त्वधः शिशुम् ॥
KK0205052018a	यशोदा सम्परित्यज्य जगाम यमुनां नदीम् ।
KK0205052018c	शिशुलीलां ततः कुर्वन्स्वहस्तचरणौ क्षिपन् ॥
KK0205052019a	रुरोद मधुरं कृष्णः पादावूर्ध्वं प्रसारयन् ।
KK0205052019c	पादाङ्गुष्ठेन शकटं दारयन्नथ केशवः ॥
KK0205052020a	तत्र एकेन पादेन पातयित्वा तथा शिशुः ।
KK0205052020c	न्युब्जं पयोधराकाङ्क्षी ससार च रुरोद च ॥
KK0205052021a	पाटितं शकटं दृष्ट्वा भिन्नभाण्डपुटीकटम् ।
KK0205052021c	जनास्ते शिशुना तेन विस्मयं परमं ययुः ॥
KK0205052022a	प्रत्यक्षं शूरसेनानां दृश्यते महदद्भुतम् ।
KK0205052022c	शयानेन हतः कंसपक्षवांस्तिग्मतेजसा ॥
KK0205052023a	पूतना चापि निहता महाकाया महास्तनी ।
KK0205052023c	ततः काले महाराज संसक्तौ रामकेशवौ ॥
KK0205052024a	कृष्णः सङ्कर्षणश्चोभौ रिङ्खिणौ च बभूवतुः ।
KK0205052024c	अन्योन्यकिरणाक्रान्तौ चन्द्रसूर्याविवाम्बरे ॥
KK0205052025a	विसर्पन्तौ च सर्वत्र महासर्पभुजौ तदा ।
KK0205052025c	रेजतुः पांसुदिग्धाङ्गौ रामकृष्णौ तदा नृप ॥
KK0205052026a	क्वचिच्च जानुभिः स्पृष्टौ क्रीडमानौ क्वचिद्वने ।
KK0205052026c	पिबन्तौ दधिकुल्यांश्च मथ्यमाने च भारत ॥
KK0205052027a	ततः स बालो गोविन्दो नवनीतं तदा क्षयम् ।
KK0205052027c	ग्रासमानस्तु तत्रायं गोपीभिर्ददृशे तथा ॥
KK0205052028a	दाम्नाऽथोलूखले कृष्णो गोपीभिश्च निबन्धितः ।
KK0205052028c	तत्तथा शिशुना तेन कर्षता चार्जुनावृभौ ॥
KK0205052029a	समूलविटपौ भग्नौ तदद्भुतमिवाभवत् ।
KK0205052029c	ततस्तौ बाल्यमुत्तीर्णौ कृष्णसङ्कर्षणावुभौ ॥
KK0205052030a	तस्मिन्नेव व्रजस्थाने सप्तवर्षै बभूवतुः ।
KK0205052030c	नीलपीताम्बरधरौ पीतश्वेतानुलेपनौ ॥
KK0205052031a	बभूवतुर्वत्सपालौ काकपक्षधरावुभौ ।
KK0205052031c	पर्णवाद्यं श्रुतिसुखं वादयन्तौ वराननौ ॥
KK0205052032a	शुशुभाते वनगतौ त्रिशीर्षाविव पन्नगौ ।
KK0205052032c	मयूराङ्गजकर्णौ तौ पल्लवापीडधारिणौ ॥
KK0205052033a	वनमालापरिक्षिप्तौ सालपोताविवोद्गतौ ।
KK0205052033c	अरविन्दकृतापीडौ रज्जुयज्ञोपवीतिनौ ॥
KK0205052034a	सशिक्यतुम्बुरुकरौ गोपवेणुप्रवादकौ ।
KK0205052034c	क्वचिद्वसन्तावन्योन्यं क्रीडमानौ क्वचिद्वने ॥
KK0205052035a	पर्णशय्यासु तौ सुप्तौ क्वचिन्निद्रान्तरैषिणौ ।
KK0205052035c	तौ वत्सान्पालयन्तौ हि शोभयन्तौ महद्वनम् ॥
KK0205052036a	चञ्चूर्यन्तौ रमन्तौ च राजन्नेवं तदा शुभम् ।
KK0205052036c	ततो वृन्दावनं गत्वा वसुदेवसुतावुभौ ।
KK0205052036e	गोकुलं तत्र कौन्तेय चारयन्तौ विजह्रतुः ॥ ॥

इति श्रीमन्महाभारते सभापर्वणि अर्घाहरणपर्वणि द्विपञ्चाशोऽध्यायः ॥ 52 ॥
