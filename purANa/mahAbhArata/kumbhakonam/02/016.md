अध्यायः 016
युधिष्ठिर्जुनयोर्भाषणम् ॥ 1 ॥

001	युधिष्ठिर उवाच 
001a	सम्राड्गुणमभीप्सन्वै युष्मान्स्वार्थपरायणः ।
001c	कथं प्रहिणुयां कृष्ण सोऽहं केवलसाहसात् ॥
002a	भीमार्जुनावुभौ नेत्रे मनो मन्ये जनार्दनम् ।
002c	मनश्चक्षुर्विहीनस्य कीदृशं जीवितं भवेत् ॥
003a	जरासन्धबलं प्राप्य दुष्पारं भीमविक्रमम् ।
003c	यमोपि न विजेताऽऽजौ तत्र वः किं विचेष्टितम् ॥
004a	अस्मिंस्त्वर्थान्तरे युक्तमनर्थः प्रतिपद्यते ।
004c	तस्मान्न प्रतिपत्तिस्तु कार्या युक्ता मता मम ॥
005a	यथाऽहं विमृशाम्येकस्तत्तावच्छ्रूयतां मम ।
005c	सन्न्यासं रोचये साधु कार्यस्यास्य जनार्दन ।
005e	प्रतिहन्ति मनो मेऽद्य राजसूयो दुराहरः ॥
006	वैशम्पायन उवाच 
006a	पार्थः प्राप्य धनुः श्रेष्ठमक्षय्यौ च महेषुधी ।
006c	रथं ध्वजं हयांश्चैव युधिष्ठिरमभाषत ॥
007	अर्जुन उवाच 
007a	धनुः शस्त्रं शरा वीर्यं पक्षो भूमिर्यशो बलम् ।
007c	प्राप्तमेतन्मया राजन्दुष्प्रापं यदभीप्सितम् ।
008a	कुले जन्म प्रशंसन्ति वैद्याः साधु सुनिष्ठिताः ।
008c	बलेन सदृशं नास्ति वीर्यं तु मम रोचते ।
009a	कृतवीर्यकुले जातो निर्वीर्यः किं करिष्यति ।
009c	निर्वीर्ये तु कुले जातो वीर्यवांस्तु विशिष्यते ॥
010a	क्षत्रियः सर्वशो राजन्यस्य वृत्तिर्द्विषज्जये ।
010c	सर्वैगुणैर्विहीनोऽपि वीर्यवान्हि तरेद्रिपून् ॥
011a	सर्वैरपि गुणैर्युक्तो निर्वीर्यः किं करिष्यति ।
011c	जयस्य हेतुः सिद्धिर्हि कर्म दैवं च संश्रितम् ॥
012a	संयुक्तो हि बलैः कश्चित्प्रमादान्नोपयुज्यते ॥
013ac	तेन द्वारेण शत्रुभ्यः क्षीयते सबलो रिपुः ॥
014a	दैन्यं यथा बलवति तथा मोहो बलान्विते ।
014c	तावुभौ नाशकौ हेतू राज्ञा त्याज्यौ जयार्थिना ॥
015a	जरासन्धिविनाशं च राज्ञां च परिरक्षणम् ।
015c	यदि कुर्याम् यज्ञार्थं किं ततः परमं भवेत् ॥
016a	अनारम्भे हि नियतो भवेदगुणनिश्चयः ।
016c	गुणान्निः संशयाद्राजन्नैर्गुण्यं मन्यसे कथम् ॥
017a	काषायं सुलभं पश्चान्मुनीनां शममिच्छताम् ।
017c	साम्राज्यं तु भवेच्छक्यं वयं योत्स्यामहे परान् ॥ 

इति श्रीमन्महाभारते सभापर्वणि षोडशोऽध्यायः ॥ 16 ॥
