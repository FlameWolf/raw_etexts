अध्यायः 084

शकुनियुधिष्ठिरयोः संवादः ॥ 1 ॥ द्यूतनिर्धारणम् ॥ 2 ॥

KK0207084001	वैशम्पायन उवाच ॥
KK0207084001a	प्रविश्य तां सभां पार्था युधिष्ठिरपुरोगमाः ।
KK0207084001c	समेत्य पार्थिवान्सर्वान्पूजार्हानभिपूज्य च ॥
KK0207084002a	यथावयः समेयाना उपविष्टा यथार्हतः ।
KK0207084002c	आसनेषु विचित्रेषु स्पर्द्ध्यास्तरणवत्सु च ॥
KK0207084003a	तेषु तत्रोपविष्टेषु सर्वेष्वथ नृपेषु च ।
KK0207084003c	शकुनिः सौबलस्तत्र युधिष्ठिरमभाषत ॥
KK0207084004	शकुनिरुवाच ॥
KK0207084004a	उपस्तीर्णा सभा राजन्सर्वे त्वयि कृतक्षणाः ।
KK0207084004c	अक्षानुप्त्वा देवनस्य समयोऽस्तु युधिष्ठिर ॥
KK0207084005	युधिष्ठिर उवाच ।
KK0207084005a	निकृतिर्देवनं पापं न क्षात्रोऽत्र पराक्रमः ।
KK0207084005c	न च नीतिर्ध्रुवा राजन्किं त्वं द्यूतं प्रशंससि ॥
KK0207084006a	न हि मानं प्रशंसन्ति निकृतौ कितवस्य हि ।
KK0207084006c	शकुने मैवं नोऽजैषीरमार्गेण नृशंसवत् ॥
KK0207084007	शकुनिरुवाच ।
KK0207084007a	यो वेत्ति सङ्ख्यां निकृतौ विधिज्ञश्चेष्टास्वखिन्नः कितवोऽक्षजासु ।
KK0207084007c	महामतिर्यश्च जानाति द्यूतं स वै सर्वं सहते प्रक्रियासु ॥
KK0207084008a	अक्षग्लहः सोऽभिभवेत्परं नस्तेनैव दोषो भवतीह पार्थ ।
KK0207084008c	दीव्यामहे पार्थिव मा विशङ्कां कुरुष्व पाणं च चिरं च मा कृथाः ॥
KK0207084009	युधिष्ठिर उवाच ।
KK0207084009a	एवमाहायमसितो देवलो मुनिसत्तमः ।
KK0207084009c	इमानि लोकद्वाराणि यो वै भ्राम्यति सर्वदा ॥
KK0207084010a	इदं वै देवनं पापं निकृत्या कितवैः सह ।
KK0207084010c	धर्मेण तु जयो युद्धे तत्परं न तु देवनम् ॥
KK0207084011a	नार्या म्लेच्छन्ति भाषाभिर्मायया न चरन्त्युत ।
KK0207084011c	अजिह्यमशठं युद्धमेतत्सत्पुरुषव्रतम् ॥
KK0207084012a	शक्तितो ब्राह्मणार्थाय शिक्षितुं प्रयतामहे ।
KK0207084012c	तद्वै वित्तं मातिदेवीर्माजैषीः शकुने परान् ॥
KK0207084013a	निकृत्या कामये नाहं सुखान्युत धनानि वा ।
KK0207084013c	कितवस्येह कृतिनो वृत्तमेतन्न पूज्यते ॥
KK0207084014	शकुनिरुवाच ।
KK0207084014a	श्रोत्रियः श्रोत्रियानेति निकृत्यैव युधिष्ठिर ।
KK0207084014c	विद्वानविदुषोऽभ्येति नाहुस्तां निकृतिं जनाः ॥
KK0207084015a	अक्षैर्हि शिक्षितोऽभ्येति निकृत्यैव युधिष्ठिर ।
KK0207084015c	विद्वानविदुषोऽभ्येति नाहुस्तां निकृतिं जनाः ॥
KK0207084016a	अकृतास्त्रं कृतास्त्रश्च दुर्बलं बलवत्तरः ।
KK0207084016c	एवं कर्मसु सर्वेषु निकृत्यैव युधिष्ठिर ।
KK0207084016e	विद्वानविदुषोभ्येति नाहुस्तां निकृतिं जनाः ॥
KK0207084017a	एवं त्वं मामिहाभ्येत्य निकृतिं यदि मन्यसे ।
KK0207084017c	देवनाद्विनिवर्तस्व यदि ते विद्यते भयम् ॥
KK0207084018	युधिष्ठिर उवाच ॥
KK0207084018a	आहूतो न निवर्तेयमिति मे व्रतमाहितम् ।
KK0207084018c	विधिश्च बलवान्राजन्दिष्टस्यास्मि वशे स्थितः ॥
KK0207084019a	अस्मिन्समागमे केन देवनं मे भविष्यति ।
KK0207084019c	प्रतिपाणश्च कोऽन्योस्ति ततो द्यूतं प्रवर्तताम् ॥
KK0207084020	दुर्योधन उवाच ।
KK0207084020a	अहं दातास्मि रत्नानां धनानां च विशाम्पते ।
KK0207084020c	मदर्थे देविता चायं शकुनिर्मातुलो मम ॥
KK0207084021	युधिष्ठिर उवाच ॥
KK0207084021a	अन्येनान्यस्य वै द्यूतं विषमं प्रतिभाति मे ।
KK0207084021c	एतद्विद्विन्नुपादत्स्व काममेवं प्रवर्तताम् ॥ ॥

इति श्रीमन्महाभारते सभापर्वणि द्यूतपर्वणि चतुरशीतितमोऽध्यायः ॥ 84 ॥

2-84-5 पापं पापहेतुः ॥ 2-84-8 पाणं पणनीयद्रव्यम् ॥
