अध्यायः 079

दुर्योधनेन धृतराष्ट्रसमीपे राजसूयवर्णनादि ॥ 1 ॥

001	दुर्योधन उवाच ॥
001a	आर्यास्तु ये वै राजानः सत्यसन्धा महाव्रताः ।
001c	पर्याप्तविद्या वक्तारो वेदान्तावभृथप्लुताः ॥
002a	धृतिमन्तो ह्रीनिषेवा धर्मात्मानो यशस्विनः ।
002c	मूर्धाभिषिक्तास्ते चैनं राजानः पर्युपासते ॥
003a	दक्षिणार्थं समानीता राजभिः कांस्यदोहनाः ।
003c	आरण्या बहुसाहस्रा अपश्यंस्तत्रतत्र गाः ॥
004a	आजह्रुस्तत्र सत्कृत्य स्वयमुद्यम्य भारत ।
004c	अभिषेकार्थमव्यग्रा भाण्डमुच्चावचं नृपाः ॥
005a	बाह्लीको रथमाहार्षीज्जाम्बूनदविभूषितम् ।
005c	सुदक्षिणस्तु युयुजे श्वेतैः काम्भोजजैर्हयैः ॥
006a	सुनीथः प्रीतिमांश्चैव ह्यनुकर्षं महाबलः ।
006c	ध्वजं चेदिपतिश्चैवमहार्षीत्स्वयमुद्यतम् ॥
007a	दाक्षिणात्यः सन्नहनं स्रगुष्णीषे च मागधः ।
007c	वसुदानो महेष्वासो गजेन्द्रं षष्टिहायनम् ॥
008a	मत्स्यस्त्वक्षान्हेमनद्धानेकलव्य उपानहौ ।
008c	आवन्त्यस्त्वभिषेकार्थमपो बहुविधास्तथा ॥
009a	चेकितान उपासङ्गं धनुः काश्य उपाहरत् ।
009c	असिं च सुत्सरुं शल्यः शैक्यं काञ्चनभूषणम् ॥
010a	अभ्यषिञ्चत्ततो धौम्यो व्यासश्च समुहातपाः ।
010c	नारदं च पुरस्कृत्य देवलं चासितं मुनिम् ॥
011a	प्रीतिमन्त उपातिष्ठन्नभिषेकं महर्षयः ।
011c	जामदग्न्येन सहितास्तथान्ये वेदपारगाः ॥
012a	अभिजग्मुर्महात्मानो मन्त्रवद्भूरिदक्षिणम् ।
012c	महेन्द्रमिव देवेन्द्रं दिवि सप्तर्षयो यथा ॥
013a	अधारयच्छत्रमस्य सात्यकिः सत्यविक्रमः ।
013c	धनञ्जयश्च व्यजने भीमसेनश्च पाण्डवः ॥
014a	चामरे चापि शुद्धे द्वे यमौ जगृहतुस्तथा ।
014c	उपागृह्णाद्यमिन्द्राय पुराकल्पे प्रजापतिः ॥
015a	तमस्मै शङ्खमाहार्षीद्वारुणं कलशोदधिः ।
015c	शैक्यं निष्कसहस्रेण सुकृतं विश्वकर्मणा ॥
016a	तेनाभिषिक्तः कृष्णेन तत्र मे कश्मलोऽभवत् ।
016c	गच्छन्ति पूर्वादपरं समुद्रं चापि दक्षिणम् ॥
017a	उत्तरं तु न गच्छन्ति विना तात पतत्त्रिभिः ।
017c	तत्र स्म दध्मुः शतशः शङ्खान्मङ्गलकारकान् ॥
018a	प्राणदन्त समाध्मातास्ततो रोमाणि मेऽहृषन् ।
018c	प्रापतन्भूमिपालाश्च ये तु हीनाः स्वतेजसा ॥
019a	धृष्टद्युम्नः पाण्डवाश्च सात्यकिः केशवोऽष्टमः ।
019c	सत्वस्था वीर्यसम्पन्ना ह्यन्योन्यप्रियदर्शनाः ॥
020a	विसञ्ज्ञान्भूमिपान्दृष्ट्वा मां च ते प्राहसंस्तदा ।
020c	ततः प्रहृष्टो बीभत्सुः प्रादाद्धेमविषाणिनाम् ॥
021a	शतान्यनडुहां पञ्च द्विजमुख्येषु भारत ।
021c	न रन्तिदेवो नाभागो यौवनाश्वो मनुर्न च ॥
022a	न च राजा पृथुर्वैन्यो न चाप्यासीद्भगीरथः ।
022c	ययातिर्नहुषो वापि यथा राजा युधिष्ठिरः ॥
023a	यथाऽतिमात्रं कौन्तेयः श्रिया परमया युतः ।
023c	राजसूयमवाप्यैवं हरिश्चन्द्र इव प्रभुः ॥
024a	एतां दृष्टा श्रियं पार्थे हरिश्चन्द्रे यथा विभो ।
024c	कथं तु जीवितं श्रेयो मम पश्यसि भारत ॥
025a	अन्धेनेव युगं नद्धं विपर्यस्तं नराधिप ।
025c	कनीयांसो विवर्धन्ते ज्येष्ठा हीयन्त एव च ॥
026a	एवं दृष्ट्वा नाभिविन्दामि शर्म समीक्षमाणोऽपि कुरुप्रवीर ।
026c	तेनाहमेवं कृशतां गतश्च विवर्णतां चैव सशोकतां च ॥ ॥

इति श्रीमन्महाभारते सभापर्वणि द्यूतपर्वणि ऊनाशीतितमोऽध्यायः ॥ 79 ॥

2-79-2 हीनिषेवा लज्जावन्तः ॥
