अध्यायः 021
जरासन्धसमीपं गतानां श्रीकृष्णभीमार्जुनानां जरासन्धेन सह विवादः ॥ 1 ॥
	
KK0202021001	वासुदेव उवाच 
KK0202021001a	एष पार्थ महान्भाति पशुमान्नित्यमम्बुमान् ।
KK0202021001c	निरामयः सुवेश्माढ्यो निवेशो मागधः शुभः ॥
KK0202021002a	वैहारो विपुलः शैलो वाराहो वृषभस्तथा ।
KK0202021002c	तथा ऋषिगिरिस्तात शुभाश्चैत्यकपञ्चमाः ॥
KK0202021003a	एते पञ्चमहाशृङ्गाः पर्वताः शीतलद्रुमाः ।
KK0202021003c	रक्षन्तीवाभिसंहत्य संहताङ्गा गिरिव्रजम् ॥
KK0202021004a	पुष्पवेष्टितशाखाग्रैर्गन्धवद्भिर्मनोहरैः ।
KK0202021004c	निगूढा इव लोध्राणां वनैः कामिजनप्रियैः ॥
KK0202021005a	`यत्र दीर्घतमा नाम ऋषिः परमयन्त्रितः' ।
KK0202021005c	शूद्रायां गौतमो यत्र महात्मा संशितव्रतः ।
KK0202021005e	औशीनर्यामजनयत्काक्षीवाद्यान्सुतान्मुनिः ॥
KK0202021006a	गौतमः प्रणयात्तस्माद्यथाऽसौ तत्र सद्मनि ।
KK0202021006c	भजते मागधं वंशं स नृपाणामनुग्रहः ।
KK0202021007a	अङ्गवङ्गादयश्चैव राजानः सुमहाबलाः ।
KK0202021007c	गौतमक्षयमभ्येत्य रमन्ते स्म पुरार्जुन ॥
KK0202021008a	वनराजीस्तु पश्येमाः पिप्पलानां मनोरमाः ।
KK0202021008c	लोघ्राणां च शुभाः पार्थ गौतमौकः समीपजाः ॥
KK0202021009a	अर्बुदः शक्रवापी च पन्नगौ शत्रुतापनौ ।
KK0202021009c	स्वस्तिकस्यालयश्चात्र मणिनागस्य चोत्तमः ॥
KK0202021010a	अपारिहार्या मेघानां मागधा मनुना कृताः ।
KK0202021010c	कौशिको मणिमांश्चैव चक्राते चाप्यनुग्रहम् ॥
KK0202021011a	`पाण्डरे विपुले चैव तथा वाराहकेऽपि च ।
KK0202021011c	चैत्यके चज गिरिश्रेष्ठे मातङ्गे च शिलोच्चये ॥
KK0202021012a	एतेषु पर्वतेन्द्रेषु सर्वसिद्धसमालयाः ।
KK0202021012c	यतीनामाश्रमाश्चैव मुनीनां च महात्मनाम् ॥
KK0202021013a	वृषभस्य तमालस्य महावीर्यस्य वै तथा ।
KK0202021013c	गन्धर्वरक्षसां चैव नागानां च तथाऽऽलयाः ॥
KK0202021014a	कक्षीवतस्तपोवीर्यात्तपोदा इति विश्रुताः ।
KK0202021014c	पुण्यतीर्थाश्च ते सर्वे सिद्धानां चैव कीर्तिताः ।
KK0202021014e	मणेश्च दर्शनादेव भद्रं शिवमवाप्नुयात्' ॥
KK0202021015a	एवं प्राप्य पुरं रम्यं दुराधर्पं समन्ततः।
KK0202021015c	अर्थसिद्धिं त्वनुपमां जरासन्धोऽभिमन्यते ॥
KK0202021016a	वयमासादने तस्य दर्पमद्य हरेम हि ।
KK0202021016	वैशम्पायन उवाच 
KK0202021016c	एवमुक्त्वा ततः सर्वे भ्रातरो विपुलौजसः ॥
KK0202021017a	वार्ष्णेयः पाण्डवौ चैव प्रतस्थुर्मागधं पुरम् ।
KK0202021017c	हृष्टपुष्टजनोपेतं चातुर्वर्ण्यसमाकुलम् ॥
KK0202021018a	स्फीतोत्सवमनाधृष्यमासेदुश्च गिरिव्रजतम् ।
KK0202021018c	ततो द्वारमनासाद्य पुरस्य गिरिमुच्छ्रितम् ॥
KK0202021019a	बार्हद्रथैः पूज्यमानं तथा नगरवासिभिः ।
KK0202021019c	मागधानां तु रुचिरं चैत्यकान्तरमाद्रवन् ॥
KK0202021020a	यत्र मांसादमृषभमाससाद बृहद्रथः ।
KK0202021020c	तं हत्वा मासतालाभिस्तिस्रो भेरीकारयत् ॥
KK0202021021a	स्वपुरे स्थापयामास तेन चानह्य चर्मणा ।
KK0202021021c	यत्र ताः प्राणदन्भेर्यो दिव्यपुष्पावचूर्णिताः ॥
KK0202021022a	भङ्क्त्वा भेरीत्रयं तेऽपि चैत्यप्राकारमाद्रवन् ।
KK0202021022c	द्वारतोऽभिमुखाः सर्वे ययुर्नानायुधास्तथा ॥
KK0202021023a	मागधानां सुरुचिरं चैत्यकं तं समाद्रवन् ।
KK0202021023c	शिरसीव समाघ्नन्तो जरासन्धं जिघांस्वः ॥
KK0202021024a	स्थिरं सुविपुलं शृङ्गं सुमहत्तत्पुरातनम् ।
KK0202021024c	अर्चितं गन्धमाल्यैश्च सततं सुप्रतिष्ठितम् ॥
KK0202021025a	विपुलैर्बाहुभिर्वीरस्तेऽभिहत्याभ्यपातयन् ।
KK0202021025c	ततस्ते मागधं हृष्टाः पुरं प्रविविशुस्तदा ॥
KK0202021026a	एतस्मिन्नेव काले तु ब्राह्मणा वेदपारगाः ।
KK0202021026c	दृष्ट्वा तु दुर्निमित्तानि जरासन्धमदर्शयन् ॥
KK0202021027a	पर्यग्न्यकुर्वंश्च नृपं द्विरदस्थं पुरोहिताः ।
KK0202021027c	ततस्तच्छान्तये राजा जरासन्धः प्रतापवान् ।
KK0202021027e	दीक्षितो नियमस्थोऽसावुपवासपरोऽभवत् ॥
KK0202021028a	स्नातकव्रतिनस्ते तु बाहुशस्त्रा निरायुधाः ।
KK0202021028c	युयुत्सवः प्रविविशुर्जरासन्धेन भारत ॥
KK0202021029a	भक्ष्यमाल्यापणानां च ददृशुः श्रियमुत्तमाम् ।
KK0202021029c	स्फीतां सर्वगुणोपेतां सर्वकामसमृद्धिनीम् ॥
KK0202021030a	तां तु दृष्ट्वा समृद्धिं ते वीथ्यां तस्यां नरोत्तमाः ।
KK0202021030c	राजमार्गेण गच्छन्तः कृष्णभीमधनञ्जयाः ।
KK0202021030e	बलाद्गृहीत्वा माल्यानि मालाकारान्महाबलाः ॥
KK0202021031a	`कर्पूरशृङ्गं कोष्ठं च सफलं चान्तरापणे ।
KK0202021031c	वैश्याद्बलाद्गृहीत्वा ते विहृत्य च महारथाः' ॥
KK0202021032a	विरागवसनाः सर्वे स्रग्विणो मृष्टकुण्डलाः ।
KK0202021032c	निवेशनमथाजग्मुर्जरासन्धस्य धीमतः ॥
KK0202021033a	गोवासमिव वीक्षन्तः सिंहा हैमवता यथा ।
KK0202021033c	शालस्तम्भनिभास्तेषां चन्दनागुरुरूषिताः ॥
KK0202021034a	अशोभन्त महाराज बाहवो युद्धशालिनाम् ।
KK0202021034c	तान्दृष्ट्वा द्विरदप्रख्याञ्शालस्कन्दानिवोद्गतान् ॥
KK0202021035a	व्यूढोरस्कान्मागधानां विस्मयः समपद्यत ।
KK0202021035c	`अद्वारेणाभ्यवस्कन्द्य विविशुर्मागधालयम्' ॥
KK0202021036a	ते त्वतीत्य जनाकीर्णाः कक्षास्तिस्रो नरर्षभाः ।
KK0202021036c	अहङ्कारेण राजानमुपतस्थुर्गतव्यथाः ॥
KK0202021037a	`भो शब्देनैव राजानमुचुस्ते तु महारथाः' ।
KK0202021037c	तान्पाद्यमधुपर्कार्हान्गवार्हान्सत्कृतिं गतान् ।
KK0202021037e	प्रत्युत्थाय जरासन्ध उपतस्थे यथाविधि ॥
KK0202021038a	उवाच चैतान्राजाऽसौ स्वागतं वोस्त्विति प्रभुः ।
KK0202021038c	मौनमासीत्तदा पार्थभीमयोर्जनमेजय ॥
KK0202021039a	तेषां मध्ये महाबुद्धिः कृष्णो वचनमब्रवीत् ।
KK0202021039c	वक्तुं नायाति राजेन्द्र एतयोर्नियमस्थयोः ॥
KK0202021040a	अर्वाङ्निशीथात्परतस्त्वया सार्धं वदिष्यतः ।
KK0202021040c	यज्ञागारे स्थापयित्वा राजा राजगृहं गतः।
KK0202021041a	ततोऽर्धरात्रे सम्प्राप्ते यातो यत्र स्थिता द्विजाः ।
KK0202021041c	तस्य ह्येतद्व्रतं राजन्बभूव भुवि विश्रुतम् ॥
KK0202021042a	स्नातकान्ब्राह्मणान्प्राप्ताञ्श्रुत्वा स समितिञ्जयः ।
KK0202021042c	अप्यर्धरात्रे नृपतिः प्रत्युद्गच्छति भारत ॥
KK0202021043a	तांस्त्वपूर्वेण वेषेण दृष्ट्वा स नृपसत्तमः ।
KK0202021043c	उपतस्थे जरान्धो विस्मितश्चाभवत्तदा ॥
KK0202021044a	ते तु दृष्ट्वैव राजानं जरासन्धं नरर्षभाः ।
KK0202021044c	इदमूचुरमित्रघ्नाः सर्वे भरतसत्तम ॥
KK0202021045a	स्वस्त्यस्तु कुशलं राजन्निति तत्र व्यवस्थिताः ।
KK0202021045c	तं नृपं नृपशार्दूल प्रेक्षमाणाः परस्परम् ॥
KK0202021046a	तानब्रवीञ्जरासन्धस्तथा पाण्डवयादवान् ।
KK0202021046c	आस्यतामिति राजेन्द्र ब्राह्मणच्छद्मसंवृतान् ॥
KK0202021047a	अथोपविविशुः सर्वे त्रयस्ते पुरुषर्षभाः ।
KK0202021047c	सम्प्रदीप्तास्त्रयो लक्ष्म्या महाध्वर इवाग्नयः ॥
KK0202021048a	तानुवाच जरासन्धः सत्यसन्धो नराधिपः ।
KK0202021048c	विगर्हमाणः कौरव्य वेषग्रहणवैकृतान् ॥
KK0202021048e	न स्नातकव्रता विप्रा बहिर्माल्यानुलेपनाः ॥
KK0202021049a	भवन्तीति नृलोकेऽस्मिन्विदितं मम सर्वशः ।
KK0202021049c	के यूयं पुष्पवन्तश्च भुजैर्ज्याकृतलक्षणैः ॥
KK0202021050a	बिभ्रतः क्षात्रमोजश्च ब्राह्मण्यं प्रतिजानथ ।
KK0202021050c	एवं विरागवसना बहिर्माल्यानुलेपनाः ॥
KK0202021051a	`क्षत्रिया एव लोकेऽस्मिन्विदिता मम सर्वशः' ॥
KK0202021051c	सत्यं वदत के यूयं सत्यं राजसु शोभते ॥
KK0202021052a	चैत्यकस्य गिरेः शृङ्गं भित्त्वा किमिह सद्मनि ।
KK0202021052c	अद्वारेण प्रविष्टाः स्थ निर्भया राजकिल्विषात् ॥
KK0202021053a	वदध्वं वाचि वीर्यं च ब्राह्मणस्य विशेषतः ।
KK0202021053c	कर्म चैतद्विलिङ्गस्थं किं वोऽद्य प्रसमीक्षितम् ॥
KK0202021054a	एवं च मामुपास्थाय कस्माच्च विधिनार्हणाम् ।
KK0202021054c	प्रणीतां नानुगृह्णीत कार्यं किं वाऽस्मदागमे ॥
KK0202021055	वैशम्पायन उवाच 
KK0202021055a	एवमुक्ते ततः कृष्णः प्रत्युवाच महामनाः ।
KK0202021055c	स्निग्धगम्भीरया वाचा वाक्यं वाक्यविशारदः ॥
KK0202021056	कृष्ण उवाच 
KK0202021056a	स्नातकान्ब्राह्मणान्राजन्विद्ध्यस्मांस्त्वं नराधिप ।
KK0202021056c	स्नातकव्रतिनो राजन्ब्राह्मणाः क्षत्रिया विशः ॥
KK0202021057a	विशेषनियमाश्चैषामविशेषाश्च सन्त्युत ।
KK0202021057c	विशेषवांश्च सततं क्षत्रियः श्रियमृच्छति ॥
KK0202021058a	पुष्पवत्सु ध्रुवा श्रीश्च पुष्पवन्तस्ततो वयम् ।
KK0202021058c	क्षत्रियो बाहुवीर्यस्तु न तथा वाक्यवीर्यवान् ।
KK0202021058e	अम्प्रगल्भं वचस्तस्य तस्माद्बार्हद्रथेरितम् ॥
KK0202021059a	स्ववीर्यं क्षत्रियाणां तु बाह्वोर्धाता न्यवेशयत् ।
KK0202021059c	तद्दिदृक्षसि चेद्राजन्द्रष्टास्यद्य न संशयः ॥
KK0202021060a	अद्वारेण रिपोर्गेहं द्वारेण सुहृदो गृहान् ।
KK0202021060c	प्रविशन्ति नरा धीरा द्वाराण्येतानि धर्मतः ॥
KK0202021061a	कार्यवन्तो गृहानेत्य शत्रुतो नार्हणां वयम् ।
KK0202021061c	प्रतिगृह्णीम तद्विद्वि एतन्नः शाश्वतं व्रतम् ॥

इति श्रीमन्महाभारते सभापर्वणि जरासन्धवधपर्वणि एकविंशोऽध्यायः ॥ 21 ॥
