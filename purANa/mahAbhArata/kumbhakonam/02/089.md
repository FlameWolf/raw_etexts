अध्यायः 089

दुश्शासनेन द्रौपद्याः सभां प्रत्यानयनम् ॥ 1 ॥ द्रौपद्या सभ्यान्प्रति प्रश्नः ॥ 2 ॥

KK0207089001	दुर्योधन उवाच ॥
KK0207089001a	एहि क्षत्तर्द्रौपदीमानस्व प्रियां भार्यां सम्मतां पाण्डवानाम् ।
KK0207089001c	सम्मार्जतां वेश्म परैतु शीघ्रं तत्रास्तु दासीभिरपुण्यशीला ॥
KK0207089002	विदुर उवाच ॥
KK0207089002a	दर्विभाषं भाषितं त्वादृशेन न मन्द सम्बुद्ध्यसि पाशबद्धः ।
KK0207089002c	प्रपाते त्वं लम्बमानो न वेत्सि व्याघ्रान्मृगः कोपयसेऽतिवेलम् ॥
KK0207089003a	आशीविषास्ते शिरसि पूर्णकोपा महाविषाः ।
KK0207089003c	मा कोपिष्ठाः सुमन्दात्मन्मा गमस्त्वं यमक्षयम् ॥
KK0207089004a	न हि दासीत्वमापन्ना कृष्णा भवितुमर्हति ।
KK0207089004c	अनीशेन हि राज्ञैषा पणे न्यस्तेति मे मतिः ॥
KK0207089005a	अयं दत्ते वेणुरिवात्मघाती फलं राजा धृतराष्ट्रस्य पुत्रः ।
KK0207089005c	द्यूतं हि वैराय महाभयाय मत्तो न बुध्यत्ययमन्तकालम् ॥
KK0207089006a	नारुन्तुदः स्यान्न नृशंसवादी न हीनतः परमभ्याददीत ।
KK0207089006c	ययास्य वाचा पर उद्विजेत न तां वदेद्रुशती पापलोक्याम् ॥
KK0207089007a	समुच्चरन्त्यतिवादाश्च वक्त्राद्यैराहतः शोचति रात्र्यहानि ।
KK0207089007c	परस्य नामर्मसु ते पतन्ति तान्पण्डितो नावसृजेत्परेषु ॥
KK0207089008a	अजो हि शस्त्रमगिलत्किलैकः शस्त्रे विपन्ने शिरसास्य भूमौ ।
KK0207089008c	निकृन्तनं स्वस्य कण्ठस्य घोरं तद्वद्वैरं मा कृथाः पाण्डुपुत्रैः ॥
KK0207089009a	न किञ्चिदित्थं प्रवदन्ति पार्था वनेचरं वा गृहमेधिनं वा ।
KK0207089009c	तपस्विनं वा परिपूर्णविद्यं भषन्ति हैवं श्वनराः सदैव ॥
KK0207089010a	द्वारं सुघोरं नरकस्य जिह्यं न बुध्यते धृतराष्ट्रस्य पुत्रः ।
KK0207089010c	तमन्वेतारो बहवः कुरूणां द्यूतोदये सह दुःशासनेन ॥
KK0207089011a	मज्जन्त्यलाबूनि शिलाः प्लवन्ते मुह्यन्ति नावोम्भसि शश्वदेव ।
KK0207089011c	मूढो राजा धृतराष्ट्रस्य पुत्रो न मे वाचः पथ्यरूपाः शृणोति ॥
KK0207089012a	अन्तो नूनं भवितायं करूणां सुदारुणः सर्वहरो विनाशः ।
KK0207089012c	वाचः काव्याः सुहृदां पथ्यरूपा न श्रूयन्ते वर्धते लोभ एव ॥
KK0207089013	वैशम्पायन उवाच ॥
KK0207089013a	धिगस्तु क्षत्तारमिति ब्रुवाणो दर्पेण मत्तो धृतराष्ट्रस्य पुत्रः ।
KK0207089013c	अवैक्षत प्रातिकामीं सभायामुवाच चैनं परमार्यमध्ये ॥
KK0207089014	दुर्योधन उवाच ॥
KK0207089014a	त्वं प्रातिकामिन्द्रौपदीमानयस्व न ते भयं विद्यते पाण्डवेभ्यः ।
KK0207089014c	क्षत्ता ह्ययं विवदत्येव भीतो न चास्माकं वृद्धिकामः सदैव ॥
KK0207089015	वैशम्पायन उवाच ॥
KK0207089015a	एवमुक्तः प्रातिकामी स सूतः प्रायाच्छीघ्रं राजवचो निशम्य ।
KK0207089015c	प्रविश्य च श्वेव हि सिंहगेष्ठं समासदन्महिषीं पाण्डवानाम् ॥
KK0207089016	प्रातिकाम्युवाच ।
KK0207089016a	युधिष्ठिरो द्यूतमदेन मत्तो दुर्योधनो द्रौपदि त्वामजैषीत् ।
KK0207089016c	सा त्वं प्रपद्यस्व धृतराष्ट्रस्य वेश्म नयामि त्वां कर्मणे याज्ञसेनि ॥
KK0207089017	द्रौपद्युवाच ।
KK0207089017a	कथं त्वेवं वदसि प्रातिकामिन्को हि दीव्येद्भार्यया राजपुत्रः ।
KK0207089017c	मूढो राजा द्यूतमदेन मत्तो ह्यभून्नान्यत्कैतवमस्य किञ्चित् ॥
KK0207089018	प्रातिकाम्युवाच ॥
KK0207089018a	यदा नाभूत्कैतवमन्यदस्य तदाऽदेवीत्पाण्डवोऽजातशत्रुः ।
KK0207089018c	न्यस्ताः पूर्वं भ्रातरस्तेन राज्ञा स्वयं चात्मा त्वमथो राजपुत्रि ॥
KK0207089019	द्रौपद्युवाच ॥
KK0207089019a	गच्छ त्वं कितवं गत्वा सभायां पृच्छ सूतज ।
KK0207089019c	किं तु पूर्वं पराजैषीरात्मानमथवा नु माम् ॥
KK0207089020a	एतज्ज्ञात्वा समागच्छ ततो मां नयं सूतज ।
KK0207089020c	ज्ञात्वा चिकीर्षितमहं राज्ञो यास्यामि दुःखिता ॥
KK0207089021	वैशम्पायन उवाच ॥
KK0207089021a	सभां गत्वा स चोवाच द्रौपद्यास्तद्वचस्तदा ।
KK0207089021c	युधिष्ठिरं नरेन्द्राणां मध्ये स्थितमिदं वचः ॥
KK0207089022a	कस्येशो नः पराजैषीरिति त्वामाह द्रौपदी ।
KK0207089022c	किं नु पूर्वं पराजैषीरात्मानमथवापि माम् ॥
KK0207089023	वैशम्पायन उवाच ॥
KK0207089023a	युधिष्ठिरस्तु निश्चेता गतसत्व इवाभवत् ।
KK0207089023c	न तं सूतं प्रत्युवाच वचनं साध्वसाधु वा ॥
KK0207089024	दुर्योधन उवाच ॥
KK0207089024a	इहैवागत्य पाञ्चाली प्रश्नमेनं प्रभाषताम् ।
KK0207089024c	इहैव सर्वे शृण्वन्तु तस्याश्चैतस्य यद्वचः ॥
KK0207089025	वैशम्पायन उवाच ॥
KK0207089025a	स गत्वा राजभवनं दुर्योधनवशानुगः ।
KK0207089025c	उवाच द्रौपदीं सूतः प्रातिकामी व्यथन्निव ॥
KK0207089026a	सभ्यास्त्वमी राजपुत्र्याह्वयन्ति मन्ये प्राप्तः संशयः कौरवाणाम् ।
KK0207089026c	न वै समृद्धिं पालयते लघीयान् यस्त्वां सभां नेष्यति राजपुत्रि ॥
KK0207089027	द्रौपद्युवाच ॥
KK0207089027a	एवं नूनं व्यदधात्संविधाता स्पर्शावुभौ स्पृशतो वृद्धबालौ ।
KK0207089027c	धर्मं त्वेकं परमं प्राह लोके स नः शमं धास्यति गोप्यमानः ॥
KK0207089028a	सोऽयं धर्मो मा त्यगात्कौरवान्वै सभ्यान्गत्वा पृच्छ धर्म्यं वचो मे ।
KK0207089028c	ते मां ब्रूयुर्निश्चितं तत्करिष्ये धर्मात्मानो नीतिमन्तो वरिष्ठाः ॥
KK0207089029	वैशम्पायन उवाच ॥
KK0207089029a	श्रुत्वा सूतस्तद्वचो याज्ञसेन्याः सभां गत्वा प्राह वाक्यं तदानीम् ।
KK0207089029c	अधोमुखास्ते न च किञ्चिदूचुर्निर्बन्धं तं धार्तराष्ट्रस्य बुद्ध्वा ॥
KK0207089030a	युधिष्ठिरस्तु तच्छ्रुत्वा दुर्योधनचिकीर्षितम् ।
KK0207089030c	द्रौपद्याः सम्मतं दूतं प्राहिणोद्भरतर्षभ ॥
KK0207089031a	एकवस्त्रा त्वधोनीवी रोदमाना रजस्वला ।
KK0207089031c	सभामागम्य पाञ्चालि श्वशुरस्याग्रतो भव ॥
KK0207089032a	अथ त्वामागतां दृष्ट्वा राजपुत्रीं सभां तदा ।
KK0207089032c	सभ्याः सर्वे विनिन्देरन्मनोर्भिर्धृतराष्ट्रजम् ॥
KK0207089033	वैशम्पायन उवाच ॥
KK0207089033a	स गत्वा त्वरितं दूतः कृष्णाया भवनं नृप ।
KK0207089033c	न्यवेदयन्मतं धीमान्धर्मराजस्य निश्चितम् ॥
KK0207089034a	पाण्डवाश्च महात्मानो दीना दुःखसमन्विताः ।
KK0207089034c	सत्येनातिपरीताङ्गा नोदीक्षन्ते स्म किञ्चन ॥
KK0207089035a	ततस्त्वेषां मुखमालोक्य राजा दुर्योधनः सूतमुवाच हृष्टः ।
KK0207089035c	इहैवैतामानय प्रातिकामिन् प्रत्यक्षमस्याः कुरवो ब्रुवन्तु ॥
KK0207089036a	ततः सूतस्तस्य वशानुगामी भीतश्च कोपाद्द्रुपदात्मजायाः ।
KK0207089036c	विहाय मानं पुनरेव सभ्यानुवाच कृष्णां किमहं ब्रवीमि ॥
KK0207089037	दूर्योधन उवाच ।
KK0207089037a	दुःशासनैष मम सूतपुत्रो वृकोदरादुद्विजतेऽल्पचेताः ।
KK0207089037c	स्वयं प्रगृह्यानय याज्ञसेनीं किं ते करिष्यन्त्यवशाः सपत्नाः ॥
KK0207089038	वैशम्पायन उवाच ॥
KK0207089038a	ततः समुत्थाय स राजपुत्रः श्रुत्वा भ्रातुः शासनं रक्तदृष्टिः ।
KK0207089038c	प्रविश्य तद्वेश्म महारथानामित्यब्रवीद्द्रौपदीं राजपुत्रीम् ॥
KK0207089039a	एह्येहि पाञ्चालि जितोऽसि कृष्णे दुर्योधनं पश्य विमुक्तलज्जा ।
KK0207089039c	कुरून्भजस्वायतपत्रनेत्रे धर्मेण लब्धाऽसि सभां परैहि ॥
KK0207089040a	ततः समुत्थाय सुदूर्मनाः सा विवर्णमामृज्य मुखं करेण ।
KK0207089040c	आर्ता प्रदुद्राव यतः स्त्रियस्ता वृद्धस्य राज्ञः कुरुपुङ्गवस्य ॥
KK0207089041a	ततो जवेनाभिससार रोषाद्दुःशासनस्तामभिगर्जमानः ।
KK0207089041c	दीर्घेषु नीलेष्वथ चोर्मिमत्सु जग्राह केशेषु नरेन्द्रपत्नीम् ॥
KK0207089042a	ये राजसूयावभृथे जलेन महाक्रतौ मन्त्रपूतेन सिक्ताः ।
KK0207089042c	ते पाण्डवानां परिभूय वीर्यं बलात्प्रमृष्टा धृतराष्ट्रजेन ॥
KK0207089043a	स तां पराकृष्य सभासमीपमानीय कृष्णामतिदीर्घकेशीम् ।
KK0207089043c	दुःशासनो नाथवतीमनाथवच्चकर्ष वायुः कदलीमिवार्ताम् ॥
KK0207089044a	सा कृष्यमाणा नमिताङ्गयष्टिः शनैरुवाचाथ रजस्वलाऽस्मि ।
KK0207089044c	एकं च वासो मम मन्दबुद्धे सभां नेतुं नार्हसि मामनार्य ॥
KK0207089045a	ततोऽब्रवीत्तां प्रसभं निगृह्य केशेषु कृष्णेषु तदा स कृष्णाम् ।
KK0207089045c	कृष्णं च जिष्णुं च हरिं नरं च त्राणाय विक्रोशति याज्ञसेनि ॥
KK0207089046a	रजस्वला वा भव याज्ञसेनि एकाम्बरा वाप्यथवा विवस्त्रा ।
KK0207089046c	द्यूते जिता चासि कृताऽसि दासी दासीषु वासश्च यथोपजोषम् ॥
KK0207089047	वैशम्पायन उवाच ।
KK0207089047a	प्रकीर्णकेशी पतितार्धवस्त्रा दुःशासनेन व्यवधूयमाना ।
KK0207089047c	हीमत्यमर्षेण च दह्यमाना शनैरिदं वाक्यमुवाच कृष्णा ॥
KK0207089048	द्रौपद्युवाच ।
KK0207089048a	इमे सभायामुपनीतशास्त्राः क्रियावन्तः सर्व एवेन्द्रकल्पाः ।
KK0207089048c	गुरुस्थाना गुरवश्चैव सर्वे तेषामग्रे नोत्सहे स्थातुमेवम् ॥
KK0207089049a	नृशंसकर्मंस्त्वमनार्यवृत्त मा मा विवस्त्रां कुरु मा विकार्षीः ।
KK0207089049c	न मर्षयेयुस्तव राजपुत्राः सेन्द्रापि देवा यदि ते सहायाः ॥
KK0207089050a	धर्मे स्थितो धर्मसुतो महात्मा धर्मश्च सूक्ष्मो निपुणोपलक्ष्यः ।
KK0207089050c	वाचापि भर्तुः परमाणुमात्रमिच्छामि दोषं न गुणान्विसृज्य ॥
KK0207089051a	इदं त्वकार्यं कुरुवीरमध्ये रजस्वलां यत्परिकर्षसे माम् ।
KK0207089051c	न चापि कश्चित्कुरुतेऽत्र कुत्सां ध्रुवं तवेदं मतमभ्युपेतः ॥
KK0207089052a	धिगस्तु नष्टः खलु भारतानां धर्मस्तथा क्षत्रविदां च वृत्तम् ।
KK0207089052c	यत्र ह्यतीतां कुरुधर्मवेलां प्रेक्षन्ति सर्वे कुरवः सभायाम् ॥
KK0207089053a	द्रोणस्य भीष्मस्य च नास्ति सत्त्वं क्षत्तुस्तथैवास्य महात्मनोपि ।
KK0207089053c	राज्ञस्तथाहीममर्धमुग्रं न लक्षयन्ति कुरुवृद्धमुख्याः ॥
KK0207089054	वैशम्पायन उवाच ॥
KK0207089054a	तथा ब्रुवन्ती करुणं सुमध्यमा भर्तॄन्कटाक्षैः कुपितानपश्यत् ।
KK0207089054c	सा पाण्डवान्कोपपरीतदेहान्सन्दीपयामास कटाक्षपातैः ॥
KK0207089055a	हृतेन राज्येन तथा धनेन रत्नैश्च मुख्यैर्न तथा बभूव ।
KK0207089055c	यथा त्रपाकोपसमीरितेन कृष्णाकटाक्षेण बभूव दुःखम् ॥
KK0207089056a	दुःशासनश्चापि समीक्ष्य कृष्णामवेक्षमाणां कृपणान्पतींस्तान् ।
KK0207089056c	आधूय वेगेन विसञ्ज्ञकल्पामुवाच दासीति हसन्सशब्दम् ॥
KK0207089057a	कर्णस्तु तद्वाक्यमतीव हृष्टः सम्पूजयामास हसन्सशब्दम् ।
KK0207089057c	गान्धारराजः सुबलस्य पुत्रस्तथैव दुःशासनमभ्यनन्दत् ॥
KK0207089058a	सभ्यास्तु ये तत्र बभूवुरन्ये ताभ्यामृते धार्तराष्ट्रेण चैव ।
KK0207089058c	तेषामभूद्दुःखमतीव कृष्णां दृष्ट्वा सभायां परिकृष्यमाणाम् ॥
KK0207089059	भीष्म उवाच ।
KK0207089059a	न धर्मसौक्ष्म्यात्सुभगे विवेक्तुं शक्नोमि ते प्रश्नमिमं यथावत् ।
KK0207089059c	अस्वाम्यशक्तः पणितुं परस्वं स्त्रियाश्च भर्तुर्वशतां समीक्ष्य ॥
KK0207089060a	त्यजेत सर्वां पृथिवीं समृद्धां युधिष्ठिरो धर्ममथो न जह्यात् ।
KK0207089060c	उक्तं जितोऽस्मीति च पाण्डवेन तस्मान्न शक्नोमि विवेक्तुमेतत् ॥
KK0207089061a	द्यूतेऽद्वितीयः शकुनिर्नरेषु कुन्तीसुतस्तेन निसृष्टकामः ।
KK0207089061c	न मन्यते तां निकृतिं युधिष्ठिरस्तस्मान्न ते प्रश्नमिमं ब्रवीमि ॥
KK0207089062	द्रौपद्युवाच ।
KK0207089062a	आहूय राजा कुशलैरनार्यैर्दुष्टात्मभिर्नैकृतिकैः सभायाम् ।
KK0207089062c	द्यूतप्रियैर्नातिकृतप्रयत्नः कस्मादयं नाम निसृष्टकामः ॥
KK0207089063a	अशुद्धभावैर्निकृतिप्रवृत्तैरबुध्यमानः कुरुपाण्डवाग्र्यः ।
KK0207089063c	सम्भूय सर्वैश्च जितोऽपि यस्मात्पश्चादयं कैतवमभ्युपेतः ॥
KK0207089064a	तिष्ठन्ति चेमे कुरवः सभायामीशाः सुतानां च तथा स्नुषाणाम् ।
KK0207089064c	समीक्ष्य सर्वे मम चापि वाक्यं विब्रूत मे प्रश्नमिमं यथावत् ॥
KK0207089065a	न सा सभा यत्र न सन्ति वृद्धा न ते वृद्धा ये न वदन्ति धर्मम् ।
KK0207089065c	नासौ धर्मो यत्र न सत्यमस्ति न तत्सत्यं यच्छलेनानुविद्धम् ॥
KK0207089066	वैशम्पायन उवाच ॥
KK0207089066a	तथा ब्रुवन्तीं करुणं रुदन्तीमवेक्षमाणां कृपणान्पतींस्तान् ।
KK0207089066c	दुःशासनः परुषाण्यप्रियाणि वाक्यान्युवाचामधुराणि चैव ॥
KK0207089067a	तां कृष्यमाणां च रजस्वलां च स्रस्तोत्तरीयामतदर्हमाणाम् ।
KK0207089067c	वृकोदरः प्रेक्ष्य युधिष्ठिरं च चकार कोपं परमार्तरूपः ॥ ॥

इति श्रीमन्महाभारते सभापर्वणि द्यूतपर्वणि एकोननवतितमोऽध्यायः ॥ 89 ॥

2-89-17 कैतवं कितवेभ्यो देयं धनम् ॥ 2-89-27 स्पर्शो सुखदुःखे वृद्धबालौ स्पृशतः प्राप्नुतः । शमं स्वास्थ्यम् ॥ 2-89-41 ऊर्मिमत्सु प्रवहन्नदीजलवन्निम्नोन्नतेषु ॥ 2-89-49 सेन्द्रापि सेन्द्रा अपि ॥ 2-89-64 विब्रूत विस्पष्टं ब्रूत नतु भीष्मवत्सन्दिग्धमिति भावः ॥
