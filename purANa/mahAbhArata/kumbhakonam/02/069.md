अध्यायः 069

शिशुपाले सन्नद्धे सति उत्पातदर्शनेन युधिष्ठिरस्य प्रश्ने नारदेन तत्तदुत्पातानां विशिष्य फलकथनम् ॥ 1 ॥

001	वैशम्पायन उवाच ॥
001a	ततो युद्धाय सन्नद्धं चेदिराजं युधिष्ठिरः ।
001c	दृष्ट्वा मतिमतां श्रेष्ठो नारदं समुवाच ह ॥
002	युधिष्ठिर उवाच ॥
002a	अन्तरिक्षे च भूमौ च न तेऽस्त्यविदितं क्वचित् ।
002c	यानि राजविनाशाय भौमानि च खगानि च ॥
003a	निमित्तानीह जायन्ते उत्पाताश्च पृथग्विधाः ।
003c	एतदित्छामि कार्त्स्न्येन श्रोतुं त्वत्तो महामुने ॥
004	वैशम्पायन उवाच ।
004a	इत्येवं मितमान्विप्रः कुरुराजस्य धीमतः ।
004c	पृच्छतः सर्वमव्यग्रमाचचक्षे महायशाः ॥
005	नारद उवाच ॥
005a	पराक्रमं च मार्गं च सन्निपातं समुच्छ्रयम् ।
005c	आरोहणं कुरुश्रेष्ठ अन्योन्यं प्रतिसर्पणम् ॥
006a	रश्मीनां व्यतिसंसर्गं व्यायामं वृत्तिपीडनम् ।
006c	दर्शनादर्शनं चैव अदृश्यानां च दर्शनम् ॥
007a	हानिं वृद्धिं च ह्रासं च वर्णस्थानं बलाबलम् ।
007c	सर्वमेतत्परीक्षेत ग्रहाणां ग्रहकोविदः ॥
008a	भौमाः पूर्वं प्रवर्तन्ते खेचराश्च ततः परम् ।
008c	उत्पद्यन्ते च लोकेऽस्मिन्नुत्पाता देवनिर्मिताः ॥
009a	यदा तु सर्वभूतानां छाया न परिवर्तते ।
009c	अपरेण गते सूर्ये तत्पराभवलक्षणम् ॥
010a	अच्छाये विमलच्छाया प्रतिच्छायेव दृश्यते ।
010c	यत्र चैत्यकवृक्षाणां तत्र विद्यान्महद्भयम् ॥
011a	शीर्णपर्णप्रवालाश्च शुष्कपर्णाश्च चैत्यकाः ।
011c	अपभ्रष्टप्रवालाश्च तत्राभावं विनिर्दिशेत् ॥
012a	स्निग्धपर्णप्रवालाश्च दृश्यन्ते यत्र चैत्यकाः ।
012c	ईहमानाश्च वृक्षाश्च भावस्तत्र न संशयः ॥
013a	पुष्पे पुष्पं प्रजायेत फले वा फलमाश्रितम् ।
013c	राजा वा राजमात्रो वा मरणायोपपद्यते ॥
014a	प्रावृट्छरदि हेमन्ते वसन्ते वापि सर्वशः ।
014c	आकालिकं पुष्पफलं राष्ट्रक्षोभं विनिर्दिशेत् ॥
015a	नदीनां स्त्रोतसोऽकाले द्योतयन्ति महाभयम् ।
015c	वनस्पतिः पूज्यमानः पूजितोऽपूजितोऽपि वा ॥
016a	यदा भज्येत वातेन भिद्यते नमितोऽपि वा ।
016c	अग्निवायुभयं विद्याच्छ्रेष्ठो वापि विनश्यति ॥
017a	दिशः सर्वाश्च दीप्यन्ते जायन्ते राजविभ्रमाः ।
017c	भिद्यमानो यदा वृक्षो निनदेच्चापि पातितः ।
017e	सह राष्ट्रं च पतितं नतं वृक्षं प्रपातयेत् ॥
018a	अथैनं छेदयेत्कश्चित्प्रतिक्रुद्धो वनस्पतिः ।
018c	छेत्ता भेत्ता पतिश्चैव क्षिप्रमेव नशिष्यति ॥
019a	देवतानां च पतनं मण्टपानां च पातनम् ।
019c	अचलानां प्रकम्पश्च तत्पराभवलक्षणम् ॥
020a	निशि चेन्द्रधनुर्दृष्टं ततोपि च महद्भयम् ।
020c	तद्द्रष्टरेव भीतिः स्यान्नान्येषां भरतर्षभ ॥
021ac	रात्राविन्द्रधनुर्दृष्ट्वा तद्राष्ट्रं परिवर्जयेत् ॥
022a	अर्चा यत्र प्रनृत्यन्ति नदन्ति च हसन्ति च ।
022c	उन्मीलन्ति निमीलन्ति राष्ट्रक्षोभं विनिर्दिशेत् ॥
023a	शिला यदि प्रसिञ्चन्ति स्नेहांश्चोदकसम्भवान् ।
023c	अन्यद्वा विकृतं किञ्चित्तद्भयस्य निदर्शनम् ॥
024a	म्रियन्ते वा महामात्रा राजा सपरिवारकः ।
024c	पुरस्य वा भवेद्व्याधी राष्ट्रे देशे च विभ्रमाः ॥
025a	देवतानां यदाऽऽवासे राज्ञां वा यत्र वेश्मनि ।
025c	भाण्डागारायुधागारे निविशेत यदा मधु ॥
026a	सर्वं तदा भवेत्स्थानं हन्यमानं बलीयसा ।
026c	आगन्तुकं भयं तत्र भवेदित्येव निर्दिशेत् ॥
027a	पादपश्चैव यो यत्र रक्तं स्रवति शोणितम् ।
027c	दन्ताग्रात्कुञ्जरो वापि शृङ्गाद्वा वृषभस्तथा ॥
028a	पादपाद्राष्ट्रिविभ्रंशः कुञ्जराद्राजविभ्रमः ।
028c	गोब्राह्मणविनाशः स्याद्वृषभस्येति निर्दिशेत् ॥
029a	छत्रं नरपतेर्यत्र निपतेत्पृथिवीतले ।
029c	सराष्ट्रो नृपती राजन्क्षिप्रमेव विनश्यति ॥
030a	देवागारेषु वा यत्र राज्ञो वा यत्र वेश्मनि ।
030c	विकृतं यदि दृश्येत नागावासेषु वा पुनः ॥
031a	तस्य देशस्य पीडा स्याद्राज्ञो जनपदस्य वा ।
031c	अनावृष्टिभयं घोरमतिदुर्भिक्षमादिशेत् ॥
032a	अर्चाया बाहुभङ्गेन गृहस्थानां भयं भवेत् ।
032c	भग्ने प्रहरणे विद्यात्सेनापतिविनाशनम् ॥
033a	आगन्तुका तु प्रतिमा स्थानं यत्र न विन्दति ।
033c	अभ्यन्तरेण षण्मासाद्राजा त्यजति तत्पुरम् ॥
034a	प्रदीर्यते मही यत्र विनदत्यपि पात्यते ।
034c	म्रियते तत्र राजा च तत्र राष्ट्रं विनश्यति ॥
035a	एणीपदान्वा सर्पान्वा डुण्डुभानथ दीप्यकान् ।
035c	मण्डूको ग्रसते यत्र तत्र राजा विनश्यति ॥
036a	अभिन्नं वाप्यपक्वं वा यत्रान्नमुपचीयते ।
036c	जीर्यन्ते वा म्रियन्ते वा तदन्नं नोपभुञ्जते ॥
037a	उदपाने च यत्रापो विवर्धन्ते युधिष्ठिर ।
037c	स्थावरेषु प्रवर्तन्ते निर्गच्छेन्न पुनस्ततः ॥
038a	अपादं वा त्रिपादं वा द्विशीर्षं वा चतुर्भुजम् ।
038c	स्त्रियो यत्र प्रसूयन्ते ब्रूयात्तत्र पराभवम् ॥
039a	अजैडकाः स्त्रियो गावो ये चान्ये च वियोनयः ।
039c	विकृतानि प्रजायन्ते तत्र तत्र पराभवः ॥
040a	नदी यत्र प्रतिस्रोता आवहेत्कलुषोदकम् ।
040c	दिशश्च न प्रकाशन्ते तत्पराभवलक्षणम् ॥
041a	एतानि च निमित्तानि यानि चान्यानि भारत ।
041c	केशवादेव जायन्ते भौमानि च खगानि च ॥
042a	चन्द्रादित्यौ ग्रहाश्चैव नक्षत्राणि च भारत ।
042c	वायुरग्निस्तथा चापः पृथिवी च जनार्दनात् ॥
043a	यस्य देशस्य हानिं वा वृद्धिं वा कर्तुमिच्छति ।
043c	तस्मिन्देशे निमित्तानि तानि तानि करोत्ययम् ॥
044a	सोसौ चेदिपतेस्तात विनाशं समुपस्थितम् ।
044c	निवेदयति गोविन्दः स्वैरुपायैर्न संशयः ॥
045a	इयं प्रचलिता भूमिरशिवा वान्ति मारुताः ।
045c	राहुश्चाप्यपतत्सोममपर्वणि विशाम्पते ॥
046a	सनिर्घाताः पतन्त्युल्कास्तमः सञ्जायते भृशम् ।
046c	चेदिराजविनाशाय हरिरेष विजृम्भते ॥
047	वैशम्पायन उवाच ॥
047ac	एवमुक्त्वा तु देवर्षिर्नारदो विरराम ह ॥
048a	ताभ्यां पुरुषसिंहाभ्यां तस्मिन्युद्ध उपस्थिते ।
048c	ददृशुर्भूमिपालास्ते घोरानौत्पातिकान्बहून् ॥
049a	तत्र वै दृश्यमानानां दिक्षु सर्वासु भारत ।
049c	अश्रूयन्त तदा राजञ्छिवानामशिवा रवाः ॥
050a	ररास च मही कृत्स्ना सवृक्षवनपर्वता ।
050c	अपर्वणि च मध्याह्ने सूर्यं स्वर्भानुरग्रसत् ॥
051a	ध्वजाग्रे चेदिराजस्य सर्वरत्नपरिष्कृते ।
051c	अपतत्खाच्च्युतो गृध्रस्तीक्ष्णतुण्डः परन्तप ॥
052a	आरण्यैः सहसा हृष्टा ग्राम्याश्च मृगपक्षिणः ।
052c	चुक्रुशुर्भैरवं तत्र तस्मिन्युद्ध उपस्थिते ॥
053a	एवमादीनि घोराणि भौमानि च खगानि च ।
053c	औत्पातिकान्यदृश्यन्त सङ्क्रुद्धे शार्ङ्गधन्वनि ॥ ॥

इति श्रीमन्महाभारते सभापर्वणि शिशुपालवधपर्वणि एकोनसप्ततितमोऽध्यायः ॥ 69 ॥
