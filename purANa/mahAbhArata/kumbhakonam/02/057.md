अध्यायः 057

द्वारकावर्णनम् ॥ 1 ॥ रुक्मिणीसत्यभामादिगृहवर्णनम् ॥ 2 ॥ कृष्णेन स्वर्गादानीतस्व पारिजातस्य प्रतिष्ठापनमुद्यान वर्णनं च ॥ 3 ॥

KK0205057001	भीष्म उवाच ॥
KK0205057001a	तां पुरी द्वारकां दृष्ट्वा विभुर्नारायणो हरिः ।
KK0205057001c	हृष्टः सर्वार्थसम्पन्नः प्रवेष्टुमुपचक्रमे ॥
KK0205057002a	सोऽपश्यद्वृक्षषण्डांश्च रम्यान्नानाजनान्वहून् ।
KK0205057002c	समन्ततो द्वारवत्यां नानापुष्पफलान्वितान् ॥
KK0205057003a	अर्कचन्द्रप्रतीकाशैर्मेरुकूटनिभैर्गृहैः ।
KK0205057003c	द्वारकामावृतां रम्यां सुकृतां विश्वकर्मणा ॥
KK0205057004a	पद्मषण्डाकुलाभिश्च हंससेवितवारिभिः ।
KK0205057004c	गङ्गासिन्धुप्रकाशाभिः परिघाभिरलङ्कृताम् ॥
KK0205057005a	प्राकारेणार्कवर्णेन पाण्डरेण विराजिताम् ।
KK0205057005c	वियन्मूर्ध्नि निविष्टेन द्यामिवाभ्रपरिच्छदाम् ॥
KK0205057006a	नन्दनप्रतिमैश्वापि मिश्रकप्रतिमैर्वनैः ।
KK0205057006c	तत्र सा विहिता साक्षान्नगरी विश्वकर्मणा ॥
KK0205057007a	काञ्चनैर्मणिसोपानैरुपेता जनहर्षिणी ।
KK0205057007c	गीतघोषमहाघोषैः प्रसादप्रवरैः शुभा ॥
KK0205057008a	तस्मिन्पुरवरश्रेष्ठे दाशार्हाणां यशस्विनाम् ।
KK0205057008c	वेश्मानि जहृषे दृष्ट्वा भगवान्पाकशासनः ॥
KK0205057009a	समुच्छ्रितपताकानि पारिप्लवनिभानि च ।
KK0205057009c	काञ्चनाभानि भास्वन्ति मेरुकूटनिभानि च ॥
KK0205057010a	सुधापाण्डरशृङ्गैश्च शातकुम्भपरिचछदैः ।
KK0205057010c	रत्नसानुमहाशृङ्गैः सर्वरत्नसमन्वितैः ॥
KK0205057011a	सहर्म्यैः सार्धचन्द्रैश्च सनिर्यूहैः सपञ्जरैः ।
KK0205057011c	सयन्त्रगृहसम्बाधैः सधातुभिरिवाद्रिभिः ॥ 
KK0205057012a	मणिकाञ्चनभौमैश्च सुधामृष्टतलैस्तथा ।
KK0205057012c	जाम्बूनदमयद्वारैर्वैडूर्यविकृतार्गलैः ॥
KK0205057013a	सर्वर्तुसुखसंस्पर्शैर्महाधनपरिच्छदैः ।
KK0205057013c	रम्यसानुगृहैः शृङ्गैर्विचित्रैरिव पर्वतैः ॥
KK0205057014a	पञ्चवर्णसवर्णैश्च पुष्पवृष्टिसमप्रभैः ।
KK0205057014c	तुल्यैः पर्जन्यनिर्घोषैर्ह्रादैर्भोगवती यथा ॥
KK0205057015a	कृष्णध्वजोपवाह्यैश्च दाशार्हायुधरोहितैः ।
KK0205057015c	वृष्णिवीरमयूरैश्च स्त्रीसहस्रप्रजाकुलैः ॥
KK0205057016a	वासुदेवेन्द्रपर्जन्यैर्गृहमेघैरलङ्कृता ।
KK0205057016c	ददृशे द्वारकाऽतीव मेघैर्द्यौरिव संवृता ॥
KK0205057017a	साक्षाद्भगवतो वेश्म विहितं विश्वकर्मणा ।
KK0205057017c	ददृशुर्वासुदेवस्य चतुर्योजनमायतम् ॥
KK0205057018a	तावदेव सुविस्तीर्णं सुसम्पूर्णं महाधनैः ।
KK0205057018c	प्रासादवरसम्पन्नं युक्तं जगति पर्वतैः ॥
KK0205057019a	यं चकार महाभागस्त्वष्टा वासवचोदितः ।
KK0205057019c	प्रासादं हेमनाभस्य सर्वतो योजनायतम् ॥
KK0205057020a	मेरोरिव गिरेः शृङ्गमुच्छ्रितं काञ्चनालयम् ।
KK0205057020c	रुक्मिण्याः प्रवरो वासो निर्मितः सुमहात्मना ॥
KK0205057021a	सत्यभामा पुनर्वेश्म सदा वसति पाण्डरम् ।
KK0205057021c	विचित्रमणिसोपानं यं विदुः शीतवानिति ॥
KK0205057022a	विमलादित्यवर्णाभिः पताकाभिरलङ्कृतम् ।
KK0205057022c	व्यक्तबद्धं यथोद्देशे चतुर्दशमहाध्वजम् ॥
KK0205057023a	सर्वप्रासादमुख्योऽत्र जाम्बवत्या विभूषितः ।
KK0205057023c	प्रभाया जृम्भणैश्चित्रैस्त्रैलोक्यमिव भासयन् ॥
KK0205057024a	यस्तु पाण्डरवर्णाभस्तयोरन्तरमाश्रितः ।
KK0205057024c	विश्वकर्माकरोदेनं कैलासशिखरोपमम् ॥
KK0205057025a	जाम्बूनदप्रदीप्ताग्रः प्रदीप्तज्वलनोपमः ।
KK0205057025c	सागरप्रतिमोऽतिष्ठन्मेरुरित्यभिविश्रुतः ॥
KK0205057026a	तस्मिन्गान्धारराजस्य दुहिता कुलशालिनी ।
KK0205057026c	सुकेशी नाम विख्याता केशवेन निवेशिता ॥
KK0205057027a	पद्मकूट इति ख्यातः पद्मवर्णो महाप्रभः ।
KK0205057027c	सुप्रभाया महाबाहो वासः स परमोच्छ्रितः ॥
KK0205057028a	यस्तु सूर्यप्रभो नाम प्रासादवर उच्यते ।
KK0205057028c	लक्षणायाः कुरुश्रेष्ठ स दत्तः शार्ङ्गधन्वना ॥
KK0205057029a	वैडूर्यवरवर्णाभः प्रासादो हरितप्रभः ।
KK0205057029c	श्वेतजाला हि यत्रैव यत्रैव च निवेशिता ॥
KK0205057030a	यं विदुः सर्वभूतानि हरिरित्येव भारत ।
KK0205057030c	सुमित्रविजयावासो देवर्षिगणपूजितः ॥
KK0205057031a	महिष्या वासुदेवस्य भूषणं सर्ववेश्मनाम् ।
KK0205057031c	यस्तु प्रासादमुख्योऽत्र विहितः सर्वशिल्पिभिः ॥
KK0205057032a	महिष्या वासुदेवस्य केतुमानिति विश्रुतः ।
KK0205057032c	प्रसादो विरजो नाम विरजस्को महात्मनः ॥
KK0205057033a	उपस्थानगृहं तात केशवस्य महात्मनः ।
KK0205057033c	यस्तु प्रासादमुख्योऽत्र यं त्वष्टा व्यदधात्स्वयम् ॥
KK0205057034a	योजनायतविष्कम्भं सर्वरत्नमयं विभोः ।
KK0205057034c	तेषां तु विहिताः सर्वे रुक्मदण्डाः पताकिनः ॥
KK0205057035a	सदने वासुदेवस्य मार्गसञ्जनना ध्वजाः ।
KK0205057035c	घण्टाजालानि तत्रैव सर्वेषां च निवेशने ॥
KK0205057036a	आहृत्य यदुसिंहेन वैजयन्तच्छलो महान् ।
KK0205057036c	हंसकूटस्य यच्छ्रङ्गमिन्द्रद्युम्नसरो महत् ॥
KK0205057037a	षष्टितालसमुत्सेधमर्धयोजनविस्तृतम् ।
KK0205057037c	सकिन्नरमहानादं तदप्यमिततेजसः ॥
KK0205057038a	पश्यतां सर्वभूतानां त्रिषु लोकेषु विश्रुतम् ।
KK0205057038c	आदित्यपथगं यत्तन्मेरोः शिखरमुत्तमम् ॥
KK0205057039a	जाम्बूनदमयं दिव्यं त्रिषु लोकेषु विश्रुतम् ।
KK0205057039c	तदप्युत्पाट्य कुच्छ्रेण स्वं निवेशनमाहृतम् ॥
KK0205057040a	भ्राजमानं पुरा तत्र सर्वौषधिविदीपितम् ।
KK0205057040c	यमिन्द्रभवनाच्छौरिराजहार परन्तपः ॥
KK0205057041a	पारिजातः स तत्रैव केशवेन निवेशितः ।
KK0205057041c	लेपहस्तशतैर्जुष्टो विमानैश्च हिरण्मयैः ॥
KK0205057042a	विहिता वासुदेवेन तत्रैव च महाद्रुमाः ।
KK0205057042c	पद्माकुलजलोपेता रक्तसौगन्धिकोत्पलाः ॥
KK0205057043a	मणिमौक्तिकवालूकाः पुष्करिण्यः सरांसि च ।
KK0205057043c	तासां परमकूलानि शोभयन्ति महाद्रुमाः ॥
KK0205057044a	सालतालाश्वकर्णाश्च शतशाखाश्च रोहिणः ।
KK0205057044c	भल्लातककपित्थाश्च इन्द्रवृक्षाश्च चम्पकाः ॥
KK0205057045a	खादिरा मृतकाश्चैव समन्तात्परिरोपिताः ।
KK0205057045c	ये च हैमवता वृक्षा ये च नन्दनजास्तथा ॥
KK0205057046a	आहृत्य यदुसिंहेन तेऽपि तत्र निवेशिताः ।
KK0205057046c	रत्नपीतारुणप्रख्याः सितपुष्पाश्च पादपाः ॥
KK0205057047a	सर्वर्तुफलपूर्णोस्ते ते च काननसिन्धुषु ।
KK0205057047c	सहस्रपत्रपद्माश्च मन्दराश्च सहस्रशः ॥
KK0205057048a	अशोकाः कर्णिकाराश्च तिलका नाग मल्लिकाः ।
KK0205057048c	कुरका नागपुष्पाश्च चम्पकास्तृणपुल्लिकाः ॥
KK0205057049a	सप्तपर्णाः कबन्धाश्च नीपाः कुरवकास्तथा ।
KK0205057049c	केतकाः केसराश्चैव हिनतालतलताटकाः ॥
KK0205057050a	तालाः प्रलम्बा बकुलाः पिण्डिका बीजपूरकाः ।
KK0205057050c	द्रुतामलकखर्जूरा महिता जम्बुकास्तथा ॥
KK0205057051a	आम्राः पनसवृक्षाश्च चम्पकास्तिलतिन्दुकाः ।
KK0205057051c	लिकुचामृतकाश्चैव क्षीरिका कर्णिका तथा ॥
KK0205057052a	नालिकेरेङ्गुदाश्चैव उत्क्रोशकवनानि च ।
KK0205057052c	कदली जातमल्ली च पाटली कुमुदोत्पलाः ॥
KK0205057053a	नीलोत्पलकपूर्णाश्च वाप्यः कूपाः सहस्रशः ।
KK0205057053c	फुल्लाशाककपित्थाश्च तैस्तीर्त्वा बन्धुजीवकाः ॥
KK0205057054a	प्रियालाशोकवादिर्याः प्राचीनाश्चापि सर्वशः ।
KK0205057054c	प्रियङ्गुबदरीभिश्च यवैः स्यन्दनचन्दनैः ॥
KK0205057055a	शचीपीलुपलाशैश्च पलाशवधपिप्लैः ।
KK0205057055c	उदुम्बरैश्च बिल्वैश्च पालाशैः पारिभद्रकैः ॥
KK0205057056a	इन्द्रवृक्षार्जुनैश्चैव अश्वत्थैश्चिरबिल्वकैः ।
KK0205057056c	भौमगञ्जनवृक्षैश्च भल्लाभैरश्वसाह्वयैः ॥
KK0205057057a	सज्जैस्ताम्बूलवल्लीभिर्लवङ्गैः क्रमुकैस्तथा ।
KK0205057057c	वंशैश्च विविधैस्तत्र समन्तात्परिरोपितैः ॥
KK0205057058a	ये च नन्दनजा वृक्षा ये च चैत्ररथे वने ।
KK0205057058c	सर्वे ते यदुनाथेन समन्तात्परिरोपिताः ॥
KK0205057059a	समाहिता महानद्यः पीतलोहितवालुकाः ।
KK0205057059c	तस्मिन्गृहवरे रम्ये मणिशक्रसवालुकाः ॥
KK0205057060a	मत्तबर्हिणनादाश्च कोकिलाश्च मदावहाः ।
KK0205057060c	बभूवुः परमोपेताः सर्वे जगति पर्वताः ॥
KK0205057061a	तत्रैव गजयूथानि तत्र गोमहिषास्तथा ।
KK0205057061c	निवासाश्च कृतास्तत्र वराहा मृगपक्षिणाम् ॥
KK0205057062a	विश्वकर्मकृतः शैलः प्राकारस्तत्र वेश्मनि ।
KK0205057062c	व्यक्तकिष्कुशतोद्यामः सुधारससमप्रभः ॥
KK0205057063a	तेन ते च महाशैलाः सरितश्च सरांसि च ।
KK0205057063c	परिक्षिप्तानि वै तस्य वनान्युपवनानि च ॥ ॥

इति श्रीमन्महाभारते सभापर्वण अर्घाहरणपर्वणि सप्तपञ्चाशोऽध्यायः ॥ 57 ॥
