अध्यायः 057

द्वारकावर्णनम् ॥ 1 ॥ रुक्मिणीसत्यभामादिगृहवर्णनम् ॥ 2 ॥ कृष्णेन स्वर्गादानीतस्व पारिजातस्य प्रतिष्ठापनमुद्यान वर्णनं च ॥ 3 ॥

001	भीष्म उवाच ॥
001a	तां पुरी द्वारकां दृष्ट्वा विभुर्नारायणो हरिः ।
001c	हृष्टः सर्वार्थसम्पन्नः प्रवेष्टुमुपचक्रमे ॥
002a	सोऽपश्यद्वृक्षषण्डांश्च रम्यान्नानाजनान्वहून् ।
002c	समन्ततो द्वारवत्यां नानापुष्पफलान्वितान् ॥
003a	अर्कचन्द्रप्रतीकाशैर्मेरुकूटनिभैर्गृहैः ।
003c	द्वारकामावृतां रम्यां सुकृतां विश्वकर्मणा ॥
004a	पद्मषण्डाकुलाभिश्च हंससेवितवारिभिः ।
004c	गङ्गासिन्धुप्रकाशाभिः परिघाभिरलङ्कृताम् ॥
005a	प्राकारेणार्कवर्णेन पाण्डरेण विराजिताम् ।
005c	वियन्मूर्ध्नि निविष्टेन द्यामिवाभ्रपरिच्छदाम् ॥
006a	नन्दनप्रतिमैश्वापि मिश्रकप्रतिमैर्वनैः ।
006c	तत्र सा विहिता साक्षान्नगरी विश्वकर्मणा ॥
007a	काञ्चनैर्मणिसोपानैरुपेता जनहर्षिणी ।
007c	गीतघोषमहाघोषैः प्रसादप्रवरैः शुभा ॥
008a	तस्मिन्पुरवरश्रेष्ठे दाशार्हाणां यशस्विनाम् ।
008c	वेश्मानि जहृषे दृष्ट्वा भगवान्पाकशासनः ॥
009a	समुच्छ्रितपताकानि पारिप्लवनिभानि च ।
009c	काञ्चनाभानि भास्वन्ति मेरुकूटनिभानि च ॥
010a	सुधापाण्डरशृङ्गैश्च शातकुम्भपरिचछदैः ।
010c	रत्नसानुमहाशृङ्गैः सर्वरत्नसमन्वितैः ॥
011a	सहर्म्यैः सार्धचन्द्रैश्च सनिर्यूहैः सपञ्जरैः ।
011c	सयन्त्रगृहसम्बाधैः सधातुभिरिवाद्रिभिः ॥ 
012a	मणिकाञ्चनभौमैश्च सुधामृष्टतलैस्तथा ।
012c	जाम्बूनदमयद्वारैर्वैडूर्यविकृतार्गलैः ॥
013a	सर्वर्तुसुखसंस्पर्शैर्महाधनपरिच्छदैः ।
013c	रम्यसानुगृहैः शृङ्गैर्विचित्रैरिव पर्वतैः ॥
014a	पञ्चवर्णसवर्णैश्च पुष्पवृष्टिसमप्रभैः ।
014c	तुल्यैः पर्जन्यनिर्घोषैर्ह्रादैर्भोगवती यथा ॥
015a	कृष्णध्वजोपवाह्यैश्च दाशार्हायुधरोहितैः ।
015c	वृष्णिवीरमयूरैश्च स्त्रीसहस्रप्रजाकुलैः ॥
016a	वासुदेवेन्द्रपर्जन्यैर्गृहमेघैरलङ्कृता ।
016c	ददृशे द्वारकाऽतीव मेघैर्द्यौरिव संवृता ॥
017a	साक्षाद्भगवतो वेश्म विहितं विश्वकर्मणा ।
017c	ददृशुर्वासुदेवस्य चतुर्योजनमायतम् ॥
018a	तावदेव सुविस्तीर्णं सुसम्पूर्णं महाधनैः ।
018c	प्रासादवरसम्पन्नं युक्तं जगति पर्वतैः ॥
019a	यं चकार महाभागस्त्वष्टा वासवचोदितः ।
019c	प्रासादं हेमनाभस्य सर्वतो योजनायतम् ॥
020a	मेरोरिव गिरेः शृङ्गमुच्छ्रितं काञ्चनालयम् ।
020c	रुक्मिण्याः प्रवरो वासो निर्मितः सुमहात्मना ॥
021a	सत्यभामा पुनर्वेश्म सदा वसति पाण्डरम् ।
021c	विचित्रमणिसोपानं यं विदुः शीतवानिति ॥
022a	विमलादित्यवर्णाभिः पताकाभिरलङ्कृतम् ।
022c	व्यक्तबद्धं यथोद्देशे चतुर्दशमहाध्वजम् ॥
023a	सर्वप्रासादमुख्योऽत्र जाम्बवत्या विभूषितः ।
023c	प्रभाया जृम्भणैश्चित्रैस्त्रैलोक्यमिव भासयन् ॥
024a	यस्तु पाण्डरवर्णाभस्तयोरन्तरमाश्रितः ।
024c	विश्वकर्माकरोदेनं कैलासशिखरोपमम् ॥
025a	जाम्बूनदप्रदीप्ताग्रः प्रदीप्तज्वलनोपमः ।
025c	सागरप्रतिमोऽतिष्ठन्मेरुरित्यभिविश्रुतः ॥
026a	तस्मिन्गान्धारराजस्य दुहिता कुलशालिनी ।
026c	सुकेशी नाम विख्याता केशवेन निवेशिता ॥
027a	पद्मकूट इति ख्यातः पद्मवर्णो महाप्रभः ।
027c	सुप्रभाया महाबाहो वासः स परमोच्छ्रितः ॥
028a	यस्तु सूर्यप्रभो नाम प्रासादवर उच्यते ।
028c	लक्षणायाः कुरुश्रेष्ठ स दत्तः शार्ङ्गधन्वना ॥
029a	वैडूर्यवरवर्णाभः प्रासादो हरितप्रभः ।
029c	श्वेतजाला हि यत्रैव यत्रैव च निवेशिता ॥
030a	यं विदुः सर्वभूतानि हरिरित्येव भारत ।
030c	सुमित्रविजयावासो देवर्षिगणपूजितः ॥
031a	महिष्या वासुदेवस्य भूषणं सर्ववेश्मनाम् ।
031c	यस्तु प्रासादमुख्योऽत्र विहितः सर्वशिल्पिभिः ॥
032a	महिष्या वासुदेवस्य केतुमानिति विश्रुतः ।
032c	प्रसादो विरजो नाम विरजस्को महात्मनः ॥
033a	उपस्थानगृहं तात केशवस्य महात्मनः ।
033c	यस्तु प्रासादमुख्योऽत्र यं त्वष्टा व्यदधात्स्वयम् ॥
034a	योजनायतविष्कम्भं सर्वरत्नमयं विभोः ।
034c	तेषां तु विहिताः सर्वे रुक्मदण्डाः पताकिनः ॥
035a	सदने वासुदेवस्य मार्गसञ्जनना ध्वजाः ।
035c	घण्टाजालानि तत्रैव सर्वेषां च निवेशने ॥
036a	आहृत्य यदुसिंहेन वैजयन्तच्छलो महान् ।
036c	हंसकूटस्य यच्छ्रङ्गमिन्द्रद्युम्नसरो महत् ॥
037a	षष्टितालसमुत्सेधमर्धयोजनविस्तृतम् ।
037c	सकिन्नरमहानादं तदप्यमिततेजसः ॥
038a	पश्यतां सर्वभूतानां त्रिषु लोकेषु विश्रुतम् ।
038c	आदित्यपथगं यत्तन्मेरोः शिखरमुत्तमम् ॥
039a	जाम्बूनदमयं दिव्यं त्रिषु लोकेषु विश्रुतम् ।
039c	तदप्युत्पाट्य कुच्छ्रेण स्वं निवेशनमाहृतम् ॥
040a	भ्राजमानं पुरा तत्र सर्वौषधिविदीपितम् ।
040c	यमिन्द्रभवनाच्छौरिराजहार परन्तपः ॥
041a	पारिजातः स तत्रैव केशवेन निवेशितः ।
041c	लेपहस्तशतैर्जुष्टो विमानैश्च हिरण्मयैः ॥
042a	विहिता वासुदेवेन तत्रैव च महाद्रुमाः ।
042c	पद्माकुलजलोपेता रक्तसौगन्धिकोत्पलाः ॥
043a	मणिमौक्तिकवालूकाः पुष्करिण्यः सरांसि च ।
043c	तासां परमकूलानि शोभयन्ति महाद्रुमाः ॥
044a	सालतालाश्वकर्णाश्च शतशाखाश्च रोहिणः ।
044c	भल्लातककपित्थाश्च इन्द्रवृक्षाश्च चम्पकाः ॥
045a	खादिरा मृतकाश्चैव समन्तात्परिरोपिताः ।
045c	ये च हैमवता वृक्षा ये च नन्दनजास्तथा ॥
046a	आहृत्य यदुसिंहेन तेऽपि तत्र निवेशिताः ।
046c	रत्नपीतारुणप्रख्याः सितपुष्पाश्च पादपाः ॥
047a	सर्वर्तुफलपूर्णोस्ते ते च काननसिन्धुषु ।
047c	सहस्रपत्रपद्माश्च मन्दराश्च सहस्रशः ॥
048a	अशोकाः कर्णिकाराश्च तिलका नाग मल्लिकाः ।
048c	कुरका नागपुष्पाश्च चम्पकास्तृणपुल्लिकाः ॥
049a	सप्तपर्णाः कबन्धाश्च नीपाः कुरवकास्तथा ।
049c	केतकाः केसराश्चैव हिनतालतलताटकाः ॥
050a	तालाः प्रलम्बा बकुलाः पिण्डिका बीजपूरकाः ।
050c	द्रुतामलकखर्जूरा महिता जम्बुकास्तथा ॥
051a	आम्राः पनसवृक्षाश्च चम्पकास्तिलतिन्दुकाः ।
051c	लिकुचामृतकाश्चैव क्षीरिका कर्णिका तथा ॥
052a	नालिकेरेङ्गुदाश्चैव उत्क्रोशकवनानि च ।
052c	कदली जातमल्ली च पाटली कुमुदोत्पलाः ॥
053a	नीलोत्पलकपूर्णाश्च वाप्यः कूपाः सहस्रशः ।
053c	फुल्लाशाककपित्थाश्च तैस्तीर्त्वा बन्धुजीवकाः ॥
054a	प्रियालाशोकवादिर्याः प्राचीनाश्चापि सर्वशः ।
054c	प्रियङ्गुबदरीभिश्च यवैः स्यन्दनचन्दनैः ॥
055a	शचीपीलुपलाशैश्च पलाशवधपिप्लैः ।
055c	उदुम्बरैश्च बिल्वैश्च पालाशैः पारिभद्रकैः ॥
056a	इन्द्रवृक्षार्जुनैश्चैव अश्वत्थैश्चिरबिल्वकैः ।
056c	भौमगञ्जनवृक्षैश्च भल्लाभैरश्वसाह्वयैः ॥
057a	सज्जैस्ताम्बूलवल्लीभिर्लवङ्गैः क्रमुकैस्तथा ।
057c	वंशैश्च विविधैस्तत्र समन्तात्परिरोपितैः ॥
058a	ये च नन्दनजा वृक्षा ये च चैत्ररथे वने ।
058c	सर्वे ते यदुनाथेन समन्तात्परिरोपिताः ॥
059a	समाहिता महानद्यः पीतलोहितवालुकाः ।
059c	तस्मिन्गृहवरे रम्ये मणिशक्रसवालुकाः ॥
060a	मत्तबर्हिणनादाश्च कोकिलाश्च मदावहाः ।
060c	बभूवुः परमोपेताः सर्वे जगति पर्वताः ॥
061a	तत्रैव गजयूथानि तत्र गोमहिषास्तथा ।
061c	निवासाश्च कृतास्तत्र वराहा मृगपक्षिणाम् ॥
062a	विश्वकर्मकृतः शैलः प्राकारस्तत्र वेश्मनि ।
062c	व्यक्तकिष्कुशतोद्यामः सुधारससमप्रभः ॥
063a	तेन ते च महाशैलाः सरितश्च सरांसि च ।
063c	परिक्षिप्तानि वै तस्य वनान्युपवनानि च ॥ ॥

इति श्रीमन्महाभारते सभापर्वण अर्घाहरणपर्वणि सप्तपञ्चाशोऽध्यायः ॥ 57 ॥
