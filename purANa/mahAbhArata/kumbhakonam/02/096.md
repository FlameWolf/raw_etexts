अध्यायः 096

दुर्योधनेन धृतराष्ट्रसमीपे कार्तवीर्यार्जुनोपाख्यानकथनम् ॥ 1 ॥
	
001	जनमेजय उवाच 
001a	अनुज्ञातांस्तान्विदित्वा सरत्नधनसञ्चयान् ।
001c	पाण्डवान्धार्तराष्ट्राणां कथमासीन्मनस्तदा ॥
002	वैशम्पायन उवाच 
002a	अनुज्ञातांस्तान्विदित्वा धृतराष्ट्रेण धीमता ।
002c	राजन्दुःशासनः क्षिप्रं जगाम भ्रातरं प्रति ॥
003a	दुर्योधनं समासाद्य सामात्यं भरतर्षभ ।
003c	दुःखार्तो भरतश्रेष्ठ इदं वचनमब्रवीत् ॥
004	दुःशासन उवाच 
004a	दुःखेनैतत्समानीतं स्थविरो नाशयत्यसौ ।
004c	शत्रुसाद्गमयद्द्रव्यं तद्बुध्यध्वं महारथाः ॥
005a	अथ दुर्योधनः कर्णः शकुनिश्चापि सौबलः ।
005c	मिथः सङ्गम्य सहिताः पाण्डवान्प्रति मानिनः ॥
006a	वैचित्रवीर्यं राजानं धृतराष्ट्रं मनीषिणम् ।
006c	अभिगम्य त्वरायुक्ताः श्लक्ष्णं वचनमब्रुवन् ॥
007	दुर्योधन उवाच 
007a	न त्वयेदं श्रुतं राजन्यज्जगाद बृहस्पतिः ।
007c	शक्रस्य नीतिं प्रवदन्विद्वान्देवपुरोहितः ॥
008a	सर्वोपायैर्निहन्तव्याः शत्रवः शत्रुसूदन ।
008c	पुरा युद्धाद्बलाद्वापि प्रकुर्वन्ति तवाहितम् ॥
009a	ते वयं पाण्डवधनैः सर्वान्सम्पूज्य पार्थिवान् ।
009c	यदि तान्योधयिष्यामः किं वै नः परिहास्यति ॥
010a	अहीनाशीविषान्क्रुद्धान्नाशाय समुपस्थितान् ।
010c	कृत्वा कण्ठे च पृष्ठे च कः समुत्स्रष्टुमर्हति ॥
011a	आत्तशस्त्रा रथगताः कुपितास्तात पाण्डवाः ।
011c	निःशेषान्नः करिष्यन्ति क्रुद्धा ह्याशीविषा इव ॥
012a	सन्नद्धो ह्यर्जुनो याति विधृत्य परमेषुधी ।
012c	गाण्डीवं मुहुरादत्ते निःश्वसंश्च निरीक्षते ॥
013a	गदां गुर्वींं समुद्यम्य त्वरितश्च वृकोदरः ।
013c	स्वरथं योजयित्वाऽशु निर्यात इति नः श्रुतम् ॥
014a	नकुलः खड्गमादाय चर्म चाप्यर्धचन्द्रवत् ।
014c	सहदेवश्च राजा च चक्रुराकारमिङ्गितैः ॥
015a	ते त्वास्थाय रथान्सर्वे बहुशस्त्रपरिच्छदान् ।
015c	अभिघ्नन्तो रथव्रातान्सेनायोगाय निर्ययुः ॥
016a	न क्षंस्यन्ते तथाऽस्माभिर्जातु विप्रकृता हि ते ।
016c	द्रौपद्याश्च परिक्लेशं कस्तेषां क्षन्तुमर्हति ॥
017a	`न पश्यामि रणे क्रद्धुं बीभत्सुं प्रतिवारणम् ।
017c	भीष्मो द्रोणश्च कर्णश्च द्रौणिश्च रथिनां वरः ॥
018a	कृपश्च वृषसेनश्च विकर्णश्च जयद्रथः ।
018c	बाह्लीकः सोमदत्तश्च भूरिर्भूरिश्रवाः शलः ॥
019a	शकुनिः ससुतश्चैव नृपाश्चान्ये च कौरवाः ।
019c	नैते सर्वे रणोद्युक्ताः पार्थं सोढुमशक्नुवन् ॥
020a	अर्जुनेन समो लोके नास्ति वीर्ये धनुर्धरः ।
020c	योऽर्जुनेनार्जुनस्तुल्यो द्विबाहुर्बहुबाहुना ॥
021	धृतराष्ट्र उवाच 
021a	कस्त्वयोक्तः पुमान्वीरो बीभत्सुसमविक्रमः ।
021c	तं ये ब्रूहि महावीर्यं श्रोतुमिच्छामि पुत्रक ॥
022	दुर्योधन उवाच 
022a	कार्तवीर्यस्य चरितं शृणु राजन्महात्मनः ।
022c	अव्यक्तप्रभवो ब्रह्मा सर्वलोकपितामहः ॥
023a	ब्रह्मणोऽत्रिः सुतो विद्वानत्रेः पुत्रो निशाकरः ।
023c	सोमस्य तु बुधः पुत्रो बुधस्य तु पुरूरवाः ॥
024a	तस्याप्यथ सुतोऽप्यायुरायोस्तु नहुषः सुतः ।
024c	नहुषस्य ययातिस्तु ययातेस्तनुजो यदुः ॥
025a	यदोः पुत्रो महाराज सहस्रौजेति विश्रुतः  । 
025c   सहस्रौजसुतो राजञ्छक्रदासेति विश्रुतः ॥      
026a   शक्रदासस्य दायादो हेहयो नाम पार्थिवः । 
026c	हेहयस्याभवत्पुत्रो धर्मनेत्र इति श्रुतः॥
027a	धर्मनेत्रस्य तु कृती कृतवीर्यस्तु कार्तिजः । 
027c	कृतवीर्यस्य तनयो ह्यर्जुनो बलिनां वरः॥
028a	स चार्जुनो महाराज तपो घोरं चकार ह । 
028c	साग्रं वर्षायुतं जज्ञ इत्येवं मे श्रुतं पुरा॥
029a	तथेयं पृथिवी राजन्सप्तद्वीपा सपत्तना । 
029c	ससमुद्राकारा तात विधिनोग्रेण वै जिता ॥
030a	स चार्जुनोऽथ तेजस्वी तपः परमदुश्चरम् ।
030c	दत्तमाराधयामास सोऽर्जुनोऽत्रिसुतं मुनिम् ॥ 
031a	तस्य दत्तो वरान्प्रादाच्चतुरः पार्थिवस्य वै ।
031c	पूर्वं बाहुसहस्रं तु प्रार्थितः परमो वरः ॥
032a	अधर्मे प्रीयमाणस्य सद्भिस्तत्र निवारणम् ।
032c	धर्मेण पृथिवीं जित्वा धर्मेणैव हि रञ्जनम् ॥
033a	सङ्ग्रामान्सुबहून्कृत्वा हत्वा चारीन्सहस्रशः ।
033c	सङ्ग्रामे यतमानस्य वधश्चैवाधिकाद्रणे ॥
034a	तस्य बाहुसहस्रं तु युध्यतः किल भारत ।
034c	रथो ध्वजश्च सञ्जज्ञ इत्येवं मे श्रुतं परा ॥
035a	तथेयं पृथिवी राजन्त्सप्तद्वीपा सपत्तना ।
035c	ससमुद्राकरा तात विधिनोग्रेण वै जिता ॥
036a	स चार्जुनोऽथ तेजस्वी सप्तद्वीपेश्वरोऽभवत् ।
036c	स राजा महायज्ञानाजहार महाबलः ।
036e	प्रशशास महाबाहुर्महीं स च समा बहूः ॥
037a	ततोऽर्जुनः कदाचिद्वै राजन्माहिष्मतीपतिः ।
037c	नर्मदां भरतश्रेष्ठ तां तु दारैर्ययौ सह ॥
038a	ततस्तां स नदीं गत्वा प्रविश्यान्तर्जले तदा ।
038c	कर्तुं राजञ्जलक्रीडां ततो राजोपचक्रमे ॥
039a	तस्मिन्नेव ततः काले रावणो राक्षसैः सह ।
039c	लङ्काया ईश्वरस्तात तं देशं प्रययौ बली ॥
040a	ततस्तमर्जुनं दृष्ट्वा नर्मदायां दशाननः ।
040c	नित्यं क्रोधपरो धीरो वरदानेन मोहितः ॥
041a	अभ्यधावत्सुसङ्क्रुद्धो महेन्द्रं शम्बरो यथा ।
041c	अर्जुनोऽप्यथ तं दृष्ट्वा रावणं प्रत्यवारयत् ॥
042a	ततस्तौ चक्रतुर्युद्धं रावणश्चार्जुनश्च वै ।
042c	ततस्तु दुर्जयं वीरं वरदानेन दर्पितम् ॥
043a	राक्षसेन्द्रं मनुष्येन्द्रो जित्वा बध्वा रणे बलात् ।
043c	बध्वा धनुर्ज्यया राजन्विवेशाथ पुरीं स्वकाम् ॥
044a	स तु तं बन्धितं श्रुत्वा पुलस्त्यो रावणं तदा ।
044c	मोक्षयामास बन्धाद्वै पुरे दृष्ट्वाऽर्जुनं तदा ॥
045a	ततः कदाचित्तेजस्वी कार्तवीर्यार्जुनो बली ।
045c	समुद्रतीरं गत्वाथ विचरन्दर्पमोहितः ॥
046a	अवाकिरच्छितशरैः समुद्रं स तु भारत ।
046c	तं समुद्रो नमस्कृत्य कृताञ्जलिरभाषत ॥
047a	आशुगान्वीर मा मुञ्च ब्रूहि किं करवाणि ते ।
047c	मदाश्रयाणि सत्वानि त्वद्विसृष्टैर्महेषुभिः ।
047e	बाध्यन्ते राजशार्दूल तेभ्यो देह्यभयं विभो ॥
048	अर्जुन उवाच 
048a	देहि सिन्धुपते युद्धमद्यैव त्वरया मम ।
048c	अथवा पीडयामि त्वां तस्मात्त्वं कुरु माचिरम् ॥
049	समुद्र उवाच 
049a	लोके राजन्महावीर्या बहवो निवसन्ति ये ।
049c	तेषामेकेन राजेन्द्र कुरु युद्धं महाबल ॥
050	अर्जुन उवाच 
050a	मत्समो यदि सङ्ग्रामे वरायुधधरः क्वचित् ।
050c	विद्यते तं ममाचक्ष्व यः समासेत मा मृधे ॥
051	समुद्र उवाच 
051a	महर्षिर्जमदग्निस्तु यदि राजन्परिश्रुतः ।
051c	तस्य पुत्रो रणं दातुं यथावद्वै तवार्हति ॥
052	दुर्योधन उवाच 
052a	समुद्रस्य वचः श्रुत्वा राजा माहिष्मतीपतिः ।
052c	नारदस्य च वै पूर्वं क्रोधेन महता वृतः ॥
053a	ततः प्रतिययौ शीघ्रं क्रोधेन सह भारत ।
053c	स तमाश्रममागत्य काममेवान्वपद्यत ॥
054a	स कामं प्रतिकूलानि चकार सह बन्धुभिः ।
054c	आयासं जनयामास रामस्य स महात्मनः ॥
055a	ततस्तेजः प्रजज्वाल रामस्यामिततेजसः ।
055c	प्रदहन्निव सैन्यानि रश्मिमानिव तेजसा ॥
056ac	अथ तौ चक्रतुर्युद्धं वृत्रवासवयोरिव ॥
057a	ततः परशुमादाय नृपं बाहुसहस्रिणम् ।
057c	चिच्छेद सहसा रामो बहुशाखमिव द्रुमम् ॥
058a	तं हतं पतितं दृष्ट्वा समेतास्तस्य बान्धवाः ।
058c	असीनादाय शक्तीश्च रामं ते प्रत्यवारयन् ॥
059a	रामोऽपि रथमास्थाय धनुरायम्य सत्वरः ।
059c	विसृजन्परमास्त्राणि व्यधमत्पार्थिवान्बली ॥
060a	ततस्तु क्षत्रिया राजञ्जामदग्न्यभयार्दिताः ।
060c	विविशुर्गिरिदुर्गाणि मृगाः सिंहभयादिव ॥
061a	तेषां स्वविहितं कर्म तद्भयान्नानुतिष्ठति ।
061c	प्रजा वृषलतां प्राप्ता ब्राह्मणानामदर्शनात् ॥
062a	तथा च द्रविडाः काचाः पुण्ड्राश्च शबरैः सह ।
062c	वृषलत्वं परिगता विच्छिन्नाः क्षत्रधर्मिणः ॥
063a	ततस्तु हतवीरासु क्षत्रियासु पुनः पुनः ।
063c	द्विजैरभ्युदितं क्षत्रं तानि रामो निहत्य च ॥
064a	ततस्त्रिस्सप्तमे याते रामं वागशरीरिणी ।
064c	दिव्या प्रोवाच मधुरा सर्वलोकपरिश्रुता ॥
065a	रामराम निवर्तस्व स्वगुणं नात्र पश्यसि ।
065c	क्षत्रबन्धूनिमान्प्राणैर्विप्रयुज्य पुनः पुनः ॥
066a	तथैव तं महात्मानमृचीकप्रमुखास्तथा ।
066c	रामराम महावीर्य निवर्तस्वेत्यथाब्रुवन् ॥
067a	पितुर्वधमसमृष्यंस्तु रामः प्रोवाच तानृषीन् ।
067c	नार्हा हन्त भवन्तो मां निवारयितुमित्युत ॥
068	पितर ऊचुः 
068a	नार्हसि क्षत्रबन्धूंस्त्वं निहन्तुं जयतां वर ।
068c	न हि युक्तं त्वया तात ब्राह्मणेन सता नृपान् ॥
069	दुर्योधन उवाच 
069c	पितॄणां वचनं श्रुत्वा क्रोधं त्यक्त्वा स भार्गवः ।
069c	अश्वमेधसहस्राणि नरमेधशतानि च ॥
070a	इष्ट्वा सागरपर्यन्तां काश्यपाय ददौ महीम् ।
070c	तेन रामेण सङ्ग्रामे तुल्यस्तात धनञ्जयः ॥
071a	कार्तवीर्येण च रणे तुल्यः पार्थो न संशयः ।
071c	रणे विक्रम्य राजेन्द्र पार्थं जेतुं न शक्यते ॥ ॥

इति श्रीमन्महाभारते सभापर्वणि अनुद्यूतपर्वणि षण्णवतितमोऽध्यायः ॥ 96 ॥

2-96-4 गमयत् अगमयत् ॥ 2-96-9 परिहास्यति नङ्क्ष्यति ॥
