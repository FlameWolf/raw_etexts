अध्यायः 085

भीष्मद्रोणादीनां द्यूतसभाप्रवेशः ॥ 1 ॥ द्यूतीपक्रमः ॥ 2 ॥ युधिष्ठिरेण पणीकृतानां सर्ववस्तूनां शकुनिना अपहारः ॥ 3 ॥

001	वैशम्पायन उवाच ॥
001a	उपोह्यमाने द्यूते तु राजानः सर्व एव ते ।
001c	धृतराष्ट्रं पुरस्कृत्य विविशुस्तां सभां ततः ॥
002a	भीष्मो द्रोणः कृपश्चैव विदुरश्च महामतिः ।
002c	नातिप्रीतेन मनसा तेऽन्ववर्तन्त भारत ॥
003a	ते द्वन्द्वशः पृथक्चैव सिंहग्रीवा महौजसः ।
003c	सिंहासनानि भूरीणी विचित्राणि च भेजिरे ॥
004a	शुशुभे सा सभा राजन्राजभिस्तैः समागतैः ।
004c	देवैरिव महाभागैः समवेतैस्त्रिविष्टपम् ॥
005a	सर्वे वेदविदः शूराः सर्वे भास्वरमूर्तयः ।
005c	प्रावर्तत महाराज सुहृद्द्यूतमनन्तरम् ॥
006	युधिष्ठिर उवाच ॥
006a	अयं बहुधनो राजन्सागरावर्तसम्भवः ।
006c	मणिर्हारोत्तरः श्रीमान्कनकोत्तमभूषणः ॥
007a	एतद्राजन्मम धनं प्रतिपाणोऽस्ति कस्तव ।
007c	येन मां त्वं महाराज धनेन प्रतिदीव्यसे ॥
008	दुर्योधन उवाच ॥
008a	सन्ति मे मणयश्चैव धनानि सुबहूनि च ।
008c	मत्सरश्च न मेऽर्थेषु जयस्वैनं दुरोदरम् ॥
009	वैशम्पायन उवाच ॥
009a	ततो जग्राह शकुनिस्तानक्षानक्षतत्त्ववित् ।
009c	जितमित्येव शकुनिर्युधिष्ठिरमभाषत ॥
010	युधिष्ठिर उवाच ॥
010a	मत्त कैतकेनैव यज्जितोऽस्मि दुरोदरे ।
010c	शकुने हन्त दीव्यामो ग्लहमानाः परस्परम् ॥
011a	सन्ति निष्कसहस्रस्य भाण्डिन्यो भरिताः शुभाः ।
011c	कोशो हिरण्यमक्षय्यं जातरूपमनेकशः ।
011e	एतद्राजन्मम धनं तेन दीव्याम्यहं त्वया ॥
012	वैशम्पायन उवाच ॥
012a	कौरवाणां कुलकरं ज्येष्ठं पाण्डवमच्युतम् ।
012c	इत्युक्तः शकुनिः प्राह जितमित्येव तं नृपम् ॥
013	युधिष्ठिर उवाच ॥
013a	अयं सहस्रसमितो वैयाघ्रः सुप्रतिष्ठितः ।
013c	सुचक्रोपस्करः श्रीमान्किङ्किणीजालमण्डितः ॥
014a	संह्रादनो राजरथो य इहास्मानुपावहत् ।
014c	जैत्रो रथवरः पुण्यो मेघसागरनिःस्वनः ॥
015a	अष्टौ यं कुररच्छायाः सदश्वा राष्ट्रसम्मताः ।
015c	वहन्ति नैषां मुच्येत पदाद्भूमिमुपस्पृशन् ।
015e	एतद्राजन्धनं मह्यं तेन दीव्याम्यहं त्वया ॥
016	वैशम्पायन उवाच ॥
016a	एवं श्रुत्वा व्यवसितो निकृतिं समुपाश्रितः ।
016c	जितमित्येव शकुनिर्युधिष्ठिरमभाषत ॥
017	युधिष्ठिर उवाच ॥
017a	शतं दासीसहस्राणि तरुण्यो हेमभद्रिकाः ।
017c	कम्बुकेयूरधारिण्यो निष्ककण्ठ्यः स्वलङ्कृताः ॥
018a	महार्हमाल्याभरणाः सुवस्त्राश्चन्दनोक्षिताः ।
018c	मणीन्हेम च बिभ्रत्यश्चतुःषष्टिविशारदाः ॥
019a	अनुसेवां चरन्तीमाः कुशला नृत्तसामसु ।
019c	स्नातकानाममात्यानां राज्ञां च मम शासनात् ।
019e	एतद्राजन्मम धनं तेन दीव्याम्यहं त्वया ॥
020	वैशम्पायन उवाच ॥
020a	एतच्छ्रुत्वा व्यवसितो निकृतिं समुपाश्रितः ।
020c	जितमित्येव शकुनिर्युधिष्ठिरमभाषत ॥
021	युधिष्ठिर उवाच ।
021a	एतावन्ति च दासानां सहस्राण्युत सन्ति मे ।
021c	प्रदक्षिणानुलोमाश्च प्रावारवसनाः सदा ॥
022a	प्राज्ञा मेधाविनो दान्ता युवानो मृष्टकुण्डलाः ।
022c	पात्रीहस्ता दिवारात्रमतिथीन्भोजयन्त्युत ।
022e	एतद्राजन्मम धनं तेन दीव्याम्यहं त्वया ॥
023	वैशम्पायन उवाच ॥
023a	एतच्छ्रुत्वा व्यवसितो निकृतिं समुपाश्रितः ।
023c	जितमित्येव शकुनिर्युधिष्ठिरमभाषत ॥
024	युधिष्ठिर उवाच ॥
024a	सहस्रसङ्ख्या नगा मे मत्तास्तिष्ठन्ति सौबल ।
024c	हेमकक्षाः कृतापीडाः पद्मिनो हेममालिनः ॥
025a	सुदान्ता राजवहनाः सर्वशब्दक्षमा युधि ।
025c	ईषादन्ता महाकायाः सर्वे चाष्टकरेणवः ॥
026a	सर्वे च पुरभेत्तारो नवमेघनिभा गजाः ।
026c	एतद्राजन्मम धनं तेन दीव्याम्यहं त्वया ॥
027	वैशम्पायन उवाच ॥
027a	इत्येवंवादिनं पार्थं प्रहसन्निव सौबलः ।
027c	जितमित्येव शकुनिर्युधिष्ठिरमभाषत ॥
028	युधिष्ठिर उवाच ॥
028a	रथास्तावन्त एवेमे हेमदण्डाः पताकिनः ।
028c	हयैर्विनीतैः सम्पन्ना रथिभिश्चित्रयोधिभिः ॥
029a	एकैको ह्यत्र लभते सहस्रपरमां भृतिम् ।
029c	युध्यतोऽयुध्यतो वापि वेतनं मासकालिकम् ।
029e	एतद्राजन्मम धनं तेन दीव्याम्यहं त्वया ॥
030	वैशम्पायन उवाच ॥
030a	इत्येवमुक्ते वचने कृतवैरो दुरात्मवान् ।
030c	जितमित्येव शकुनिर्युधिष्ठिरमभाषत ॥
031	युधिष्ठिर उवाच ॥
031a	अश्वांस्तित्तिरिकल्माषान्गान्धर्वान्हेममालिनः ।
031c	ददौ चित्ररथस्तुष्टो यांस्तान्गाण्डीवधन्वने ॥
032a	युद्धे जितः पराभूतः प्रीतिपूर्वमरिन्दमः ।
032c	एतद्राजन्मम धनं तेन दीव्याम्यहं त्वया ॥
033	वैशम्पायन उवाच ॥
033a	एतच्छ्रुत्वा व्यवसितो निकृतिं समुपाश्रितः ।
033c	जितमित्येव शकुनिर्युधिष्ठिरमभाषत ॥
034	युधिष्ठिर उवाच ॥
034a	रथानां शकटानां च श्रेष्ठानां चायुतानि मे ।
034c	युक्तान्येव हि तिष्ठन्ति वाहैरुच्चावचैस्तथा ॥
035a	एवं वर्णस्य वर्णस्य समुच्चीय सहस्रशः ।
035c	यथा समुदिता वीराः सर्वे वीरपराक्रमाः ॥
036a	क्षीरं पिबन्तस्तिष्ठन्ति भुञ्जानाः शालितण्डुलान् ।
036c	षष्टिस्तानि सहस्राणि सर्वे विपुलवक्षसः ।
036e	एतद्राजन्मम धनं तेन दीव्याम्यहं त्वया ॥
037	वैशम्पायन उवाच ॥
037a	एतच्छ्रुत्वा व्यवसितो निकृतिं समुपाश्रितः ।
037c	जितमित्येव शकुनिर्युधिष्ठिरमभाषत ॥
038	युधिष्ठिर उवाच ।
038a	ताम्रलोहैः परिवृता निधयो ये चतुः शताः ।
038c	पञ्चद्रौणिक एकैकः सुवर्णस्याहतस्य वै ॥
039a	जातरूपस्य मुख्यस्य नार्घो यस्य हि भारत ।
039c	एतद्राजन्मम धनं तेन दीव्याम्यहं त्वया ॥
040	वैशम्पायन उवाच ॥
040a	एतच्छ्रुत्वा व्यवसितो निकृतिं समुपाश्रितः ।
040c	जितमित्येव शकुनिर्युधिष्ठिरमभाषतः ॥ ॥

इति श्रीमन्महाभारते सभापर्वणि द्यूतपर्वणि पञ्चाशीतितमोऽध्यायः ॥ 85 ॥

2-85-8 दुरोदरं पणम् ॥ 2-85-11 भाण्डिन्यो मञ्जूषाः ॥ 2-85-17 कम्बवः शङ्खवलयानि । निष्को वक्षोभूषणम् ॥ 2-85-18 चतुष्षष्टिकलासु विशारदाः ॥ 2-85-19 नृत्तसामसु नर्तने गीतिविशेषेषु च ॥ 2-85-24 कृतापीडाः कृतभूषणाः ॥ 2-85-25 ईषा लाङ्गलदण्डः । अष्टकरेणवः अष्टहस्तिनीकाः ॥
