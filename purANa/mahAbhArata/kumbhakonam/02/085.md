अध्यायः 085

भीष्मद्रोणादीनां द्यूतसभाप्रवेशः ॥ 1 ॥ द्यूतीपक्रमः ॥ 2 ॥ युधिष्ठिरेण पणीकृतानां सर्ववस्तूनां शकुनिना अपहारः ॥ 3 ॥

KK0207085001	वैशम्पायन उवाच ॥
KK0207085001a	उपोह्यमाने द्यूते तु राजानः सर्व एव ते ।
KK0207085001c	धृतराष्ट्रं पुरस्कृत्य विविशुस्तां सभां ततः ॥
KK0207085002a	भीष्मो द्रोणः कृपश्चैव विदुरश्च महामतिः ।
KK0207085002c	नातिप्रीतेन मनसा तेऽन्ववर्तन्त भारत ॥
KK0207085003a	ते द्वन्द्वशः पृथक्चैव सिंहग्रीवा महौजसः ।
KK0207085003c	सिंहासनानि भूरीणी विचित्राणि च भेजिरे ॥
KK0207085004a	शुशुभे सा सभा राजन्राजभिस्तैः समागतैः ।
KK0207085004c	देवैरिव महाभागैः समवेतैस्त्रिविष्टपम् ॥
KK0207085005a	सर्वे वेदविदः शूराः सर्वे भास्वरमूर्तयः ।
KK0207085005c	प्रावर्तत महाराज सुहृद्द्यूतमनन्तरम् ॥
KK0207085006	युधिष्ठिर उवाच ॥
KK0207085006a	अयं बहुधनो राजन्सागरावर्तसम्भवः ।
KK0207085006c	मणिर्हारोत्तरः श्रीमान्कनकोत्तमभूषणः ॥
KK0207085007a	एतद्राजन्मम धनं प्रतिपाणोऽस्ति कस्तव ।
KK0207085007c	येन मां त्वं महाराज धनेन प्रतिदीव्यसे ॥
KK0207085008	दुर्योधन उवाच ॥
KK0207085008a	सन्ति मे मणयश्चैव धनानि सुबहूनि च ।
KK0207085008c	मत्सरश्च न मेऽर्थेषु जयस्वैनं दुरोदरम् ॥
KK0207085009	वैशम्पायन उवाच ॥
KK0207085009a	ततो जग्राह शकुनिस्तानक्षानक्षतत्त्ववित् ।
KK0207085009c	जितमित्येव शकुनिर्युधिष्ठिरमभाषत ॥
KK0207085010	युधिष्ठिर उवाच ॥
KK0207085010a	मत्त कैतकेनैव यज्जितोऽस्मि दुरोदरे ।
KK0207085010c	शकुने हन्त दीव्यामो ग्लहमानाः परस्परम् ॥
KK0207085011a	सन्ति निष्कसहस्रस्य भाण्डिन्यो भरिताः शुभाः ।
KK0207085011c	कोशो हिरण्यमक्षय्यं जातरूपमनेकशः ।
KK0207085011e	एतद्राजन्मम धनं तेन दीव्याम्यहं त्वया ॥
KK0207085012	वैशम्पायन उवाच ॥
KK0207085012a	कौरवाणां कुलकरं ज्येष्ठं पाण्डवमच्युतम् ।
KK0207085012c	इत्युक्तः शकुनिः प्राह जितमित्येव तं नृपम् ॥
KK0207085013	युधिष्ठिर उवाच ॥
KK0207085013a	अयं सहस्रसमितो वैयाघ्रः सुप्रतिष्ठितः ।
KK0207085013c	सुचक्रोपस्करः श्रीमान्किङ्किणीजालमण्डितः ॥
KK0207085014a	संह्रादनो राजरथो य इहास्मानुपावहत् ।
KK0207085014c	जैत्रो रथवरः पुण्यो मेघसागरनिःस्वनः ॥
KK0207085015a	अष्टौ यं कुररच्छायाः सदश्वा राष्ट्रसम्मताः ।
KK0207085015c	वहन्ति नैषां मुच्येत पदाद्भूमिमुपस्पृशन् ।
KK0207085015e	एतद्राजन्धनं मह्यं तेन दीव्याम्यहं त्वया ॥
KK0207085016	वैशम्पायन उवाच ॥
KK0207085016a	एवं श्रुत्वा व्यवसितो निकृतिं समुपाश्रितः ।
KK0207085016c	जितमित्येव शकुनिर्युधिष्ठिरमभाषत ॥
KK0207085017	युधिष्ठिर उवाच ॥
KK0207085017a	शतं दासीसहस्राणि तरुण्यो हेमभद्रिकाः ।
KK0207085017c	कम्बुकेयूरधारिण्यो निष्ककण्ठ्यः स्वलङ्कृताः ॥
KK0207085018a	महार्हमाल्याभरणाः सुवस्त्राश्चन्दनोक्षिताः ।
KK0207085018c	मणीन्हेम च बिभ्रत्यश्चतुःषष्टिविशारदाः ॥
KK0207085019a	अनुसेवां चरन्तीमाः कुशला नृत्तसामसु ।
KK0207085019c	स्नातकानाममात्यानां राज्ञां च मम शासनात् ।
KK0207085019e	एतद्राजन्मम धनं तेन दीव्याम्यहं त्वया ॥
KK0207085020	वैशम्पायन उवाच ॥
KK0207085020a	एतच्छ्रुत्वा व्यवसितो निकृतिं समुपाश्रितः ।
KK0207085020c	जितमित्येव शकुनिर्युधिष्ठिरमभाषत ॥
KK0207085021	युधिष्ठिर उवाच ।
KK0207085021a	एतावन्ति च दासानां सहस्राण्युत सन्ति मे ।
KK0207085021c	प्रदक्षिणानुलोमाश्च प्रावारवसनाः सदा ॥
KK0207085022a	प्राज्ञा मेधाविनो दान्ता युवानो मृष्टकुण्डलाः ।
KK0207085022c	पात्रीहस्ता दिवारात्रमतिथीन्भोजयन्त्युत ।
KK0207085022e	एतद्राजन्मम धनं तेन दीव्याम्यहं त्वया ॥
KK0207085023	वैशम्पायन उवाच ॥
KK0207085023a	एतच्छ्रुत्वा व्यवसितो निकृतिं समुपाश्रितः ।
KK0207085023c	जितमित्येव शकुनिर्युधिष्ठिरमभाषत ॥
KK0207085024	युधिष्ठिर उवाच ॥
KK0207085024a	सहस्रसङ्ख्या नगा मे मत्तास्तिष्ठन्ति सौबल ।
KK0207085024c	हेमकक्षाः कृतापीडाः पद्मिनो हेममालिनः ॥
KK0207085025a	सुदान्ता राजवहनाः सर्वशब्दक्षमा युधि ।
KK0207085025c	ईषादन्ता महाकायाः सर्वे चाष्टकरेणवः ॥
KK0207085026a	सर्वे च पुरभेत्तारो नवमेघनिभा गजाः ।
KK0207085026c	एतद्राजन्मम धनं तेन दीव्याम्यहं त्वया ॥
KK0207085027	वैशम्पायन उवाच ॥
KK0207085027a	इत्येवंवादिनं पार्थं प्रहसन्निव सौबलः ।
KK0207085027c	जितमित्येव शकुनिर्युधिष्ठिरमभाषत ॥
KK0207085028	युधिष्ठिर उवाच ॥
KK0207085028a	रथास्तावन्त एवेमे हेमदण्डाः पताकिनः ।
KK0207085028c	हयैर्विनीतैः सम्पन्ना रथिभिश्चित्रयोधिभिः ॥
KK0207085029a	एकैको ह्यत्र लभते सहस्रपरमां भृतिम् ।
KK0207085029c	युध्यतोऽयुध्यतो वापि वेतनं मासकालिकम् ।
KK0207085029e	एतद्राजन्मम धनं तेन दीव्याम्यहं त्वया ॥
KK0207085030	वैशम्पायन उवाच ॥
KK0207085030a	इत्येवमुक्ते वचने कृतवैरो दुरात्मवान् ।
KK0207085030c	जितमित्येव शकुनिर्युधिष्ठिरमभाषत ॥
KK0207085031	युधिष्ठिर उवाच ॥
KK0207085031a	अश्वांस्तित्तिरिकल्माषान्गान्धर्वान्हेममालिनः ।
KK0207085031c	ददौ चित्ररथस्तुष्टो यांस्तान्गाण्डीवधन्वने ॥
KK0207085032a	युद्धे जितः पराभूतः प्रीतिपूर्वमरिन्दमः ।
KK0207085032c	एतद्राजन्मम धनं तेन दीव्याम्यहं त्वया ॥
KK0207085033	वैशम्पायन उवाच ॥
KK0207085033a	एतच्छ्रुत्वा व्यवसितो निकृतिं समुपाश्रितः ।
KK0207085033c	जितमित्येव शकुनिर्युधिष्ठिरमभाषत ॥
KK0207085034	युधिष्ठिर उवाच ॥
KK0207085034a	रथानां शकटानां च श्रेष्ठानां चायुतानि मे ।
KK0207085034c	युक्तान्येव हि तिष्ठन्ति वाहैरुच्चावचैस्तथा ॥
KK0207085035a	एवं वर्णस्य वर्णस्य समुच्चीय सहस्रशः ।
KK0207085035c	यथा समुदिता वीराः सर्वे वीरपराक्रमाः ॥
KK0207085036a	क्षीरं पिबन्तस्तिष्ठन्ति भुञ्जानाः शालितण्डुलान् ।
KK0207085036c	षष्टिस्तानि सहस्राणि सर्वे विपुलवक्षसः ।
KK0207085036e	एतद्राजन्मम धनं तेन दीव्याम्यहं त्वया ॥
KK0207085037	वैशम्पायन उवाच ॥
KK0207085037a	एतच्छ्रुत्वा व्यवसितो निकृतिं समुपाश्रितः ।
KK0207085037c	जितमित्येव शकुनिर्युधिष्ठिरमभाषत ॥
KK0207085038	युधिष्ठिर उवाच ।
KK0207085038a	ताम्रलोहैः परिवृता निधयो ये चतुः शताः ।
KK0207085038c	पञ्चद्रौणिक एकैकः सुवर्णस्याहतस्य वै ॥
KK0207085039a	जातरूपस्य मुख्यस्य नार्घो यस्य हि भारत ।
KK0207085039c	एतद्राजन्मम धनं तेन दीव्याम्यहं त्वया ॥
KK0207085040	वैशम्पायन उवाच ॥
KK0207085040a	एतच्छ्रुत्वा व्यवसितो निकृतिं समुपाश्रितः ।
KK0207085040c	जितमित्येव शकुनिर्युधिष्ठिरमभाषतः ॥ ॥

इति श्रीमन्महाभारते सभापर्वणि द्यूतपर्वणि पञ्चाशीतितमोऽध्यायः ॥ 85 ॥

2-85-8 दुरोदरं पणम् ॥ 2-85-11 भाण्डिन्यो मञ्जूषाः ॥ 2-85-17 कम्बवः शङ्खवलयानि । निष्को वक्षोभूषणम् ॥ 2-85-18 चतुष्षष्टिकलासु विशारदाः ॥ 2-85-19 नृत्तसामसु नर्तने गीतिविशेषेषु च ॥ 2-85-24 कृतापीडाः कृतभूषणाः ॥ 2-85-25 ईषा लाङ्गलदण्डः । अष्टकरेणवः अष्टहस्तिनीकाः ॥
