अध्यायः 103

धृतराष्ट्रसञ्जययोः संवादः ॥ 1 ॥

KK02-08-103-001	वैशम्पायन उवाच ॥
KK02-08-103-001a	वनं गतेषु पार्थेषु निर्जितेषु दुरोदरे ।
KK02-08-103-001c	धृतराष्ट्रं महाराज तदा चिन्ता समाविशत् ॥
KK02-08-103-002a	तं चिन्तयानमासीनं धृतराष्ट्रं जनेश्वरम् ।
KK02-08-103-002c	निःश्वसन्तमनेकाग्रमिति होवाच सञ्जयः ॥
KK02-08-103-003a	अवाप्य वसुसम्पूर्णां वसुधां वसुधाधिप ।
KK02-08-103-003c	प्रव्राज्य पाण्डवान्राज्याद्राजन्किमनुशोचसि ॥
KK02-08-103-004	धृतराष्ट्र उवाच ॥
KK02-08-103-004a	अशोच्यत्वं कुतस्तेषां येषां वैरं भविष्यति ।
KK02-08-103-004c	पाण्डवैर्युद्धशौण्डैर्हि बलवद्भिर्महारथैः ॥
KK02-08-103-005	सञ्जय उवाच ॥
KK02-08-103-005a	तवेदं सुकृतं राजन्महद्वैरमुपस्थितम् ।
KK02-08-103-005c	विनाशो येन लोकस्य सानुबन्धो भविष्यति ॥
KK02-08-103-006a	वार्यमाणो हि भीष्मेण द्रोणेन विदुरेण च ।
KK02-08-103-006c	पाण्डवानां प्रियां भार्यां द्रौपदीं धर्मचारिणीम् ॥
KK02-08-103-007a	प्राहिणोदानयेहेति पुत्रो दुर्योधनस्तव ।
KK02-08-103-007c	सूतपुत्रं सुमन्दात्मा निर्लज्जः प्रातिकामिनम् ॥
KK02-08-103-008a	यस्मै देवाः प्रयच्छन्ति पुरुषाय पराभवम् ।
KK02-08-103-008c	बुद्धिं तस्यापकर्षन्ति सोऽवाचीनानि पश्यति ॥
KK02-08-103-009a	बुद्धौ कलुषभूतायां विनाशे समुपस्थिते ।
KK02-08-103-009c	अनयो नयसङ्काशो हृदयान्नापसर्पति ॥
KK02-08-103-010a	अनर्थाश्चार्थरूपेण अर्थाश्चानर्थरूपिणः ।
KK02-08-103-010c	उत्तिष्ठन्ति विनाशाय नूनं तच्चास्य रोचते ॥
KK02-08-103-011a	न कालो दण्डमुद्यम्य शिरः कृन्तति कस्यचित् ।
KK02-08-103-011c	कालस्य बलमेतावद्विपरीतार्थदर्शनम् ॥
KK02-08-103-012a	आसादितमिदं घोरं तुमुलं रोमहर्षणम् ।
KK02-08-103-012c	पाञ्चालीमपकर्षद्भिः सभामध्ये तपस्विनीम् ॥
KK02-08-103-013a	अयोनिजां रूपवतीं कुले जातां विभावसोः ।
KK02-08-103-013c	को नु तां सर्वधर्मज्ञां परिभूय यशस्विनीम् ॥
KK02-08-103-014a	पर्यानयेत्सभामध्ये विना दुर्द्यूतदेविनम् ।
KK02-08-103-014c	स्त्रीधर्मिणी वरारोहा शोणितेन परिप्लुता ॥
KK02-08-103-015a	एकवस्त्राथ पाञ्चाली पाण्डवानभ्यवैक्षत ।
KK02-08-103-015c	हृतस्वान्हृतराज्यांश्च हृतवस्त्रान्हृतश्रियः ॥
KK02-08-103-016a	विहीनान्सर्वकामेभ्यो दासभावमुपागतान् ।
KK02-08-103-016c	धर्मपाशपरिक्षिप्तानशक्तानिव विक्रमे ॥
KK02-08-103-017a	क्रुद्धां चानर्हतीं कृष्णां दुःखितां कुरुसंसदि ।
KK02-08-103-017c	दुर्योधनश्च कर्णश्च कटुकान्यभ्यभाषताम् ॥
KK02-08-103-018a	इति सर्वमिदं राजन्नाकुलं प्रतिभाति मे ।
KK02-08-103-018	धृतराष्ट्र उवाच ॥
KK02-08-103-018c	तस्याः कृपणचक्षुर्भ्यां प्रदह्येतापि मेदिनी ॥
KK02-08-103-019a	अपि शेषं भवेदद्य पुत्राणां मम सञ्जय ।
KK02-08-103-019c	भरतानां स्त्रियः सर्वा गान्धार्या सह सङ्गताः ॥
KK02-08-103-020a	प्राक्रोशन्भैरवं तत्र दृष्ट्वा कृष्णां सभागताम् ।
KK02-08-103-020c	धर्मिष्टां धर्मपत्नीं च रूपयौवनशालिनीम् ॥
KK02-08-103-021a	प्रजाभिः सह सङ्गम्य ह्यनुशोचन्ति नित्यशः ।
KK02-08-103-021c	अग्निहोत्राणि सायाह्ने न चाहूयन्त सर्वशः ॥
KK02-08-103-022a	ब्राह्मणाः कुपिताश्चासन्द्रौपद्याः परिकर्षणे ।
KK02-08-103-022c	आसीन्निष्ठानको घोरो निर्घातश्च महानभूत् ॥
KK02-08-103-023a	दिव उल्काश्चापतन्त राहुश्चार्कमुपाग्रसत् ।
KK02-08-103-023c	अपर्वणि महाघोरं प्रजानां जयन्भयम् ॥
KK02-08-103-024a	तथैव रथशालासु प्रादुरासीद्धुताशनः ।
KK02-08-103-024c	ध्वजाश्चापि व्यशीर्यन्त भरतानामभूतये ॥
KK02-08-103-025a	दुर्योधनस्याग्निहोत्रे प्राक्रोशन्भैरवं शिवाः ।
KK02-08-103-025c	तास्तदा प्रत्यभाषन्त रासभाः सर्वतो दिशः ॥
KK02-08-103-026a	प्रातिष्ठत ततो भीष्मो द्रोणेन सह सञ्जय ।
KK02-08-103-026c	कृपश्च सोमदत्तश्च बाह्लीकश्च महामनाः ॥
KK02-08-103-027a	ततोऽहमब्रुवं तत्र विदुरेण प्रचोदितः ।
KK02-08-103-027c	वरं ददानि कृष्णायै काङ्क्षितं यद्यदिच्छति ॥
KK02-08-103-028a	अवृणोत्तत्र पाञ्चाली पाण्डवानामदासताम् ।
KK02-08-103-028c	सरथान्सधनुष्कांश्चाप्यनुज्ञासिषमप्यहम् ॥
KK02-08-103-029a	अथाब्रवीन्महाप्राज्ञो विदुरः सर्वधर्मवित् ।
KK02-08-103-029c	एतदन्तास्तु भरता यद्वः कृष्णा सभां गता ॥
KK02-08-103-030a	यैषा पाञ्चालराजस्य सुता सा श्रीरनुत्तमा ।
KK02-08-103-030c	पाञ्चाली पाण्डवानेतान्दैवसृष्टोपसर्पति ॥
KK02-08-103-031a	तस्याः पार्थाः परिक्लेशं न क्षंस्यन्ते ह्यमर्षणाः ।
KK02-08-103-031c	वृष्णयो वा महेष्वासाः पाञ्चाला वा महारथाः ॥
KK02-08-103-032a	तेन सत्याभिसन्धेन वासुदेवेन रक्षिताः ।
KK02-08-103-032c	आगमिष्यति बीभत्सुः पञ्चालैः परिवारितः ॥
KK02-08-103-033a	तेषां मध्ये महेष्वासो भीमसेनो महाबलः ।
KK02-08-103-033c	आगमिष्यति धुन्वानो गदां दण्डमिवान्तकः ॥
KK02-08-103-034a	ततो गाण्डीवनिर्घोषं श्रुत्वा पार्थस्य धीमतः ।
KK02-08-103-034c	गदावेगं च भीमस्य नालं सोढुं नराधिपाः ॥
KK02-08-103-035a	तत्र मे रोचते नित्यं पार्थैः साम न विग्रहः ।
KK02-08-103-035c	कुरुभ्यो हि सदा मन्ये पाण्डवान्बलवत्तरान् ॥
KK02-08-103-036a	तथा हि बलवान्राजा जरासन्धो महाद्युतिः ।
KK02-08-103-036c	बाहुप्रहरणेनैव भीमेन निहतो युधि ॥
KK02-08-103-037a	तस्य ते शम एवास्तु पाण्डवैर्भरतर्षभ ।
KK02-08-103-037c	उभयोः पक्षयोर्युक्तं क्रियतामविशङ्कया ॥
KK02-08-103-038a	एवं कृते महाराज परं श्रेयस्त्वमाप्स्यसि ।
KK02-08-103-038c	एवं गावल्गणे क्षत्ता धर्मार्थसहितं वचः ॥
KK02-08-103-039ac	उक्तवान्न गृहीतं वै मया पुत्रहितैषिणा ॥ ॥

इति श्रीमन्महाभारते शतसाहस्र्यां संहितायां वैयासिक्यां सभापर्वणि अनुद्यूतपर्वणि त्र्यधिकशततमोऽध्यायः ॥ 103 ॥ ॥ 
समाप्तमनुद्यूतपर्व सभापर्व च ॥ 
इतः परं वनपर्व भविष्यति तस्यायमाद्यः श्लोकः । जनमेजय उवाच ॥ एवं द्यूतजिताः पार्थाः कोपिताश्च दुरात्मभिः । धार्तराष्ट्रैः सहामात्यैर्निकृत्या द्विजसत्तम ॥ 1 ॥

2-103-22 निष्ठानकः चण्डवात इत्यर्थः । निर्घातो वज्रशब्दः ॥
