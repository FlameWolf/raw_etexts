अध्यायः 063

 राज्ञां रणोद्यमाद्बिभ्यतो युधिष्ठिरस्य भीष्मेण समाश्वासनम् ॥ 1 ॥

KK0206063001	वैशम्पायन उवाच ॥
KK0206063001a	ततः सागरसङ्काशं दृष्ट्वा नृपतिमण्डलम् ।
KK0206063001c	संवर्तवाताभिहतं भीमं क्षुब्धमिवार्णवम् ॥
KK0206063002a	रोषात्प्रचलितं सर्वमिदमाह युधिष्ठिरः ।
KK0206063002c	भीष्मं मतिमतां मुख्यं वृद्धं कुरुपितामहम् ।
KK0206063002e	बृहस्पतिं बृहत्तेजाः पुरुहूत इवारिहा ॥
KK0206063003a	असौ रोषात्प्रचलितो महान्नृपतिसागरः ।
KK0206063003c	अत्र यत्प्रतिपत्तव्यं तन्मे ब्रूहि पितामह ॥
KK0206063004a	यज्ञस्य च न विघ्नः स्यात्प्रजानां च हितं भवेत् ।
KK0206063004c	यथा सर्वत्र तत्सर्वं ब्रूहि मेऽद्य पितामह ॥
KK0206063005a	इत्युक्तवति धर्मज्ञे धर्मराजे युधिष्ठिरे ।
KK0206063005c	उवाचेदं वचो भीष्मस्ततः कुरुपितामहः ॥
KK0206063006a	मा भैस्त्वं कुरुशार्दूल श्वा सिंहं हन्तुमर्हति ।
KK0206063006c	शिवः पन्थाः सुनीतोऽत्र मया पूर्वतरं वृतः ॥
KK0206063007a	प्रसुप्ते हि यथा सिंहे श्वानस्तात समागताः ।
KK0206063007c	भषेयुः सहिताः सर्वे तथेमे वसुधाधिपाः ॥
KK0206063008a	वृष्णिसिंहस्य सुप्तस्य तथाऽमी प्रमुके स्थिताः ।
KK0206063008c	भषन्ते तात सङ्क्रुद्धाः श्वानः सिंहस्य सन्निधौ ॥
KK0206063009a	न हि सम्बुध्यते यावत्सुप्तः सिंह इवाच्युतः ।
KK0206063009c	`तदिदं ज्ञातपूर्वं हि तव संस्तोतुमिच्छसि' ।
KK0206063009e	तेन सिंहीकरोत्येतानसिंहश्चेदिपुङ्गवः ॥
KK0206063010a	पार्थिवान्पार्थिवश्रेष्ठ शिशुपालोऽल्पचेतनः ।
KK0206063010c	सर्वान्सर्वात्मना तात नेतुकामो यमक्षयम् ॥
KK0206063011a	नूनमेतत्समादातुं पुनरिच्छत्यधोक्षजः ।
KK0206063011c	यदस्य शिशुपालस्य तेजस्तिष्ठति भारत ॥
KK0206063012a	विप्लुता चास्य भद्रं ते बुद्धिर्बुद्धिमतां वर ।
KK0206063012c	चेदिराजस्य कौन्तेय सर्वेषां च महीक्षितम् ॥
KK0206063013a	आदातुं च नरव्याघ्रो यं यमिच्छत्ययं तदा ।
KK0206063013c	तस्य विप्लवते बुद्धिरेवं चेदिपतेर्यथा ॥
KK0206063014a	चतुर्विधानां भूतानां त्रिषु लोकेषु माधवः ।
KK0206063014c	प्रभवश्चैव सर्वेषां निधनं च युधिष्ठिर ॥
KK0206063015	वैशम्पायन उवाच ।
KK0206063015a	इति तस्य वचः श्रुत्वा ततश्चेदिपतिर्नृपः ।
KK0206063015c	भीष्मं रूक्षाक्षरा वाचः श्रावयामास भारत ॥ ॥

इति श्रीमन्महाभारते सभापर्वणि शिशुपालवधपर्वणि त्रिषष्टितमोऽध्यायः ॥ 63 ॥

2-63-7 भषणं श्वरवः ॥ त्रिषष्टितमोऽध्यायः ॥ 63 ॥
