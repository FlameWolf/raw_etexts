अध्यायः 062

भीष्मवाक्योपरमे सहदेवेन कृष्णपूजाविरुद्धभाषिणो वधे प्रतिज्ञाते राज्ञां तूष्णीम्भावः ॥ 1 ॥ सहदेवमूर्ध्नि पुष्पवृष्टिः । अशरीरवाणीच ॥ 2 ॥ नादरदेन कृष्णानर्चकस्य निन्दनम् ॥ 3 ॥ सहदेवेन सभ्यपूजनपूर्वकं कर्मसमापनम् ॥ 4 ॥ शिशुपालेन यज्ञविघाताय राज्ञां प्रोत्साहनम् ॥ 5 ॥

KK0205062001	वैशम्पायन उवाच ॥
KK0205062001a	एवमुक्त्वा ततो भीष्मो विरराम महाबलः ।
KK0205062001c	व्याजहारोत्तरं तत्र सहदेवोऽर्थवद्वचः ॥
KK0205062002a	केशवं केशिहन्तारमप्रमेयपराक्रमम् ।
KK0205062002c	पूज्यमानं मया यो वः कृष्णं न सहते नृपाः ॥
KK0205062003a	सर्वेषां बलिनां मूर्ध्नि मयेदं निहितं पदम् ।
KK0205062003c	एवमुक्ते मया सम्यगुत्तरं प्रब्रवीतु सः ॥
KK0205062004a	स एव हि मया वध्यो भविष्यति न संशयः ।
KK0205062004c	मतिमन्तश्च ये केचिदाचार्यं पितरं गुरुम् ॥
KK0205062005a	अर्च्यमर्चितमर्घार्हमनुजानन्तु ते नृपाः ।
KK0205062005c	ततो न व्याजहारैषां कश्चिद्बुद्धिमतां सताम् ॥
KK0205062006a	मानिनां बलिनां राज्ञां मध्ये वै दर्शिते पदे ।
KK0205062006c	ततोऽपतत्पुष्पवृष्टिः सहदेवस्य मूर्धनि ॥
KK0205062007a	अदृश्यरूपा वाचश्चाप्यब्रुवन्साधुसाध्विति ।
KK0205062007c	अविध्यदजिनं कृष्णं भविष्यद्भूतजल्पनः ॥
KK0205062008a	सर्वसंशयनिर्मोक्ता नारदः सर्वलोकवित् ।
KK0205062008c	उवाचाखिलभूतानां मध्ये स्पष्टतरं वचः ॥
KK0205062009a	कृष्णं कमलपत्राक्षं नार्चयिष्यन्ति ये नराः ।
KK0205062009c	जीवन्मृतास्तु ते ज्ञेया न सभाष्याः कदाचना ॥
KK0205062010	वैशम्पायन उवाच ।
KK0205062010a	पूजयित्वा च पूजार्हान्ब्रह्मक्षत्रविशेषवित् ।
KK0205062010c	सहदेवो नृणां देवः समापयत कर्म तत् ॥
KK0205062011a	तस्मिन्नभ्यर्चिते कृष्णे सुनीथः शत्रुकर्षणः ।
KK0205062011c	अतिताम्रेक्षणः कोपादुवाच मनुजाधिपान् ॥
KK0205062012a	स्थितः सेनापतिर्योऽहं मन्यध्वं किं तु साम्प्रतम् ।
KK0205062012c	युधि तिष्ठाम सन्नह्य समेतान्वृष्णिपाण्डवान् ॥
KK0205062013a	इति सर्वान्समुत्साद्य राज्ञस्तांश्चेदिपुङ्गवः ।
KK0205062013c	यज्ञोपघाताय ततः सोऽमन्त्रयत राजभिः ॥
KK0205062014a	तत्राहूतागताः सर्वे सुनीथप्रमुखा गणाः ।
KK0205062014c	समदृश्यन्त सङ्क्रुद्धा विवर्णवदनास्तथा ॥
KK0205062015a	युधिष्ठिराभिषेकं च वासुदेवस्य चार्हणम् ।
KK0205062015c	न स्याद्यथा तथा कार्यमेवं सर्वे तदाऽब्रुवन् ॥
KK0205062016a	निष्कर्षान्निश्चयात्सर्वे राजानः क्रोधमूर्छिताः ।
KK0205062016c	अब्रुवंस्तत्र राजानो निर्वेदादात्मनिश्चयात् ॥
KK0205062017a	सुहृद्भिर्वार्यमाणानां तेषां हि वपुराबभौ ।
KK0205062017c	आमिषादपकृष्टानां सिहानामिव गर्जताम् ॥
KK0205062018a	तं बलौघमपर्यन्तं राजसागरमक्षयम् ।
KK0205062018c	कुर्वाणं समयं कृष्णो युद्धाय बुबुधे तदा ॥ ॥

इति श्रीमन्महाभारते सभापर्वणि अर्घाहरणपर्वणि द्विषष्टितमोऽध्यायः ॥ 62 ॥
