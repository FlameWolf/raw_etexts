अध्यायः 015

राजसूयविषये श्रीकृष्णयुधिष्ठिरभीमानां संवादः ॥ 1 ॥
	
001	युधिष्ठिर उवाच 
001a	उक्तं त्वया बुद्धिमता यन्नान्यो वक्तुमर्हति ।
001c	संशयानां हि निर्मोक्ता त्वन्नान्यो विद्यते भुवि ॥
002a	गृहे गृहे हि राजानः स्वस्य स्वस्य प्रियङ्कराः ।
002c	न च साम्राज्यमाप्तास्ते सम्रादशब्दो हि कृच्छ्रभाक् ।
003a	कथं परानुभावज्ञः स्वं प्रशंसितुमर्हति ।
003c	परेण समवेतस्तु यः प्रशस्यः स पूज्यते ॥
004a	विशाला बहुला भूमिर्बहुरत्नसमाचिता ।
004c	दूरं गत्वा विजानाति श्रेयो वृष्णिकुलोद्वह ॥
005a	शममेव परं मन्ये शमात्क्षेमं भवेन्मम ।
005c	आरम्भे पारमेष्ठ्यं तु न प्राप्यमिति मे मतिः ॥
006a	एवमेते हि जानन्ति कुले जाता मनस्विनः ।
006c	कश्चित्कदाचिदेतेषां भवेच्छ्रेष्ठो जनार्दन ।
007a	वयं चैव महाभाग जरासन्धभयात्तदा ।
007c	शङ्किताः स्म महाभाग दौरात्म्यात्तस्य चानघ ॥
008a	अहं हि तव दुर्धर्ष भुजवीर्याश्रयः प्रभो ।
008c	नात्मानं बलिनं मन्ये त्वयि तस्माद्विशङ्किते ॥
009a	त्वत्सकाशाच्च रामाच्च भीमसेनाच्च माधव ।
009c	अर्जुनाद्वा महाबाहो हन्तुं शक्यो नवेति वै ।
009e	एवं जानन्हि वार्ष्णेय विमृशामि पुनः पुनः ॥
010a	त्वं मे प्रमाणभूतोऽसि सर्वकार्येषु केशव ।
010c	तच्छ्रुत्वा चाब्रवीद्भीमो वाक्यं वाक्यविशारदः ॥
011	भीम उवाच 
011a	अनारम्भपरो राजा वल्मीक इव सीदति ।
011c	दुर्बलश्चानुपायेन बलिनं योऽधितिष्ठति ॥
012a	अतन्द्रितश्च प्रायेण दुर्बलो बलिनं रिपुम् ।
012c	जयेत्सम्यक्प्रयोगेण नीत्याऽर्थानात्मनो हितान् ॥
013a	कृष्णे नयो मयि बलं जयः पार्थे धनञ्जये ।
013c	मागधं साधयिष्याम इष्टिं त्रय इवाग्रयः ॥
014a	`त्वद्बुद्धिबलमाश्रित्य सर्वं प्राप्स्यति धर्मराद ।
014c	जयोऽस्माकं हि गोविन्द येषां नाथो भवान्सदा' ॥
015	कृष्ण उवाच 
015a	अर्थानारभते बालो नानुबन्धमवेक्षते ।
015c	तस्मादरिं न मृष्यन्ति बालमर्थपरायणम् ॥
016a	जित्वा जय्यान्यौवनाश्विः पालनाच्च भगीरथः ।
016c	कार्तवीर्यस्तपोवीर्याद्बलात्तु भरतो विभुः ॥
017a	ऋद्ध्या मरुत्तस्तान्पशञ्च सम्राजस्त्वनुशुश्रुम ।
017c	`सर्वान्वंश्याननुमृशन्नैते सन्ति युगे युगे' ॥
018a	साम्राज्यमिच्छतस्ते तु सर्वाकारं युधिष्ठिर ।
018c	निग्राह्यलक्षणं प्राप्तिर्धर्मार्थनयलक्षणैः ॥
019a	बार्हद्रथो जरासन्धस्तद्विद्धि भरतर्षभ ।
019c	न चैनं प्रत्यत्युद्ध्यन्त कुलान्येकशतं नृपाः ॥
020ac	तस्मादिह बलादेव साम्राज्यं कुरुते हि सः ॥
021a	रत्नभाजो हि राजानो जरासन्धमुपासते ।
021c	न च तुष्यति तेनापि बाल्यादनयमास्थितः ॥
022a	मूर्धाभिषिक्तं नृपतिं प्रधानपुरुषो बलात् ।
022c	आदत्ते न च नो दृष्टोऽभागः पुरुषतः क्वचित् ॥
023a	एवं सर्वान्वशे चक्रे जरासन्धः शतावरान् ।
023c	तं दुर्बलतरो राजा कथं पार्थ उपैष्यति ॥
024a	`तण्डुलप्रस्थके राजा कपर्दिनमुपासते' ।
024c	प्रोक्षितानां प्रमृष्टानां राज्ञां पशुपतेर्गृहे ।
024e	पशूनामिव का प्रीतिर्जीविते भरतर्षभ । 
025a	क्षत्रियः शस्त्रमरणो यदा भवति सत्कृतः ।
025c	ततः स्म मागधं सङ्ख्ये प्रतिबाधेम यद्वयम् ॥
026a	षडशीतिः समानीताः शेषा राजंश्चतुर्दश ।
026c	जरासन्धेन राजानस्ततः क्रूरं प्रवर्त्स्यते ॥
027a	प्राप्नुयात्स यशो दीप्तं तत्र यो विघ्नमाचरेत् ।
027c	जयेद्यश्च जरासन्धं स सम्राण्णियतं भवेत् ॥ 

इति श्रीमन्महाभारते सभापर्वणि मन्त्रपर्वणि पञ्चदशोऽध्यायः ॥ 25 ॥
2-15-18 युधिष्ठिर धर्मार्थनयलक्षणैः सहिता प्राप्तिः पालनं निग्राह्यलक्षणं साम्राज्यं च तेऽस्ति ॥
 2-15-19 बार्हद्रथं जरासन्धं तं विद्धि इति क. घ.पाठः ॥
 2-15-22 बलात्प्रधानपुरुषः जरासन्धः पुरुषतः पुरुषेषु अभागः अस्वीकृतः ॥
