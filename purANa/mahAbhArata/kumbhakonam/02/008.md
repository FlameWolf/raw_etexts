अध्यायः 008
	
यमसभावर्णमम् ॥ 1 ॥
	
001	नारद उवाच 
001a	कथयिष्ये सभां याम्यां युधिष्ठिर निबोध ताम् ।
001c	वैवस्वतस्य यां पार्थ विश्वकर्मा चकार ह ॥
002a	तैजसी सा सभा राजन्बभूव शतयोजना ।
002c	विस्तारायामसम्पन्ना भूयसी चापि पाण्डव ॥
003a	अर्कप्रकाशा भ्राजिष्णुः सर्वतः कामरूपिणी ।
003c	नातिशीता च चात्युष्णा मनसश्च प्रहर्षिणी ॥
004a	न शोको न जरा तस्यां क्षुत्पिपासे न चाप्रियम् ।
004c	न च दैन्यं क्लमो वाऽपि प्रतिकूलं न चाप्युत ॥
005a	सर्वे कामाः स्थितास्तस्यां ये दिव्या ये च मानुषाः ।
005c	रसवच्च प्रभूतं च भक्ष्यं भोज्यमरिन्दम ॥
006a	लेह्यं चोष्यं च पेयं च हृद्यं स्वादु मनोहरम् ।
006c	पुण्यगन्धाः स्रजस्तस्य नित्यं कामफला द्रुमाः ॥
007a	रसवन्ति च तोयानि शीतान्युष्णानि चैव हि ।
007c	तस्यां राजर्षयः पुण्यास्तथा ब्रह्मर्षयोऽमलाः ॥
008a	यमं वैवस्वतं तात प्रहृष्टाः पर्युपासते ।
008c	ययातिर्नहुषः पूरुर्मान्धाता सोमको नृगः ॥
009a	त्रसदस्युश्च राजर्षिः कृतवीर्यः श्रुतश्रवाः ।
009c	अरिष्टनेमिः सिद्धश्च कृतवेगः कृतिर्निमिः ॥
010a	प्रतर्दनः शिबिर्मत्स्यः पृथुलाक्षो बृहद्रथः ।
010c	वार्तो मरुत्तः कुषिकः साङ्काश्यः साङ्कृतिर्ध्रुवः ॥
011a	चतुरश्चः सदस्योर्मिः कार्तवीर्यश्च पार्थिवः ।
011c	भरतः सुरथश्चैव सुनीथो निशठोऽनलः ॥
012a	दिवोदासश्च सुमना अम्बरीषो भगीरथः ।
012c	व्यश्वः सदश्वो वाध्र्यश्वः पृथुवेगः पृथुश्रवाः ॥
013a	पृषदश्वो वसुमनाः क्षुपश्च सुमहाबलः ।
013c	रुषद्रुर्वृषसेनश्च पुरुकुत्सो ध्वजी रथी ॥
014a	आर्ष्टिषेणो दिलीपश्च महात्मा चाप्युशीनरः ।
014c	औशीनरिः पुण्डरीकः शर्यातिः शरभः शुचिः ॥
015a	अङ्गो रिष्टश्च वेनश्च दुष्यन्तः सृञ्जयो जयः ।
015c	भाङ्गासुरिः सुनीथश्च निषधोऽथ वहीनरः ॥
016a	करन्धमो बाह्लिकश्च सुद्युम्नो बलवान्मधुः ।
016c	ऐलो मरुत्तश्च तथा बलवान्पृथिवीपतिः ॥
017a	कपोतरोमा तृणकः सहदेवार्जुनौ तथा ।
017c	व्यश्वः साश्वः कृशाश्वश्च शशबिन्दुश्च पार्थिवः ॥
018a	रामो दाशरथिश्चैव लक्ष्मणोऽथ प्रतर्दनः ।
018c	अलर्कः कक्षसेनश्च गयो गौराश्व एव च ॥
019a	जामदग्न्यश्च रामश्च नाभागसगरौ तथा ।
019c	भूरिद्युम्नो महाश्वश्च पृथाश्वो जनकस्तथा ॥
020a	राजा वैन्यो वारिसेनः पुरिजिज्जनमेजयः ।
020c	ब्रह्मदत्तस्त्रिगर्तिश्च राजोपरिचरस्तथा ॥
021a	इन्द्रद्युम्नो भीमजानुर्गौरपृष्ठोऽनघो लयः ।
021c	पद्मोऽथ मुचुकुन्दश्च भूरिद्युम्नः प्रसेनजित् ॥
022a	अरिष्टनेमिः सुद्युम्नः पृथुलाश्वोऽष्टकस्तथा ।
022c	शतं मत्स्या नृपतयः शतं नीपाः शतं हयाः ॥
023a	धृतराष्ट्राश्चैकशतमशीतिर्जनमेजयाः ।
023c	शतं च ब्रह्मदत्तानां वीरिणामीरिणां शतम् ॥
024a	भीष्णाणां द्वे शतेऽप्यत्र भीमानां तु तथा शतम् ।
024c	शतं च प्रतिविन्ध्यानां शतं नागाः शतं हयाः ॥
025a	पलाशानां शतं ज्ञेयं शतं काशकुशादयः ।
025c	शान्तनुश्चैव राजेन्द्र पाण्डुश्चैव पिता तव ॥
026a	उशङ्गवः शतरथो देवराजो जयद्रथः ।
026c	वृषदर्भश्च राजर्षिर्बुद्धिमान्सहमन्त्रिभिः ॥
027a	अथापरे सहस्राणि ये गताः शशबिन्दवः ।
027c	इष्ट्वाऽश्वमेधैर्बहुभिर्महद्भिर्भूरिदक्षिणैः ॥
028a	एते राजर्षयः पुण्याः कीर्तिमन्तो बहुश्रुताः ।
028c	तस्यां सभायां राजेन्द्र वैवस्वतमुपासते ॥
029a	अगस्त्योऽथ मतङ्गश्च कालो मृत्युस्तथैव च ।
029c	यज्वानश्चैव सिद्धाश्च ये न योगशरीरिणः ॥
030a	अग्निष्वात्ताश्च पितरः फेनपाश्चोष्मपाश्च ये ।
030c	सुधावन्तो बर्हिषदो मूर्तिमन्तस्तथाऽपरे ॥
031a	कालचक्रं च साक्षाच्च भगवान्हव्यवाहनः ।
031c	नरा दुष्कृतकर्माणो दक्षिणायनमृत्यवः ॥
032a	कालस्य नयने युक्ता यमस्य पुरुषाश्च ये ।
032c	तस्यां शिंशुपपालाशास्तथा काशकुशादयः ॥
033a	उपासते धर्मराजं मूर्तिमन्तो जनाधिप ।
033c	एते चान्ये च बहवः पितृराजसभासदः ।
033e	न शक्याः परिसङ्ख्यातुं नामभिः कर्मभिस्तथा ।
034a	असम्बाधा हि सा पार्थ रम्या कामगमा सभा ।
034c	दीर्घकालं तपस्तप्त्वा निर्मिता विश्वकर्मणा ।
035a	ज्वलन्ती भासमाना च तेजसा स्वेन भारत ।
035c	तामुग्रतपसो यान्ति सुव्रताः सत्यवादिनः ॥
036a	शान्ताः सन्न्यासिनः शुद्धाः पूताः पुण्येन कर्मणा ।
036c	सर्वे भास्वरदेहाश्च सर्वे च विरजोम्बराः ॥
037a	चित्राङ्गदाश्चित्रमाल्याः सर्वे ज्वलितकुण्डलाः ।
037c	सुकृतैः कर्मभिः पुण्यैः पारिबर्हैश्च भूषिताः ॥
038a	गन्धर्वाश्च महात्मानः सङ्घशश्चाप्सरोगणाः ।
038c	वादित्रं नृत्तगीतं च हास्यं लास्यं च सर्वशः ॥
039a	पुण्याश्च गन्धाः शब्दाश्च तस्यां पार्थ समन्ततः ।
039c	दिव्यानि चैव माल्यानि उपतिष्ठन्ति नित्यशः ॥
040a	शतं शतसहस्राणि धर्मिणां तं प्रजेश्वरम् ।
040c	उपासते महात्मानं रूपयुक्ता मनस्विनः ॥
041a	ईदृशी सा सभा राजन्पितृराज्ञो महात्मनः ।
041c	वरुणस्यापि वक्ष्यामि सभां पुष्करमालिनीम् ॥ 

इति श्रीमन्महाभारते सभापर्वणि मन्त्रपर्वणि अष्टमोऽध्यायः ॥ 8 ॥
2-8-18 रामइति रामलक्ष्मणयोर्विष्णुशेषरूपेण स्वस्थानस्थयोरपि रूपान्तरेण उपासकानुग्रहार्थमत्रावस्थानम् ॥ 
2-8-23 धृतराष्टाश्चैकशतमिति पुराणेषु प्रायेणाधिकारिणामेव कीर्तनात्तेषां च प्रतिकल्पं समाननामरूपकर्मत्वादनेककल्पं धर्मसभावासिनां तेषां बहुत्वं युक्तम् । एवमन्येषामपि ॥
 2-8-31 दुष्कृतकर्माणो विद्याविहीनकर्ममात्रनिष्ठाः ॥
