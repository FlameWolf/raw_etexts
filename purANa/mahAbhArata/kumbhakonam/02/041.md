अध्यायः 041

शिशुपालं सान्त्वयन्तं युधिष्ठिरं निवार्य भीष्णेण श्रीकृष्णमाहात्म्यकथनम् ॥ 1 ॥

001	वैशम्पायन उवाच 
001a	ततो युधिष्ठिरो राजा शिशुपालमुपाद्रवत् ।
001c	उवाच चैनं मधुरं सान्त्वपूर्वमिदं वचः ॥
002a	नेदं युक्तं महीपाल यादृशं वै त्वमुक्तवान् ।
002c	अधर्मश्च परो राजन्पारुष्यं च निरर्थकम् ॥
003a	न हि धर्मं परं जातु नावबुध्येत पार्थिवः ।
003c	भीष्मः शान्तनवस्त्वेनं मावमंस्थास्त्वमन्यथा ॥
004a	पश्य चैतान्महीपालांस्त्वत्तो वृद्धतरान्बहून् ।
004c	मृष्यन्ते चार्हणां कृष्णे तद्वत्त्वं क्षन्तुमर्हसि ॥
005a	वेद तत्त्वेन कृष्णं हि भीष्मश्चेदिपते भृशम् ।
005c	न ह्येनं त्वं तथा यथैनं वेद कौरवः ॥
006	भीष्म उवाच 
006a	नास्मै देयो ह्यनुनयो नायमर्हति सान्त्वनम् ।
006c	लोकवृद्धतमे कृष्णे योऽर्हणां नाभिमन्यते ॥
007a	क्षत्रियः क्षत्रियं जित्वा रणे रणकृतां वरः ।
007c	यो मुञ्चति वशे कृत्वा गुरुर्भवति तस्य सः ॥
008a	अस्यां हि समितौ राज्ञामेकमप्यजितं युधि ।
008c	न पश्यामि महीपालं सात्वतीपुत्रतेजसा ॥
009a	न हि केवलमस्माकमयमर्च्यतमोऽच्युतः ।
009c	त्रयाणामपि लोकानामर्चनीयो महाभुजः ॥
010a	कृष्णेन हि जिता युद्धे बहवः क्षत्रियर्षभाः ।
010c	जगत्सर्वं च वार्ष्णेये निखिलेन प्रतिष्ठितम् ॥
011a	तस्मात्सत्स्वपि वृद्धेषु कृष्णमर्चाम नेतरान् ।
011c	एवं वक्तुं न चार्हस्त्वं मा तेऽभूद्बुद्धिरीदृशी ॥
012a	ज्ञानवृद्धा मया राजन्बहवः पर्युपासिताः ।
012c	`यस्य राजन्प्रभावज्ञाः पुरा सर्वे च रक्षिताः' ।
012e	तेषां कथयतां शौरेरहं गुणवतो गुणान् ॥
013a	समागतानामश्रौषं बहून्बहुमतान्सताम् ।
013c	कर्माण्यपि च यान्यस्य जन्मप्रभृति धीमतः ॥
014a	बहृशः कथ्यमानानि नरैर्भूयः श्रुतानि मे ।
014c	न केवलं वयं कामाच्चेदिराज जनार्दनम् ॥
015a	न सम्बन्धं पुरस्कृत्य कृतार्थं वा कथञ्चन ।
015c	अर्चामहेऽर्चितं सद्भिर्भुवि भूतसुखावहम् ॥
016a	यशः शौर्यं जयं चास्य विज्ञायार्चां प्रयुञ्ज्महे
016c	न च कश्चिदिहास्माभिः सुबालोप्यपरीक्षितः ॥
017a	गुणैर्वृद्धानतिक्रम्य हरिरर्च्यतमो मतः ।
017c	ज्ञानवृद्धो द्विजातीनां क्षत्रियाणां बलाधिकः ॥
018a	वैश्यानां धान्यधनवाञ्शूद्राणामेव जन्मतः ।
018c	पूज्यतायां च गोविन्दे हेतू द्वावपि संस्थितौ ॥
019a	वेदवेदाङ्गविज्ञानं बलं चाभ्यधिकं तथा ।
019c	नृणां लोके हि कोऽन्योस्ति विशिष्टः केशवादृते ॥
020a	दानं दाक्ष्यं श्रुतं शौर्यं ह्रीः कीर्तिर्बुद्धिरुत्तमा ।
020c	सन्नतिः श्रीर्धृतिस्तुष्टिः पुष्टिश्च नियताऽच्युते ॥
021a	तमिमं लोकसम्पन्नमाचार्यं पितरं गुरुम् ।
021c	अर्घ्यमर्चितमर्चामः सर्वे सङ्क्षन्तुमर्हथ ॥
022a	ऋत्विग्गुरुर्विवाह्यश्च स्नातको नृपतिः प्रियः ।
022c	सर्वमेतद्धृषीकेशस्तस्मादभ्यर्चितोऽच्युतः ॥
023a	कृष्ण एव हि लोकानामुत्पत्तिरपि चाप्ययः ।
023c	कृष्णस्य हि कृते विश्वमिदं भूतं चराचरम् ॥
024a	एष प्रकृतिरव्यक्ता कर्ता चैव सनातनः ।
024c	परश्च सर्वभूतेभ्यस्तस्मात्पूज्यतमोऽच्युतः ॥
025a	बुद्धिर्मनो महद्वायुस्तेजोऽम्भः खं मही च या ।
025c	चतुर्विधं च यद्भूतं सर्वं कृष्णे प्रतिष्ठितम् ॥
026a	आदित्यश्चन्द्रमाश्चैव नक्षत्राणि ग्रहाश्च ये ।
026c	दिशश्च विदिशश्चैव सर्वं कृष्णे प्रतिष्ठितम् ॥
027a	`एष रुद्रश्च सर्वात्मा ब्रह्मा चैव सनातनः ।
027c	अक्षरं क्षररूपेण मानुषत्वमुपागतः' ॥
028a	अग्निहोत्रमुखा वेदा गायत्री च्छन्दसां मुखम् ।
028c	राजा मुखं मनुष्याणां नदीनां सागरो मुखम् ॥
029a	नक्षत्राणां मुखं चन्द्र आदित्यस्तेजसां मुखम् ।
029c	पर्वतानां मुखं मेरुर्गरुडः पततां मुखम् ॥
030a	ऊर्ध्वं तिर्यगधश्चैव यावती जगतो गतिः ।
030c	सदेवकेषु लोकेषु भगवान्केशवो मुखम् ॥
031a	अयं तु पुरुषो बालः शिशुपालो न बुध्यते ।
031c	सर्वत्र सर्वदा कृष्णं तस्मादेवं प्रभाषते ॥
032a	यो हि धर्मं विचिनुयादुत्कृष्टं मतिमान्नरः ।
032c	स वै पश्येद्यथा धर्मं न तथा चेदिराडयम् ॥
033a	सवृद्धबालेष्वथवा पार्थिवेषु महात्मसु ।
033c	को नार्हं मन्यते कृष्णं को वाप्येनं न पूजयेत् ॥
034a	अथैनां दुष्कृतां पूजां शिशुपालो व्यवस्यति ।
034c	दुष्कृतायां यथान्यायं तथाऽयं कर्तुमर्हति ॥ 

इति श्रीमन्महाभारते सभापर्वणि अर्घाहरणपर्वणि एकचत्वारिंशोऽध्यायः ॥ 41 ॥
2-41-25 चतुर्विधं जरायुजादि भौतिकम् ॥
