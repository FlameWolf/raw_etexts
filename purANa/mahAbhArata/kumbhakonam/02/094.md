अध्यायः 094

कर्णप्रलपितम् ॥ 1 ॥ क्रुद्धं भीमं निवार्य युधिष्ठिरस्य धृतराष्ट्रसमीपगमनम् ॥ 2 ॥
	
KK0207094001	कर्ण उवाच 
KK0207094001a	या नः श्रुता मनुष्येषु स्त्रियो रूपेण सम्मताः ।
KK0207094001c	तासामेतादृशं कर्म न कस्याश्चन शुश्रुम ॥
KK0207094002a	क्रोधाविष्टेषु पार्थेषु धार्तराष्ट्रेषु चाप्यति ।
KK0207094002c	द्रौपदी पाण्डुपुत्राणां कृष्णा शान्तिरिहाभवत् ॥
KK0207094003a	अप्लवेऽम्भसि मग्नानामप्रतिष्ठे निमज्जताम् ।
KK0207094003c	पाञ्चाली पाण्डुपुत्राणां नौरेषा पारगाऽभवत् ॥
KK0207094004	वैशम्पायन उवाच 
KK0207094004a	तद्वै श्रुत्वा भीमसेनः कुरुमध्येऽत्यमर्षणः ।
KK0207094004c	स्त्री गतिः पाण्डुपुत्राणामित्युवाच सुदुर्मनाः ॥
KK0207094005	भीम उवाच 
KK0207094005a	त्रीणि ज्योतींषि पुरुष इति वै देवलोऽब्रवीत् ।
KK0207094005c	अपत्यं कर्म विद्या च यतः सृष्टाः प्रजास्ततः ॥
KK0207094006a	अमेध्ये वै गतप्राणे शून्ये ज्ञातिभिरुज्झिते ।
KK0207094006c	देहे त्रितयमेवैतत्पुरुषस्योपयुज्यते ॥
KK0207094007a	तन्नो ज्योतिरभिहतं दाराणामभिमर्शनात् ।
KK0207094007c	धनञ्जय कथं स्वित्स्यादपत्यमभिमृष्टजम् ॥
KK0207094008	अर्जुन उवाच 
KK0207094008a	न चैवोक्ता न चानुक्ता हीनतः परुषा गिरः ।
KK0207094008c	भारत प्रतिजल्पन्ति सदा तूत्तमपूरुषाः ॥
KK0207094009a	स्मरन्ति सुकृतान्येव न वैराणि कृतान्यपि ।
KK0207094009c	सन्तः प्रतिविजानन्तो लब्धसम्भावनाः स्वयम् ॥
KK0207094010	भीम उवाच 
KK0207094010a	इहैवैतानहं सर्वान्हन्मि शत्रून्समागतान् ।
KK0207094010c	अथ निष्क्रम्य राजेन्द्र समूलान्हन्मि भारत ॥
KK0207094011a	किन्नो विवदितेनेह किमुक्तेन च भारत ।
KK0207094011c	अद्यैवैतान्निहन्मीह प्रशाधि पृथिवीमिमाम् ॥
KK0207094012a	इत्युक्त्वा भीमसेनस्तु कनिष्ठैर्भ्रातृभिः सह ।
KK0207094012c	मृगमध्ये यथा सिंहो मुहुर्मुहुरुदैक्षत ॥
KK0207094013a	सान्त्व्यमानो वीक्षमाणः पार्थेनाक्लिष्टकर्मणा ।
KK0207094013c	खिद्यत्येव महाबाहुरन्तर्दाहेन वीर्यवान् ॥
KK0207094014a	क्रुद्धस्य तस्य स्रोतोभ्यः कर्णादिभ्यो नराधिप ।
KK0207094014c	सधूमः सस्फुलिङ्गार्चिः पावकः समजायत ॥
KK0207094015a	भ्रुकुटीकृतदुष्प्रेक्ष्यमभवत्तस्य तन्मुखम् ।
KK0207094015c	युगान्तकाले सम्प्राप्ते कृतान्तस्येव रूपिणः ॥
KK0207094016a	युधिष्ठिरस्तमावार्य बाहुना बाहुशालिनम् ।
KK0207094016c	मैवमित्यब्रवीच्चैनं जोषमास्वेति भारत ॥
KK0207094017a	निवार्य च महाबाहुं कोपसंरक्तलोचनम् ।
KK0207094017c	पितरं समुपातिष्ठद्धृतराष्ट्रं कृताञ्जलिः ॥ 

इति श्रीमन्महाभारते सभापर्वणि द्यूतपर्वणि चतुर्नवतितमोऽध्यायः ॥ 94 ॥

2-94-16 जोषं तूष्णीम् ॥
