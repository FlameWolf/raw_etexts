अध्यायः 060

शर्ववरगर्वितेन बाणासुरेण स्वतनयया उषया सह गूढं रममाणस्य अनिरुद्घस्य कारा गृहप्राषणम् ॥ 1 ॥ नारदाद्विदितपौत्रवृत्तेन कृष्णेन सरामप्रद्युम्नेन बाणं निर्जित्य उषया सह अनिरुद्घानयनम् ॥ 2 ॥

KK0205060001	भीष्म उवाच ॥
KK0205060001a	द्वारकायां ततः कृष्णः स्वदारेषु दिवानिशम् ।
KK0205060001c	सुखं लब्ध्वा महाराज प्रमुमोद महायशाः ॥
KK0205060002a	पौत्रस्य कारणाच्चक्रे विबुधानां प्रियं तदा ।
KK0205060002c	सावसवैः सुरैः सर्वैर्दुष्करं भरतर्षभ ॥
KK0205060003a	बाणो नामाऽभवद्राजा बलेर्ज्येष्ठसुतो बली ।
KK0205060003c	वीर्यवान्भरतश्रेष्ठ स च बाहुसहस्रवान् ॥
KK0205060004a	ततस्तेपे तपस्तीव्रं सत्वेन मनसा नृप ।
KK0205060004c	रुद्रमाराधयामास स च बाणः समा बहु ॥
KK0205060005a	तस्मै बहुवरा दत्ताः शङ्करेण महात्मना ।
KK0205060005c	तांश्च लब्ध्वा वरान्बाणो दुर्लभानसुरैर्भुवि ॥
KK0205060006a	स शोणितपुरे राज्यं चकाराप्रतिमो बली ।
KK0205060006c	त्रासिताश्च सुराः सर्वे तेन बाणेन पाण्डव ॥
KK0205060007a	विजित्य विबुधान्सेन्द्रान्बाणः संवत्सरान्बहून् ।
KK0205060007c	अशासत महद्राज्यं कुबेर इव भारत ॥
KK0205060008a	ततो राजन्नुषा नाम बाणस्य दुहिता यथा ।
KK0205060008c	येनोपायेन कौन्तेय अनिरुद्धो महाद्युतिः ॥
KK0205060009a	प्राद्युम्निस्तामुषां प्राप्य प्रच्छन्नः प्रमुमोद ह ।
KK0205060009c	अथ बाणो महातेजास्तदा तत्र युधिष्ठिर ॥
KK0205060010a	तं गृह्यनिलयं ज्ञात्वा प्राद्युम्निं सुतया तदा ।
KK0205060010c	गृहीत्वा कारयामास वस्तुं कारागृहे बलात् ॥
KK0205060011a	स कुमारः सुखार्होऽथ तदा दुःखसमन्वितः ।
KK0205060011c	बामेन घातितो राजन्ननिरुद्धो मुमोह च ॥
KK0205060012a	एतस्मिन्नेव काले तु नारदो मुनिपुङ्गवः ।
KK0205060012c	द्वारकां प्राप्य कौन्तेय कृष्णं दृष्ट्वा वचोऽब्रवीत् ॥
KK0205060013a	कृष्ण कृष्ण महाबाहो यदूनां कीर्तिवर्धन ।
KK0205060013c	पौत्रस्ते बाध्यमानोऽत्र बाणेनामिततेजसा ॥
KK0205060014a	कृच्छ्रं प्राप्तोऽनिरुद्धो वै शेते कारागृहे सदा ।
KK0205060014c	एतदुक्त्वा सुरर्षिर्वै बाणस्याथ पुरं ययौ ॥
KK0205060015a	नारदस्य वचः श्रुत्वा ततो राजञ्जनार्दनः ।
KK0205060015c	आहूय बलदेवं हि प्रद्युम्नं च महाद्युतिम् ॥
KK0205060016a	आरुरोह गरुत्मन्तं ताभ्यां सह जनार्दनः ।
KK0205060016c	ततः सुपर्णमारुह्य जयाय भरतर्षभ ॥
KK0205060017a	जग्मुः क्रुधा महावीर्या बाणस्य नगरं प्रति ।
KK0205060017c	अथासाद्य महाराज तत्पुरं ददृशुश्च ते ॥
KK0205060018a	ताम्रप्राकारसङ्गुप्तां हेमप्रासादसङ्कुलाम् ।
KK0205060018c	दृष्ट्वा मुदा युताः सर्वे विस्मयं परमं ययुः ॥
KK0205060019a	तथा बाणपुरस्यासन्द्वारस्था देवताः सदा ।
KK0205060019c	महेश्वरो गुहश्चैव भद्रकाली विनायकः ॥
KK0205060020a	अथ कृष्णो बलाज्जित्वा द्वारपालान्युधिष्ठिर ।
KK0205060020c	सुसङ्क्रुद्धो महातेजाः शङ्खचक्रगदासिभृत् ॥
KK0205060021a	आससादोत्तरद्वारं शङ्करेणाभिरक्षितम् ।
KK0205060021c	तत्र तस्थौ महातेजाः शूलपाणिर्महेश्वरः ॥
KK0205060022a	पिनाकं सशरं गृह्य बाणस्य हितकाम्यया ।
KK0205060022c	ज्ञात्वा तमागतं कृष्णं व्यादितास्यमिवान्तकम् ॥
KK0205060023a	ततस्तौ चक्रतुर्युद्धं वासुदेवमहेश्वरौ ।
KK0205060023c	तद्युद्धमभवद्घोरमचिन्त्यं रोमहर्षणम् ॥
KK0205060024a	अन्योन्यं तौ ततक्षाते अन्योन्यजयकाङ्क्षिणौ ।
KK0205060024c	दिव्यान्यस्त्राणि तौ देवौ क्रुद्धौ मुमुचतुस्तदा ॥
KK0205060025a	ततः कृष्णो रणं कृत्वा मुहूर्तं शूलपाणिना ।
KK0205060025c	विजित्य तं महादेवं ततो युद्धे जनार्दनः ।
KK0205060025e	अन्यांश्च जित्वा द्वारस्थान्प्रविवेश पुरोत्तमम् ॥
KK0205060026a	प्रविश्य बाणमासाद्य स तत्राथ जनार्दनः ।
KK0205060026c	चक्रे युद्धं महाक्रुद्धस्तेन बाणेन पाण्डवः ॥
KK0205060027a	बाणोऽपि सर्वशस्त्राणि शितानि भरतर्षभ ।
KK0205060027c	सुसङ्क्रुद्धस्तदा युद्धे पातयामास केशवे ॥
KK0205060028a	पुनरुद्यम्य शस्त्राणि सहस्रं सर्वबाहुभिः ।
KK0205060028c	मुमोच बाणः सङ्क्रुद्धः कृष्णं प्रति रणाजिरे ॥
KK0205060029a	ततः कृष्णस्तदा कृत्त्वा तानि सर्वाणि भारत ।
KK0205060029c	कृत्त्वा मुहूर्तं बाणेन युद्धं राजन्नगोक्षजः ॥
KK0205060030a	चक्रमुद्यम्य रोषाद्वै दिव्यं शस्त्रोत्तमं ततः ।
KK0205060030c	सहस्रबाहूंश्चिच्छेद बाणस्यामिततेजसः ॥
KK0205060031a	ततो बाणो महाराज कृष्णेन भृशपीडितः ।
KK0205060031c	भिन्नबाहुः पपाताशु विशाख इव पादपः ॥
KK0205060032a	स पातयित्वा बाणैस्तं बाणं कृष्णस्त्वरान्वितः ।
KK0205060032c	प्राद्युम्निं मोचयामास क्षिप्रं राजगृहात्तदा ॥
KK0205060033a	मोक्षयित्वाऽथ गोविन्दः प्राद्युम्निं सह भार्यया ।
KK0205060033c	बाणस्य सर्वरत्नानि असङ्ख्यानि जहार सः ॥
KK0205060034a	गोधनानि च सर्वस्वं स बाणस्यालये बलात् ।
KK0205060034c	जहार च हृषीकेशो यदूनां कुलवर्धनः ॥
KK0205060035a	ततः स सर्वरत्नानि चाहृत्य मधुसूदनः ।
KK0205060035c	क्षिप्रमारोपयाञ्चक्रे सर्वस्वं गरुडोपरि ॥
KK0205060036a	त्वरयाऽथ स कौन्तेय बलदेवं महाबलम् ।
KK0205060036c	प्रादुम्निं च महावीर्यमनिरुद्धं महाद्युतिम् ॥
KK0205060037a	उषां च सुन्दरीं राजन्भृत्यदारगणैः सह ।
KK0205060037c	सर्वानेतान्समारोप्य गरुडोपरि वीर्यवान् ॥
KK0205060038a	मुदा युक्तो महातेजाः पीताम्बरधरो बली ।
KK0205060038c	दिव्याभरणचित्राङ्गः शङ्कचक्रगदासिभृत् । 
KK0205060038e	आरुरोह गरुत्मन्तमुदयं भास्करो यथा ॥ ॥

इति श्रीमन्महाभारते सभापर्वणि अर्घाहरणपर्वणि षष्टितमोऽध्यायः ॥ 60 ॥
