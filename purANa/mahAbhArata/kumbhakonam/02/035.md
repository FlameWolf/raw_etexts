अध्यायः 035

नकुलस्य पश्चिमदिग्विजयः ॥ 1 ॥

KK0203035001	वैशम्पायन उवाच 
KK0203035001a	नकुलस्य तु वक्ष्यामि कर्माणि विजयं तथा ।
KK0203035001c	वासुदेवजितामाशां यथाऽसावजयत्प्रभुः ॥
KK0203035002a	निर्याय खाण्डवप्रस्थात्प्रतीचीमभितो दिशम् ।
KK0203035002c	उद्दिश्य मतिमान्प्रायान्महत्या सेनया सह ॥
KK0203035003a	सिंहनादेन महता योधानां गर्जितेन च ।
KK0203035003c	रथनेमिनिनादैश्च कम्पयन्वसुधामिमाम् ॥
KK0203035004a	ततो बहु धनं रम्यं गवाढ्यं धनधान्यवत् ।
KK0203035004c	कार्तिकेयस्य दयितं रोहीतकमुपाद्रवत्  ॥
KK0203035005a	तत्र युद्धं महच्चासीच्छूरैर्मत्तमयूरकैः ।
KK0203035005c	मरुभूमिं स कार्त्स्न्येन तथैव बहुधान्यकम् ॥
KK0203035006a	शैरीषकं महेत्थं च वशे चक्रे महाद्युतिः ।
KK0203035006c	आक्रोशं चैव राजर्षि तेन युद्धमभून्महत् ॥
KK0203035007a	तान्दशार्णान्स जित्वा च प्रतस्थे पाण्डुनन्दनः ।
KK0203035007c	शिबींस्त्रिगर्तानम्बष्ठान्मालवान्पञ्च कर्पटान् ॥
KK0203035008a	तथा मध्यमकेयांश्च वाटधानान्द्विजानथ ।
KK0203035008c	पुनश्च परिवृत्याथ पुष्करारण्यवासिनः ॥
KK0203035009a	गणानुत्सवसङ्केतान्व्यजयत्पुरुषर्षभः ।
KK0203035009c	सिन्धुकूलाश्रिता ये च ग्रामणीया महाबलाः ॥
KK0203035010a	शूद्राभीरगणाश्चैव ये चाश्रित्य सरस्वतीम् ।
KK0203035010c	वर्तयन्ति च ये मत्स्यैर्ये च पर्वतवासिनः ॥
KK0203035011a	कृत्स्नं पञ्चनन्दं चैव तथैवामरपर्वतम् ।
KK0203035011c	उत्तरज्योतिषं चैव तथा दिव्यकटं पुरम् ॥
KK0203035012a	द्वारपालं च तरसा वशे चक्रे महाद्युतिः ।
KK0203035012c	रामठान्हारहूणांश्च प्रतीच्याश्चैव ये नृपाः ॥
KK0203035013a	तान्सर्वान्स वशे चक्रे शासनादेव पाण्डवः ।
KK0203035013c	तत्रस्थः प्रेषयामास वासुदेवाय भारत ॥
KK0203035014a	स चास्य गतभी राजन्प्रतिजग्राह शासनम् ।
KK0203035014c	ततः शाकलमभ्येत्य मद्राणां पुटभेदनम् ॥
KK0203035015a	मातुलं प्रीतिपूर्वेण शल्यं चक्रे वशे बली ।
KK0203035015c	स तेन सत्कृतो राज्ञा सत्कारार्हो विशाम्पते ॥
KK0203035016a	रत्नानि भूरीण्यादाय सम्प्रतस्थे युधाम्पतिः ।
KK0203035016c	ततः सागरकुक्षिस्थान्म्लेच्छान्परमदारुणान् ॥
KK0203035017a	पह्लवान्बर्बरांश्चैव किरातान्यवनाञ्शकान् ।
KK0203035017c	ततो रत्नान्युपादाय वशे कृत्वा च पार्थिवान् ।
KK0203035017e	न्यवर्तत कुरुश्रेष्ठो नकुलश्चित्रमार्गवित् ॥
KK0203035018a	करभाणां सहस्राणि कोशं तस्य महात्मनः ।
KK0203035018c	ऊहुर्दश महाराज कृच्छ्रादिव महाधनम् ॥
KK0203035019a	इन्द्रप्रस्थगतं वीरमभ्येत्य स युधिष्ठिरम् ।
KK0203035019c	ततो माद्रीसुतः श्रीमान्धनं तस्मै न्यवेदयत् ॥
KK0203035020a	एवं विजित्य नकुलो दिशं वरुणपालिताम् ।
KK0203035020c	प्रतीचीं वासुदेवेन निर्जितां भरतर्षभ ॥ 

इति श्रीमन्महाभारते सभापर्वणि दिग्विजयपर्वणि पञ्चत्रिंशोऽध्यायः ॥ 35 ॥
