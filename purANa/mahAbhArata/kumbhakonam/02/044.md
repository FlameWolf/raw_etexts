अध्यायः 044

मधुकैटभवधकथनम् ॥ 1 ॥

KK0205044001	भीष्म उवाच 
KK0205044001a	अव्यक्तो व्यक्तलिङ्गस्थो य एव भगवान्प्रभुः ।
KK0205044001c	नरनारायणो भूत्वा हरिरासीद्युधिष्ठिर ॥
KK0205044002a	ब्रह्मा च शक्रः सूर्यश्च धर्मश्चैव सनातनः ।
KK0205044002c	बहुशः सर्वभूतात्मा प्रादुर्भवति कार्यतः ।
KK0205044002e	प्रादुर्भावांस्तु वक्ष्यामि दिव्यान्देवगणैर्युतान् ।
KK0205044003a	सुप्त्वा युगसहस्रं स प्रादुर्भवति कार्यवान् ।
KK0205044003c	अनेकबहुसाहस्रैर्देवदेवो जगत्पतिः ॥
KK0205044004a	ब्रह्माणं कपिलं चैव परमेष्ठिं तथैव च ।
KK0205044004c	देवान्सप्तर्षिभिश्चैव शङ्करं च महायशाः ॥
KK0205044005a	सनत्कुमारं भगवान्मनुं चैव प्रजापतिम् ।
KK0205044005c	पुरा चक्रे च देवादिः प्रदीप्ताग्निसमप्रभः ॥
KK0205044006a	येन चार्णवमध्यस्थौ नष्टेस्थावरजङ्गमे ।
KK0205044006c	नष्टदेवासुरवरे प्रनष्टोरगराक्षसे ॥
KK0205044007a	योद्धुकामौ सुदुर्धर्षौ भ्रातरौ मधुकैठभौ ।
KK0205044007c	हतौ भगवता तेन ततो दत्त्वा वरं परम् ॥
KK0205044008a	भूमिं बद्ध्वा कृतौ पूर्वावजेयौ द्वौ महाऽसुरौ ।
KK0205044008c	तौ कर्णमलसम्भूतौ विष्णोस्तस्य महात्मनः ॥
KK0205044009a	महार्णवे प्रस्वपतः शैलराजसमौ स्थितौ ।
KK0205044009c	तौ विवेश स्वयं वायुर्ब्रह्मणा साधु चोदितः ॥
KK0205044010a	तौ दिवं छादयित्वा तु ववृधाते महाऽसुरौ ।
KK0205044010c	वायुप्रमाणौ तौ दृष्ट्वा ब्रह्मा पर्यमृशच्छनैः ॥
KK0205044011a	एकं मृदुतरं वेत्ति कठिनं वेत्ति चापरम् ।
KK0205044011c	नामनी तु तयोश्चक्रे सविता सलिलोद्भवः ॥
KK0205044012a	मृदुस्त्वयं मधुर्नाम कठिनः कैठभः स्वयम् ।
KK0205044012c	तौ दैत्यौ कृतनामानौ चेरतुर्बलगर्वितौ ॥
KK0205044013a	तौ पुराऽथ दिवं सर्वां प्राप्तौ राजन्महासुरौ ।
KK0205044013c	प्रच्छाद्याथ दिवं सर्वां चेरतुर्मधुकैठभौ ॥
KK0205044014a	सर्वमेकार्णवं लोकं योद्धुकामौ सुनिर्भयौ ।
KK0205044014c	तौ गतावसुरौ दृष्ट्वा ब्रह्मा लोकपितामहः ॥
KK0205044015a	एकार्णवाम्बुनिचये तत्रैवान्तरधीयत ।
KK0205044015c	स पद्मात्पद्मनाभस्य नाभिदेशात्समुत्थितात् ॥
KK0205044016a	आससाद स्वयं जन्म तत्पङ्कजमपङ्कजम् ।
KK0205044016c	पूजयामास वसतिं ब्रह्मा लोकपितामहः ॥
KK0205044017a	तावुभौ जलगर्भस्थौ नारायणचतुर्मुखौ ।
KK0205044017c	बहून्वर्षायुतानप्सु शयानौ न च कम्पितौ ॥
KK0205044018a	अथ दीर्घस्य कालस्य तावुभौ मधुकैठभौ ।
KK0205044018c	आजग्मतुस्तौ तं देशं यत्र ब्रह्मा व्यवस्थितः ॥
KK0205044019a	तौ दृष्ट्वा लोकनाथस्तु रोषात्संरक्तलोचनः ।
KK0205044019c	उत्पपाताथ शयनात्पद्मनाभो महाद्युतिः ॥
KK0205044020a	तद्युद्धमभवद्घोरं तयोस्तस्य च भारत ।
KK0205044020c	एकार्णवे तदा घोरे त्रैलोक्ये जलतां गते ॥
KK0205044021a	तदभूत्तुमुलं युद्धं वर्षसङ्ख्यासहस्रशः ।
KK0205044021c	न च तावसुरौ युद्धे तदा श्रममवापतुः ॥
KK0205044022a	अथ दीर्घस्य कालस्य तौ दैत्यौ युद्धदुर्मदौ ।
KK0205044022c	ऊचतुः प्रीतमनसौ देवं नारायणं प्रभुम् ॥
KK0205044023a	प्रीतौ स्वस्तव युद्धेन श्लाघ्यस्त्वं मृत्युरावयोः ।
KK0205044023c	आवां जहि न यत्रोर्वा सलिलेन परिप्लुता ॥
KK0205044024a	हतौ च तव पुत्रत्वं प्राप्नुयाव सुरोत्तम ।
KK0205044024c	यो ह्यावां युधि निर्जेता तस्यावां विहितौ सुतौ ॥
KK0205044025a	तयोस्तु वचनं श्रुत्वा तदा नारायणः प्रभुः ।
KK0205044025c	तौ प्रहस्य मृधे दैत्यौ दोर्भ्यां च समपीडयत् ॥
KK0205044026a	ऊरुभ्यां निधनं चक्रे तावुभौ मधुकैठभौ ।
KK0205044026c	तौ हतौ चाप्लुतौ तोये वपुर्भ्यामेकतां गतौ ॥
KK0205044027a	मेदो मुमुचतुर्दैत्यौ मज्जमानौ जलोर्मिभिः ।
KK0205044027c	मेदसा तज्जलं व्याप्तं ताभ्यामन्तर्दधे तदा ॥
KK0205044028a	नारायणश्च भगवानसृजद्विविधाः प्रजाः ।
KK0205044028c	दैत्ययोर्मेदसा छन्ना सर्वा राजन्वसुन्धरा ॥
KK0205044029a	तदाप्रभृति कौन्तेय मेदिनीति स्मृता मही ।
KK0205044029c	प्रभावात्पद्मनाभस्य शाश्वती च कृता नृणाम् ॥ 

इति श्रीमन्महाभारते सभापर्वणि अर्घाहरणपर्वणि चतुश्चत्वारिंशोऽध्यायः ॥ 44 ॥
