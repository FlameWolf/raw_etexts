अध्यायः 032

दक्षिणदिग्विजये शूरसेनादीञ्जितवतः सहदेवस्य माहिष्मत्यां नीलेन सह युद्धम् ॥ 1 ॥ नोलस्य अग्निसाहाय्यकरणकारणकथनम् ॥ 2 ॥ सहदेवस्तुत्या तुष्टस्याग्नेराज्ञया नीलेनार्चितस्य सहदेवस्य विभीषणात्करग् रहणार्थं घटोत्कचप्रेषणम् ॥ 3 ॥

KK0203032001	वैशम्पायन उवाच 
KK0203032001a	तथैव सहदेवोऽपि धर्मराजेन पूजितः ।
KK0203032001c	महत्या सेनया राजन्प्रययौ दक्षिणां दिशम् ॥
KK0203032002a	स शूरसेनान्कार्त्स्न्येन पूर्वमेवाजयत्प्रभुः ।
KK0203032002c	मत्स्यराजं च कौरव्यो वशे चक्रे बलाद्बली ॥
KK0203032003a	अधिराजाधिपं चैव दन्तवक्त्रं महाबलम् ।
KK0203032003c	जिगाय करदं चैव कृत्वा राज्ये न्यवेशयत् ॥
KK0203032004a	सुकुमारं वशे चक्रे सुमित्रं च नराधिपम् ।
KK0203032004c	तथैवापरमत्स्यांश्च व्यजयत्स पटच्चरान् ॥
KK0203032005a	निषादभूमिं गोशृङ्गं पर्वतप्रवरं तथा ।
KK0203032005c	तरसैवाजयद्धीमाञ्श्रेणिमन्तं च पार्थिवम् ॥
KK0203032006a	नरराष्ट्रं च निर्जित्य कुन्तिभोजमुपाद्रवत् ।
KK0203032006c	प्रीतिपूर्वं च तस्यासौ प्रतिजग्राह शासनम् ॥
KK0203032007a	ततश्चर्मण्वतीकूले जम्भकस्यात्मजं नृपम् ।
KK0203032007c	ददर्श वासुदेवेन शेषितं पूर्ववैरिणा ॥
KK0203032008a	चक्रे तेन स सङ्ग्रामं सहदेवेन भारत ।
KK0203032008c	स तमाजौ विनिर्जित्य दक्षिणाभिमुखो ययौ ॥
KK0203032009a	सेकानपरसेकांश्च व्यजयत्सुमहाबलः ।
KK0203032009c	करं तेभ्य उपादाय रत्नानि विविधानि च ॥ 
KK0203032009e	ततस्तेनैव सहितो नर्मदामभितो ययौ ।`
KK0203032010a	भगदत्तं महाबाहुं क्षत्रियं नरकात्मजम् ।
KK0203032010c	अर्जुनाय करं दत्तं श्रुत्वा तत्र न्यवर्तत' ॥
KK0203032011a	विन्दानुविन्दावावन्त्यौ सैन्येन महतावृतौ ।
KK0203032011c	जिगाय समरे वीरावाश्विनेयः प्रतापवान् ॥
KK0203032012a	ततो रत्नान्युपादाय पुरं भोजकटं ययौ ।
KK0203032012c	तत्र युद्धमभूद्राजन्दिवसद्वयमच्युत ॥
KK0203032013a	स विजित्य दुराधर्षं भीष्मकं माद्रिनन्दनः ।
KK0203032013c	कोसलाधिपतिं चैव तथा वेणातटाधिपम् ॥
KK0203032014a	कान्तारकांश्च समरे तथा प्राकोटकान्नृपान् ।
KK0203032014c	नाटकेयांश्च समरे तथा हेरम्बकान्युधि ॥
KK0203032015a	मारुधं च विनिर्जित्य रम्यग्राममथो बलात् ।
KK0203032015c	नाचीनानर्बुकांश्चैव राजानश्च महाबलः ॥
KK0203032016a	तांस्तानाटविकान्सर्वानजयत्पाण्डुनन्दनः ।
KK0203032016c	नाताधिपं च नृपतिं वशे चक्रे महाबलः ॥
KK0203032017a	पुलिन्दांश्च रणे जित्वा ययौ दक्षिणतः पुरः ।
KK0203032017c	युयुधे पाण्ड्यराजेन दिवसं नकुलानुजः ॥
KK0203032018a	तं जित्वा स महाबाहुः प्रययौ दक्षिणापथम् ।
KK0203032018c	गुहामासादयामास किष्किन्धां लोकविश्रुताम् ॥
KK0203032019a	`पुरा वानरराजेन वालिना चाभिरक्षिताम् ।
KK0203032019c	ततः कोसलराजस्य रामस्यैवानुगेन च ।
KK0203032019e	सुग्रीवेणाभिगुप्तां तां प्रविष्टस्तमथाह्वयत्' ॥
KK0203032020a	तत्र वानरराजाभ्यां मैन्देन द्विविदेन च ।
KK0203032020c	युयुधे दिवसान्सप्त न च तौ विकृतिं गतौ ॥
KK0203032021a	ततस्तुष्टौ महात्मानौ सहदेवाय वानरौ ।
KK0203032021c	ऊचतुश्चैव संहृष्टौ प्रीतिपूर्वमिदं वचः ॥
KK0203032022a	गच्छ पाण्डवशार्दूल रत्नान्यादाय सर्वशः ।
KK0203032022c	अविघ्नमस्तु कार्याय धर्मराजाय धीमते ॥
KK0203032023a	ततो रत्नान्युपादाय पुरीं माहिष्मतीं ययौ ॥
KK0203032023c	तत्र नीलेन राज्ञा स चक्रे युद्धं नरर्षभः ॥
KK0203032024a	पाण्डवः परवीरघ्नः सहदेवः प्रतापवान् ॥
KK0203032024c	ततोऽस्य सुमहद्युद्धमासीद्भीरुभयङ्करम् ॥
KK0203032025a	सैन्यक्षयकरं चैव प्राणानां संशयावहम् ।
KK0203032025c	चक्रे तस्य हि साहाय्यं भगवान्हव्यवाहनः ॥
KK0203032026a	ततो रथा हया नागाः पुरुषाः कवचानि च ।
KK0203032026c	प्रदीप्तानि व्यदृश्यन्त सहदेवबले तदा ॥
KK0203032027a	ततः सुसम्भ्रान्तमना बभूव कुरुनन्दनः ।
KK0203032027c	नोत्तरं प्रतिवक्तुं च शक्तोऽभूज्जनमेजय ॥
KK0203032028	जनमेजय उवाच 
KK0203032028a	किमर्थं भगवान्वह्निः प्रत्यमित्रोऽभवद्युधि ।
KK0203032028c	सहदेवस्य यज्ञार्थं घटमानस्य वै द्विज ॥
KK0203032029	वैशम्पायन उवाच 
KK0203032029a	तत्र माहिष्मतीवासी भगवान्हव्यवाहनः ।
KK0203032029c	श्रूयते हि गृहीतो वै पुरस्तात्पारदारिकः ॥
KK0203032030a	नीलस्य राज्ञो दुहिता बभूवतातीव शोभना ।
KK0203032030c	साऽग्निहोत्रमुपातिष्ठद्बोधनाय पितुः सदा ॥
KK0203032031a	व्यजनैर्धूयमानोऽपि तावत्प्रज्वलते न सः ॥
KK0203032031c	यावच्चारुपुटौष्ठेन वायुना न विधूयते ॥
KK0203032032a	ततः स भगवानग्निश्चकमे तां सुदर्शनाम् ।
KK0203032032c	नीलस्य राज्ञः सर्वेषामुपनीतश्च सोऽभवत् ॥
KK0203032033a	ततो ब्राह्मणरूपेण रममाणो यदृच्छया ॥
KK0203032033c	चकमे तां वरारोहां कन्यामुत्पललोचनाम् ॥
KK0203032033e	तं तु राजा यथाशास्त्रमशासद्धार्मिकस्तदा ॥
KK0203032034a	प्रजज्वाल ततः कोपाद्भगवान्हव्यवाहनः ।
KK0203032034c	तं दृष्ट्वा विस्मितो राजा जगाम शिरसाऽवनिम् ॥
KK0203032035a	ततः कालेन तां कन्यां तथैव हि तदा नृपः ।
KK0203032035c	प्रददौ विप्ररूपाय वह्रये शिरसा नतः ॥
KK0203032036a	प्रतिगृह्य च तां सुभ्रूं नीलराज्ञः सुतां तदा ।
KK0203032036c	चक्रे प्रसादं भगवांस्तस्य राज्ञो विभावसुः ॥
KK0203032037a	वरेण च्छन्दयामास तं नृपं स्विष्टकृत्तमः ।
KK0203032037c	अभयं च स जग्राह स्वसैन्ये वै महीपतिः ॥
KK0203032038a	ततः प्रभृति ये केचिदज्ञानात्तां पुरीं नृपाः ।
KK0203032038c	जिगीषन्ति बलाद्राजंस्ते दह्यन्ते स्म वह्निना ॥
KK0203032039a	तस्यां पुर्यां तदा चैव माहिष्मत्यां कुरूद्वह ।
KK0203032039c	बभूवुरनतिग्राह्या योषितश्छन्दतः किल ॥
KK0203032040a	एवमग्निर्वरं प्रादात्स्त्रीणामप्रतिवारणे ।
KK0203032040c	स्वैरिण्यस्तत्र च राजानस्तत्पुरं भरतर्षभ ।
KK0203032041a	वर्जयन्ति च राजानस्तत्पुरं भरतर्षभ ।
KK0203032041c	भयादग्नेर्महाराज तदाप्रभृति सर्वदा ॥
KK0203032042a	सहदेवस्तु धर्मात्मा सैन्यं दृष्ट्वा भयार्दितम् ।
KK0203032042c	परीतमग्निना राजन्नाकम्पत यथाऽचलः ।
KK0203032042e	उपस्पृश्य शुचिर्भूत्वा सोऽब्रवीत्पावकं ततः ॥
KK0203032043	सहदेव उवाच 
KK0203032043a	त्वदर्थोऽयं समारम्भः कृष्णवर्त्मन्नमोस्तु ते ।
KK0203032043c	मुखं त्वमसि देवानां यज्ञस्त्वमसि पावक ॥
KK0203032044a	पावनात्पावकश्चासि वहनाद्धव्यवाहनः ।
KK0203032044c	वेदास्त्वदर्थं जाता वै जातवेदास्ततो ह्यसि ॥
KK0203032045a	चित्रभानुः सुरेशश्च अनलस्त्वं विभावसो ।
KK0203032045c	स्वर्गद्वारस्पृशश्चासि हुताशो ज्वलनः शिखी ॥
KK0203032046a	वैश्वानरस्त्वं पिङ्गेशः प्लवङ्गो भूरितेजसः ।
KK0203032046c	कुमारसूस्त्वं भगवान्रुद्रगर्भो हिरण्यकृत् ॥
KK0203032047a	अग्निर्ददातु मे तेजो वायुः प्राणं ददातु मे ।
KK0203032047c	पृथिवी बलमादध्याच्छिवं चापो दिशन्तु मे ॥
KK0203032048a	अपां गर्भ महासत्व जातवेदः सुरेश्वर ।
KK0203032048c	देवानां मुखमग्ने त्वं सत्येन विपुनीहि माम् ॥
KK0203032049a	ऋषिभिर्ब्राह्मणैश्चैव दैवतैरसुरैरपि ।
KK0203032049c	नित्यं सुहुत यज्ञेषु सत्येन विपुनीहि माम् ॥
KK0203032050a	धूमकेतुः शिखी च त्वं पापहाऽनिलसम्भवः ।
KK0203032050c	सर्वप्राणिषु नित्यस्थः सत्येन विपुनीहि माम् ॥
KK0203032051a	एवं स्तुतोऽसि भगवन्प्रीतेन शुचिना मया ।
KK0203032051c	तुष्टिं पुष्टिं श्रुतं चैव प्रीति चाग्ने प्रयच्छ मे ॥
KK0203032052	वैशम्पायन उवाच 
KK0203032052a	इत्येवं मन्त्रमाग्नेयं पठन्यो जुहुयाद्विभुम् ।
KK0203032052c	ऋद्धिमान्सततं दान्तः सर्वपापैः प्रमुच्यते ॥
KK0203032053	सहदेव उवाच 
KK0203032053a	यज्ञविघ्नमिमं कर्तुं नार्हस्त्वं यज्ञवाहन ।
KK0203032053c	एवमुक्त्वा तु माद्रेयः कुशैरास्तीर्य मेदिनीम् ॥
KK0203032054a	विधिवत्पुरुषव्याघ्रः पावकं प्रत्युपाविशत् ।
KK0203032054c	प्रमुखे तस्य सैन्यस्य भीतोद्विग्नस्य भारत ॥
KK0203032055a	न चैनमत्यगाद्वह्निर्वेलामिव महोदधिः ।
KK0203032055c	तमुपेत्य शनैर्वह्निरुवाच कुरुनन्दनम् ॥
KK0203032056a	सहदेवं नृणां देवं सान्त्वपूर्वमिदं वचः ।
KK0203032056c	उत्तिष्ठोत्तिष्ठ कौरव्य जिज्ञासेयं कृता मया ॥
KK0203032057a	वेद्मि सर्वमभिप्रायं तव धर्मसुतस्य च ।
KK0203032057c	मया तु रक्षितव्या पूरियं भरतसत्तम ॥
KK0203032058a	यावद्राज्ञो हि नीलस्य कुले वंशधरा इति ।
KK0203032058c	ईप्सितं तु करिष्यामि मनसस्तव पाण्डव ॥
KK0203032059a	तत उत्थाय हृष्टात्मा प्राञ्जलिः शिरसा नतः ।
KK0203032059c	पूजयामास माद्रेयः पावकं भरतर्षभ ॥
KK0203032060a	पावके विनिवृत्ते तु नीलो राजाऽभ्यगात्तदा ।
KK0203032060c	पावकस्याज्ञया चैनमर्चयामास पार्थिवः ॥
KK0203032061a	सत्कारेण नरव्याघ्रं सहदेवं युधाम्पतिम् ।
KK0203032061c	प्रतिगृह्य च तां पूजां करे च विनिवेश्य च ॥
KK0203032062a	माद्रीसुतस्ततः प्रायाद्विजयी दक्षिणां दिशम् ।
KK0203032062c	त्रैपुरं स वशे कृत्वा राजानममितौजसम् ॥
KK0203032063a	निजग्राह महाबाहुस्तरसा पौरवेश्वरम् ।
KK0203032063c	आकृतिं कौशिकाचार्यं यत्नेन महता ततः ॥
KK0203032064a	वशे चक्रे महाबाहुः सुराष्ट्राधिपतिं तदा ।
KK0203032064c	सुराष्ट्रविषयस्थश्च प्रेषयामास रुक्मिणे ॥
KK0203032065a	राज्ञे भोजकटस्थाय महामात्राय धीमते ।
KK0203032065c	भीष्मकाय स धर्मात्मा साक्षादिन्द्रसखाय वै ॥
KK0203032066a	च चास्य प्रतिजग्राह ससुतः शासनं तदा ।
KK0203032066c	प्रीतिपूर्वं महाराज वासुदेवमवेक्ष्य च ॥
KK0203032067a	ततः स रत्नान्यादाय पुनः प्रायाद्युधाम्पतिः ।
KK0203032067c	ततः शूर्पारकं चैव तालाकटमथापि च ॥
KK0203032068a	वशे चक्रे महातेजा दण्डकांश्च महाबलः ।
KK0203032068c	सागरद्वीपवासांश्च नृपतीन्म्लेच्छयोनिजान् ॥
KK0203032069a	निषादान्पुरुषादांश्च कर्णप्रावरणानपि ।
KK0203032069c	ये च कालमुखा नाम नरराक्षसयोनयः ॥
KK0203032070a	कृत्स्नं कोलगिरिं चैव सुरभीपट्टनं तथा ।
KK0203032070c	द्वीपं ताम्राह्वयं चैव पर्वतं रामकं तथा ॥
KK0203032071a	तिमिङ्गिलं च स नृपं वशे कृत्वा महामतिः ।
KK0203032071c	एकपादांश्च पुरुषान्केरलान्वनवासिनः ॥
KK0203032072a	नगरीं सञ्जयन्तीं च पाषण्डं करहाटकम् ।
KK0203032072c	दूतैरेव वशे चक्रे करं चैनानदापयत् ॥
KK0203032073a	पाण्ड्यांश्च द्रविडांश्चैव सहितांश्चोड्रकेरलैः ।
KK0203032073c	अन्ध्रांस्तालवनांश्चैव कलिङ्गानुष्ट्रकर्णिकान् ॥
KK0203032074a	आटवीं च पुरीं रम्यां यवनानां पुरं तथा ।
KK0203032074c	दूतैरेव वशे चक्रे करं चैनानदापयत् ॥
KK0203032075a	`ताम्रपर्णी ततो गत्वा कन्यातीर्थमतीत्य च ।
KK0203032075c	दक्षिणां च दिशं सर्वा विजित्य कुरुनन्दनः ॥
KK0203032076a	उत्तरं तीरमासाद्य सागरस्योर्मिमालिनः ।
KK0203032076c	चिन्तयामास कौन्तेयो भ्रातुः पुत्रं घटोत्कचम् ॥
KK0203032077a	ततश्चिन्तितमात्रस्तु राक्षसः प्रत्यदृश्यत ।
KK0203032077c	तं मेरुशिखराकारमागतं पाण्डुनन्दनः ॥
KK0203032078a	भृगुकच्छात्ततो धीमान्साम्नैवामित्रकर्शनः ।
KK0203032078c	आगम्यतामिति प्राह धर्मराजस्य शासनात् ॥
KK0203032079a	स राक्षसपरीवारस्तं प्रणम्याशु संस्थितः ।
KK0203032079c	घटोत्कचं महात्मानं राक्षसं घोरदर्शनम् ॥
KK0203032080a	तत्रस्थः प्रेषयामास पौलस्त्याय महात्मने' ।
KK0203032080c	बिभीषणाय धर्मात्मा प्रीतिपूर्वमरिन्दमः ॥
KK0203032081a	स चास्य प्रतिजग्राह शासनं प्रीतिपूर्वकम् ।
KK0203032081c	तच्च कृष्णकृतं धीमानभ्यमन्यत स प्रभुः ॥
KK0203032082a	ततः सम्प्रेषयामास रत्नानि विविधानि च ।
KK0203032082c	चन्दनागुरुकाष्ठानि दिव्यान्याभरणानि च ॥
KK0203032082e	वासांसि च महार्हाणि मणींश्चैव महाधनान् ॥ 

इति श्रीमन्महाभारते सभापर्वणि दिग्विजयपर्वणि द्वात्रिंशोऽध्यायः ॥ 32 ॥
