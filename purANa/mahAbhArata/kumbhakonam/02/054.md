अध्यायः 054

रामकृष्णयोः विद्याभ्यासार्थं सान्दीपिन्याचार्यसमीपगमनम् ॥ 1 ॥ सान्दीपिनिना गुरुदक्षिणात्वेन मृतपुत्रानयनं चोदितेन कृष्णेन स्वेनोज्जीवितस्य पुत्रस्य समर्पणम् ॥ 2 ॥ कंसपराक्रमादिवर्णनम् ॥ 3 ॥ कृष्णेन जरासन्धपराजयः ॥ 4 ॥

001	भीष्म उवाच ॥
001a	ततस्तौ जग्मतुस्तत्र गुरुं सान्दीपिनिं पुनः ।
001c	गुरुशुश्रूषणायुक्तौ धर्मज्ञौ धर्मचारिणौ ॥
002a	व्रतमुग्रं महात्मानौ विचरन्ताववन्तिषु ।
002c	अहोरात्रैश्चतुष्षष्ट्या साङ्गान्वेदानवापतुः ॥
003a	लेख्यं च गणितं चोभौ प्राप्नुतां यदुनन्दनौ ।
003c	गान्धर्ववेदं वैद्यं च सकलं समवापतुः ॥
004a	हस्तिशिक्षामश्विशिक्षां द्वादशाहेन चाप्नुताम् ।
004c	तावुभौ जग्मतुर्वीरौ गुरुं सान्दीपिनिं पुनः ॥
005a	धनुर्वेदचिकीर्षार्थं धर्मज्ञौ धर्मचारिणौ ।
005c	ताविष्वासवराचार्यमभिगम्य प्रणम्य च ॥
006a	तेन वै सत्कृतौ राजंश्चरन्तौ ताववन्तिषु ।
006c	पञ्चाशद्भिरहोरात्रैर्दशाङ्गं सुप्रतिष्ठितम् ॥
007a	सरहस्यं धनुर्वेदं सकलं ताववापतुः ।
007c	दृष्ट्वा कृतार्थो विप्रेन्द्रो गुर्वर्थे तावचोदयत् ॥
008a	अयाचतार्थं गोविन्दं तदा सान्दीपिनिर्विभुम् ।
008c	मम पुत्रः समुद्रेऽस्मिंस्तिमिना चापवाहितः ॥
009a	पुत्रमानय भद्रं ते भक्षितं तिमिना मम ।
009c	आर्ताय गुरवे तत्र प्रतिशुश्राव दुष्करम् ॥
010a	अशक्यं सर्वभूतेषु कर्तुमन्येन केनचित् ।
010c	यश्च सान्दीपिनेः पुत्रं जहार भरतर्षभ ॥
011a	सोऽसुरः समरे ताभ्यां समुद्रे विनिपातितः ।
011c	ततः सान्दीपिनेः पुत्रः प्रसादादमितौजसः ॥
012a	दीर्घकालं कृतः प्रेतः पुनरासीच्छरीरवान् ।
012c	तदशक्यमचिन्त्यं च दृष्ट्वा सुमहदद्भुतम् ॥
013a	सर्वेषामेव भूतानां विस्मयः समजायत ।
013c	आसनानि च सर्वाणि गवाश्वं च धनादिकम् ॥
014a	सर्वं तदुपजहाते गुरवे रामकेशवौ ।
014c	गदापरिघयुद्धे च सर्वास्त्रेषु च केशवः ॥
015a	परमां मुख्यतां प्राप्तः सर्वलोकेषु विश्रुतः ।
015c	कश्च नारायणादन्यः सर्वरत्नविभूषितम् ॥
016a	रथमादित्यसङ्काशमातिष्ठेत शचीपतेः ।
016c	कस्य चाप्रतिमो यन्ता वज्रपाणेः प्रियः सखा ॥
017a	मातलिः सङ्गृहीता स्यादन्यत्र पुरुषोत्तमात् ।
017c	भोजराजात्मजो वापि कंसस्तात युधिष्ठिर ॥
018a	अस्त्रजाते बले वीर्ये कार्तवीर्यसमोऽभवत् ।
018c	तस्य भोजपतेः पुत्राद्भोजराजन्यवर्धनात् ॥
019a	उद्विजन्ते स्म राजानः सुपर्णादिव पन्नगाः ।
019c	चित्रकार्मुकनिस्त्रिंशविमलप्रासयोधिनः ॥
020a	शतं शतसहस्राणि पादातास्तस्य भारत ।
020c	अष्टौ शतसहस्राणि शूराणामनिवर्तिनाम् ॥
021a	अभवन्भोजराजस्य जाम्बूनदमया ध्वजाः ।
021c	रुक्मकाञ्चनकक्ष्यास्तु रथास्तस्य युधिष्ठिर ॥
022a	अभवन्भोजपुत्रस्य द्विपास्तावद्धि तद्बलम् ।
022c	चित्रकार्मुकनिस्त्रिंशविमलप्रासयोधिनाम् ॥
023a	षोडशाश्वसहस्राणि किंशुकाभानि तस्य वै ।
023c	अपरस्तु महाव्यूहः किशोराणां युधिष्ठिर ॥
024a	आरोहवरसम्पन्नो दुर्धर्षः केनचिद्बलान् ।
024c	स च षोडशसाहस्रः कंसभ्रातृपुरःसरः ॥
025a	सुनामा सर्वतस्त्वेनं स कंसं पर्यपालयत् ।
025c	सगणो मिश्रको नाम षष्टिसाहस्र उच्यते ॥
026a	कंसरोषमहावेगां ध्वजानूपमहात्रुमाम् ।
026c	मत्तद्विपमहाग्राहां वैवस्वतवशानुगाम् ॥
027a	शस्त्रजालमहाफेनां सादिवेगमहाजलाम् ।
027c	गदापरिघपाठीनां नानाकवचशैवलाम् ॥
028a	रथनागमहावर्तां नानारुधिरकर्दमाम् ।
028c	चित्रकार्मुककल्लोलां रथाश्वकलिलह्रदाम् ॥
029a	महामृधनदीं घोरां योधावर्तननिस्वनाम् ।
029c	कोऽन्यो नारायणादेत्य कंसहन्ता युधिष्ठिर ॥
030a	एष शक्ररथे तिष्ठंस्तान्यनीकानि भारत ।
030c	व्यधमद्भोजपुत्रस्य महाभ्राणीव मारुतः ॥
031a	तं सभास्थं सहामात्यं हत्वा कंसं सहान्वयम् ।
031c	आनयामास मानार्हां देवकीं ससुहृद्गणाम् ॥
032a	यशोदां रोहिणीं चैव अभिवाद्य पुनःपुनः ।
032c	उग्रसेनं च राजानमभिषिच्य जनार्दनः ॥
033a	अर्चितो यदुमुख्यैश्च भगवान्वासवानुजः ।
033c	ततः पार्थिवमायान्तं सहितं सर्वराजभिः ।
033e	सरस्वत्यां जरासन्धमजयत्पुरुषोत्तमः ॥ ॥

इति श्रीमन्महाभारते सभापर्वणि अर्घाहरणपर्वणि चतुःपञ्चाशोऽध्यायः ॥ 54 ॥
