अध्यायः 058

कृष्णदर्शनाय वसुदेवादीनामागमनम् ॥ 1 ॥ रामकृष्णाभ्यां पित्रादिवन्दनपूर्वकं बन्धुभ्यो रत्नादिवितरणम् ॥ 2 ॥ इन्द्रस्य कृष्णचरितप्रशंसनपूर्वकं स्वलोकगमनम् ॥ 3 ॥

001	भीष्म उवाच ।
001a	एवमालोकयाञ्चक्रुर्द्वारकामृषभास्त्रयः ।
001c	उपेन्द्रबलदेवौ च वासवश्च महायशाः ॥
002a	ततस्तं पाण्डरं शौरिर्मूर्ध्नि तिष्ठन्गरुत्मतः ।
002c	प्रीतः शङ्खमुपाध्मासीद्द्विषतां रोमहर्षणम् ॥
003a	तस्य शङ्खस्य शब्देन सागरश्चुक्षुभे भृशम् ।
003c	ररास च नभः सर्वं तच्चित्रमभवत्तदा ॥
004a	पाञ्चजन्यस्य निर्घोषं निशम्य कुकुरान्धकाः ।
004c	प्रीयमाणाः समाजग्मुरालोक्य मधुसूदनम् ॥
005a	वसुदेवं पुरस्कृत्य वेणुशङ्खरवैः सह ।
005c	उग्रसेनो ययौ राजा वासुदेवनिवेशनम् ॥
006a	आनन्दितुं पर्यचन्स्वेषु वेश्मसु देवकी ।
006c	रोहिणी च ययौ देशमाहुकस्य च याः स्त्रियः ॥
007a	हता ब्रह्मद्विषः सर्वे जयन्त्यन्धकवृष्णयः ।
007c	एवमुक्तः सह स्त्रीभिरक्षतैर्मधुसूदनः ॥
008a	ततः शौरिः सुपर्णेन स्वं निवेशनमभ्ययात् ।
008c	चकाराथ यथोद्देशमीश्वरो मणिपर्वतम् ॥
009a	ततो धनानि रत्नानि सभायां मधुसूदनः ।
009c	निधाय पुण्डरीकाक्षः पितुर्दर्शनलालसः ॥
010a	ततः सान्दीपिनिं पूर्वं ब्राह्मणं चापि भारत ।
010c	यथान्यायं वासुदेव उपस्पृष्ट्वा महायशाः ॥
011a	ववन्दे पृथुताम्राक्षः प्रीयमाणो महायशाः ।
011c	तथाऽश्रुपरिपूर्णाक्षमानन्दभृतचेतसम् ॥
012a	ववन्दे सह रामेण पितरं वासवानुजः ।
012c	ताभ्यां च मूर्ध्न्युपाघ्रातः केशवः परवीरहा ॥
013a	यथाश्रेष्ठमुपागम्य सात्वतान्यदुनन्दनः ।
013c	सर्वेषां नाम जग्राह दाशार्हाणामधोक्षजः ॥
014a	ततः सर्वाणि वित्तानि सर्वरत्नमयानि च ।
014c	व्यभजत्तानि तेभ्योऽथ सर्वेभ्यो यदुनन्दनः ॥
015a	सा केशवमहामात्रैर्महेन्द्रप्रतिमैः सभा ।
015c	शुशुभे वृष्णिशार्दूलैः सिंहैरिव गिरेर्गुहा ॥
016a	अथासनगतान्सर्वानुवाच विबुधाधिपः ।
016c	शुभया हर्षयन्वाचा महेन्द्रस्तान्महायशाः ।
016e	कुकुरान्धकमुख्यांश्च तं च राजानमाहुकम् ॥
017	इन्द्र उवाच ।
017a	यदर्थं जन्म कृष्णस्य मानुषेषु महात्मनः ।
017c	यत्कृतं वासुदेवेन तद्वक्ष्यामि समासतः ॥
018a	अयं शतसहस्राणि दानवानामरिन्दमः ।
018c	निहत्य पुण्डरीकाक्षः पातालविवरं ययौ ॥
019a	यच्च नाधिगतं पूर्वैः प्रह्लादबलिशम्बरैः ।
019c	तदिदं शौरिणा वित्तं प्रापितं भवतामिह ॥
020a	सपाशं मुरमाक्रम्य पाञ्चजन्यं च धीमता ।
020c	शिलासङ्घानतिक्रम्य निशुम्भः सगणो हतः ॥
021a	हयग्रीवश्च विक्रान्तो दानवो निहतो बली ।
021c	मथितश्च मृधे भौमः कुण्डले चाहृते पुनः ॥
022a	पुनर्बाणवधे शौरिमादित्या वसुभिः सह ।
022c	मन्मुखा आगमिष्यन्ति साध्याश्च मधुसूदनम् ॥
023a	एवमुक्त्वा ततः सर्वानामन्त्र्य कुकुरान्धकान् ।
023c	सस्वजे रामकृष्णौ च वसुदेवं च वासवः ॥
024a	प्रद्युम्नसाम्बप्रमुखाननिरूद्धं च सारणम् ।
024c	बभ्रुं झल्लिं गदं भानुं चारुदेष्णं च वृत्रहा ॥
025a	सत्कृत्य सारणाक्रूरौ पुनराभाष्य सात्यकिम् ।
025c	सस्वजे वृष्णिराजानमाहुकं कुकुराधिपम् ।
025e	भोजं च कृतवर्माणमन्यांश्चान्धकवृष्णिषु ॥
026a	आमन्त्र्य देवप्रवरैर्वासवो वासवानुजम् ।
026c	ततः श्वेताचलप्रख्यं गजमैरावतं प्रभुः ॥
027a	पश्यतां सर्वभातानामारुरोह शचीपतिः ।
027c	पृथिवीं चान्तरिक्षं च दिवं च वरवारणम् ॥
028a	मुखाडम्बरनिर्घोषैः पूरयन्तमिवासकृत् ।
028c	हैमयन्त्रमहाकक्ष्यं हिरण्मयविषाणिनम् ॥
029a	मनोहरकुथास्तीर्णं सर्वरत्नविभूषितम् ।
029c	नित्यस्रुतमदस्रावं क्षरन्तमिव तोयदम् ॥
030a	दिशागजं महामात्रं काञ्चनस्रजमास्थितः ।
030c	प्रबभौ मन्दराग्रस्थः प्रतपन्भानुमानिव ॥
031a	ततो वज्रमयं भीमं प्रगृह्य परामाङ्कुशम् ।
031c	ययौ बलवता सार्धं पावकेन शचीपतिः ॥
032a	तं करेणुगजव्रातैर्विमानैश्च मरुद्गणाः ।
032c	पृष्ठतोऽनुययुः प्रीताः कुबेरवरुणग्रहाः ॥
033a	स वायुपक्षमास्थाय वैश्वानरपथं गतः ।
033c	प्राप्य सूर्यपथं देवस्तत्रैवान्तरधीयत ॥ ॥

इति श्रीमन्महाभारते सभापर्वणि अर्घाहरणपर्वणि अष्टपञ्चाशोऽध्यायः ॥ 58 ॥
