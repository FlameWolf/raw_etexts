अध्यायः 049

श्रीहरेर्जमदग्निगृहे रामनाम्नाऽवतरणम् ॥ 1 ॥ परशुरामेण कार्तवीर्यार्जुनहननम् ॥ 2 ॥ । त्रिस्सप्तकृत्वः क्षत्रियान्निहत्य तद्रक्तजलैः स्वपितॄणां तर्पणम् ॥ 3 ॥ काश्यपायाखण्डभूमण्डलं दत्त्वा साल्वेनायोधने कुमारीणां वाण्या तं विसृज्य शस्त्रन्यासपूर्वकं तपश्चरणम् ॥ 4 ॥

KK0205049001	भीष्म उवाच 
KK0205049001a	तथा भृगुकुले जन्म यदर्थं च महात्मनः ।
KK0205049001c	जामदग्न्य इति ख्यातः प्रादुर्भावश्च वैष्णवः ॥
KK0205049002a	जमदग्निसुतो राजन्त्रामो नाम स वीर्यवान् ।
KK0205049002c	हेहयान्तकरो राजन्स रामो बलिनां वरः ॥
KK0205049003a	कार्तावीर्यो महावीर्यो बलेनाप्रतिमस्तदा ।
KK0205049003c	रामेण जामदग्न्येन हतो विषममाचरन् ॥
KK0205049004a	तं कार्तवीर्यं राजानं हेहयानामरिन्दमम् ।
KK0205049004c	रथस्थं पार्थिवं रामः पातयित्वाऽवधीद्रणे ॥
KK0205049005a	जम्भस्य यज्ञं हत्वा स ऋत्विजश्चैव संस्तरे ।
KK0205049005c	जम्भस्य मूर्ध्नि भेत्ता च हन्ता च शतदुन्दुभेः ॥
KK0205049006a	स एष कृष्णो गोविन्दो जातो भृगुषु वीर्यवान् ।
KK0205049006c	सहस्रबाहुमुद्धर्तुं सहस्रजितमाहवे ॥
KK0205049007a	क्षत्रियाणां चतुष्पष्टिमयुतानि महायशाः ।
KK0205049007c	सरस्वत्यां समेतानि एष वै धनुषाऽजयत् ॥
KK0205049008a	ब्रह्मद्विषां धे तस्मिन्महस्राणि चतुर्दश ।
KK0205049008c	पुनर्जघान शूराणामतिक्रूरो रथर्षभः ॥
KK0205049009a	ततो राज्ञां सहस्रं स भङ्क्ता पूर्वमरिन्दमः ।
KK0205049009c	सहस्रं मुसलेनाहन्सहस्रमुदकृन्तत ॥
KK0205049010a	चतुर्दशसहस्राणि कृणदूममपाययत् ।
KK0205049010c	शिष्टान्ब्रह्मद्विषो जित्वा ततोऽस्नायत भार्गवः
KK0205049011a	रामरामेत्यमिक्रुष्टो ब्राह्मणैः क्षत्रियार्दितैः ।
KK0205049011c	निघ्नञ्शतसहस्राणि रामः परशुनाभिभूः ॥
KK0205049012a	न ह्यमृष्यत तां वाचमार्तैर्भृशमुदीरिताम् ।
KK0205049012c	भृगो रामाभिधावेति यदाऽक्रन्दन्द्विजातयः ॥
KK0205049013a	काश्मीरान्दरदान्कुन्तीन्क्षुद्रकान्मालवाञ्छवान् ।
KK0205049013c	चेदिकाशिकरूशांश्च ऋषिकान्क्रथकैशिकान् ॥
KK0205049014a	अङ्गान्वङ्गान्कलिङ्गांश्च मागधान्काशिकोसलान् ।
KK0205049014c	रात्रायणान्वीतिहोत्रान्किरातान्कार्तिकावतान् ॥
KK0205049015a	एतानन्यांश्च राजन्यान्देशेदेशे सहस्रशः ।
KK0205049015c	निकृत्य निशितैर्बाणैः सम्प्रदाय विवस्वते ॥
KK0205049016a	कीर्णा क्षत्रियकोटीभिर्मेरुमन्दरभूषणा ।
KK0205049016c	त्रिः सप्तकृत्वः पृथिवी तेन निःक्षत्रिया कृता ॥
KK0205049017a	कृत्वा निःक्षत्रियां चैव भार्गवः स महायशाः ।
KK0205049017c	इन्द्रगोपकवर्णस्य जीवञ्जीवनिभस्य च ॥
KK0205049018a	पूरयित्वा च सरितः क्षतजस्य सरांसि च ।
KK0205049018c	चकार तर्पणं वीरः पितॄणां तासु तेषु च ॥
KK0205049019a	सर्वानष्टादश द्वीपान्वशमानीय भार्गवः ।
KK0205049019c	सोऽश्वमेधसहस्राणि नरमेधशतानि च ॥
KK0205049020a	इष्ट्वा सागरपर्यन्तां काश्यपाय महीं ददौ ।
KK0205049020c	तस्याग्रेणानुपर्येति भूमिं कृत्वा विपांसुलाम् ॥
KK0205049021a	ततः कालकृतां सत्यां भार्गवाय महात्मने ।
KK0205049021c	गाधामप्यत्र गायन्ति ये पुराणविदो जनाः ॥
KK0205049022a	वेदिमष्टादशोत्सेधां हिरण्यस्यातिपौरुषीम् ।
KK0205049022c	रामेण जामदग्न्येन प्रतिजग्राह काश्यपः ॥
KK0205049023a	एवमिष्ट्वा महाबाहुः क्रतुभिर्भूरिदक्षिणैः ।
KK0205049023c	अन्यद्वर्षशतं रामः सौभे साल्वमयोधयत् ॥
KK0205049024a	ततः स भृगुशार्दूलस्तं सौभं योधयन्प्रभुः ।
KK0205049024c	सुबन्धुरं रथं राजन्नास्थाय भरतर्षभ ॥
KK0205049025a	नग्निकानां कुमारीणां गायन्तीनामुपाशृणोत् ।
KK0205049025c	रामराम महाबाहो भृगूणां कीर्तिवर्धन ॥
KK0205049026a	त्यज शस्त्राणि सर्वाणि न त्वं सौभं वधिष्यसि ।
KK0205049026c	शङ्खचक्रगदापाणिर्देवानामभयङ्गरः ॥
KK0205049027a	युधि प्रद्युम्नसाम्बाभ्यां कृष्णः सौभं वधिष्यति ।
KK0205049027c	तच्छ्रुत्वा पुरुषव्याघ्रस्तत एव वनं ययौ ॥
KK0205049028a	न्यस्य सर्वाणि शस्त्राणि कालकाङ्क्षी महायशाः ।
KK0205049028c	रथं सर्वायुधं चैव शरान्परशुमेव च ॥
KK0205049029a	धनूंष्यप्सु प्रतिष्ठाप्य रामस्तेपे परं तपः ।
KK0205049029c	ह्रियं प्रज्ञां श्रियं कीर्तिं लक्ष्मीं चामित्रकर्शनः ॥
KK0205049030a	पञ्चाधिष्ठाय धर्मात्मा तं रथं विससर्ज ह ।
KK0205049030c	आदिकाले प्रवृत्तं तु व्यभजत्करमीश्वरः ॥
KK0205049031a	नाघ्नतं श्रद्धया सौभं न ह्यशक्तो महायशाः ।
KK0205049031c	जामदग्न्य इति ख्यातो यस्त्वयं भगवानुपिः ।
KK0205049031e	सोऽस्य भागस्तपस्तेपे भार्गवो लोकविश्रुतः ॥ 

इति श्रीमन्महाभारते सभापर्वणि अर्घाहरणपर्वणि एकोनपञ्चाशोऽध्यायः ॥ 49 ॥
