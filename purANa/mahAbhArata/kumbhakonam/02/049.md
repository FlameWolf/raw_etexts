अध्यायः 049

श्रीहरेर्जमदग्निगृहे रामनाम्नाऽवतरणम् ॥ 1 ॥ परशुरामेण कार्तवीर्यार्जुनहननम् ॥ 2 ॥ । त्रिस्सप्तकृत्वः क्षत्रियान्निहत्य तद्रक्तजलैः स्वपितॄणां तर्पणम् ॥ 3 ॥ काश्यपायाखण्डभूमण्डलं दत्त्वा साल्वेनायोधने कुमारीणां वाण्या तं विसृज्य शस्त्रन्यासपूर्वकं तपश्चरणम् ॥ 4 ॥

001	भीष्म उवाच 
001a	तथा भृगुकुले जन्म यदर्थं च महात्मनः ।
001c	जामदग्न्य इति ख्यातः प्रादुर्भावश्च वैष्णवः ॥
002a	जमदग्निसुतो राजन्त्रामो नाम स वीर्यवान् ।
002c	हेहयान्तकरो राजन्स रामो बलिनां वरः ॥
003a	कार्तावीर्यो महावीर्यो बलेनाप्रतिमस्तदा ।
003c	रामेण जामदग्न्येन हतो विषममाचरन् ॥
004a	तं कार्तवीर्यं राजानं हेहयानामरिन्दमम् ।
004c	रथस्थं पार्थिवं रामः पातयित्वाऽवधीद्रणे ॥
005a	जम्भस्य यज्ञं हत्वा स ऋत्विजश्चैव संस्तरे ।
005c	जम्भस्य मूर्ध्नि भेत्ता च हन्ता च शतदुन्दुभेः ॥
006a	स एष कृष्णो गोविन्दो जातो भृगुषु वीर्यवान् ।
006c	सहस्रबाहुमुद्धर्तुं सहस्रजितमाहवे ॥
007a	क्षत्रियाणां चतुष्पष्टिमयुतानि महायशाः ।
007c	सरस्वत्यां समेतानि एष वै धनुषाऽजयत् ॥
008a	ब्रह्मद्विषां धे तस्मिन्महस्राणि चतुर्दश ।
008c	पुनर्जघान शूराणामतिक्रूरो रथर्षभः ॥
009a	ततो राज्ञां सहस्रं स भङ्क्ता पूर्वमरिन्दमः ।
009c	सहस्रं मुसलेनाहन्सहस्रमुदकृन्तत ॥
010a	चतुर्दशसहस्राणि कृणदूममपाययत् ।
010c	शिष्टान्ब्रह्मद्विषो जित्वा ततोऽस्नायत भार्गवः
011a	रामरामेत्यमिक्रुष्टो ब्राह्मणैः क्षत्रियार्दितैः ।
011c	निघ्नञ्शतसहस्राणि रामः परशुनाभिभूः ॥
012a	न ह्यमृष्यत तां वाचमार्तैर्भृशमुदीरिताम् ।
012c	भृगो रामाभिधावेति यदाऽक्रन्दन्द्विजातयः ॥
013a	काश्मीरान्दरदान्कुन्तीन्क्षुद्रकान्मालवाञ्छवान् ।
013c	चेदिकाशिकरूशांश्च ऋषिकान्क्रथकैशिकान् ॥
014a	अङ्गान्वङ्गान्कलिङ्गांश्च मागधान्काशिकोसलान् ।
014c	रात्रायणान्वीतिहोत्रान्किरातान्कार्तिकावतान् ॥
015a	एतानन्यांश्च राजन्यान्देशेदेशे सहस्रशः ।
015c	निकृत्य निशितैर्बाणैः सम्प्रदाय विवस्वते ॥
016a	कीर्णा क्षत्रियकोटीभिर्मेरुमन्दरभूषणा ।
016c	त्रिः सप्तकृत्वः पृथिवी तेन निःक्षत्रिया कृता ॥
017a	कृत्वा निःक्षत्रियां चैव भार्गवः स महायशाः ।
017c	इन्द्रगोपकवर्णस्य जीवञ्जीवनिभस्य च ॥
018a	पूरयित्वा च सरितः क्षतजस्य सरांसि च ।
018c	चकार तर्पणं वीरः पितॄणां तासु तेषु च ॥
019a	सर्वानष्टादश द्वीपान्वशमानीय भार्गवः ।
019c	सोऽश्वमेधसहस्राणि नरमेधशतानि च ॥
020a	इष्ट्वा सागरपर्यन्तां काश्यपाय महीं ददौ ।
020c	तस्याग्रेणानुपर्येति भूमिं कृत्वा विपांसुलाम् ॥
021a	ततः कालकृतां सत्यां भार्गवाय महात्मने ।
021c	गाधामप्यत्र गायन्ति ये पुराणविदो जनाः ॥
022a	वेदिमष्टादशोत्सेधां हिरण्यस्यातिपौरुषीम् ।
022c	रामेण जामदग्न्येन प्रतिजग्राह काश्यपः ॥
023a	एवमिष्ट्वा महाबाहुः क्रतुभिर्भूरिदक्षिणैः ।
023c	अन्यद्वर्षशतं रामः सौभे साल्वमयोधयत् ॥
024a	ततः स भृगुशार्दूलस्तं सौभं योधयन्प्रभुः ।
024c	सुबन्धुरं रथं राजन्नास्थाय भरतर्षभ ॥
025a	नग्निकानां कुमारीणां गायन्तीनामुपाशृणोत् ।
025c	रामराम महाबाहो भृगूणां कीर्तिवर्धन ॥
026a	त्यज शस्त्राणि सर्वाणि न त्वं सौभं वधिष्यसि ।
026c	शङ्खचक्रगदापाणिर्देवानामभयङ्गरः ॥
027a	युधि प्रद्युम्नसाम्बाभ्यां कृष्णः सौभं वधिष्यति ।
027c	तच्छ्रुत्वा पुरुषव्याघ्रस्तत एव वनं ययौ ॥
028a	न्यस्य सर्वाणि शस्त्राणि कालकाङ्क्षी महायशाः ।
028c	रथं सर्वायुधं चैव शरान्परशुमेव च ॥
029a	धनूंष्यप्सु प्रतिष्ठाप्य रामस्तेपे परं तपः ।
029c	ह्रियं प्रज्ञां श्रियं कीर्तिं लक्ष्मीं चामित्रकर्शनः ॥
030a	पञ्चाधिष्ठाय धर्मात्मा तं रथं विससर्ज ह ।
030c	आदिकाले प्रवृत्तं तु व्यभजत्करमीश्वरः ॥
031a	नाघ्नतं श्रद्धया सौभं न ह्यशक्तो महायशाः ।
031c	जामदग्न्य इति ख्यातो यस्त्वयं भगवानुपिः ।
031e	सोऽस्य भागस्तपस्तेपे भार्गवो लोकविश्रुतः ॥ 

इति श्रीमन्महाभारते सभापर्वणि अर्घाहरणपर्वणि एकोनपञ्चाशोऽध्यायः ॥ 49 ॥
