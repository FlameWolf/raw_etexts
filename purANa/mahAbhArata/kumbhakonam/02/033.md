अध्यायः 033

जनमेजयप्रश्नानुरोधेन सहदेवस्य द्राविडपाण्ड्यदेशगमनकथनम् ॥ 1 ॥

001	`जनमेजय उवाच 
001a	इच्छाम्यागमनं श्रोतुं हैडिम्बस्य द्विजोत्तम ।
001c	लङ्कायां च गतिं ब्रह्मन्पौलस्त्यस्य च दर्शनम् ॥
002a	कावेरीदर्शनं चैव आनुपूर्व्या वदस्व मे ।
002	वैशम्पायन उवाच 
002c	शृणु राजन्यथा वृत्तं सहेदवस्य साहसम् ॥
003a	काननद्वीपगांश्चैव तरसाऽजित्य चाहवे ।
003c	दक्षिणां च दिशं जित्वा चोलस्य विषयं ययौ ॥
004a	ददर्श पुण्यतोयां वै कावेरीं सरितां वराम् ।
004c	नाजापक्षिगणैर्जुष्टां तापसैरुपशोभिताम् ॥
005a	साललोध्रार्जुनैर्बिल्वैर्जम्बूशाल्मलकिंशुकैः ।
005c	कदम्बैः सप्तपर्णैश्च कश्मर्यामलकैर्वृताम् ॥
006a	न्यग्रोधैश्च महाशाखैः प्लक्षैरौदुम्बरैरपि । 
006c	शमीपलाशवृक्षैश्च अश्वत्थैः खदिरैर्वृताम् ॥ 
007a	बदरीभिश्च सञ्छन्नामश्वकर्णैश्च शोभिताम् ।
007c	चूतैः पुण्ड्रकपत्रैश्च कदलीवनसंवृताम् ॥ 
008a	चक्रवाकगणैः कीर्णं प्लवैश्च जलवायसैः ।
008c	समुद्रकाकैः क्रौञ्चैश्च नादितां जलकुक्कुटैः ॥
009a	एवं खगैश्च बहुभिः सङ्घुष्टां जलवासिभिः ।
09c	आश्रमैर्बहुभिः सक्तां चैत्यवृक्षैश्च शोभिताम् ॥
010a	शोभितां ब्राह्मणैः शुभ्रैर्वेदवेदाङ्गपारगैः ।
010c	क्वचित्तीररुहैर्वृक्षैर्मालाभिरिव शोभिताम् ॥
011a	क्वचित्सुपुष्पितैर्वृक्षैः क्वचित्सौगन्धिकोत्पलैः ।
011c	कह्लारकुमुदोत्फुल्लैः कमलैरुपशोभिताम् ॥
012a	कावेरीं तादृशीं दृष्ट्वा प्रीतिमान्पाण्डवस्तदा ।
012c	अस्मद्राष्ट्रे यथा गङ्गा कावेरी च तथा शुभा ॥
013a	सहदेवस्तु तां तीर्त्वा नदीमनुचरैः सह ।
013c	दक्षिणं तीरमासाद्य गमनायोपचक्रमे ॥ 
014a	आगतं पाण्डवं तत्र श्रुत्वा विषयवासिनः ।
014c	दर्शनार्थं ययुस्ते तु कौतूहलसमन्विताः ॥
015a	द्रमिडाः पुरुषा राजन्स्त्रियश्च प्रियदर्शनाः । 
015c	गत्वा पाण्डुसुतं तत्र ददृशुस्ते मुदाऽन्विताः ॥
016a	सुकुमारं विशालाक्षं व्रजन्तं त्रिदशोपमम् ।
016c	दर्शनीयतमं लोके नेत्रैरनिमिषैरिव ॥
017a	आश्चर्यभूतं ददृशुर्द्रमिडास्ते समागताः ।
017c	महासेनोपमं दृष्ट्वा पूजां चक्रुश्च तस्य वै ॥
018a	रत्नैश्च विविधैरिष्टैर्भोगैरन्यैश्च सम्मतैः ।
018c	गतिमङ्गलयुक्ताभिः स्तुवन्तो नकुलानुजम् ॥ 
019a	सहदेवस्तु तान्दृष्ट्वा द्रमिलानागतान्मुदा ।
019c	विसृज्य तान्महाबाहुः प्रस्थितो दक्षिणां दिशम् ॥
020a	दूतेन तरसा चोलं विजित्य द्रमिडेश्वरम् ।
020c	ततो रत्नान्युपादाय पाण्ड्यस्य विषयं ययौ ॥ 
021a	दर्शने सहदेवस्य न च तृप्ता नराः परे ।
021c	गच्छन्तमनुगच्छन्तः प्राप्ताः कौतूहलान्विताः ॥
022a	ततो माद्रीसुतो राजन्मृगसङ्घान्विलोकयन् । 
022c	गजान्वनचरानन्यान्व्याघ्रान्कुष्णमृगान्बहून् ॥
023a	शुकान्मयूरान्दृष्ट्वा तु गृध्रानारण्यकुक्कुटान् ।
023c	ततो देशं समासाद्य श्वशुरस्य महीपतेः ॥
024a	प्रेषयामास माद्रेयो दूतान्पाण्ड्याय वै तदा ।
024c	प्रतिजग्राह तस्याज्ञां सम्प्रीत्या मलयध्वजः ॥
025a	भार्या रूपवती जिष्णोः पाण्ड्यस्य तनया शुभा ।
025c	चित्राङ्गदेति विख्याता द्रमिडी योषितां वरा ॥
026a	आगतं सहदेवं तु सा श्रुत्वाऽन्तः पुरे पितुः ।
026c	प्रेषयामास सम्प्रीत्या पूजारत्नं च वै बहु ॥
027a	पाण्ड्योऽपि बहुरत्नानि दूतैः सह मुमोच ह ।
027c	मणिमुक्ताप्रवालानि सहदेवाय कीर्तिमान् ॥
028a	तां दृष्ट्वाऽप्रतिमां पूजां पाण्डवोऽपि मुदा नृप ।
028c	भ्रातुः पुत्रे बहून्रत्नान्दत्वा वै बभ्रुवाहने ॥ 
029a	पाण्ड्यं द्रमिडराजानं श्वशुरं मलयध्वजम् ।
029c	स दूतैस्तं वशे कृत्वा मणलूरेश्वरं तदा ॥
030a	ततो रत्नान्युपादाय द्रमिडैरावृतो ययौ ।
030c	अगस्त्यस्यालयं दिव्यं देवलोकसमं गिरिम् ॥
031a	स तं प्रदक्षिणं कृत्वा मलयं भरतर्षभ ।
031c	लङ्घयित्वा तु माद्रेयस्ताम्रपर्णीं  नदीं शुभाम् ॥ 
032a	प्रसन्नसलिलां दिव्यां सुशीतां च मनोहराम् ।
032c	समुद्रतीरमासाद्य न्यविशत्पाण्डुनन्दनः ॥ 

इति श्रीमन्महाभारते सभापर्वणि दिग्विजयपर्वणि त्रयस्त्रिंशोऽध्यायः ॥ 33 ॥
