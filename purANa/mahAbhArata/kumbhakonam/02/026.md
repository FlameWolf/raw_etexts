अध्यायः 026

युधिष्ठिराज्ञया दिग्विजयार्थं निर्गतानामर्जुनादीनां सङ्क्षेपेण दिग्विजयक थनम् ॥
	
001	वैशम्पायन उवाच 
001a	`ऋषेस्तद्वचनं स्मृत्वा निशश्वास युधिष्ठिरः ।
001c	धर्मं धर्मभृतां श्रेष्ठः कर्तुमिच्छन्परन्तपः ।
002a	तस्येङ्गितज्ञो बीभत्सुः सर्वशस्त्रभृतां वरः ।
002c	संविवर्तयिषुः कामं पावकात्पाकशासनिः' ॥
003a	प्राप्तं प्राप्य धनुः श्रेष्ठमक्षय्यौ च महेषुधी ।
003c	रथं ध्वजं सभां चैव युधिष्ठिरमभाषत ॥
004	अर्जुन उवाच 
004a	धनुरस्त्रं शरा वीर्यं पक्षो भूमिर्यशो बलम् ।
004c	प्राप्तमेतन्मया राजन्दुष्प्रापं यदभीप्सितम् ॥
005a	तस्य कृत्यमहं मन्ये कोशस्य परिवर्धनम् ।
005c	करमाहारयिष्यामि राज्ञः सर्वान्नृपोत्तम ॥
006a	विजयाय प्रयास्यामि दिशं धनदपालिताम् ।
006c	तिथावथ मुहूर्ते च नक्षत्रे चाभिपूजिते ॥
007	वैशम्पायन उवाच 
007a	धनञ्जयवचः श्रुत्वा धर्मराजो युधिष्ठिरः
007c	स्निग्धगम्भीरनादिन्या तं गिरा प्रत्यभाषत ॥
008a	स्वस्ति वाच्यार्हतो विप्रान्प्रयाहि भरतर्षभ ।
008c	दुर्हृदामप्रहर्षाय सुहृदां नन्दनाय च ॥
009a	विजयस्ते ध्रुवं पार्थ प्रियं काममवाप्स्यसि ।
009c	इत्युक्तः प्रययौ पार्थः सैन्येन महता वृतः ॥
010a	अग्निदत्तेन दिव्येन रथेनाद्भुतकर्मणा ।
010c	तथैव भीमसेनोऽपि यमौ च पुरुषर्षभौ ॥
011a	ससैन्याः प्रययुः सर्वे धर्मराजेन पूजिताः ।
011c	दिशं धनपतेरिष्टामजयत्पाकशासनिः ॥
012a	भीमसेनस्तथा प्राचीं सहदेवस्तु दक्षिणाम् ।
012c	प्रतीचीं नकुलो राजन्दिशं व्यजयतास्त्रवित् ॥
013a	खाण्डवप्रस्थमध्यस्थो धर्मराजो युधिष्ठिरः ।
013c	आसीत्परमया लक्ष्म्या सुहृद्गणवृतः प्रभुः ॥ 

इति श्रीमन्महाभारते सभापर्वणि दिग्विजयपर्वणि षड्विंशोऽध्यायः ॥ 26 ॥

2-26-13 खाण्डवप्रस्थं खाण्डवदाहेन ख्यापितस्थानम् ॥ 13 ॥
