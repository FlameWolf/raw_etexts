अध्यायः 026

युधिष्ठिराज्ञया दिग्विजयार्थं निर्गतानामर्जुनादीनां सङ्क्षेपेण दिग्विजयक थनम् ॥
	
KK0203026001	वैशम्पायन उवाच 
KK0203026001a	`ऋषेस्तद्वचनं स्मृत्वा निशश्वास युधिष्ठिरः ।
KK0203026001c	धर्मं धर्मभृतां श्रेष्ठः कर्तुमिच्छन्परन्तपः ।
KK0203026002a	तस्येङ्गितज्ञो बीभत्सुः सर्वशस्त्रभृतां वरः ।
KK0203026002c	संविवर्तयिषुः कामं पावकात्पाकशासनिः' ॥
KK0203026003a	प्राप्तं प्राप्य धनुः श्रेष्ठमक्षय्यौ च महेषुधी ।
KK0203026003c	रथं ध्वजं सभां चैव युधिष्ठिरमभाषत ॥
KK0203026004	अर्जुन उवाच 
KK0203026004a	धनुरस्त्रं शरा वीर्यं पक्षो भूमिर्यशो बलम् ।
KK0203026004c	प्राप्तमेतन्मया राजन्दुष्प्रापं यदभीप्सितम् ॥
KK0203026005a	तस्य कृत्यमहं मन्ये कोशस्य परिवर्धनम् ।
KK0203026005c	करमाहारयिष्यामि राज्ञः सर्वान्नृपोत्तम ॥
KK0203026006a	विजयाय प्रयास्यामि दिशं धनदपालिताम् ।
KK0203026006c	तिथावथ मुहूर्ते च नक्षत्रे चाभिपूजिते ॥
KK0203026007	वैशम्पायन उवाच 
KK0203026007a	धनञ्जयवचः श्रुत्वा धर्मराजो युधिष्ठिरः
KK0203026007c	स्निग्धगम्भीरनादिन्या तं गिरा प्रत्यभाषत ॥
KK0203026008a	स्वस्ति वाच्यार्हतो विप्रान्प्रयाहि भरतर्षभ ।
KK0203026008c	दुर्हृदामप्रहर्षाय सुहृदां नन्दनाय च ॥
KK0203026009a	विजयस्ते ध्रुवं पार्थ प्रियं काममवाप्स्यसि ।
KK0203026009c	इत्युक्तः प्रययौ पार्थः सैन्येन महता वृतः ॥
KK0203026010a	अग्निदत्तेन दिव्येन रथेनाद्भुतकर्मणा ।
KK0203026010c	तथैव भीमसेनोऽपि यमौ च पुरुषर्षभौ ॥
KK0203026011a	ससैन्याः प्रययुः सर्वे धर्मराजेन पूजिताः ।
KK0203026011c	दिशं धनपतेरिष्टामजयत्पाकशासनिः ॥
KK0203026012a	भीमसेनस्तथा प्राचीं सहदेवस्तु दक्षिणाम् ।
KK0203026012c	प्रतीचीं नकुलो राजन्दिशं व्यजयतास्त्रवित् ॥
KK0203026013a	खाण्डवप्रस्थमध्यस्थो धर्मराजो युधिष्ठिरः ।
KK0203026013c	आसीत्परमया लक्ष्म्या सुहृद्गणवृतः प्रभुः ॥ 

इति श्रीमन्महाभारते सभापर्वणि दिग्विजयपर्वणि षड्विंशोऽध्यायः ॥ 26 ॥

2-26-13 खाण्डवप्रस्थं खाण्डवदाहेन ख्यापितस्थानम् ॥ 13 ॥
