अध्यायः 072

युधिष्ठिरेण व्यासादीनां पूजनम् ॥ 1 ॥ राज्ञां युधिष्ठिरमामन्त्र्य स्वस्वदेशगमनम् ॥ 2 ॥ श्रीकृष्णस्य युधिष्ठिरादीनामन्त्र्य द्वारकां प्रति गमनम् ॥ 3 ॥

KK0206072001	वैशम्पायन उवाच ॥
KK0206072001a	ततः स कुरुराजस्य सर्वकर्मसमृद्धिमान् ।
KK0206072001c	यज्ञः प्रीतिकरो राजन्सम्बभौ विपुलोत्सवः ॥
KK0206072002a	शान्तविघ्नः सुखारम्भः प्रभूतधनधान्यवान् ।
KK0206072002c	अन्नवान्बहुभक्ष्यश्च केशवेन सुरक्षितः ॥
KK0206072003a	समापयामास च तं राजसूयं महाक्रतुम् ।
KK0206072003c	`कोटीसहस्रं प्रददौ ब्राह्मणानां महात्मनाम् ॥
KK0206072004a	न करिष्यति तं लोके कश्चिदन्यो महीपतिः ।
KK0206072004c	याजकाः सर्वकामैश्च सततं ततृपुर्धनैः ॥
KK0206072005a	ततश्चावभृथस्नातः स राजा पाण्डुनन्दनः ।
KK0206072005c	व्यासं धौम्यं वसिष्ठं च नारदं च महामुनिम् ॥
KK0206072006a	सुमन्तुं जैमिनिं पैलं वैशम्पायनमेव च ।
KK0206072006c	याज्ञवल्क्यं च कपिलं कपालं कौशिकं तथा ।
KK0206072006e	सर्वांश्च ऋत्विक्प्रवरान्पूजयामास सत्कृतान् ॥
KK0206072007	युधिष्ठिर उवाच ॥
KK0206072007a	युष्मत्प्रसादात्प्राप्तोऽयं राजसूयो महाक्रतुः ।
KK0206072007c	जनार्दनप्रसादाद्धि सम्पूर्णो मे मनोरथः ॥
KK0206072008	वैशम्पायन उवाच ॥
KK0206072008a	अथ यज्ञं समाप्यान्ते पूजयामास माधवम् ।
KK0206072008c	बलदेवं च देवेशं भीष्माद्यांश्च कुरूद्वहान्' ॥
KK0206072009a	ततस्त्ववभृथस्नातं धर्मात्मानं युधिष्ठिरम् ।
KK0206072009c	समस्तं पार्थिवं क्षत्रमुपगम्येदमब्रवीत् ॥
KK0206072010a	दिष्ट्या वर्धसि धर्मज्ञ साम्राज्यं प्राप्तवानसि ।
KK0206072010c	आजमीढाजमीढानां यशः संवर्धितं त्वया ॥
KK0206072011a	कर्मणैतेन राजेन्द्र धर्मश्च सुमहान्कृतः ।
KK0206072011c	आपृच्छामो नरव्याघ्र सर्वकामैः सुपूजिताः ॥
KK0206072012a	स्वराष्ट्राणि गमिष्यामस्तदनुज्ञातुमर्हसि ।
KK0206072012c	श्रुत्वा तु वचनं राज्ञां धर्मराजो युधिष्ठिरः ॥
KK0206072013a	यथार्हं पूज्य नृपतीन्भ्रातॄन्सर्वानुवाच ह ।
KK0206072013c	राजानः सर्व एवैते प्रीत्याऽस्मान्समुपागताः ॥
KK0206072014a	प्रस्थिताः स्वानि राष्ट्राणि मामापृच्छय परन्तपाः ।
KK0206072014c	अनुव्रजत भद्रं वो विषयान्तं नृपोत्तमान् ॥
KK0206072015a	भ्रातुर्वचनमाज्ञाय पाण्डवा धर्मचारिणः ।
KK0206072015c	यथार्हं नृपतीन्सर्वानेकैकं समनुव्रजन् ॥
KK0206072016a	विराटमन्वायात्तूर्णं धृष्टद्युम्नः प्रतापवान् ।
KK0206072016c	धनञ्जयो यज्ञसेनं महात्मानं महारथम् ॥
KK0206072017a	भीष्मं च धृतराष्ट्रं च भीमसेनो महाबलः ।
KK0206072017c	द्रोणं तु ससुतं वीरं सहदेवो युधां पतिः ॥
KK0206072018a	नकुलः सुबलं राजन्सहपुत्रं समन्वयात् ।
KK0206072018c	द्रौपदेयाः ससौभद्राः पार्वतीयान्महारथान् ॥
KK0206072019a	अन्वगच्छंस्तथैवान्यान्क्षत्रियान्क्षत्रियर्षभाः ।
KK0206072019c	एवं सुपूजिताः सर्वे जग्मुर्विप्राः सहस्रशः ॥
KK0206072020a	गतेषु पार्थिवेन्द्रेषु सर्वेषु ब्राह्मणेषु च ।
KK0206072020c	युधिष्ठिरमुवाचेदं वासुदेवः प्रतापवान् ॥
KK0206072021a	आपृच्छे त्वां गमिष्यामि द्वारकां कुरुनन्दन ।
KK0206072021c	राजसूयं क्रतुश्रेष्ठं दिष्ट्या त्वं प्राप्तवानसि ॥
KK0206072022a	तमुवाचैवमुक्तस्तु धर्मराजो जनार्दनम् ।
KK0206072022c	तव प्रसादाद्गोविन्द प्राप्तः क्रतुवरो मया ॥
KK0206072023a	क्षत्रं समग्रमपि च त्वत्प्रसादाद्वशे स्थितम् ।
KK0206072023c	उपादाय बलिं मुख्यं मामेव समुपस्थितम् ॥
KK0206072024ac	कथं त्वद्गमनार्थं मे वाणी वितरतेऽनघ ॥
KK0206072025a	न ह्यहं त्वामृते वीर रतिं प्राप्नोमि कर्हचित् ।
KK0206072025c	अवश्यं चैव गन्तव्या भवता द्वारका पुरी ॥
KK0206072026	वैशम्पायन उवाच ॥
KK0206072026a	एवमुक्तः स धर्मात्मा युधिष्ठिरसहायवान् ।
KK0206072026c	अभिगम्याब्रवीत्प्रीतः पृथां पृथुयशा हरिः ॥
KK0206072027a	साम्राज्यं समनुप्राप्ताः पुत्रास्तेऽद्य पितृष्वसः ।
KK0206072027c	सिद्धार्था वसुमन्तश्च सा त्वं प्रीतिमवाप्नुहि ॥
KK0206072028a	अनुज्ञातस्त्वया चाहं द्वारकां गन्तुमुत्सहे ।
KK0206072028c	सुभद्रां द्रौपदीं चैव सभाजयत केशवः ॥
KK0206072029a	निष्क्रम्यान्तःपुरात्तस्माद्युधिष्ठिरसहायवान् ।
KK0206072029c	स्नातश्च कृतजप्यश्च ब्राह्मणान्स्वस्ति वाच्य च ॥
KK0206072030a	ततो मेघवपुःप्रख्यं स्यन्दनं च सुकल्पितम् ।
KK0206072030c	योजयित्वा महाबाहुर्दारुकः समुपस्थितः ॥
KK0206072031a	उपस्थितं रथं दृष्ट्वा तार्क्ष्यप्रवरकेतनम् ।
KK0206072031c	प्रदक्षिणमुपावृत्य समारुह्य महामनाः ॥
KK0206072032ac	प्रययौ पुण्डरीकाक्षस्ततो द्वारवतीं पुरीम् ॥
KK0206072033a	तं पद्भ्यामनुवव्राज धर्मराजो युधिष्ठिरः ।
KK0206072033c	भ्रातृभिः सहितः श्रीमान्वासुदेवं महाबलम् ॥
KK0206072034a	ततो मुहूर्तं सङ्गृह्य स्यन्दनप्रवरं हरिः ।
KK0206072034c	अब्रवीत्पुण्डरीकाक्षः कुन्तीपुत्रं युधिष्ठिरम् ॥
KK0206072035a	अप्रमत्तः स्थितो नित्यं प्रजाः पाहि विशाम्पते ।
KK0206072035c	पर्जन्यमिव भूतानि महाद्रुममिव द्विजाः ॥
KK0206072036a	बान्धवास्त्वोपजीवन्तु सहस्राक्षमिवामराः ।
KK0206072036c	कृत्वा परस्परेणैव संवादं कृष्णपाण्डवौ ॥
KK0206072037a	अन्योन्यं समनुज्ञाप्य जग्मतुः स्वगृहान्प्रति ।
KK0206072037c	गते द्वारवतीं कृष्णे सात्वतप्रवरे नृप ॥
KK0206072038a	महादुर्योधनो राजा शकुनिश्चापि सौबलः ।
KK0206072038c	`सूतपुत्रश्च राधेयः सह दुःशासनादिभिः ॥
KK0206072039a	सर्वकामगुणोपेतैरर्च्यमानास्तु भारत' ।
KK0206072039c	तस्यां सभायां दिव्यायामवसंस्तत्र पाण्डवैः ॥ ॥

इति श्रीमन्महाभारते सभापर्वणि शिशुपालवधपर्वणि द्विसप्ततितमोऽध्यायः ॥ 72 ॥

2-72-28 सभाजयत प्रीणितवान् ॥ द्विसप्ततितमोऽध्यायः ॥ 72 ॥
