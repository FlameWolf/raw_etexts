अध्यायः 007

इन्द्रसभावर्णनम् ॥ 1 ॥
	
001	नारद उवाच 
001a	शक्रस्य तु सभा दिव्या भास्वरा कर्मनिर्मिता ।
001c	स्वयं शक्रेण कौरव्य निर्जितार्कसमप्रभा ॥
002a	विस्तीर्णा योजनशतं शतमध्यर्धमायता ।
002c	वैहायसी कामगमा पञ्चयोजनमुच्छ्रिता ।
003a	जराशोकक्लमापेता निरातङ्का शिवा शुभा ।
003c	वेश्मासनवती रम्या दिव्यपादपशोभिता ॥
004a	तस्यां देवेश्वरः पार्थ सभायां परमासने ।
004c	आस्ते शच्या महेन्द्राण्या श्रिया लक्ष्म्या च भारत ।
005a	बिभ्रद्वपुरनिर्देश्यं किरीटी लोहिताङ्गदः ।
005c	विरजोम्बरश्चित्रमाल्यो ह्रीकीर्तिद्युतिभिः सह ॥
006a	तस्यामुपासते नित्यं महात्मानं शतक्रतुम् ।
006c	मरुतः सर्वशो राजन्सर्वे च गृहमेधिनः ॥
007a	सिद्धा देवर्षयश्चैव साध्या देवगणास्तथा ।
007c	मरुत्त्वन्तश्च सहिता भास्वन्तो हेममालिनः ॥
008a	एते सानुचराः सर्वे दिव्यरूपाः स्वलङ्कृताः ।
008c	उपासते महात्मान देवराजमरिन्दमम् ॥
009a	तथा देवर्षयः सर्वे पार्थ शक्रमुपासते ।
009c	अमला धूतपाप्मानो दीप्यमाना इवाग्नयः ॥
010a	तेजस्विनः सोमसुतो विशोका विगतज्वराः ।
010c	पराशरः पर्वतश्च तथा सावर्णिगालवौ ॥
011a	`एकतश्च द्वितश्चैव त्रितश्चैव महामतिः' ।
011c	शङ्खश्च लिखितश्चैव तथा गौरशिरा मुनिः ।
011e	दुर्वासाः क्रोधनः श्येनस्तथा दीर्घतमा मुनिः ॥
012a	पवित्रपाणिः सावर्णिर्याज्ञवल्क्योऽथ भालुकिः ।
012c	उद्दालकः श्वेतकेतुस्ताण्डो भाण्डायनिस्तथा ॥
013a	हविष्मांश्च गरिष्ठश्च हरिश्चन्द्रश्च पार्थिवः ॥
013c	हृद्यश्चोदरशाण्डिल्यः पाराशर्यः कृषीवलः ॥
014a	वातस्कन्धो विशाखश्च विधाता काल एव च ।
014c	करालदन्तस्त्वष्टा च विश्वकर्मा च तुम्बुरुः ॥
015a	अयोनिजा योनिजाश्च वायुभक्षा हुताशिनः ।
015c	ईशानं सर्वलोकस्य वज्रिणं समुपासते ॥
016a	सहदेवः सुनीथश्च वाल्मीकिश्च महातपाः ।
016c	समीकः सत्यवाक्चैव प्रचेताः सत्यसङ्गरः ॥
017a	मेधातिथिर्वामदेवः पुलस्त्यः पुलहः क्रतुः ।
017c	मरुत्तश्च मरीचिश्च स्थाणुश्चात्र महातपाः ॥
018a	कक्षीवान्गौतमस्तार्क्ष्यस्तथा वैश्वानरो मुनिः ।
018c	मुनिः कालकवृक्षीय आश्राव्योऽथ हिरण्मयः ॥
019a	संवर्तो देवहव्यश्च विष्वक्सेनश्च वीर्यवान् ।
019c	दिव्या आपस्तथौषध्यः श्रद्धा मेधा सरस्वती ॥
020a	अर्थो धर्मश्च कामश्च विद्युतश्चैव पाण्डव ।
020c	जलवाहास्तथा मेघा वायवः स्तनयित्नवः ॥
021a	प्राचीदिग्यज्ञवाहाश्च पावकाः सप्तविंशतिः ।
021c	अग्नीषोमौ तथेन्द्राग्नी मित्रश्च सविताऽर्यमा ॥
022a	भगो विश्वे च साध्याश्च गुरुः शुक्रस्तथैव च ।
022c	विश्वावसुश्चित्रसेनः सुमनस्तरुणस्तथा ॥
023a	यज्ञाश्च दक्षिणाश्चैवं ग्रहास्तोभाश्च भारत ।
023c	यज्ञवाहाश्च ये मन्त्राः सर्वे तत्र समासते ॥
024a	तथैवाप्सरसो राजन् `रम्भोर्वश्यथ मेनका ।
024c	घृताची पञ्चचूडा च विप्रचित्तिपुरोगमाः ॥
025a	विद्याधराश्च राजेन्द्र' गन्धर्वाश्च मनोरमाः ।
025c	नृत्यवादित्रगीतैश्च हास्यैश्च विविधैरपि ॥
026a	रमयन्ति स्म नृपते देवराजं शतक्रतुम् ।
026c	स्तुतिभिर्मङ्गलैश्चैव स्तुवन्तः कर्मभिस्तथा ॥
027a	विक्रमैश्च महात्मानं बलवृत्रनिषूदनम् ।
027c	ब्रह्मराजर्षयश्चैव सर्वे देवर्षयस्तथा ॥
028a	विमानैर्विविधैर्दिव्यैर्दीप्यमाना इवाग्नयः ।
028c	स्रग्विणो भूषिताः सर्वे यान्ति चायान्ति चापरे ॥
029a	बृहस्पतिश्च शुक्रश्च नित्यमास्तां हि तत्र वै ॥
029c	एते चान्ये च बहवो महात्मानो यतव्रताः ॥
030a	विमानैश्चन्द्रसङ्काशैः सोमवत्प्रियदर्शनाः ।
030c	ब्रह्मणो वचनाद्राजन्भृगुः सप्तर्षयस्तथा ॥
031a	एषा सभा मया राजन्दृष्टा पुष्करमालिनी ।
031c	शतक्रतोर्महाबाहो याम्यामपि सभां शृणु ॥ ॥

इति श्रीमन्महाभारते सभापर्वणि मन्त्रपर्वणि सप्तमोऽध्यायः ॥ 7 ॥
2-7-13 पाराशर्यः कपिष्ठल इति घ. पाठः ॥ 
2-7-21 ब्रह्मणोङ्गात्प्रसूतोऽग्निरङ्गिरा इति विश्रुतः । दक्षिणाग्निर्गार्हपत्या हवनीयाविति त्रयी । निर्मन्थ्यो वैद्युतः शूरः संवर्तो लौकिकस्तथा । जाठरो विषगः क्रव्यात् क्षेमवान् वैष्णवस्तथा। दस्युमान् बलदश्चैव शान्तः पुष्टो विभावसुः । ज्योतिष्मान्भरतो भद्रः स्विष्टकृद्वसुमान् क्रतुः । सोमश्च पितृमांश्चैव पावकाः सप्तविंशतिः 
2-7-31 पुष्करमालिनी नामतः ॥
