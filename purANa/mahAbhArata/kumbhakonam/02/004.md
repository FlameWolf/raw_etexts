अध्यायः 004

ब्राह्मणान्भोजयित्वा युधिष्ठिरस्य सभाप्रवेशः ॥ 1 ॥ ऋषीणां क्षत्रियाणां देवगन्धर्वादीनां च तत्रोपवेशनम् ॥ 2 ॥

001	वैशम्पायन उवाच 
001a	`तां तु कृत्वा सभां श्रेष्ठां मयश्चार्जुनमब्रवीत् ।
001c	भूतानां च महावीर्यो ध्वजाग्रे किङ्करो गणः ॥
002a	तव विष्फारघोषेण मेघवन्निनदिष्यति ।
002c	अयं हि सूर्यसङ्काशो ज्वलनस्य रथो महान् ॥ 
003a	इमे च दिविजाः श्वेता वीर्यवन्तो हयोत्तमाः ।
003c	मायामयः कृतो ह्येष ध्वजो वानरलक्षणः ॥
004a	असज्जमानो वृक्षेषु धूमकेतुरिवोच्छ्रितः ।
004c	बहुवर्णं हि लक्ष्येत ध्वजं वानरलक्षणम् ॥
005a	ध्वजोत्कटं ह्यनवमं युद्धे द्रक्ष्यसि विष्ठितम् ।
005c	एव वीरः सव्यसाचिन्ध्वजस्यान्ते भविष्यति ॥
006	वैशम्पायन उवाच 
006ac	इत्युक्त्वाऽऽलिङ्ग्य बीभत्सुं विसृष्टः प्रययौ मयः' ।
007a	ततः प्रवेशनं तस्यां चक्रे राजा युधिष्ठिरः ।
007c	अयुतं भोजयित्वा तु ब्राह्मणानां नराधिपः ॥
008a	साज्येन पायसेनैव मधुना मिश्रितेन च ।
008c	भक्ष्यैर्मूलैः फलैश्चैव मांसैर्वाराहहारिणैः ।
008e	कृसरेणाथ जीवन्त्या हविष्येण च सर्वशः ॥
009a	मांसप्रकारैर्विविधैः खाद्यैश्चापि तथा नृप ।
009c	चोष्यैश्च विविधै राजन्पेयैश्च बहुविस्तरैः ॥
010a	अहतैश्चैव वासोभिर्माल्यैरुच्चावचैरपि ।
010c	तर्पयामास विप्रेन्द्रान्नानादिग्भ्यः समागतान् ॥
011a	ददौ तेभ्यः सहस्राणि गवां प्रत्येकशः पुनः ।
011c	पुण्याहघोषस्तत्रासीद्दिवस्पृगिव भारत ॥
012a	वादित्रैर्विविधैर्दिव्यैर्गन्धैरुच्चावचैरपि ।
012c	पूजयित्वा कुरुश्रेष्ठो देवतानि निवेश्य च ॥
013a	तत्र मल्ला नटा झल्लाः सूता वैतालिकास्तथा ।
013c	उपतस्थुर्महात्मानं धर्मपुत्रं युधिष्ठिरम् ॥
014a	तथा स कृत्वा पूजां तां भ्रातृभिः सह पाण्डवः ।
014c	तस्यां सभायां रम्यायां रेमे शक्रो यथा दिवि ॥
015a	सभायामृषयस्तस्यां पाण्डवैः सह आसते ।
015c	आसाञ्चक्रुर्नरेन्द्राश्च नानादेशसमागताः ॥
016a	असितो देवलः सत्यः सर्पिर्माली महाशिराः ।
016c	अर्वा वसुः सुमित्रश्च मैत्रेयः शुनको बलिः ॥
017a	बको दाल्भ्यः स्थूलशिराः कृष्णद्वैपायनः शुकः ।
017c	सुमन्तुर्जैमिनिः पैलो व्यासशिष्यास्तथा वयम् ॥
018a	तित्तिरिर्याज्ञवल्क्यश्च ससुतो रोमहर्षणः ।
018c	अप्सुहोम्यश्च धौम्यश्च अणीमाण्डव्यकौशिकौ ॥
019a	दामोष्णीपस्त्रैबलीश्च पर्णादो घटजानुकः ।
019c	मौञ्जायनो वायुभक्षः पाराशर्यश्च सारिकः ॥
020a	बलिवाकः सिनीवाकः सप्तपालः कृतश्रमः ।
020c	जातूकर्णः शिखावांश्च आलम्बः पारिजातकः ॥
021a	पर्वतश्च महाभागो मार्कण्डेयो महामुनिः ।
021c	पवित्रपाणिः सावर्णो भालुकिर्गालवस्तथा ॥
022a	जङ्घाबन्धुश्च रैभ्यश्च कोपवेगस्तथा भृगुः ।
022c	हरिबभ्रुश्च कौण्डिन्यो बभ्रुमाली सनातनः ॥
023a	काक्षीवानौशिजश्चैव नाचिकेतोऽथ गौतमः ।
023c	पैङ्ग्यो वराहः शुनकः शाण्डिल्यश्च महातपाः ॥
024a	कुक्कुरो वेणुजङ्घोऽथ कालापः कठ एव च ।
024c	मुनयो धर्मविद्वांसो धृतात्मानो जितेन्द्रियाः ॥
025a	एते चान्ये च बहवो वेदवेदाङ्गपारगाः ।
025c	उपासते महात्मानं सभायामृषिसत्तमाः ॥
026a	कथयन्तः कथाः पुण्या धर्मज्ञाः शुचयोऽमलाः ।
026c	तथैव क्षत्रियश्रेष्ठा धर्मराजमुपासते ॥
027a	श्रीमान्महात्मा धर्मात्मा मुञ्जकेतुर्विवर्धनः ।
027c	सङ्ग्रामजिद्दुर्मुखश्च उग्रसेनश्च वीर्यवान् ।
028a	कक्षसेनः क्षितिपतिः क्षेमकश्चापराजितः ।
028c	कम्बोजराजः कमठः कम्पनश्च महाबलः ॥
029a	सततं कम्पयामास यवनानेक एव यः ।
029c	बलपौरुषसम्पन्नान्कृतास्त्रानमितौजसः ।
029e	यथाऽसुरान्कालकेयान्देवो वज्रधरस्तथा ॥
030a	जटासुरो मद्रकानां च राजा कुन्तिः पुलिन्दश्च किरातराजः ।
030c	तथाङ्गवाङ्गौ सहपुण्ड्रकेण पाण्ड्योड्रराजौ च सहान्ध्रकेण ॥
031a	अङ्गो वङ्गः सुमित्रश्च शैब्यश्चामित्रकर्शनः ।
031c	किरातराजः सुमना यवनाधिपतिस्तथा ॥
032a	चाणूरो देवरातश्च भोजो भीमरथश्च यः ।
032c	श्रुतायुधश्च कालिङ्गो जयसेनश्च मागधः ॥
033a	सुकर्मा चेकितानश्च पुरुश्चामित्रकर्शनः ।
033c	केतुमान्वसुदानश्च वैदेहोऽथ कृतक्षणः ॥
034a	सुधर्मा चानिरुद्धश्च श्रुतायुश्च महाबलः ।
034c	अनूपराजो दुर्धर्पः क्रमजिच्च सुदर्शनः ॥
035a	शिशुपालः सहसुतः करूपाधिपतिस्तथा ।
035c	वृष्णीनां चैव दुर्धर्षाः कुमारा देवरूपिणः ॥
036a	आहुको विपृथुश्चैव गदः सारण एव च ।
036c	अक्रूरः कृतवर्मा च सत्यकश्च शिनेः सुतः ॥
037a	भीष्मकोऽथाकृतिश्चैव द्युमत्सेनश्च वीर्यवान् ।
037c	केकयाश्च महेष्वासा यज्ञसेनश्च सोमकिः ॥
038a	केतुमान्वसुमांश्चैव कृतास्त्रश्च महाबलः ।
038c	एते चान्ये च बहवः क्षत्रिया मुख्यसम्मताः ।
039a	उपासते सभायां स्म कुन्तीपुत्रं युधिष्ठिरम् ।
039c	अर्जुनं ये च संश्रित्य राजपुत्रा महाबलाः ॥
040a	अशिक्षन्त धनुर्वेदं रौरवाजिनवाससः ।
040c	तत्रैव शिक्षिता राजन्कुमारा वृष्णिनन्दनाः ।
041a	रौक्मिणेयश्च साम्बश्च युयुधानश्च सात्यकिः ।
041c	सुधर्मा चानिरुद्धश्च शैब्यश्च नरपुङ्गवः ॥
042a	एते चान्ये च बहवो राजानः पृथिवीपते ।
042c	धनञ्जयसखा चात्र नित्यमास्ते स्म तुम्बुरुः ॥
043a	उपासते महात्मानमासीनं सप्तविंशतिः ।
043c	चित्रसेनः सहामात्यो गन्धर्वाप्सरसस्तथा ॥
044a	गीतवादित्रकुशलाः साम्यतालविशारदाः ।
044c	प्रमाणोऽथ लये स्थाने किन्नराः कृतनिश्रमाः ॥
045a	सञ्चोदितास्तुम्बुरुणा गन्धर्वसहितास्तदा ।
045c	गायन्ति दिव्यतानैस्ते यथान्यायं मनस्विनः ॥
046a	पाण्डुपुत्रानृषींश्चैव रमयन्त उपासते ।
046c	तस्यां सभायामासीनाः सुव्रताः सत्यसङ्गराः ॥
047ac	दिवीव देवा ब्रह्माणं युधिष्ठिरमुपासते ॥ ॥

इति श्रीमन्महाभारते सभापर्वणि मन्त्रपर्वणि चतुर्थोऽध्यायः ॥ 4 ॥

2-4-29 कालकेयाः कालकाया अपत्यान्यसुराः ॥
