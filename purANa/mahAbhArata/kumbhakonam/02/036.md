अध्यायः 036

द्वारकातः आगतस्य श्रीकृष्णस्याज्ञया यज्ञसामग्रीसम्पादनोपक्रमः ॥ 1 ॥ द्वैपायनेन ऋत्विगानयनम् ॥ 2 ॥ ब्राह्मणक्षत्रियादीनामामन्त्रणाय दूतप्रेषणम् ॥ 3 ॥ धृतराष्ट्राद्यामन्त्रणाय नकुलगमनम् ॥ 4 ॥ । दीक्षा ॥ 5 ॥

001	वैशम्पायन उवाच 
001a	रक्षणाद्धर्मराजस्य सत्यस्य परिपालनात् ।
001c	शत्रूणां क्षपणाच्चैव स्वकर्मनिरताः प्रजाः ॥
002a	बलीनां सम्यगादानाद्धर्मतश्चानुशासनात् ।
002c	निकामवर्षी पर्जन्यः स्फीतो जनपदोऽभवत् ॥
003a	सर्वारम्भाः सुप्रवृत्ता गोरक्षा कर्षणं वणिक् ।
003c	विशेषात्सर्वमेवैतत्सञ्जज्ञे राजकर्मणः ॥
004a	दस्युभ्यो वञ्चकेभ्यो वा राजन्प्रति परस्परम् ।
004c	राजवल्लभतश्चैव नाश्रूयन्त मृषागिरः ॥
005a	अवर्षं चातिवर्षं च व्याधिपावकमूर्छनम् ।
005c	सर्वमेतत्तदा नासीद्धर्मनित्ये युधिष्ठिरे ॥
006a	प्रियं कर्तुमुपस्थातुं बलिकर्म स्वभावजम् ।
006c	अभिहर्तुं नृपा जग्मुर्नान्यैः कार्यैः कथञ्चन ॥
007a	धर्मैर्धनागमैस्तस्य ववृधे निचयो महान् ।
007c	कर्तुं यस्य न शक्येत क्षयो वर्षशतैरपि ॥
008a	स्वकोष्ठस्य परीमाणं कोशस्य च महीपतिः ।
008c	विज्ञाय राजा कौन्तेयो यज्ञायैव मनो दधे ॥
009a	सुहृदश्चैव ये सर्वे पृथक्च सहचाब्रुवन् ।
009c	यज्ञकालस्तव विभो क्रियतामत्र साम्प्रतम् ॥
010a	अथैवं ब्रुवतामेव तेषामभ्याययौ हरिः ।
010c	ऋषिः पुराणो वेदात्मा दृश्यश्चैव विजानताम् ॥
011a	जगतस्तस्थुषां श्रेष्ठः प्रभवश्चाप्ययश्च ह ।
011c	भूतभव्यभवन्नाथः केशवः केशिसूदनः ॥
012a	प्राकारः सर्ववृष्णीनामापत्स्वभयदोऽरिहा ।
012c	बलाधिकारे निक्षिप्य सम्यगानकदुन्दुभिम् ॥
013a	उच्चावचमुपादाय धर्मराजाय माधवः ।
013c	धनौघं पुरुषव्याघ्रो बलेन महता वृतः ॥
014a	तं धनौघमपर्यन्तं रत्नसागरमक्षयम् ।
014c	नादयन्रथघोषेण प्रविशेश पुरोत्तमम् ॥
015a	पूर्णमापूरयंस्तेषां द्विषच्छोकावहोऽभवत् ।
015c	असूर्यमिव सूर्येण निवातमिव वायुना ।
015e	कृष्णेन समुपेतेन जहृषे भारतं पुरम् ॥
016a	तं मुदाऽभिसमागम्य सत्कृत्य च यथाविधि ।
016c	स पृष्ट्वा कुशलं चैव सुखासीनं युधिष्ठिरः ॥
017a	धौम्यद्वैपायनमुखैर्ऋत्विग्भिः पुरुषर्षभः ।
017c	भीमार्जुनयमैश्चैव सहितः कृष्णमब्रवीत् ॥
018	युधिष्ठिर उवाच 
018a	त्वत्कृते पृथिवी सर्वा मद्वशे कृष्ण वर्तते ।
018c	धनं च बहु वार्ष्णेय त्वत्प्रसादादुपार्जितम् ॥
019a	सोऽहमिच्छामि तत्सर्वं विधिवद्देवकीसुत ।
019c	उपयोक्तुं द्विजाग्र्येभ्यो हव्यवाहे च माधव ॥
020a	तदहं यष्टुमिच्छामि दाशार्ह सहितस्त्वया ।
020c	अनुजैश्च महाबाहो तन्माऽनुज्ञातुमर्हसि ॥
021a	तद्दीक्षापय गोविन्द त्वमात्मानं महाभुज ।
021c	त्वयीष्टवति दाशार्ह विपाप्मा भविता ह्यहम् ॥
022a	मां वाप्यभ्यनुजानीहि सहैभिरनुजैर्विभो ।
022c	अनुज्ञातस्त्वया कृष्ण प्राप्नुयां क्रतुमुत्तमम् ॥
023	वैशम्पायन उवाच 
023a	तं कृष्णः प्रत्युवाचेदं बहूक्त्वा गुणविस्तरम् ।
023c	त्वमेव राजशार्दूल सम्राडर्हो महाक्रतुम् ।
023e	सम्प्राप्नुहि त्वया प्राप्ते कृतकृत्यास्ततो वयम् ॥
024a	यदस्वाभीप्सितं यज्ञं मयि श्रेयस्यवस्थिते ।
024c	नियुङ्क्ष्व त्वं च मां कृत्ये सर्वं कर्तास्मि ते वचः ॥
025	युधिष्ठिर उवाच 
025a	सफलः कृष्ण सङ्कल्पः सिद्धिश्च नियता मम ।
025c	यस्य मे त्वं हृषीकेश यथेप्सितमुपस्थितः ॥
026	वैशम्पायन उवाच 
026a	अनुज्ञातस्तु कृष्णेन पाण्डवो भ्रातृभिः सह ।
026c	ईजितुं राजसूयेन साधनान्युपचक्रमे ॥
027a	ततस्त्वाज्ञापयामास पाण्डवोऽरिनिबर्हणः ।
027c	सहदेवं युधां श्रेष्ठं मन्त्रिणश्चैव सर्वशः ॥
028a	अस्मिन्क्रतौ यथोक्तानि यज्ञाङ्गानि द्विजातिभिः ।
028c	तथोपकरणं सर्वं मङ्गलानि च सर्वशः ॥
029a	अधियज्ञांश्च सम्भारान्दौम्योक्तान्क्षिप्रमेव हि ।
029c	समानयन्तु पुरुषा यथायोगं यथाक्रमम् ॥
030a	इन्द्रसेनो विशोकश्च पूरुश्चार्जुनसारथिः ।
030c	अन्नाद्याहरणे युक्ताः सन्तु मत्प्रियकाम्यया ॥
031a	सर्वकामाश्च कार्यन्तां रसगन्धसमन्विताः ।
031c	मनोरथप्रीतिकरा द्विजानां कुरुसत्तम ॥
032	वैशम्पायन उवाच 
032a	तद्वाक्यसमकालं च कृतं सर्वं न्यवेदयत् ।
032c	सहदेवो युधां श्रेष्ठो धर्मराजो युधिष्ठिरे ॥
033a	ततो द्वैपायनो राजन्नृत्विजः समुपानयत् ।
033c	वेदानिव महाभागान्साक्षान्मूर्तिमतो द्विजान् ॥
034a	स्वयं ब्रह्मत्वमकरोत्तस्य सत्यवतीसुतः ।
034c	धनञ्जयानामृषभः सुसामा सामगोऽभवत् ॥
035a	याज्ञवल्क्यो बभूवाथ ब्रह्मिष्ठोऽध्वर्युसत्तमः ।
035c	पैलो होता वसोः पुत्रो धौम्येन सहितोऽभवत् ॥
036a	एतेषां पुत्रवर्गाश्च शिष्याश्च भरतर्षभ ।
036c	बभूवुर्होत्रगाः सर्वे वेदवेदाङ्गपारगाः ॥
037a	ते वाचयित्वा पुण्याहमूहयित्वा च तं विधिम् ।
037c	शास्त्रोक्तं पूजयामासुस्तद्देवयजनं महत् ॥
038a	तत्र चक्रुरनुज्ञाताः शरणान्युत शिल्पिनः ।
038c	गन्धवन्ति विशालानि वेश्मानीव दिवौकसाम् ॥
039a	तत आज्ञापयामास स राजा राजसत्तमः ।
039c	सहदेवं तदा सद्यो मन्त्रिणं पुरुषर्षभः ॥
040a	आमन्त्रणार्थं दूतांस्त्वं प्रेषयस्वाशुगान्द्रुतम् ।
040c	उपश्रुत्य वचो राज्ञः स दूतान्प्राहिणोत्तदा ॥
041a	आमन्त्रयध्वं राष्ट्रेषु ब्राह्मणान्भूमिपानथ ।
041c	विनाश्च मान्याञ्शूद्रांश्च सर्वानानयतेति च ॥
042	वैशम्पायन उवाच 
042a	ते सर्वान्पृथिवीपालान्पाण्डवेयस्य शासनात् ।
042c	आमन्त्रयाम्बभूवुस्ते प्रेषयामास चापरान् ॥
043a	दूताश्च वाहनैर्जग्मू राष्ट्राणि सुबहून्यपि ।
043c	ततो युधिष्ठिरो राजा प्रेषयामास पाण्डवम् ॥
044a	नकुलं हास्तिनपुरं भीष्माय भरतर्षभ ।
044c	द्रोणाय धृतराष्ट्राय विदुराय कृपाय च ।
044e	भ्रातॄणां चैव सर्वेषां येऽनुरक्ता युधिष्ठिरे ॥
045a	ततस्ते तु यथाकालं कुन्तीपुत्रं युधिष्ठिरम् ।
045c	दीक्षयाञ्चक्रिरे विप्रा राजसूयाय भारत ॥
046a	`ज्येष्ठामूले अमावास्यां मृगाजिनसमावृतः ।
046c	रौरवाजिनसंवीतो नवनीताक्तदेहवान्' ॥
047a	दीक्षितः स तु धर्मात्मा धर्मराजो युधिष्ठिरः ।
047c	जगाम यज्ञायतनं वृतो विप्रैः सहस्रशः ॥
048a	भातृभिर्ज्ञातिभिश्चैव सुहृद्भिः सचिवैः सह ।
048c	क्षत्रियैश्च मनुष्येन्द्रैर्नानादेशसमागतैः ॥
049a	अमात्यैश्च नरश्रेष्ठो धर्मो विग्रहवानिव ।
049c	आजग्मुर्ब्राह्मणास्तत्र विषयेभ्यस्ततस्ततः ॥
050a	सर्वविद्यासु निष्णाता वेदवेदाङ्गपारगाः ।
050c	तेषामावसथांश्चक्रुर्धर्मराजस्य शासनात् ॥
051a	बह्वन्नाच्छादनैर्युक्तान्सगणानां पृथक् पृथक् ।
051c	सर्वर्तुगुणसम्पन्नाञ्शिल्पिनोऽथ सहस्रशः ॥
052a	तेषु ते न्यवसन्राजन्ब्राह्मणा नृपसत्कृताः ।
052c	कथयन्तः कथा बह्वीः पश्यन्तो नटनर्तकान् ॥
053a	भुञ्जतां चैव विप्राणां वदतां च महास्वनः ।
053c	अनिशं श्रूयते तत्र मुदितानां महात्मनाम् ॥
054a	दीयतां दीयतामेषां भुज्यतां भुज्यतामिति ।
054c	एवम्प्रकाराः सञ्जल्पाः श्रूयन्तेस्मात्र नित्यशः ॥
055a	गवां शतसहस्राणि शयनानां च भारत ।
055c	रुक्मस्य योषितां चैव धर्मराजः पृथक् ददौ ॥
056a	प्रावर्ततैवं यज्ञः स पाण्डवस्य महात्मनः ।
056c	पृथिव्यामेकवीरस्य शक्रस्येव त्रिविष्टपे ॥ 

इति श्रीमन्महाभारते सभापर्वणि दिग्विजयपर्वणि षट्त्रिंशोऽध्यायः ॥ 36 ॥
2-36-5 मूर्छनं प्रदीपनम् ॥ 2-36-7 निचयो भाण्डागारम् ॥
 2-36-34 धनञ्जयानां धनञ्जयगोत्राणां मध्ये श्रेष्ठः सुसामानाम आङ्गिरसः ॥
