
अध्यायः 091
द्रौपदीवचनम् ॥ 1 ॥ युधिष्ठिरेणैव द्रौपदीप्रश्नस्योत्तरं वक्तव्यमिति भीष्मवचनम् ॥ 2 ॥
	
001	द्रौपद्युवाच 
001a	पुरस्तात्करणीयं मे न कृतं कार्यमुत्तरम् ।
001c	विह्वलाऽस्मि कृताऽनेन कर्षता बलिना बलात् ॥
002a	अभिवादं करोम्येषां कुरूणां कुरुसंसदि ।
002c	न मे स्यादपराधोऽयं तदिदं न कृतं मया ॥
003	वैशम्पायन उवाच 
003a	सा तेन च समाधूता दुःखेन च तपस्विनी ।
003c	पतिता विललापेदं सभायामतथोचिता ॥
004	द्रौपद्युवाच 
004a	स्वयंवरे यास्मि नृपैदृष्टा रङ्गे समागतैः ।
004c	न दृष्टपूर्वा चान्यत्र साऽहमद्य सभां गता ॥
005a	यां न वायुर्न चादित्यो दृष्टवन्तौ पुरा गृहे ।
005c	साऽहमद्य सभामध्ये दृष्टास्मि जनसंसदि ॥
006a	यां न मृष्यन्ति वातेन स्पृश्यमानां गृहे पुरा ।
006c	स्पृश्यमानां सहन्तेऽद्य पाण्डवास्तां दुरात्मना ॥
007a	मृष्यन्ति कुरवश्चेमे मन्ये कालस्य पर्ययम् ।
007c	स्नुषां दुहितरं चैव क्लिश्यमानामनर्हतीम् ॥
008a	किन्न्वतः कृपणं भूयो यदहं स्त्री सती शुभा ।
008c	सभामध्यं विगाहेऽद्य क्व नु धर्मो महीक्षिताम् ॥
009a	धर्म्यां स्त्रियं सभां पूर्वे न नयन्तीति नः श्रुतम् ।
009c	स नष्टः कौरवेयेषु पूर्वो धर्मः सनातनः ॥
010a	कथं हि भार्या पाण्डूनां पार्षतस्य स्वसा सती ।
010c	वासुदेवस्य च सखी पार्थिवानां सभामियाम् ॥
011a	तामिमां धर्मराजस्य भार्यां सदृशवर्णजाम् ।
011c	ब्रूत दासीमदासीं वा तत्करिष्यामि कौरवाः ।
012a	अयं मां सुदृढं क्षुद्रः कौरवाणां यशोहरः.
012c	क्लिश्नाति नाहं तत्सोढुं चिरं शक्ष्यामि कौरवाः ॥
013a	जितां वाऽप्यजितां वापि मन्यध्वं मां यथा नृपाः ।
013c	तथा प्रत्युक्तमिच्छामि तत्करिष्यामि कौरवाः ॥
014	भीष्म उवाच 
014a	उक्तवानस्मि कल्याणि धर्मस्य परमा गतिः ।
014c	लोके न शक्यते ज्ञातुमपि विज्ञैर्महात्मभिः ॥
015a	बलवांश्च यथा धर्मं लोके पश्यति पूरुषः ।
015c	स धर्मो धर्मवेलायां भवत्यभिहतः परः ॥
016a	न विवेक्तुं च ते प्रश्नमिमं शक्नोमि निश्चयात् ।
016c	सूक्ष्मत्वाद्गहनत्वाच्च कार्यस्यास्य च गौरवात् ॥
017a	नूनमन्तः कुलस्यास्य भविता न चिरादिव ।
017c	तथा हि कुरवः सर्वे लोभमोहपरायणाः ॥
018a	कुलेषु जाताः कल्याणि व्यसनैराहता भृशम् ।
018c	धर्म्यान्मार्गान्न च्यवन्ते येषां नस्त्वं वधूः स्थिता ॥
019a	उपपन्नं च पाञ्चालि तवेदं वृत्तमीदृशम् ।
019c	यत्कृच्छ्रमपि सम्प्राप्ता धर्ममेवान्ववेक्षसे ॥
020a	एते द्रोणादयश्चैव वृद्धा धर्मविदो जनाः ।
020c	शून्यैः शरीरैस्तिष्ठन्ति गतासव इवानताः ॥
021a	युधिष्ठिरस्तु प्रश्नोऽस्मिन्प्रमाणमिति मे मतिः ।
021c	अजितां वा जितां वेति स्वयं व्याख्यातुमर्हति ॥ 

इति श्रीमन्महाभारते सभापर्वणि द्यूतपर्वणि एकनवतितमोऽध्यायः ॥ 91 ॥
