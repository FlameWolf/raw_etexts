अध्यायः 097
दुर्योधनेन धृतराष्ट्रसमीपे अर्जुनप्रभाववर्णनम् ॥ 1 ॥ दुर्योधनदुर्बोधनेन धृतराष्ट्रस्य पुनर्द्यूताय पाण्डवानयनाभ्यनुज्ञा ॥ 2 ॥
	
001	दुर्योधन उवाच ॥
001a	शृणु राजन्पुराऽचिन्त्यानर्जुनस्य च साहसान् ।
001c	अर्जुनो धन्विनां श्रेष्ठो दुष्करं कृतवान्पुरा ॥
002a	द्रुपदस्य पुरे राजन्द्रौपद्याश्च स्वयंवरे ॥                                                                                          
002c	आबालवृद्धसङ्क्षोभे सर्वक्षत्रसमागमे ।
002e	क्षिप्रकारी जले मत्स्यं दुर्निरीक्ष्यं ससर्ज ह ॥
003a	सर्वैर्नृपैरसाध्यं तत्कार्मुकप्रवरं च वै ।
003c	क्षणेन सज्यमकरोत्सर्वक्षत्रस्य पश्यतः ॥
004a	ततो यन्त्रमयं विध्वा विसारं फल्गुनो बली ।
004c	कृष्णया हेममाल्येन स्कन्धे स परिवेष्टितः ॥
005a	ततस्तया वृतं पार्थं दृष्ट्वा सर्वे नृपास्तदा ।
005c	रोषात्सर्वायुधान्गृह्य क्रुद्धा वीरा महौजसः ।
005e	वैकर्तनं पुरस्कृत्य सर्वे पार्थमुपाद्रवन् ॥
006a	स सर्वान्पार्थिवान्दृष्ट्वा क्रुद्धान्पार्थो महाबलः ।
006c	वारयित्वा शरैस्तीक्ष्णैरजयत्तत्र स स्वयम् ॥
007a	जित्वा तु तान्महीपालान्सर्वान्कर्णपुरोगमान् ।
007c	लेभे कृष्णां शुभां पार्थो युध्वा वीर्यबलात्तदा ॥
008a	सर्वक्षत्रसमूहेषु अम्बां भीष्मो यथा पुरा ।
008c	ततः कदाचिद्बीभत्सुस्तीर्थयात्रां ययौ स्वयम् ॥
009a	अथोलूपीं शुभां तात नागराजसुतां तदा ।
009c	नागेष्वाप वराग्र्येषु प्रार्थितोऽथ यथा तथा ॥
010a	ततो गोदावरीं कृष्णां कावेरीं चावगाहत ।
010c	तत्र पाण्ड्यं समासाद्य तस्य कन्यामवाप सः ॥
011ac	लब्ध्वा जिष्णुर्मुदं तत्र ततो याम्यां दिशं ययौ ॥
012a	स दक्षिणं समुद्रान्तं गत्वा चाप्सरसां च वै ।
012c	कुमारतीर्थमासाद्य मोक्षयामास चार्जुनः ॥
013a	ग्राहरूपाश्च ताः पञ्च अतिशौर्येण वै बलात् ।
013c	कन्यातीर्थं समभ्येत्य ततो द्वारवतीं ययौ ॥ ।
014a	तत्र कृष्णनिदेशात्स सुभद्रां प्राप्य फल्गुनः ।
014c	तामारोप्य रथोपस्थे प्रययौ स्वपुरीं प्रति ॥
015a	अथादाय गते पार्थे ते श्रुत्वा सर्वयादवाः ।
015c	तमभ्यधावन्त्सङ्क्रुद्धाः सिंहव्याघ्रगणा इव ॥
016a	प्रद्युम्नः कृतवर्मा च गदः सारणसात्यकी ।
016c	आहुकश्चैव साम्बश्च चारुदेष्णो विदूरथः ॥
017a	अन्ये च यादवाः सर्वे बलदेवपुरोगमाः ।
017c	एकमेव परे कृष्णं गजवाजिरथैर्युताः ॥
018a	अथासाद्य वने यान्तं परिवार्य धनञ्जयम् ।
018c	चक्रुर्युद्धं सुसङ्क्रुद्धा बहुकोट्यश्च यादवाः ॥
019a	एक एव तु पार्थस्तैर्युद्धं चक्रे सुदारुणम् ।
019c	तेन तेषां समं युद्धं मुहूर्तं प्रबभूव ह ॥
020a	ततः पार्थो रणे सर्वान्वारयित्वा शितैः शरैः ।
020c	बलाद्विजित्य राजेन्द्र वीरस्तान्सर्वयादवान् ।
020e	तां सुभद्रामथादाय शक्रप्रस्थं विवेश ह ॥
021a	भूयः शृणु महाराज फल्गुनस्य च साहसम् ।
021c	ददौ स वह्नेर्बिभत्सुः प्रार्थितं खाण्डवं वनम् ॥
022a	लब्धमात्रे तु तेनाथ भगवान्हव्यवाहनः ।
022c	भक्षितुं खाण्डवं राजंस्तत्रस्थानुपचक्रमे ॥
023a	ततस्तं भक्षयन्तं वै सव्यसाची विभावसुम् ।
023c	रथा धन्वी शरान्गृह्य स कलापयुतः प्रभुः ।
023e	पालयामास राजेन्द्र स्ववीर्येण महाबलः ॥
024a	ततः श्रुत्वा महेन्द्रस्तु मेघांस्तान्सन्दिदेश ह ।
024c	तेनोक्ता मेघसङ्घास्ते ववर्षुरतिवृष्टिभिः ॥
025a	ततो मेघगाणान्पार्थः शरव्रातैः समन्ततः ।
025c	खगमैर्वारयामास तदाश्चर्यमिवाभवत् ॥
026a	वारितान्मेघसङ्घांश्च श्रुत्वा क्रुद्धः पुरन्दरः ।
026c	पाण्डरं गजमास्थाय सर्वदेवगणैर्वृतः ।
026e	ययौ पार्थेन संयोद्धुं रक्षार्थं खाण्डवस्य च ॥
027a	रुद्राश्च मरुतश्चैव वसवश्चाश्विनौ तदा ।
027c	आदित्याश्चैव साध्याश्च विश्वेदेवाश्च भारत ।
027e	गन्धर्वाश्चैव सहिता अन्ये देवगणाश्च ये ॥
028a	ते सर्वे शस्त्रसम्पन्ना दीप्यमानाः स्वतेजसा ।
028c	धनञ्जयं जिघांसन्तः प्रपेतुर्विबुधाधिपाः ॥
029a	युगान्ते यानि दृश्यन्ते निमित्तानि महान्त्यपि ।
029c	सर्वाणि तत्र दृश्यन्ते निमित्तानि महीपते ॥
030a	ततो देवगमाः सर्वे पार्थं समभिदुद्रुवुः ।
030c	असम्भ्रान्तस्तु तान्दृष्ट्वा स तां देवमयीं चमूम् ॥
031a	त्वरितः फल्गुनो गृह्य तीक्ष्णांस्तानाशुगांस्तदा ।
031c	इन्द्रं देवांश्च सम्प्रेक्ष्य तस्थौ काल इवात्यये ॥
032a	ततो देवगणाः सर्वे बीभत्सुं सपुरन्दराः ।
032c	अवाकिरञ्छरव्रातैर्मानुषं तं महीपते ॥
033a	ततः पार्थो महातेजा गाण्डिवं गृह्य सत्वरः ।
033c	वारयामास देवानां शरव्रातैः शरांस्तदा ॥
034a	पुनः क्रुद्धाः सुराः सर्वे मर्त्यं तं सुमहाबलाः ।
034c	नानाशस्त्रैर्ववर्षुस्तं सव्यसाची महीपते ॥
035a	तान्पार्थः शस्त्रवर्षान्वै विसृष्टान्विबुधैस्तदा ।
035c	द्विधा त्रिधा स चिच्छेद स एव निशितैः शरैः ॥
036a	पुनश्च पार्थः सङ्क्रुद्धो मण्डलीकृतकार्मुकः ।
036c	देवसङ्घाञ्छरैस्तीक्ष्णैरर्पयन्वै समन्ततः ॥
037a	ततो देवगणाः सर्वे युध्वा पार्थेन वै मुहुः ।
037c	रणे जेतुमशक्यं तं ज्ञात्वा ते भरतर्षभ ॥
038a	शान्तास्ते विबुधाः सर्वे पार्थबाणाभिपीडिताः ।
038c	सद्विपं वासवं त्यक्त्वा दुद्रुवुः सर्वतो दिशम् ॥
039a	प्राचीं रुद्राः सगन्धर्वा दक्षिणां मरुतो ययुः ।
039c	दिशं प्रतीचीं भीतास्ते वसवश्च तथाऽश्विनौ ॥
040a	आदित्याश्चैव विश्वे च दुद्रुवुर्वा उदङ्मुखाः ।
040c	साध्याश्चोर्ध्वमुखा भीताश्चिन्तयन्तोऽस्य सायकान् ॥
041a	एवं सुरगणाः सर्वे प्राद्रवन्त्सर्वतो दिशम् ।
041c	मुहुर्मुहुः प्रेक्षमाणाः पार्थमेव सकार्मुकम् ॥
042a	विद्रुतान्देवसङ्घांस्तान्रणे दृष्ट्वा पुरन्दरः ।
042c	ततः क्रुद्धो महातेजाः पार्थं बाणैरवाकिरत् ॥
043ac	पार्थोऽपि शक्रं विव्याथ मानुषो विबुधाधिपम् ॥
044a	ततः सोऽश्ममयं वर्षं व्यसृजद्विबुधाधिपः ।
044c	तच्छरैरर्जुनो वर्षं प्रतिजघ्नेऽत्यमर्षणः ॥
045a	अथ संवर्धयामास तद्वर्षं देवराडपि ।
045c	भूय एव महावीर्यं जिज्ञासुः सव्यसाचिनः ॥
046a	सोऽश्मवर्षं महावेगमिषुभिः पाण्डवोऽपि च ।
046c	विलयं गमयामास हर्षयन्पाकशासनम् ॥
047a	उपादाय तु पाणिभ्यामङ्गदं नाम पर्वतम् ।
047c	सद्रुमं व्यसृजच्छक्रो जिघांसुः श्वेतवाहनम् ॥
048a	ततोऽर्जुनो वेगवद्भिर्ज्वलमानैरजिह्मगैः ।
048c	बाणैर्विध्वंसयामास गिरिराजं सहस्रधा ॥
049a	शक्रं च पातयामास शरैः पार्थो महान्युधि ।
049c	ततः शक्रो महाराज रणे वीरं धनञ्जयम् ॥
050a	ज्ञात्वा जेतुमशक्यं तं तेजोबलसमन्वितम् ।
050c	परां प्रीतिं ययौ तत्र पुत्रशौर्येण वासवः ॥
051a	तदा तत्र न तस्यास्ति दिवि कश्चिन्महायशाः ।
051c	समर्थो निर्जये राजन्नपि साक्षात्प्रजापतिः ॥
052a	ततः पार्थः शरैर्हत्वा यक्षराक्षसपन्नगान् ।
052c	दीप्ते चाग्नौ महातेजाः पातयामास सन्ततम् ॥
053a	प्रतिषेधयितुं पार्थं न शेकुस्तत्र केचन ।
053c	दृष्ट्वा निवारितं शक्रं दिवि देवगणैः सह ॥
054a	यथा सुपर्णः सोमार्थं विबुधानजयत्पुरा ।
054c	तथा जित्वा सुरान्पार्थस्तर्पयामास पावकम् ॥
055a	ततोऽर्जुनः स्ववीर्येण तर्पयित्वा विभावसुम् ।
055c	रथं ध्वजं च सहयं दिव्यानस्त्रांश्च पाण्डवः ॥
056a	गाण्डीवं च धनुः श्रेष्ठं तूणी चाक्षयसायकौ ।
056c	एतान्यपि च बीभत्सुर्लेभे कीर्तिं च भारत ॥
057a	भूयोऽपि शृणु राजेन्द्र पार्थो गत्वोत्तरां दिशम् ।
057c	विजित्य नववर्षांश्च सपुरांश्च सपर्वतान् ॥
058a	जम्बुद्वीपं वशे कृत्वा सर्वं तद्भरतर्षभ ।
058c	बलाज्जित्वा नृपान्सर्वान्करे च विनिवेश्य च ॥
059a	रत्नान्यादाय सर्वाणि गत्वा चैव पुनः पुरीम् ।
059c	ततो ज्येष्ठं महात्मानं धर्मराजं युधिष्ठिरम् ।
059e	राजसूयं क्रतुश्रेष्ठं कारयामास भारत ॥
060a	स तान्यन्यानि कर्माणि कृतवानर्जुनः पुरा ।
060c	अर्जुनेन समो वीर्ये त्रिषु लोकेषु न क्वचित् ॥
061a	देवदानवयक्षाश्च पिशाचोरगराक्षसाः ।
061c	भीष्मद्रोणादयः सर्वे कुरवश्च महारथाः ॥
062a	लोके सर्वनृपाश्चैव वीराश्चान्ये धनुर्धराः ।
062c	एते पार्थं रणे युक्ताः प्रतियोद्धुं न शक्नुयुः ॥
063a	अहं हि नित्यं कौरव्य फल्गुनं हृदि संस्थितम् ।
063c	अपश्यं चिन्तयित्वा तं समुद्विग्नोऽस्मि तद्भयात् ॥
064a	गृहे गृहे च पश्यामि तात पार्थमहं सदा ।
064c	शरगाण्डीवसंयुक्तं पाशहस्तमिवान्तकम् ॥
065a	अपि पार्थसहस्राणि भीतः पश्यामि भारत ।
065c	पार्थभूतमिदं सर्वं नगरं प्रतिभाति मे ॥
066a	पार्थमेव हि पश्यामि रहिते तात भारत ।
066c	दृष्ट्वा स्वप्नगतं पार्थमुद्धमामि विचेतनः ॥
067a	अकारादीनि नामानि अर्जुनग्रस्तचेतसः ।
067c	अश्वाक्षराम्बुजाश्चैव त्रासं सञ्जनयन्ति मे ॥
068a	नास्ति पार्थादृते तात परवीराद्भयं मम ।
068c	प्रह्लादं वा बलिं वापि हन्याद्धि विजयो रणे ॥
069a	तस्मात्तेन महाराज युद्धं नस्तात न क्षमम् ।
069c	अहं तस्य प्रभावज्ञो नित्यं दुःखं वहामि च ॥
070a	पुरा हि दण्डकारण्ये मारीचस्य यथा भयम् ।
070c	भवेद्रामे महावीर्ये तथा पार्थे भयं मम ॥
071	धृतराष्ट्र उवाच 
071a	जानाम्येव महद्वीर्यं जिष्णोरेतद्दुरासदम् ।
071c	एतद्वीरस्य पार्थस्य कार्षीस्त्वं तु विप्रियम् ॥
072a	द्यूतं वा शस्त्रयुद्धं वा दुर्वाक्यं वा कथञ्चन ।
072c	एतेष्वेवं कृते तस्य विग्रहश्चैव वो भवेत् ॥
073a	तस्मात्त्वं पुत्र पार्थेन नित्यं स्नेहेन वर्तय ।
073c	यश्च पार्थेन सम्बन्धो वर्तते चेन्नरो भुवि ॥
074a	तस्य नास्ति भयं किञ्चित्त्रिषु लोकेषु भारत ।
074c	तस्मात्त्वं जिष्णुना वत्स नित्यं स्नेहेन वर्तय ॥
075	दुर्योधन उवाच 
075a	द्यूते पार्थस्य कौरव्य मायया निकृतिः कृता ।
075c	तस्माद्धि नो जयस्तात अन्योपायेन नो भवेत् ॥
076	धृतराष्ट्र उवाच 
076a	उपायश्च न कर्तव्यः पाण्डवान्प्रति भारत ।
076c	पार्थान्प्रति पुरा वत्स बहूपायाः कृतास्त्वया ॥
077a	तानुपायान्हि कौन्तेया बहुशो व्यतिचक्रमुः ।
077c	तस्माद्धितं जीविताय नः कुलस्य जनस्य च ॥
078a	त्वं चिकीर्षसि चेद्वत्स समित्रः सहबान्धवः ।
078c	सभ्रातृकस्त्वं पार्थेन नित्यं स्नेहेन वर्तय ॥
079	वैशम्पायन उवाच 
079a	धृतराष्ट्रवचः श्रुत्वा राजा दुर्योधनस्तदा ।
079a	चिन्तयित्वा मुहूर्तं तु विधिना चोदितोऽब्रवीत्'॥
080a	पुनर्दीव्याम भद्रं ते वनवासाय पाण्डवैः ।
080c	एवमेतान्वशे कर्तुं शक्ष्यामः पुरुषर्षभ ॥
081a	ते वा द्वादश वर्षाणि वयं वा द्यूतनिर्जिताः ।
081c	प्रविशेम महारण्यमजिनैः प्रतिवासिताः ॥
082a	त्रयोदशं च स्वजनैरज्ञाताः परिवत्सरम् ।
082c	ज्ञाताश्च पुनरन्यानि वने वर्षाणि द्वादश ॥
083a	निवसेम वयं ते वा तथा द्यूतं प्रवर्तताम् ।
083c	अक्षानुप्त्वा पुनर्द्यूतमिदं कुर्वन्तु पाण्डवाः ॥
084a	एतत्कृत्यतमं राजन्नस्माकं भरतर्षभ ।
084c	अयं हि शकुनिर्वेद सविद्यामक्षसम्पदम् ॥
085a	दृढमूलं वयं राज्ये मित्राणि परिगृह्य च ।
085c	सारवद्विपुलं सैन्यं सत्कृत्य च दुरासदम् ॥
086a	ते च त्रयोदशं वर्षं पारयिष्यन्ति चेद्व्रतम् ।
086c	जेष्यामस्तान्वयं राजन्रोचतां ते परन्तप ॥
087	धृतराष्ट्र उवाच 
087a	तूर्णं प्रत्यानयस्वैतान्कामं व्यध्वगतानपि ।
087c	आगच्छन्तु पुनर्द्यूतमिदं कुर्वन्तु पाण्डवाः ॥
088	वैशम्पायन उवाच 
088a	ततो द्रोणः सोमदत्तो बाह्लीकश्चैव गौतमः ।
088c	विदुरो द्रोणपुत्रश्च वैश्यापुत्रश्च वीर्यवान् ॥
089a	भूरिश्रवाः शान्तनवो विकर्णश्च महारथः ।
089c	मा द्यूतमित्यभाषन्त शमोऽस्त्विति च सर्वशः ॥
090a	अकामानां च सर्वेषां सुहृदामर्थदर्शिनाम् ।
090c	अकरोत्पाण्डवाह्वानं धृतराष्ट्रः सुतप्रियः ॥
091a	अथाब्रवीन्महाराज धृतराष्ट्रं जनेश्वरम् ।
091c	पुत्रहार्दाद्धर्मयुक्ता गान्धारी शोककर्शिता ॥
092a	जाते दुर्योधने क्षत्ता महामतिरभाषत ।
092c	नीयतां परलोकाय साध्वयं कुलपांसनः ॥
093a	व्यनदज्जातमात्रो हि गोमायुरिव भारत ।
093c	अन्तो नूनं कुलस्यास्य कुरवस्तन्निबोधत ॥
094a	मा निमज्जीः स्वदोषेण महाप्सु त्वं हि भारत ।
094c	मा बालानामशिष्टानामभिमंस्था मतिं प्रभो ॥
095a	मा कुलस्य क्षये घोरे कारणं त्वं भविष्यसि ।
095c	बद्धं सेतुं को नु भिन्द्याद्धमेच्छान्तं च पावकम् ॥
096a	शमे स्थितान्को नु पार्थान्कोपयेद्भरतर्षभ ।
096c	स्मरन्तं त्वामाजमीढं स्मारयिष्याम्यहं पुनः ॥
097a	शास्त्रं न शास्ति दुर्बुद्धिं श्रेयसे चेतराय च ।
097c	न वै वृद्धो बालमतिर्भवेद्राजन्कथञ्चन ॥
098a	त्वन्नेत्राः सन्तु ते पुत्रा मा त्वां दीर्णाः प्रहासिषुः ।
098c	तस्मादयं मद्वचनात्त्यज्यतां कुलपांसनः ॥
099a	तथा ते न कृतं राजन्पुत्रस्नेहान्नराधिप ।
099c	तस्य प्राप्तं फलं विद्धि कुलान्तकरणाय यत् ॥
100a	शमेन धर्मेण नयेन युक्ता या ते बुद्धिः साऽस्तु ते मा प्रमादीः ।
100c	प्रध्वंसिनी क्रूरसमाहिता श्रीर्मृदुप्रौढा गच्छति पुत्रपौत्रान् ॥
101a	अथाब्रवीन्महाराजो गान्धारीं धर्मदर्शिनीम् ।
101c	अन्तः कामं कुलस्यास्तु न शक्नोमि निवारितुम् ॥
102a	यथेच्छन्ति तथैवास्तु प्रत्यागच्छन्तु पाण्डवाः ।
102c	पुनर्द्यूतं च कुर्वन्तु मामकाः पाण्डवैः सह ॥ 

इति श्रीमन्महाभारते सभापर्वणि अनुद्यूतपर्वणि सप्तनवतितमोऽध्यायः ॥ 97 ॥
2-97-90 अकामानां द्यूतमनिच्छतां सताम् ॥ 2-97-98 त्वन्नेत्रास्त्वमेव नेता येषां ते त्वन्नेत्राः । दीर्णास्त्वत्तो भिन्नमर्यादाः ॥
