अध्यायः 045

वराहावतारकथनम् ॥ 1 ॥

KK0205045001	भीष्म उवाच 
KK0205045001a	प्रादुर्भावसहस्राणि समतीतान्यनेकशः ।
KK0205045001c	यथाशक्ति तु वक्ष्यामि शृणु तान्कुरुनन्दन ॥
KK0205045002a	पुरा कमलनाभस्य स्वपतः सागराम्भसि ।
KK0205045002c	पुष्करे यत्र सम्भूता देवा ऋषिगणैः सह ॥
KK0205045003a	एष पौष्करिको नाम प्रादुर्भावः प्रकीर्तितः ।
KK0205045003c	पुराणैः कथ्यते यत्र वेदश्रुतिसमाहितः ॥
KK0205045004a	वाराहस्तु श्रुतिसुखः प्रादुर्भावो महात्मनः ।
KK0205045004c	यत्र विष्णुः सुरश्रेष्ठो वाराहं रूपमास्थितः ॥
KK0205045005a	उज्जहार महीं तोयात्सशैलवनकाननाम् ।
KK0205045005c	वेदपादो यूपदंष्ट्रः क्रतुर्दन्तश्चितीमुखः ॥
KK0205045006a	अग्निजिह्वो दर्भरोमा ब्रह्मशीर्षो महातपाः ।
KK0205045006c	अहोरात्रेक्षणो दिव्यो वेदाङ्गः श्रुतिभूषणः ॥
KK0205045007a	आज्यनासः स्रुवं तुण्डं सामघोषस्वनो महान् ।
KK0205045007c	धर्मसत्यमयः श्रीमान्कर्मविक्रमसत्कृतः ॥
KK0205045008a	प्रायश्चित्तमुखो धीरः पशुजानुर्महावृषः ।
KK0205045008c	औद्गात्रहोमलिङ्गोऽसौ पशुबीजमहौषधिः ॥
KK0205045009a	बाह्यान्तरात्मा मन्त्रास्थिविकृतः सौम्यदर्शनः ।
KK0205045009c	वेदिस्कन्धो हविर्गन्धो हव्यकव्याभिवेगवान् ॥
KK0205045010a	प्राग्वंशकायो द्युतिमान्नानादीक्षाभिरूर्जितः ।
KK0205045010c	दक्षिणाहृदयो योगी महाशास्त्रमयो महान् ॥
KK0205045011a	उपाकर्मोष्ठरुचकः प्रावर्ग्यावर्तभूषणः ।
KK0205045011c	शालापत्नीसहायो वै मणिशृङ्गसमुच्छ्रितः ॥
KK0205045012a	एवं यज्ञवराहो वै भूत्वा विष्णुः सनातनः ।
KK0205045012c	महीं सागरपर्यन्तां सशैलवनकाननाम् ॥
KK0205045013a	एकार्णवजले भ्रष्टामेकार्णवगतः प्रभुः ।
KK0205045013c	मज्जन्तीं सलिले तस्मिन्स्वदेवीं पृथिवीं तदा ॥
KK0205045014a	उज्जहार विषाणेन मार्कण्डेयस्य पश्यतः ।
KK0205045014c	शृङ्गेण यः समुद्धृत्य लोकानां हितकाम्यया ॥
KK0205045015a	सहस्रशीर्षो देवेशो निर्ममे जगतीं प्रभुः ।
KK0205045015c	एवं यज्ञवराहेण भूतभव्यभवात्मना ॥
KK0205045016a	उद्धृता पृथिवी देवी पूज्या वै सागराम्बरा ।
KK0205045016c	निहता दानवाः सर्वे देवदेवेन विष्णुना ॥
KK0205045017a	वाराहः कथितो ह्येष नारसिंहमथो शृणु ।
KK0205045017c	यत्र भूत्वा मृगेन्द्रेण हिरण्यकशिपुर्हतः ॥ 

इति श्रीमन्महाभारते सभापर्वणि अर्घाहरणपर्वणि पञ्चचत्वारिंशोऽध्यायः ॥ 45 ॥
