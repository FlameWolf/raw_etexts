अध्यायः 043

श्रीकृष्णमहिम्नो विस्तरेण कथनाय भीष्मम्प्रति युधिष्ठिरप्रार्थना ॥ 1 ॥ भीष्णेण विष्णोर्जगत्सृष्टिकथाकथनम् ॥ 2 ॥

001	वैशम्पायन उवाच 
001a	ततो भीष्मस्य तच्छ्रुत्वा वचः काले युधिष्ठिरः ।
001c	ज्ञापनार्थाय सर्वेषां भीष्मं पुनरथाब्रवीत् ॥
002a	विस्तरेणास्य देवस्य कर्माणीच्छामि सर्वशः ।
002c	श्रोतुं भगवतस्तानि प्रब्रवीहि पितामह ॥
003a	कर्मणामानुपूर्वी च प्रादुर्भावाश्च ये विभोः ।
003c	यथा च प्रकृतिः कृष्णे तन्मे ब्रूहि पितामह ॥
004a	एवमुक्तस्तदा भीष्मः प्रोवाच भरतर्षभ ।
004c	युधिष्ठिरममित्रघ्नं तस्मिन्राजसमागमे ॥
005a	समक्षं वासुदेवस्य देवस्येव शतक्रतोः ।
005c	कर्माण्यसुकराण्यन्यैराचचक्षे जनाधिप ॥
006a	शृण्वतां पार्थिवानां च धर्मराजस्य चान्तिके ।
006c	इदं मतिमतां श्रेष्ठः कृष्णं प्रति विशाम्पते ॥
007a	नाम्नैवामन्त्र्य राजेन्द्र चेदिराजमरिन्दमम् ।
007c	भीमकर्मा ततो भीष्मो भूयः स इदमब्रवीत् ॥
008a	कुरूणामपि राजानं युधिष्ठिरमभाषत ।
008	भीष्म उवाच 
008c	वर्तमानामतीतां च शृणु राजन्युधिष्ठिर ॥
009a	ईश्वरस्योत्तमस्यैनां कर्मणां गहनां गतिम् ।
009c	अव्यक्तो व्यक्तलिङ्गस्थो य एष भगवान्प्रभुः ॥
010a	पुरा नारायणो देवः स्वयम्भूः प्रपितामहः ।
010c	सहस्रशीर्षः पुरुषो ध्रुवोऽनन्तः सनातनः ॥
011a	सहस्रास्यः सहस्राक्षः सहस्रचरणो विभुः ।
011c	सहस्रबाहुः सर्वज्ञो देवो नामसहस्रवान् ॥
012a	सहस्रमुकुटो देवो विश्वरूपो महाद्युतिः ।
012c	अनेकवर्णो देवादिरव्यक्ताद्वै परे स्थितः ॥
013a	असृजत्सलिलं पूर्वं स च नारायणः प्रभुः ।
013c	ततस्तु भगवांस्तोये ब्रह्माणमसृजत्स्वयम् ॥
014a	ब्रह्मा चतुर्मुखो लोकान्सर्वांस्तानसृजत्स्वयम् ।
014c	आदिकाले पुरा ह्येवं सर्वलोकस्य चोद्भवः ।
014e	पुरा यः प्रलये प्राप्ते नष्टे स्थावरजङ्गमे ॥
015a	ब्रह्मादिषु प्रलीनेषु नष्टे लोके चराचरे ।
015c	आभूतसम्प्लवे प्राप्ते प्रलीने प्रकृतौ महान् ॥
016a	एकस्मिष्ठति सर्वात्मा स तु नारायणः प्रभुः ।
016c	नारायणस्य चाङ्गानि सर्वदैवानि भारत ॥
017a	शिरस्तस्य दिवं राजन्नाभिः खं चरणौ मही ।
017c	अश्विनौ कर्णयोर्देवौ चक्षुषी शशिभास्करौ ॥
018a	इन्द्रवैश्वानरौ देवौ मुखं तस्य महात्मनः ।
018c	अन्यानि सर्वदैवानि सर्वाङ्गानि महात्मनः ॥
019a	सर्वं चापि हरौ संस्थं सूत्रे मणिगणा इव ।
019c	आभूतसम्प्लवान्तेऽथ दृष्ट्वा सर्वं तमोन्वितम् ॥
020a	नारायणो महायोगी सर्वज्ञः परमात्मवान् ।
020c	ब्रह्मभूतस्तदात्मानं ब्रह्माणमसृजत्स्वयम् ॥
021a	सोऽध्यक्षः सर्वभूतानां प्रभूतप्रभवोऽच्युतः ।
021c	सनत्कुमारं रुद्रं च सप्तर्षींश्च तपोधनात् ॥
022a	सर्वमेवासृजद्ब्रह्मा तथा लोकांस्तथा प्रजाः ।
022c	ते च तद्व्यसृजंस्तत्र प्राप्तकाले युधिष्ठिर ॥
023a	तेभ्योऽभवन्महात्मभ्यो बहुधा ब्रह्म शाश्वतम् ।
023c	कल्पानां बहुकोट्यश्च समतीतास्तु भारत ॥
024a	आभूतसम्प्लवाश्चैव बहुधाऽद्धाऽपचक्रमुः ।
024c	मन्वन्तरयुगा राजन्सङ्कल्पो भूतसम्प्लवाः ॥
025a	चक्रवत्परिवर्तन्ते सर्वं विषमुखं जगत् ।
025c	सृष्ट्वा चतुर्मुखं देवं देवो नारायणः प्रभुः ॥
026a	स लोकानां हितार्थाय क्षीरोदे वसति प्रभुः ।
026c	ब्रह्मा च सर्वलोकानां लोकस्य च पितामहः ॥
026e	ततो नारायणो देवः सर्वस्य प्रपितामहः ॥ 

इति श्रीमन्महाभारते सभापर्वणि अर्घाहरणपर्वणि त्रिचत्वारिंशोऽध्यायः ॥ 43 ॥

2-43-25 विषमुखं जलादिकम् ॥
