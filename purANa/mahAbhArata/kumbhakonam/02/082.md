अध्यायः 082

दुर्योधनम्प्रति शकुनिना द्यूताय प्रोत्साहनम् ॥ 1 ॥ धृतराष्ट्राज्ञया शिल्पिभिः सभानिर्माणम् ॥ 2 ॥ धृतराष्ट्रेण पाण्डवानयनाय विदुरप्रेषणम् ॥ 3 ॥

KK0207082001	शकुनिरुवाच ॥
KK0207082001a	यां त्वमेतां श्रियं दृष्ट्वा पाण्डुपुत्रे युधिष्ठिरे ।
KK0207082001c	तप्यसे तां हरिष्यामि द्यूतेन जयतां वर ॥
KK0207082002a	आहूयतां परं राजन्कुन्तीपुत्रो युधिष्ठिरः ।
KK0207082002c	अगत्वा संशयमहमयुद्ध्वा च चमूमुखे ॥
KK0207082003a	अक्षान्क्षिपन्नक्षतः सन्विद्वानविदुषो जये ।
KK0207082003c	ग्लहान्धनूंषि मे विद्धि शरानक्षांश्च भारत ॥
KK0207082004ac	अक्षाणां हृदयं मे ज्यां रथं विद्धि ममास्फुरम् ॥
KK0207082005	दुर्योधन उवाच ।
KK0207082005a	अयमुत्सहते राजच्छ्रियमाहर्तुमक्षवित् ।
KK0207082005c	द्यूतेन पाण्डुपुत्रेभ्यस्तदनुज्ञातुमर्हसि ॥
KK0207082006	धृतराष्ट्र उवाच ।
KK0207082006a	स्थितोऽस्मि शासने भ्रातुर्विदुरस्य महात्मनः ।
KK0207082006c	तेन सङ्गम्य वेत्स्यामि कार्यस्यास्य विनिश्चयम् ॥
KK0207082007	दुर्योधन उवाच ॥
KK0207082007a	`कृष्णादभ्याधिकः सोऽपि क्षत्ता बोद्धा विशाम्पते ।
KK0207082007c	केवलं धर्ममेवाह न तद्विजयसाधकम् ॥
KK0207082008a	जयश्च धर्मतोपेतस्तथैव भरतर्षभ ।
KK0207082008c	तस्माद्विनयतो जेता तावुभौ च विरोधिनौ' ॥
KK0207082009a	व्यपनेष्यति ते बुद्धिं विदुरो मुक्तसंशयः ।
KK0207082009c	पाण्डवानां हिते युक्तो न तथा मम कौरव ॥
KK0207082010a	नारभेतान्यसामर्थ्यात्पुरुषः कार्यमात्मनः ।
KK0207082010c	मतिसाम्यं द्वयोर्नास्ति कार्येषु कुरुनन्दन ॥
KK0207082011a	भयं परिहरन्मत्त आत्मानं परिपालयन् ।
KK0207082011c	वर्षासु क्लिन्नवटवत्तिष्ठन्नैवावसीदति ॥
KK0207082012a	न व्याधयो नापि यमः प्राप्तुं श्रेयः प्रतीक्षते ।
KK0207082012c	यावदेव भवेत्कल्पस्तावच्छ्रेयः समाचरेत् ॥
KK0207082013	धृतराष्ट्र उवाच ॥
KK0207082013a	सर्वथा पुत्र बलिभिर्विग्रहो मे न रोचते ।
KK0207082013c	वैरं विकारं सृजति तद्वै शस्त्रमनायसम् ॥
KK0207082014a	अनर्थमर्थं मन्यसे राजपुत्र सङ्ग्रन्थनं कलहस्यातियाति ।
KK0207082014c	तद्वै प्रवृत्तं तु यथाकथञ्चित् सृजेदसीन्निशितान्सायकांश्च ॥
KK0207082015	दुर्योधन उवाच ॥
KK0207082015a	द्यूते पुराणैर्व्यवहारः प्रणीतस्तत्रात्ययो नास्ति न सम्प्रहारः ।
KK0207082015c	तद्रोचतां शकुनेर्वाक्यमद्य सभां क्षिप्रं त्वमिहाज्ञापयस्व ॥
KK0207082016a	स्वर्गद्वारं दीव्यतां नो विशिष्टं तद्वर्तिनां चापि तथैव युक्तम् ।
KK0207082016c	भवेदेवं ह्यात्मना तुल्यमेव दुरोदरं पाण्डवैस्त्वं कुरुष्व ॥
KK0207082017	धृतराष्ट्र उवाच ।
KK0207082017a	वाक्यं न मे रोचते यत्त्वयोक्तं यत्ते प्रियं तत्क्रियतां नरेन्द्र ।
KK0207082017c	पश्चात्तप्स्यसे तदुपाक्रम्य वाक्यं न हीदृशं भावि वचो हि धर्म्यम् ॥
KK0207082018a	दृष्टं ह्येतद्विदुरेणैव सर्वं विपश्चिता बुद्धिविद्यानुगेन ।
KK0207082018c	तदेवैतदवशस्याभ्युपैति महद्भयं क्षत्रियजीवघाति ॥
KK0207082019	वैशम्पायन उवाच ॥
KK0207082019a	एवमुक्त्वा धृतराष्ट्रो मनीषी दैवं मत्वा परमं दुस्तरं च ।
KK0207082019c	शशासोच्चैः पुरुषान्पुत्रवाक्ये स्थितो राजा दैवसम्मूढचेताः ॥
KK0207082020a	सहस्रस्तम्भां हेमवैदूर्यचित्रां शतद्वारां तोरणस्फाटिकाढ्याम् ।
KK0207082020c	सभामग्र्यां क्रोशमात्रायतां मे तद्विस्तारामाशु कुर्वन्तु युक्ताः ॥
KK0207082021a	श्रुत्वा तस्य त्वरिता निर्विशङ्काः प्राज्ञा दक्षास्तां तदा चक्रुराशु ।
KK0207082021c	सर्वद्रव्याण्युपजह्रुः सभायां सहस्रशः शिल्पिनश्चैव युक्ताः ॥
KK0207082022a	कालेनाल्पेनाथ निष्ठां गतां तां सभां रम्यां बहुरत्नां विचित्राम् ।
KK0207082022c	चित्रैर्हैमैरासनैरभ्युपेतामाचख्युस्ते तस्य राज्ञः प्रतीताः ॥
KK0207082023a	ततो विद्वान्विदुरं मन्त्रिमुख्यमुवाचेदं धृतराष्ट्रो नरेन्द्रः ।
KK0207082023c	युधिष्ठिरं राजपुत्रं च गत्वा मद्वाक्येन क्षिप्रमिहानयस्व ॥
KK0207082024a	सभेयं मे बहुरत्ना विचित्रा शय्यासनैरुपपन्ना महार्हैः ।
KK0207082024c	सा दृश्यतां भ्रातृभिः सार्धमेत्य सुहृद्द्यूतं वर्ततामत्र चेति ॥
KK0207082025	वैशम्पायन उवाच ॥
KK0207082025a	मतमाज्ञाय पुत्रस्य धृतराष्ट्रो नराधिपः ।
KK0207082025c	मत्वा च दुस्तरं दैवमेतद्राजंश्चकार ह ॥
KK0207082026a	अन्यायेन तथोक्तस्तु विदुरो विदुषां वरः ।
KK0207082026c	नाभ्यनन्दद्वचो भ्रातुर्वचनं चेदमब्रवीत् ॥
KK0207082027	विदुर उवाच ॥
KK0207082027a	नाभिनन्दे नृपते प्रैषमेतं मैवं कृथाः कुलनाशाद्बिभेमि ।
KK0207082027c	पुत्रैर्भिन्नः कलहस्ते ध्रुवं स्यादेतच्छङ्के द्यूतकृते नरेन्द्र ॥
KK0207082028	धृतराष्ट्र उवाच ।
KK0207082028a	नेह क्षत्तः कलहस्तप्स्यते मां न चेद्दैवं प्रतिलोमं भविष्यत् ।
KK0207082028c	छात्रा तु दिष्टस्य वशे किलेदं सर्वं जगच्चेष्टति न स्वतन्त्रम् ॥
KK0207082029a	तदद्य विदुर प्राप्य राजानं मम शासनात् ।
KK0207082029c	क्षिप्रमानय दुर्धर्षं कुन्तीपुत्रं युधिष्ठिरम् ॥ ॥

इति श्रीमन्महाभारते सभापर्वणि द्यूतपर्वणि द्व्यशीतितमोऽध्यायः ॥ 82 ॥

2-82-3 ग्लहान् पणान् ॥ 2-82-4 आस्फुरमक्षविन्यासपातनादिस्थानम् ॥ 2-82-8 विनयतः अनयात् ॥ 2-82-16 दुरोदरं द्यूतम् ॥
