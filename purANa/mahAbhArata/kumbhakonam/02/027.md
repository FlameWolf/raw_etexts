अध्यायः 027

अर्जुनदिग्विजये भगदत्तादिजयः ॥ 1 ॥
	
001	जनमेजय उवाच 
001a	दिशामभिजयं ब्रह्मन्विस्तरेणानुकीर्तय ।
001c	न हि तृप्यामि पूर्वेषां शृण्वानश्चरितं महत् ॥
002	वैशम्पायन उवाच 
002a	धनञ्जयस्य वक्ष्यामि विजयं पूर्वमेव ते ।
002c	यौगपद्येन पार्थैर्हि निर्जितेयं वसुन्धरा ॥
003a	`अवाप्य राजा राज्यार्धं कुन्तीपुत्रो युधिष्ठिरः ।
003c	महत्त्वे राजशब्दस्य मनश्चक्रे महामनाः ॥
004a	तदा क्षात्रं विदित्वाऽस्य पृथिवीविजयं प्रति ।
004c	अमर्षात्पार्थिवेन्द्राणां तं समेयाय वारयत् ॥
005a	तत्समेत्य भुवः क्षात्रं रथनागाश्वपत्तिमत् ।
005c	अभ्ययात्पार्थिवं जिष्णुं मोघं कर्तुं जनाधिप ॥
006a	तत्पार्थः पार्थिवं क्षात्रं युयुत्सुं परमाहवे ।
006c	प्रत्युद्ययौ महाबाहुस्तरसा पाकशासनिः ॥
007a	तद्भग्नं पार्थिवं क्षात्रं पार्थेनाक्लिष्टकर्मणा ।
007c	वायुनेव घनानीकं तूलीभूतं ययौ दिशः ॥
008a	तज्जित्वा पार्थिवं क्षात्रं समरे परवीरहा ।
008c	ययौ तदा वशे कर्तुमुदीचीं पाण्डुनन्दनः' ॥
009a	पूर्वं कुलिङ्गविषये वशे चक्रे महीपतिम् ।
009c	धनञ्जयो महाबाहुर्नातितीव्रेण कर्मणा ॥
010a	`तेनैव सहितः प्रायाज्जिष्णुः साल्वपुरं प्रति ।
010c	स साल्वपुरमासाद्य साल्वराजं धनञ्जयः ॥
011a	विक्रमेणोग्रधन्वानं वशे चक्रे महामनाः ।
011c	तं पार्थः सहसा जित्वा द्युमत्सेनं महीश्वरम् ॥
012a	कृत्वा स सैनिकं प्रायात्कटदेशमरिन्दमः ।
012c	तत्र पार्थो रणे जिष्णुः सुनाभं वसुधाधिपम् ॥
013a	विक्रमेण वशे कृत्वा कृतवाननुसैनिकम् ।
013c	एतेन सहितो राजन्सव्यसाची परन्तपः' ॥
014a	विजिग्ये शाकलद्वीपे प्रतिविन्ध्यं च पार्थिवम् ।
014c	शाकलद्वीपवासाश्च सप्तद्वीपेषु ये नृपाः ॥
015a	अर्जुनस्य च सैन्यस्थैर्विग्रहस्तुमुलोऽभवत् ।
015c	तान्सर्वानजयत्पार्थो धर्मराजप्रियेप्सया ॥
016ac	तैरेव सहितः सर्वैः प्राग्ज्योतिषमुपाद्रवत् ॥
017a	तत्र राजा महानासीद्भगदत्तो विशाम्पते ।
017c	तेनासीत्सुमहद्युद्धं पाण्डवस्य महात्मनः ॥
018a	स किरातैश्च चीनैश्च वृतः प्राग्ज्योतिषोऽभवत् ।
018c	अन्यैश्च बहुभिर्योधैः सागरानुपवासिभिः ॥
019a	ततः स दिवसानष्टौ योधयित्वा धनञ्जयम् ।
019c	प्रहसन्नब्रवीद्राजा सङ्ग्रामविगतक्लमम् ॥
020a	उपपन्नं महाबाहो त्वयि कौरवनन्दन ।
020c	पाकशासनदायादे वीर्यमाहवशोभिनि ॥
021a	अहं सखा महेन्द्रस्य शक्रादनवरो रणे ।
021c	न शक्ष्यामि च ते तात स्थातुं प्रमुखतो युधि ॥
022a	त्वमीप्सितं पाण्डवेयं ब्रूहि किं करवाणि ते ।
022c	यद्वक्ष्यसि महाबाहो तत्करिष्यामि पुत्रक ॥
023	अर्जुन उवाच 
023a	कुरूणामृषभो राजा धर्मपुत्रो युधिष्ठिरः ।
023c	धर्मज्ञः सत्यसन्धश्च यज्वा विपुलदक्षिणः ॥
024a	तस्य पार्थिवतामीप्से करस्तस्मै प्रदीयताम् ।
024c	भवान्पितृसखश्चैव प्रीयमाणो मयापि च ।
024e	ततो नाज्ञापयामि त्वां प्रीतिपूर्वं प्रदीयताम् ॥
025	भगदत्त उवाच 
025a	कुन्तीमातर्यथा मे त्वं तथा राजा युधिष्ठिरः ।
025c	सर्वमेतत्करिष्यामि किं चान्यत्करवाणि ते ॥ 

इति श्रीमन्महाभारते सभापर्वणि दिग्विजयपर्वणि सप्तविंशोऽध्यायः ॥ 27 ॥
