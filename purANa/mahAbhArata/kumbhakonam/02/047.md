अध्यायः 047

बलिनिपीडितैरिन्द्रादिभिः प्रार्धितेन हरिणा अदित्यां वामनत्वेनावतीर्य बलि म्प्रति याचनम् ॥ 1 ॥ त्रिविक्रमरूपिणो हरेः पादाङ्गुष्ठनखनिर्भिण्णोर्ध्वाण्डाद्गङ्गायाः प्रादु र्भावो बलिनिग्रहश्च ॥ 2 ॥
	
KK0205047001	भीष्म उवाच 
KK0205047001a	पुरा त्रेतायुगे राजन्बलिर्वैरोजनोऽभवत् ।
KK0205047001c	दैत्यानां पार्थिवो वीरो बलेनाप्रतिमो बली ॥
KK0205047002a	तदा बलिर्महाराज दैत्यसङ्घैः समावृतः ।
KK0205047002c	विजेतुं तरसा शक्रमिन्द्रस्थानमवाप सः ॥
KK0205047003a	तेन वित्रासिता देवा बलिनाऽऽखण्डलादयः ।
KK0205047003c	ब्रह्माणं तु पुरस्कृत्य गत्वा क्षीरोदधिं तदा ॥
KK0205047004a	तुष्टुवुः सहिताः सर्वे देवं नारायणं प्रभुम् ।
KK0205047004c	स तेषां दर्शनं चक्रे विबुधानां हरिस्तदा ॥
KK0205047005a	प्रसादजं तस्य विभोरदित्यां जन्म उच्यते ।
KK0205047005c	अदितेरपि पुत्रत्वमेत्य यादवनन्दनः ॥
KK0205047006a	एष विष्णुरिति ख्यात इन्द्रस्यावरजोऽभवत् ।
KK0205047006c	तस्मिन्नेव च काले तु दैत्येन्द्रो बलवीर्यवान् ॥
KK0205047007a	अश्वमेधं क्रतुश्रेष्ठमाहर्तुमुपचक्रमे ।
KK0205047007c	वर्तमाने तदा यज्ञे दैत्येन्द्रस्य युधिष्ठिर ॥
KK0205047008a	स विष्णुर्मानवो भूत्वा प्रच्छन्नो ब्रह्मसंवृतः ।
KK0205047008c	मुण्डो यत्रोपवीती च कृष्णाजिनधरः शिखी ॥
KK0205047009a	पालाशदण्डं सङ्गृह्य वामनोऽद्भुतदर्शनः ।
KK0205047009c	प्रविश्य स बलेर्यज्ञे वर्तमानो च दक्षिणाम् ॥
KK0205047010a	देहीत्युवाच दैत्येन्द्रं विक्रमांस्त्रीनिहैव ह ।
KK0205047010c	दीयतां त्रिपदीमात्रमित्ययाचन्महासुरम् ॥
KK0205047011a	स तथेति प्रतिश्रुत्य प्रददौ विष्णवे तदा ।
KK0205047011c	तेन लब्ध्वा हिरर्भूमिं जृम्भयामास वै भृशम् ॥
KK0205047012a	स शिशुः सदिवं खं च पृथिवीं वच विशाम्पते ।
KK0205047012c	त्रिभिर्विक्रमणैश्चैव सर्वमाक्रमताभिभूः ॥
KK0205047013a	बलेर्बलवतो यज्ञे बलिना विष्णुना पुरा ।
KK0205047013c	विक्रमैस्त्रिभिरक्षोभ्याः क्षोभितास्ते महासुराः ॥
KK0205047014a	विप्रचित्तिमुखाः क्रुद्धाः सर्वसङ्घा महासुराः ।
KK0205047014c	नानावक्रा महाकाया नानावेषधरा नृप ॥
KK0205047015a	नानाप्रहरणा रौद्रा नानामाल्यानुलेपनाः ।
KK0205047015c	स्वान्यायुधानि सङ्गृह्य प्रदीप्ता इव तेजसा ॥
KK0205047016a	क्रममाणं हरि तत्र उपावर्तन्त भारत ।
KK0205047016c	प्रमथ्य सर्वान्दैतेयान्पादहस्ततलैस्तु तान् ॥
KK0205047017a	रूपं कृत्वा महाभीमं जहाराशु स मेदिनीम् ।
KK0205047017c	सम्प्राप्य दिवमाकाशमादित्यसदने स्थितः ॥
KK0205047018a	अत्यरोचत भूतात्मा आदित्यस्यैव तेजसा ।
KK0205047018c	प्रकाशयन्दिशः सर्वाः प्रदिशश्च महायशाः ॥
KK0205047019a	शुशुभे स महाबाहुः सर्वलोकान्प्रकाशयन् ।
KK0205047019c	तस्य विक्रमतो भूमिं चन्द्रादित्यौ स्तनान्तरे ॥
KK0205047020a	नभस्तु क्रममाणस्य नाभ्यां किल तदा स्थितौ ।
KK0205047020c	परमाक्रममाणस्य नानुभ्यां तौ व्यवस्थितौ ॥
KK0205047021a	विष्णोरमितवीर्यस्य वदन्त्येवं द्विजातयः ।
KK0205047021c	अथास्य पादाक्रमणात्पफालाण्डो युधिष्ठिरः ॥
KK0205047022a	तच्छिद्रात्स्यन्दिनी तस्य पादभ्रष्टा तु निम्नगा ।
KK0205047022c	ससार सागरं सा तु पावनी सागरंगमा ॥
KK0205047023a	जहार मेदिनीं सर्वां हत्वा दानवपुङ्गवान् ।
KK0205047023c	आसुरी श्रियमाहृत्य त्रील्लोकान्स जनार्दन ॥
KK0205047024a	सपुत्रदारानसुरान्पाताले संन्यवेशयत् ।
KK0205047024c	नमुचिः शम्बरश्चैव प्रह्लादश्च महामनाः ॥
KK0205047025a	महाभूतानि भूतात्मा सविशेषानि वै हरिः ।
KK0205047025c	कालं च सकलं राजन्गात्रभूतान्यदर्शयत् ॥
KK0205047026a	तस्य गात्रे जगत्सर्वमानीतमधिपश्यति ।
KK0205047026c	न किञ्चिदस्ति लोकेषु यदनाप्तं महात्मना ॥
KK0205047027a	तद्धि रूपमुपेन्द्रस्य देवदानवमानवाः ।
KK0205047027c	दृष्ट्वा संमुमुहुः सर्वे विष्णुतेजोऽभिपीडिताः ॥
KK0205047028a	बलिर्बद्धोऽभिमानी च यज्ञवाटे महात्मना ।
KK0205047028c	विरोचनकुलं सर्वं पाताले विनिवेशितम् ॥
KK0205047029a	एवंविधानि कर्माणि कृत्वा गरुडावाहनः ।
KK0205047029c	न विस्मयमुपागच्छत्पारमेष्ठ्येन तेजसा ॥
KK0205047030a	स सर्वमसुरैश्वर्यं सम्प्रदाय शचीपतेः ।
KK0205047030c	त्रैलोक्यं च ददौ शक्रे विष्णुर्दानवसूदनः ॥
KK0205047031a	एष ते वामनो नाम प्रादुर्भावो महात्मनः ।
KK0205047031c	वेदविद्भिर्द्विजैरेतच्छ्रूयते वैष्णवं यशः ।
KK0205047031e	मानुषेषु ततो विष्णोः प्रादुर्भावांस्तथा शृणु ॥ 

इति श्रीमन्महाभारते सभापर्वणि अर्घाहरणपर्वणि सप्तचत्वारिंशोऽध्यायः ॥ 47 ॥
