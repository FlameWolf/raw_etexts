अध्यायः 067

शिशुपालेन राज्ञां प्रशंसनपूर्वकं गर्हितेन भीष्मेण राज्ञां तिरस्करणादिकम् ॥ 1 ॥

KK0206067001	भीष्म उवाच ॥
KK0206067001a	नैषा चेदिपतेर्बुद्धिर्यया त्वाह्वयतेऽच्युतम् ।
KK0206067001c	नूनमेष जगद्भर्तुः कृष्णस्यैव विनिश्चयः ॥
KK0206067002a	को हि मां भीमसेनाद्य क्षितावर्हति पार्थिवः ।
KK0206067002c	क्षेप्तुं कालपरीतात्मा यथैष कुलपांसनः ॥
KK0206067003a	एष ह्यस्य महाबाहुस्तेजोंशश्च हरेर्ध्रुवम् ।
KK0206067003c	तमेव पुनरादातुं कुरुतेऽत्र मतिं हरिः ॥
KK0206067004a	येनैष कुरुशार्दूल शार्दूल इव चेदिराट् ।
KK0206067004c	गर्जत्यतीव दुर्बुद्धिः सर्वानस्मानचिन्तयन् ॥
KK0206067005	वैशम्पायन उवाच ॥
KK0206067005a	ततो न ममृषे चैद्यस्तद्भीष्मवचनं तदा ।
KK0206067005c	उवाच चैन सङ्क्रुद्धः पुनर्भीष्ममथोत्तरम् ॥
KK0206067006	शिशुपाल उवाच ॥
KK0206067006a	द्विषतां नोऽस्तु भीष्मैष प्रभावः केशवस्य यः ।
KK0206067006c	यस्य संस्तववक्ता त्वं बन्दिवत्सततोत्थितः ॥
KK0206067007a	संस्तवे च मनो भीष्म परेषां रमते यदि ।
KK0206067007c	तदा संस्तुहि राज्ञस्त्वमिमं हित्वा जनार्दनम् ॥
KK0206067008a	दरदं स्तुहि बाह्लीकमिमं पार्थिवसत्तमम् ।
KK0206067008c	जायमानेन येनेयभवद्दारिता मही ॥
KK0206067009a	वङ्गाङ्गविषयाध्यक्षं सहस्राक्षसमं बले ।
KK0206067009c	स्तुहि कर्णमिमं भीष्म महाचापविकर्षणम् ॥
KK0206067010a	यस्येमे कुण्डले दिव्ये सहजे देवनिर्मिते ।
KK0206067010c	कवचं च महाबाहो बालार्कसदृशप्रभम् ॥
KK0206067011a	वासवप्रतिमो येन जरासन्धोऽतिदुर्जयः ।
KK0206067011c	विजितो बाहुयुद्धेन देहभेदं च लम्भितः ॥
KK0206067012a	द्रोणं द्रौणिं च साधु त्वं पितापुत्रौ महारथौ ।
KK0206067012c	स्तुहि स्तुत्यावुभौ भीष्म सततं द्विजसत्तमौ ॥
KK0206067013a	ययोरन्यतरो भीष्म सङ्क्रुद्धः सचराचराम् ।
KK0206067013c	इमां वसुमतीं कुर्यान्निःशेषामिति मे मतिः ॥
KK0206067014a	द्रोणस्य हि समं युद्धे न पश्यामि नराधिपम् ।
KK0206067014c	नाश्वत्थाम्नः समं भीष्म न च तौ स्तोतुमिच्छसि ॥
KK0206067015a	पृथिव्यां सागरान्तायां यो वैप्रतिसमो भवेत् ।
KK0206067015c	दुर्योधनं त्वं राजेन्द्रमतिक्रम्य महाभुजम् ॥
KK0206067016a	जयद्रथं च राजानं कृतास्त्रं दृढविक्रमम् ।
KK0206067016c	द्रुमं किम्पुरुषाचार्यं लोके प्रथितविक्रमम् ।
KK0206067016e	अतिक्रम्य महावीर्यं किं प्रशंससि केशवम् ॥
KK0206067017a	वृद्धं च भरताचार्यं तथा शारद्वतं कृपम् ।
KK0206067017c	अतिक्रम्य महावीर्यं किं प्रशंससि केशवम् ॥
KK0206067018a	धनुर्धराणां प्रवरं रुक्मिणं पुरुषोत्तमम् ।
KK0206067018c	अतिक्रम्य महावीर्यं किं प्रशंससि केशवम् ॥
KK0206067019a	भीष्मकं च महावीर्यं दन्तवक्त्रं च भूमिपम् ।
KK0206067019c	भगदत्तं यूपकेतुं जयत्सेनं च मागधम् ॥
KK0206067020a	विराटद्रुपदौ चोभौ शकुनिं च बहद्बलम् ।
KK0206067020c	विन्दानुविन्दावावन्त्यौ पाण्ड्यं श्वेतमथोत्तमम् ॥
KK0206067021a	शङ्खं च सुमहाभागं वृषसेनं च मानिनम् ।
KK0206067021c	एकलव्यं च विक्रान्तं कालिङ्गं च महारथम् ॥
KK0206067022a	अतिक्रम्य महावीर्यं किं प्रशंससि केशवम् ।
KK0206067022c	शल्यादीनपि कस्मात्त्वं न स्तौषि वसुधाधिपान् ।
KK0206067022e	स्तवाय यदि ते बुद्धिर्वर्तते भीष्म सर्वदा ॥
KK0206067023a	किं हि शक्यं मया कर्तुं यद्वृद्धानां त्वया नृप ।
KK0206067023c	पुरा कथयतां नूनं न श्रुतं धर्मवादिनाम् ॥
KK0206067024a	आत्मनिन्दात्मपूजा च परनिन्दा परस्तवः ।
KK0206067024c	अनाचरितमार्याणामिति ते भीष्म न श्रुतम् ॥
KK0206067025a	यदस्तव्यमिमं शश्वन्मोहात्संस्तौषि भक्तितः ।
KK0206067025c	केशवं तच्च ते भीष्म न कश्चिदनुमन्यते ॥
KK0206067026a	कथं भोजस्य पुरुषे वत्सपाले दुरात्मनि ।
KK0206067026c	समावेशयसे सर्वं जगत्केवलकाम्यया ॥
KK0206067027a	अथ चैषा न ते बुद्धिः प्रकृतिं याति भारत ।
KK0206067027c	मयैव कथितं पूर्वं कुलिङ्गशकुनिर्यथा ॥
KK0206067028a	कुलिङ्गशकुनिर्नाम पार्श्वे हिमवतः परे ।
KK0206067028c	भीष्म तस्याः सदा वाचः श्रूयन्तेऽर्थविगर्हिताः ॥
KK0206067029a	मा साहसमितीदं सा सततं वाशते किल ।
KK0206067029c	साहसं चात्मनातीव चरन्ती नावबुध्यते ॥
KK0206067030a	सा हि मांसार्गलं भीष्म मुखात्सिंहस्य खादतः ।
KK0206067030c	दन्तान्तरविलग्नं यत्तदादत्तेऽल्पचेतना ॥
KK0206067031a	इच्छतः सा हि सिंहस्य भीष्म जीवत्यसंशयम् ।
KK0206067031c	तद्वत्त्वमप्यधर्मिष्ठ सदा वाचः प्रभाषसे ॥
KK0206067032a	इच्छतां भूमिपालानां भीष्म जीवस्यसंशयम् ।
KK0206067032c	लोकविद्विष्टकर्मा हि नान्योऽस्ति भवता समः ॥
KK0206067033	वैशम्पायन उवाच ॥
KK0206067033a	ततश्चेदिपतेः श्रुत्वा भीष्मः स कटुकं वचः ।
KK0206067033c	उवाचेदं वचो राजंश्चेदिराजस्य शृण्वतः ॥
KK0206067034a	इच्छतां किल नामाहं जीवाम्येषां महीक्षिताम् ।
KK0206067034c	सोऽहं न गणयाम्येतांस्तृणेनापि नराधिपान् ॥
KK0206067035a	एवमुक्ते तु भीष्मेण ततः सञ्चुक्रुशुर्नृपाः ।
KK0206067035c	केचिज्जहृषिरे तत्र केचिद्भीष्मं जगर्हिरे ॥
KK0206067036a	केचिदूचुर्महेष्वासाः श्रुत्वा भीष्मस्य यद्वचः ।
KK0206067036c	पापोऽवलिप्तो वृद्धश्च नायं भीष्मोऽर्हति क्षमाम् ॥
KK0206067037a	हन्यतां दुर्मतिर्भीष्मः पशुवत्साध्वयं नृपाः ।
KK0206067037c	सर्वैः समेत्य संरब्धैर्दह्यतां वा कटाग्निना ॥
KK0206067038a	इति तेषां वचः श्रुत्वा ततः कुरुपितामहः ।
KK0206067038c	उवाच मतिमान्भीष्मस्तानेव वसुधाधिपान् ॥
KK0206067039a	उक्तस्योक्तस्य नेहान्तमहं समुपलक्षये ।
KK0206067039c	यत्तु वक्ष्यामि तत्सर्वं शृणुध्वं वसुधाधिपाः ॥
KK0206067040a	पशुवद्घातनं वा मे दहनं वा कटाग्निना ।
KK0206067040c	क्रियतां मूर्ध्नि वो न्यस्तं मयेदं सकलं पदम् ॥
KK0206067041a	एष तिष्ठति गोविन्दः पूजितोऽस्माभिरच्युतः ।
KK0206067041c	यस्य वस्त्वरते बुद्धिर्मरणाय स माधवम् ॥
KK0206067042a	कृष्णमाह्वयतामद्य युद्धे चक्रगदाधरम् ।
KK0206067042c	यादवस्यैव देवस्य देहं विशतु पातितः ॥ ॥

इति श्रीमन्महाभारते सभापर्वणि शिशुपालवधपर्वणि सप्तषष्टितमोऽध्यायः ॥ 67 ॥

2-67-15 वैप्रतिसमः विगतः प्रतिसमो यस्य स तथा । स्वार्थे तद्धितः । अतुल इत्यर्थः ॥ 2-67-27 कुलिङ्गशकुनिरिति स्त्रीपक्षिविशेषः ॥ 2-67-37 कटाग्निना कक्षाग्निना ॥ सप्तषष्टितमोऽध्यायः ॥ 67 ॥
