अध्यायः 010
कुबेरसभावर्णनम् ॥ 1 ॥
	
KK0201010001	नारद उवाच 
KK0201010001a	सभा वैश्रवणी राजञ्शतयोजनमायता ।
KK0201010001c	विस्तीर्णा सप्ततिश्चैव योजनानि सितप्रभा ॥
KK0201010002a	तपसा निर्जिता राजन्स्वयं वैश्रवणेन सा ।
KK0201010002c	शशिप्रभा प्रावरणा कैलासशिखरोपमा ॥
KK0201010003a	गुह्यकैरुह्यमाना सा खे विषक्तेव शोभते ।
KK0201010003c	दिव्या हेममयैरुच्चैः प्रासादैरुपशोभिता ॥
KK0201010004a	महारत्नवती चित्रा दिव्यगन्धा मनोरमा ।
KK0201010004c	सिताभ्रशिखराकारा प्लवमानेव दृश्यते ।
KK0201010005a	दिव्या हेममयै रङ्गैर्विद्युद्भिरिव चित्रिता ।
KK0201010005c	तस्यां वैश्रवणो राजा विचित्राभरणाम्बरः ॥
KK0201010006a	स्त्रीसहस्रैर्वृतः श्रीमानास्ते ज्वलितकुण्डलः ।
KK0201010006c	`सह पत्न्या महाराज ऋद्ध्या सह विराजते ।
KK0201010007a	सर्वाभरणभूषिण्या वपुष्मत्या धनेश्वरः' ।
KK0201010007c	दिवाकरनिभे पुण्ये दिव्यास्तरणसंवृते ।
KK0201010007e	दिव्यपादोपधाने च निषण्णः परमासने ॥
KK0201010008a	मन्दाराणामुदाराणां वनानि परिलोडयन् ।
KK0201010008c	सौगन्धीकवनानां च गन्धं गन्धवहो वहन् ॥
KK0201010009a	नलिन्याश्चालकाख्याया नन्दनस्य वनस्य च ।
KK0201010009c	शीतो हृदयसंह्लादी वायुस्तमुपसेवते ॥
KK0201010010a	तत्र देवाः सगन्धर्वा गणैरप्सरसां वृताः ।
KK0201010010c	दिव्यतानैर्महाराज गायन्तिस्म सभागताः ॥
KK0201010011a	मिश्रकेशी च रम्भा च चित्रसेना शुचिस्मिता ।
KK0201010011c	चारुनेत्रा घृताची च मेनका पुञ्जिकस्थला ॥
KK0201010012ac	विश्वाची सहजन्या च प्रम्लोचा उर्वशी इरा॥
KK0201010013a	वर्गा च सौरभेयी च समीची बुद्बुदा लता ।
KK0201010013c	एताः सहस्रशश्चान्या नृत्तगीतविशारदाः ॥
KK0201010014a	उपतिष्ठन्ति धनदं गन्धर्वाप्सरसां गणाः ।
KK0201010014c	अनिशं दिव्यवादित्रैर्नृत्तगीतैश्च सा सभा ॥
KK0201010015a	अशून्या रुचिरा भाति गन्धर्वाप्सरसां गणैः ।
KK0201010015c	किन्नरा नाम गन्धर्वा नरा नाम तथाऽपरे ॥
KK0201010016a	माणिभद्रोऽथ धनदः श्वेतभद्रश्च गुह्यकः ।
KK0201010016c	कशेरको गण्डकण्डूः प्रद्योतश्च महाबलः ॥
KK0201010017a	कुस्तुम्बरुः पिशाचश्च गजकर्णो विशालकः ।
KK0201010017c	वराहकर्णस्ताम्रौष्ठः फलकक्षः फलोदकः ॥
KK0201010018a	हंसचूडः शिखावर्तो हेमनेत्रो विभीषणः ।
KK0201010018c	पुष्पाननः पिङ्गलकः शोणितोदः प्रवालकः ॥
KK0201010019a	वृक्षवास्यनिकेतश्च चीरवासाश्च भारत ।
KK0201010019c	एते चान्ये च बहवो यक्षाः शतसहस्रशः ॥
KK0201010020a	सदा भगवती लक्ष्मीस्तत्रैव नलकूबरः ।
KK0201010020c	अहं च बहुशस्तस्यां भवन्त्यन्ये च मद्विधाः ॥
KK0201010021a	ब्रह्मर्षयो भवन्त्यत्र तथा देवर्षयोऽपरे ।
KK0201010021c	क्रव्यादाश्च तथैवान्ये गन्धर्वाश्च महाबलाः ॥
KK0201010022a	उपासते महात्मानं तस्यां धनदमीश्वरम् ।
KK0201010022c	भगवान्भूतसङ्घैश्च वृतः शतसहस्रशः ॥
KK0201010023a	उमापतिः पशुपतिः शूलभृद्भगनेत्रहा ।
KK0201010023c	त्र्यम्बको राजशार्दूल देवी च विगतक्लमा ॥
KK0201010024a	वामनैर्विकटैः कुब्जैः क्षतजाक्षैर्महारवैः ।
KK0201010024c	मेदोमांसाशनैरुग्रैरुग्रधन्वा महाबलः ॥
KK0201010025a	नानाप्रहरणैरुग्रैर्वातैरिव महाजवैः ।
KK0201010025c	वृतः सखायमन्वास्ते सदैव धनदं नृप ॥
KK0201010026a	प्रहृष्टाः शतशश्चान्ये बहुशः सपरिच्छदाः ।
KK0201010026c	गन्धर्वाणां च पतयो विश्वावसुर्हहा हुहूः ॥
KK0201010027a	तुम्बुरुः पर्वतश्चैव शैलूषश्च तथाऽपरः ।
KK0201010027c	चित्रसेनश्च गीतज्ञस्तथा चित्ररथोपि च ॥
KK0201010028a	एते चान्ये च गन्धर्वा धनेश्वरमुपासते ।
KK0201010028c	विद्याधराधिपश्चैव चक्रधर्मा सहानुजैः ॥
KK0201010029a	उपाचरति तत्र स्म धनानामीश्वरं प्रभुम् ।
KK0201010029c	किन्नराः शतशस्तत्र धनानामीश्वरं प्रभुम् ॥
KK0201010030a	आसते चापि राजानो भगदत्तपुरोगमाः ।
KK0201010030c	द्रुमः किम्पुरुषेशश्च उपास्ते धनदेश्वरम् ॥
KK0201010031a	राक्षसाधिपतिश्चैव महेन्द्रो गन्धमादनः ।
KK0201010031c	सह यक्षैः सगन्धर्वैः सह सर्वैर्निशाचरैः ॥
KK0201010032a	विभीषणश्च धर्मिष्ठ उपास्ते भ्रातरं प्रभुम् ।
KK0201010032c	हिमवान्पारियात्रश्च विन्ध्यकैलासमन्दराः ॥
KK0201010033a	मलयो दर्दुरश्चैव महेन्द्रो गन्धमादनः ।
KK0201010033c	इन्द्रकीलः सुनाभश्च तथा दिव्यौ च पर्वतौ ॥
KK0201010034a	एते चान्ये च बहवः सर्वे मेरुपुरोगमाः ।
KK0201010034c	उपासते महात्मानं धनानामीश्वरं प्रभुम् ॥
KK0201010035a	नन्दीश्वरश्च भगवान्महाकालस्तथैव च ।
KK0201010035c	शङ्कुकर्णमुखाः सर्वे दिव्याः पारिषदास्तथा ॥
KK0201010036a	काष्ठः कुटी मुखो दन्ती विजयश्च तपोधिकः ।
KK0201010036c	श्वेतश्च वृषभस्तत्र नर्दन्नास्ते महाबलः ॥
KK0201010037a	धनदं राक्षसाश्चान्ये पिशाचाश्च उपासते ।
KK0201010037c	पारिषदैः परिवृतमुपायान्तं महेश्वरम् ॥
KK0201010038a	सदा हि देवदेवेशं शिवं त्रैलोक्यभावनम् ।
KK0201010038c	प्रणम्य मूर्ध्ना पौलस्त्यो बहुरूपमुमापतिम् ॥
KK0201010039a	ततोऽभ्यनुज्ञां सम्प्राप्य महादेवाद्धनेश्वरः ।
KK0201010039c	आस्ते कदाचिद्भगवान्भवो धनपतेः सखा ॥
KK0201010040a	निधिप्रवरमुख्यौ च शङ्खपद्मौ धनेश्वरौ ।
KK0201010040c	सर्वान्निधीन्प्रगृह्याथ उपास्तां वै धनेश्वरम् ॥
KK0201010041a	सा सभा तादृशी रम्या मया दृष्टान्तरिक्षगा ।
KK0201010041c	पितामहसभां राजन्कीर्तयिष्ये निबोध ताम् ॥ 

इति श्रीमन्महाभारते सभापर्वणि मन्त्रपर्वणि दशमोऽध्यायः ॥ 10 ॥
2-10-5 रङ्गैरितिच्छेदः ॥ 2-10-39 आस्ते इत्यावृत्त्या योजनीयम् । यदा भवः कदाचित्कुबेरसभामध्यास्ते तदा कुबेरोऽपि भवादनुज्ञां प्राप्य तन्निकटे आस्ते उपविशति ॥
