अध्यायः 010
कुबेरसभावर्णनम् ॥ 1 ॥
	
001	नारद उवाच 
001a	सभा वैश्रवणी राजञ्शतयोजनमायता ।
001c	विस्तीर्णा सप्ततिश्चैव योजनानि सितप्रभा ॥
002a	तपसा निर्जिता राजन्स्वयं वैश्रवणेन सा ।
002c	शशिप्रभा प्रावरणा कैलासशिखरोपमा ॥
003a	गुह्यकैरुह्यमाना सा खे विषक्तेव शोभते ।
003c	दिव्या हेममयैरुच्चैः प्रासादैरुपशोभिता ॥
004a	महारत्नवती चित्रा दिव्यगन्धा मनोरमा ।
004c	सिताभ्रशिखराकारा प्लवमानेव दृश्यते ।
005a	दिव्या हेममयै रङ्गैर्विद्युद्भिरिव चित्रिता ।
005c	तस्यां वैश्रवणो राजा विचित्राभरणाम्बरः ॥
006a	स्त्रीसहस्रैर्वृतः श्रीमानास्ते ज्वलितकुण्डलः ।
006c	`सह पत्न्या महाराज ऋद्ध्या सह विराजते ।
007a	सर्वाभरणभूषिण्या वपुष्मत्या धनेश्वरः' ।
007c	दिवाकरनिभे पुण्ये दिव्यास्तरणसंवृते ।
007e	दिव्यपादोपधाने च निषण्णः परमासने ॥
008a	मन्दाराणामुदाराणां वनानि परिलोडयन् ।
008c	सौगन्धीकवनानां च गन्धं गन्धवहो वहन् ॥
009a	नलिन्याश्चालकाख्याया नन्दनस्य वनस्य च ।
009c	शीतो हृदयसंह्लादी वायुस्तमुपसेवते ॥
010a	तत्र देवाः सगन्धर्वा गणैरप्सरसां वृताः ।
010c	दिव्यतानैर्महाराज गायन्तिस्म सभागताः ॥
011a	मिश्रकेशी च रम्भा च चित्रसेना शुचिस्मिता ।
011c	चारुनेत्रा घृताची च मेनका पुञ्जिकस्थला ॥
012ac	विश्वाची सहजन्या च प्रम्लोचा उर्वशी इरा॥
013a	वर्गा च सौरभेयी च समीची बुद्बुदा लता ।
013c	एताः सहस्रशश्चान्या नृत्तगीतविशारदाः ॥
014a	उपतिष्ठन्ति धनदं गन्धर्वाप्सरसां गणाः ।
014c	अनिशं दिव्यवादित्रैर्नृत्तगीतैश्च सा सभा ॥
015a	अशून्या रुचिरा भाति गन्धर्वाप्सरसां गणैः ।
015c	किन्नरा नाम गन्धर्वा नरा नाम तथाऽपरे ॥
016a	माणिभद्रोऽथ धनदः श्वेतभद्रश्च गुह्यकः ।
016c	कशेरको गण्डकण्डूः प्रद्योतश्च महाबलः ॥
017a	कुस्तुम्बरुः पिशाचश्च गजकर्णो विशालकः ।
017c	वराहकर्णस्ताम्रौष्ठः फलकक्षः फलोदकः ॥
018a	हंसचूडः शिखावर्तो हेमनेत्रो विभीषणः ।
018c	पुष्पाननः पिङ्गलकः शोणितोदः प्रवालकः ॥
019a	वृक्षवास्यनिकेतश्च चीरवासाश्च भारत ।
019c	एते चान्ये च बहवो यक्षाः शतसहस्रशः ॥
020a	सदा भगवती लक्ष्मीस्तत्रैव नलकूबरः ।
020c	अहं च बहुशस्तस्यां भवन्त्यन्ये च मद्विधाः ॥
021a	ब्रह्मर्षयो भवन्त्यत्र तथा देवर्षयोऽपरे ।
021c	क्रव्यादाश्च तथैवान्ये गन्धर्वाश्च महाबलाः ॥
022a	उपासते महात्मानं तस्यां धनदमीश्वरम् ।
022c	भगवान्भूतसङ्घैश्च वृतः शतसहस्रशः ॥
023a	उमापतिः पशुपतिः शूलभृद्भगनेत्रहा ।
023c	त्र्यम्बको राजशार्दूल देवी च विगतक्लमा ॥
024a	वामनैर्विकटैः कुब्जैः क्षतजाक्षैर्महारवैः ।
024c	मेदोमांसाशनैरुग्रैरुग्रधन्वा महाबलः ॥
025a	नानाप्रहरणैरुग्रैर्वातैरिव महाजवैः ।
025c	वृतः सखायमन्वास्ते सदैव धनदं नृप ॥
026a	प्रहृष्टाः शतशश्चान्ये बहुशः सपरिच्छदाः ।
026c	गन्धर्वाणां च पतयो विश्वावसुर्हहा हुहूः ॥
027a	तुम्बुरुः पर्वतश्चैव शैलूषश्च तथाऽपरः ।
027c	चित्रसेनश्च गीतज्ञस्तथा चित्ररथोपि च ॥
028a	एते चान्ये च गन्धर्वा धनेश्वरमुपासते ।
028c	विद्याधराधिपश्चैव चक्रधर्मा सहानुजैः ॥
029a	उपाचरति तत्र स्म धनानामीश्वरं प्रभुम् ।
029c	किन्नराः शतशस्तत्र धनानामीश्वरं प्रभुम् ॥
030a	आसते चापि राजानो भगदत्तपुरोगमाः ।
030c	द्रुमः किम्पुरुषेशश्च उपास्ते धनदेश्वरम् ॥
031a	राक्षसाधिपतिश्चैव महेन्द्रो गन्धमादनः ।
031c	सह यक्षैः सगन्धर्वैः सह सर्वैर्निशाचरैः ॥
032a	विभीषणश्च धर्मिष्ठ उपास्ते भ्रातरं प्रभुम् ।
032c	हिमवान्पारियात्रश्च विन्ध्यकैलासमन्दराः ॥
033a	मलयो दर्दुरश्चैव महेन्द्रो गन्धमादनः ।
033c	इन्द्रकीलः सुनाभश्च तथा दिव्यौ च पर्वतौ ॥
034a	एते चान्ये च बहवः सर्वे मेरुपुरोगमाः ।
034c	उपासते महात्मानं धनानामीश्वरं प्रभुम् ॥
035a	नन्दीश्वरश्च भगवान्महाकालस्तथैव च ।
035c	शङ्कुकर्णमुखाः सर्वे दिव्याः पारिषदास्तथा ॥
036a	काष्ठः कुटी मुखो दन्ती विजयश्च तपोधिकः ।
036c	श्वेतश्च वृषभस्तत्र नर्दन्नास्ते महाबलः ॥
037a	धनदं राक्षसाश्चान्ये पिशाचाश्च उपासते ।
037c	पारिषदैः परिवृतमुपायान्तं महेश्वरम् ॥
038a	सदा हि देवदेवेशं शिवं त्रैलोक्यभावनम् ।
038c	प्रणम्य मूर्ध्ना पौलस्त्यो बहुरूपमुमापतिम् ॥
039a	ततोऽभ्यनुज्ञां सम्प्राप्य महादेवाद्धनेश्वरः ।
039c	आस्ते कदाचिद्भगवान्भवो धनपतेः सखा ॥
040a	निधिप्रवरमुख्यौ च शङ्खपद्मौ धनेश्वरौ ।
040c	सर्वान्निधीन्प्रगृह्याथ उपास्तां वै धनेश्वरम् ॥
041a	सा सभा तादृशी रम्या मया दृष्टान्तरिक्षगा ।
041c	पितामहसभां राजन्कीर्तयिष्ये निबोध ताम् ॥ 

इति श्रीमन्महाभारते सभापर्वणि मन्त्रपर्वणि दशमोऽध्यायः ॥ 10 ॥
2-10-5 रङ्गैरितिच्छेदः ॥ 2-10-39 आस्ते इत्यावृत्त्या योजनीयम् । यदा भवः कदाचित्कुबेरसभामध्यास्ते तदा कुबेरोऽपि भवादनुज्ञां प्राप्य तन्निकटे आस्ते उपविशति ॥
