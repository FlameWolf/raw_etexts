अध्यायः 022

कृष्णजरासन्धयोर्विवादानन्तरं जरासन्धस्य युद्धोद्यमः ॥ 1 ॥
	
KK0202022001	जरासन्ध उवाच 
KK0202022001a	न स्मरामि कदा वैरं कृतं युष्माभिरित्युत ।
KK0202022001c	चिन्तयंश्च न पश्यामि भवतां प्रति वैकृतम् ॥
KK0202022002a	वैकृते वा सति कथं मन्यध्वं मामनागसम् ।
KK0202022002c	अरिं वै ब्रूत हे विप्राः सतां समय एष हि ॥
KK0202022003a	अर्थधर्मोपघाताद्धि मनः समुपतप्यते ।
KK0202022003c0	योऽनागसि प्रसजति क्षत्रियो हि न संशयः ॥
KK0202022004a	अतोऽन्यथा चरँल्लोके धर्मज्ञः सन्महारथः ।
KK0202022004c	वृजिनां गतिमाप्नोति श्रेयसोऽप्युपहन्ति च ॥
KK0202022005a	त्रैलोक्ये क्षत्रधर्मो हि श्रेयान्वै साधुचारिणाम् ।
KK0202022005c	नान्यं धर्मं प्रशंसन्ति ये च धर्मविदो जनाः ॥
KK0202022006a	तस्य मेऽद्य स्थितस्येह स्वधर्मे नियतात्मनः ।
KK0202022006c	अनागसं प्रजानां च प्रमादादिव जल्पथ ॥
KK0202022007	कृष्ण उवाच 
KK0202022007a	कुलकार्यं महाबाहो कश्चिदेकः कुलोद्वहः ।
KK0202022007c	वहते यस्तन्नियोगाद्वयमभ्युद्यतास्त्वयि ॥
KK0202022008a	त्वया चोपहृता राजन्क्षत्रिया लोकवासिनः ।
KK0202022008c	तदागः क्रूरमुत्पाद्य मन्यसे किमनागसम् ॥
KK0202022009a	राजा राज्ञः कथं साधून्हिंस्यान्नृपतिसत्तम ।
KK0202022009c	तद्राज्ञः सन्निगृह्य त्वं रुद्रायोपजिहीर्षसि ॥
KK0202022010a	अस्मांस्तदेनोपगच्छेत्कृतं बार्हद्रथ त्वया ।
KK0202022010c	वयं हिं शक्ता धर्मस्य रक्षणे धर्मचारिणः ॥
KK0202022011a	`तस्मादद्योपगच्छामस्तव बार्हद्रथान्तिकम्' ।
KK0202022011c	मनुष्याणां समालम्भो न च दृष्टः कदाचन ।
KK0202022011e	स कथं मानुषैर्देवं यष्टुमिच्छसि शङ्करम् ॥
KK0202022012a	सवर्णो हि सवर्णानां पशुसञ्ज्ञां करिष्यसि ।
KK0202022012c	कोऽन्यं एवं यथा हि त्वं जरासन्ध वृथामतिः ॥
KK0202022013a	यस्यां यस्यामवस्थायां यद्यत्कर्म करोति यः ।
KK0202022013c	तस्यां तस्यामवस्थायां तत्फलं समवाप्नुयात् ॥
KK0202022014a	ते त्वां ज्ञातिक्षयकरं वयमार्तानुसारिणः ।
KK0202022014c	ज्ञातिवृद्धिनिमित्तार्थं विनिहन्तुमिहागताः ॥
KK0202022015a	नास्ति लोके पुमानन्यः क्षत्रियोष्विति चैव तत् ।
KK0202022015c	मन्यसे स च ते राजन्सुमहान्बुद्धिविप्लवः ॥
KK0202022016a	को हि जानन्नभिजनमात्मवान्क्षत्रियो नृप ।
KK0202022016c	नाविशेत्स्वर्गमतुलं रणानन्तरमव्ययम् ॥
KK0202022017a	स्वर्गं ह्येव समास्थाय रणयज्ञेषु दीक्षिताः ।
KK0202022017c	जयन्ति क्षत्रिया लोकांस्तद्विद्धि मनुजर्षभ ॥
KK0202022018a	स्वर्गयोनिर्महद्ब्रह्म स्वर्गयोनिर्महद्यशः ।
KK0202022018c	स्वर्गं योनिस्तपो युद्धे मृत्युः सोऽव्यभिचारवान् ॥
KK0202022019a	एष ह्यैन्द्रो वैजयन्तो गुणैर्नित्यं समाहितः ।
KK0202022019c	येनासुरान्पराजित्य जगत्पाति शतक्रतुः ॥
KK0202022020a	स्वर्गमार्गाय कस्य स्याद्विग्रहो वै यथा तव ।
KK0202022020c	मागधैर्विपुलैः सैन्यैर्बाहुल्यबलदर्पितः ॥
KK0202022021a	माऽवमंस्थाः परान्राजन्नास्ति वीर्यं नरे नरे ।
KK0202022021c	समं तेजस्त्वया चैव विशिष्टं वा नरेश्वर ॥
KK0202022022a	यावदेतदसम्बुद्धं तावदेव भवेत्तव ।
KK0202022022c	विषह्यमेतदस्माकमतो राजन्ब्रवीमि ते ॥
KK0202022023a	जहि त्वं सदृशेष्वेव मानं दर्पं च मागध ।
KK0202022023c	मा गमः ससुतामात्यः सबलश्च यमक्षयम् ॥
KK0202022024a	दम्भोद्भवः कार्तवीर्य उत्तरश्च बृहद्रथः ।
KK0202022024c	श्रेयसो ह्यवमत्येह विनेशुः सबला नृपाः ॥
KK0202022025a	युयुक्षमाणास्त्वत्तो हि न वयं ब्राह्मणा ध्रुवम् ।
KK0202022025c	शौरिरस्मि हृषीकेशो नृवीरौ पाण्डवाविमौ ।
KK0202022025e	अनयोर्मातुलेयं च कृष्णं मां विद्धि ते रिपुम् ॥
KK0202022026a	त्वामाह्वयामहे राजन्स्थिरो युध्वस्व मागध ।
KK0202022026c	मुञ्च वा नृपतीन्सर्वान् गच्छ वा त्वं यमक्षयम् ॥
KK0202022027	`वैशम्पायन उवाच 
KK0202022027ac	एतच्छ्रुत्वा जरासन्धः क्रुद्धो वचनमब्रवीत् ॥
KK0202022028a	नाहं कंसः प्रलम्बो वा न बाणो न च मुष्टिकः ।
KK0202022028c	नरको नेन्द्रतपनो न केशी न च पूतना ॥
KK0202022029a	न कालयवनो वाऽपि ये त्वया निहता युधि ।
KK0202022029c	त्वं तु गोपकुलोत्पन्नो जातिं वै पौर्विकीं स्मर ॥
KK0202022030a	योऽस्मद्भयादतिक्रम्य सागरानूपमाश्रितः ।
KK0202022030c	जन्मभूमिं परित्यज्य मधुरां प्राकृतो यथा ॥
KK0202022031a	सोऽधुना कत्थसे शौरे शरदीव यथा घनः ।
KK0202022031c	अद्यानृण्यं करिष्यामि भोजराजस्य धीमतः ॥
KK0202022032a	जामातुरौग्रसेनस्य त्वां निहत्याद्य माधव ।
KK0202022032c	चिरकाङ्क्षितो मे सङ्ग्रामस्त्वां हन्तुं ससुहृद्गणम् ॥
KK0202022033a	दिष्ट्या मे सफलो यत्नः कृतो देवैः सवासवैः ।
KK0202022033c	क्लीबाविमौ च गोविन्द भीमसेनार्जुनावुभौ ॥
KK0202022034a	हिंस्यामि युधि विक्रम्य सिंहः क्षुद्रमृगाविव ।
KK0202022034	वैशम्पायन उवाच 
KK0202022034c	तस्य रोषाभिभूतस्य जरासन्धस्य गर्जतः ॥
KK0202022035a	सर्वभूतानि वित्रेसुर्ये तत्रासन्समागताः ।
KK0202022035	श्रीभगवानुवाच 
KK0202022035c	किं गर्जसि जरासन्ध कर्मणा तत्समाचर ॥
KK0202022036a	मम निर्देशकर्तृभ्यां पाण्डवाभ्यां नृपाधम ।
KK0202022036c	समात्यं ससुतं चाद्य घातयिष्याम्यहं रणे ।
KK0202022036e	न कथञ्चन जीवन्वै प्रवेक्ष्यसि पुरोत्तमम्' ॥
KK0202022037	जरासन्ध उवाच 
KK0202022037a	नाजितान्वै नरपतीनहमादद्मि कांश्चन ।
KK0202022037c	अजितः पर्यवस्थाता कोऽत्र यो न मया जितः ॥
KK0202022038a	क्षत्रियस्यैतदेवाहुर्धर्म्यं कृष्णोपजीवनम् ।
KK0202022038c	विक्रम्य वशमानीय कामतो यत्समाचरेत् ॥
KK0202022039a	देवातार्थमुपाहृत्य राज्ञः कृष्ण कथं भयात् ।
KK0202022039c	अहमद्य विमुच्येयं क्षात्रं व्रतमनुस्मरन् ॥
KK0202022040a	सैन्यं सैन्येन व्यूढेन एक एकेन वा पुनः ।
KK0202022040c	द्वाभ्यां त्रिभिर्वा योत्स्येऽहं युगपत्पृथगेव वा ॥
KK0202022041	वैशम्पाय उवाच 
KK0202022041a	एवमुक्त्वा जरासन्धः सहदेवाभिषेचनम् ।
KK0202022041c	अज्ञापयत्तदा राजा ययुत्सुर्भीमकर्मभिः ॥
KK0202022042a	स तु सेनापतिं राजा सस्मार भरतर्षभ ।
KK0202022042c	कौशिकं चित्रसेनं च तस्मिन्युद्ध उपस्थिते ॥
KK0202022043a	ययोस्ते नामनी राजन्हंसेति डिबिकेति च ।
KK0202022043c	पूर्वं सङ्कथिते पुम्भिर्नृलोके लोकसत्कृते ॥
KK0202022044a	तं तु राजन्विभुः शौरी राजानं बलिनां वरम् ।
KK0202022044c	स्मृत्वा पुरुषशार्दूलः शार्दूलसमविक्रमम् ॥
KK0202022045a	सत्यसन्धो जरासन्धं भुवि भीमपराक्रमम् ।
KK0202022045c	भागमन्यस्य निर्दिष्टमवध्यं मधुभिर्मृधेः ॥
KK0202022046a	नात्मनाऽऽत्मवतां मुख्य इयेष मधुसूदनः ।
KK0202022046c	ब्राह्मीमाज्ञां पुरस्कृत्य हन्तुं हलधरानुजः ॥ 

इति श्रीमन्महाभारते सभापर्वणि जरासन्धवधपर्वणि द्वाविंशोऽध्यायः ॥ 2 ॥
2-22-45 मधुभिर्यादवैः । ष्टं वध्य मत्वा तदाच्युतः इति पाठः ॥
