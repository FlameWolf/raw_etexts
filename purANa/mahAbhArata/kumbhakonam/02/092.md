अध्यायः 092

दुर्योधनवचनम् ॥ 1 ॥ दुर्योधनेन द्रौपदीम्प्रति निजोरौ प्रदर्शिते भीमेन तद्भेदनप्रतिज्ञा ॥ 2 ॥ अर्जुनादिभिः कर्णादिहननप्रतिज्ञा ॥ 3 ॥ द्रौपद्या दुर्योधनादीनां शापदानसमये अन्तरिक्षात्पुष्पवृष्टिः ॥ 4 ॥

KK0207092001	वैशम्पायन उवाच 
KK0207092001a	तथा तु दृष्ट्वा बहु तत्र देवीं रोरूयमाणां कुररीमिवार्ताम् ।
KK0207092001c	नोचुर्वचः साध्वथवाऽप्यसाधु महीक्षितो धार्तराष्ट्रस्य भीताः ॥
KK0207092002a	दृष्ट्वा तथा पार्थिवपुत्रपौत्रांस्तूष्णींभूतान्धृतराष्ट्रस्य पुत्रः ।
KK0207092002c	स्मयन्निवेदं वचनं बभाषे पाञ्चालराजस्य सुतां तदानीम् ॥
KK0207092003	दुर्योधन उवाच 
KK0207092003a	तिष्ठत्वयं प्रश्न उदारसत्वे भीमेऽर्जुने सहदेवे तथैव ।
KK0207092003c	पत्यौ च ते नकुले याज्ञसेनि वदन्त्वेते वचनं त्वत्प्रसूतम् ॥
KK0207092004a	अनीश्वरं विब्रुवन्त्वार्यमध्ये युधिष्ठिरं तव पाञ्चालि हेतोः ।
KK0207092004c	कुर्वन्तु सर्वे चानृतं धर्मराजं पाञ्चालि त्वं मोक्ष्यसे दासभावात् ॥
KK0207092005a	धर्मे स्थितो धर्मसुतो महात्मा स्वयं चेदं कथयत्विन्द्रकल्पः ।
KK0207092005c	ईशो वा ते ह्यनीशोऽथवैष वाक्यादस्य क्षिप्रमेकं भजस्व ॥
KK0207092006a	सर्वे हीमे कौरवेयाः सभायां दुःखान्तरे वर्तमानास्तवैव ।
KK0207092006c	न विब्रुवन्त्यार्यसत्वा यथावत्पतींश्च ते समवेक्ष्याल्पभाग्यान् ॥
KK0207092007	वैशम्पायन उवाच 
KK0207092007a	ततः सभ्याः कुरुराजस्य तस्य वाक्यं सर्वे प्रशशंसुस्तथोच्चैः ।
KK0207092007c	चेलावेधांश्चापि चक्रुर्नदन्तो हाहेत्यासीदपि चैवार्तनादः ॥
KK0207092008a	श्रुत्वा तुं तद्वाक्यमनोहरं तद्धर्षश्चासीत्कौरवाणां सभायाम् ।
KK0207092008c	सर्वे चासन्पार्थिवाः प्रीतिमन्तः कुरुश्रेष्ठं धार्मिकं पूजयन्तः ॥
KK0207092009a	युधिष्ठिरं च ते सर्वे समुदैक्षन्त पार्थिवाः ।
KK0207092009c	किन्नु वक्ष्यति धर्मज्ञ इति साचीकृताननाः ॥
KK0207092010a	किन्नु वक्ष्यति बीभत्सुरजितो युधि पाण्डवः ।
KK0207092010c	भीमसेनो यमौ चोभौ भृशं कौतूहलान्विताः ॥
KK0207092011a	तस्मिन्नुपरते शब्दे भीमसेनोऽब्रवीदिदम् ।
KK0207092011c	प्रगृह्य रुचिरं दिव्यं भुजं चन्दनचर्चितम् ॥
KK0207092012a	यद्येष गुरुरस्माकं धर्मराजो महामनाः ।
KK0207092012c	न प्रभुः स्यात्कुलस्यास्य न वयं मर्षयेमहि ॥
KK0207092013a	ईशो नः पुण्यतपसां प्राणानामपि चेश्वरः ।
KK0207092013c	मन्यते जितमात्मानं यद्येष विजिता वयम् ॥
KK0207092014a	न हि मुच्येत मे जीवन्पदा भूमिमुपस्पृशन् ।
KK0207092014c	मर्त्यधर्मा परामृश्य पाञ्चाल्या मूर्धजानिमान् ॥
KK0207092015a	पश्यध्वं ह्यायतौ वृत्तौ भुजौ मे परिघाविव ।
KK0207092015c	नैतयोरन्तरं प्राप्य मुच्येतापि शतक्रतुः ॥
KK0207092016a	धर्मपाशसितस्त्वेवमधिगच्छामि सङ्कटम् ।
KK0207092016c	गौरवेण निरुद्धश्च निग्रहादर्जुनस्य च ॥
KK0207092017a	धर्मराजनिसृष्टस्तु सिंहः क्षुद्रमृगानिव ।
KK0207092017c	धार्तराष्टारानिमान्पापान्निष्पिषेयं तलासिभिः ॥
KK0207092018	वैशम्पायन उवाच 
KK0207092018a	तमुवाच तदा भीष्मो द्रोणो विदुर एव च ।
KK0207092018c	क्षम्यतामिदमित्येवं सर्वं सम्भाव्यते त्वयि ॥
KK0207092019	कर्ण उवाच 
KK0207092019a	त्रयः किलेमे ह्यधना भवन्ति दासः पुत्रश्चास्वतन्त्रा च नारी ।
KK0207092019c	दासस्य पत्नी त्वधनस्य भद्रे हीनेश्वरा दासधनं च सर्वम् ॥
KK0207092020a	प्रविश्य राज्ञः परिवारं भजस्व तत्ते कार्यं शिष्टमादिश्यतेऽत्र ।
KK0207092020c	ईशास्तु सर्वे तव राजपुत्रि भवन्ति वै धार्तराष्ट्रा न पार्थाः ॥
KK0207092021a	अन्यं वृणीष्व पतिमाशु भामिनि यस्माद्दास्यं न लभसि देवनेन ।
KK0207092021c	अवाच्या वै पतिषु कामवृत्तिर्नित्यं दास्ये विदितं तत्तवास्तु ॥
KK0207092022a	पराजितो नकुलो भीमसेनो युधिष्ठरः सहदेवार्जुनौ च ।
KK0207092022c	दासीभूता त्वं हि वै याज्ञसेनि पराजितास्ते पतयो नैव सन्ति ॥
KK0207092023a	प्रयोजनं जन्मनि किं न मन्यते पराक्रमं पौरुषं चैव पार्थः ।
KK0207092023c	पाञ्चाल्यस्य द्रुपदस्यात्मजामिमां सभामध्ये यो व्यदेवीद्ग्लहेषु ॥
KK0207092024	वैशम्पायन उवाच 
KK0207092024a	तद्वै श्रुत्वा भीमसेनोऽत्यमर्षी भृशं निशश्वास तदाऽऽर्तरूपः ।
KK0207092024c	राजानुगो धर्मपाशानुबद्धो दहन्निवैनं क्रोधसंरक्तदृष्टिः ॥
KK0207092025	भीम उवाच 
KK0207092025a	नाहं कुप्ये सूतपुत्रस्य राजन्नेष सत्यं दासधर्मः प्रदिष्टः ।
KK0207092025c	किं विद्विषो वै मामेवं व्याहरेयुर्नादेवीस्त्वं यद्यनया नरेन्द्र ॥
KK0207092026	वैशम्पायन उवाच 
KK0207092026a	भीमसेनवचः श्रुत्वा राजा दुर्योधनस्तदा ।
KK0207092026c	युधिष्ठिरमुवाचेदं तूष्णीम्भूतमचेतनम् ॥
KK0207092027a	भीमार्जुनौ यमौ चैव स्थितौ ते नृप शासने ।
KK0207092027c	प्रश्नं ब्रूहि च कृष्णां त्वमजितां यदि मन्यसे ॥
KK0207092028a	एवमुक्त्वा तु कौन्तेयमपोह्य वसनं स्वकम् ।
KK0207092028c	स्मयन्निवेक्ष्य पाञ्चालीमैश्वर्यमदमोहितः ॥
KK0207092029a	कदलीदण्डसदृशं सर्वलक्षणसंयुतम् ।
KK0207092029c	गजहस्तप्रतीकाशं वज्रप्रतिमगौरवम् ॥
KK0207092030a	अभ्युत्स्मयित्वा राधेयं भीममाधर्षयन्निव ।
KK0207092030c	द्रौपद्याः प्रेक्षमाणायाः सव्यमूरुमदर्शयत् ॥
KK0207092031a	भीमसेनस्तमालोक्य नेत्रे उत्फाल्य लोहिते ।
KK0207092031c	प्रोवाच राजमध्ये तं सभां विश्रावयन्निव ॥
KK0207092032a	पितृभिः सह सालोक्यं मा स्म गच्छेद्वृकोदरः ।
KK0207092032c	यद्येतमूरुं गदया न भिन्द्यां ते महाहवे ॥
KK0207092033	वैशम्पायन उवाच 
KK0207092033a	क्रुद्धस्य तस्य सर्वेभ्यः स्रोतोभ्यः पावकार्चिषः ।
KK0207092033c	वृक्षस्येव विनिश्चेरुः कोटरेभ्यः प्रदह्यतः ॥
KK0207092034	विदुर उवाच 
KK0207092034a	परं भयं पश्यत भीमसेनात्तद्बुध्यध्वं पार्थिवाः प्रातिपेयाः ।
KK0207092034c	दैवेरितो नूनमयं पुरस्तात्परोऽनयो भरतेषूदपादि ॥
KK0207092035a	अतिद्यूतं कृतमिदं धार्तराष्ट्र यस्मात्स्त्रियं विवदध्वं सभायाम् ।
KK0207092035c	योगक्षेमौ नश्यतो वः समग्रौ पापान्मन्त्रान्कुरवो मन्त्रयन्ति ॥
KK0207092036a	इमं धर्मं कुरवो जानताशु ध्वस्ते धर्मे परिषत्सम्प्रदुष्येत् ।
KK0207092036c	इमां चेत्पूर्वं कितवोऽग्लहिष्यदीशोऽभविष्यदपराजितात्मा ॥
KK0207092037a	स्वप्ने यथैतद्विजितं धनं स्यादेवं मन्ये यस्य दीव्यत्यनीशः ।
KK0207092037c	गान्धारराजस्य वचो निशम्य धर्मादस्मात्कुरवो माऽपयात ॥
KK0207092038	दुर्योधन उवाच 
KK0207092038a	भीमस्य वाक्ये तद्वदेवार्जुनस्य स्थितोऽहं वै यमयोश्चैवमेव ।
KK0207092038c	युधिष्ठिरं ते प्रवदन्त्वनीशमथो दास्यान्मोक्ष्यसे याज्ञसेनि ॥
KK0207092039	अर्जुन उवाच 
KK0207092039a	ईशो राजा पूर्वमासीद्ग्लहे नः कुन्तीसुतो धर्मराजो महात्मा ।
KK0207092039c	ईशस्त्वयं कस्य पराजितात्मा तज्जानीध्वं कुरवः सर्व एव ॥
KK0207092040	`कर्ण उवाच 
KK0207092040a	दुश्शासन निबोधेदं वचनं वै प्रभाषितम् ।
KK0207092040c	किमनेन चिरं वीर नयस्व द्रुपदात्मजाम् ।
KK0207092040e	दासीभावेन भुङ्क्ष्व त्वं यथेष्टं कुरुनन्दन ॥
KK0207092041	वैशम्पायन उवाच 
KK0207092041a	ततो गान्धारराजस्य पुत्रः शकुनिरब्रवीत् ।
KK0207092041c	साधु कर्ण महाबाहो यथेष्टं क्रियतामिति ॥
KK0207092042a	ततो दुश्शासनस्तूर्णं द्रुपदस्य सुतां बलात् ।
KK0207092042c	प्रवेशयितुमारब्धः स चकर्ष दुरात्मवान् ॥
KK0207092043ac	ततो विक्रोशति तदा पाञ्चाली वरवर्णिनी ॥
KK0207092044	द्रौपद्युवाच 
KK0207092044a	परित्रायस्व मां भीष्ण द्रोण द्रौणे तथा कृप ।
KK0207092044c	परित्रायस्व विदुर धर्मिष्ठो धर्मवत्सल ॥
KK0207092045a	धृतराष्ट्र महाराज परित्रायस्व वै स्नुषाम् ।
KK0207092045c	गान्धारि त्वं महाभागे सर्वज्ञे सर्वदर्शिनि ।
KK0207092045e	परित्रायस्व मां भीरुं सुयोधनभयार्दिताम् ॥
KK0207092046a	त्वमार्ये वीरजननि किं मां पश्यसि यादवीम् ।
KK0207092046c	क्लिश्यमानामनार्येण न त्रायसि वधूं स्वकाम् ॥
KK0207092047a	यदि लालप्यमानां मां न कश्चित्किञ्चिदब्रवीत् ।
KK0207092047c	हा हताऽस्मि सुमन्दात्मा सुयोधनवशं गता ॥
KK0207092048a	न वै पाण्डुर्नरपतिर्न धर्मो न च देवराट् ।
KK0207092048c	न वायुर्नाश्विनौ वाऽपि परित्रायन्ति वै स्नुषाम् ॥
KK0207092049ac	धिक्कष्टं यदि जीवेयं मन्दभाग्या पतिव्रता ॥
KK0207092050	विदुर उवाच 
KK0207092050a	शृणोमि वाक्यं तव राजपुत्रि नेमे पार्थाः किञ्चिदपि ब्रुवन्ति ।
KK0207092050c	सा त्वं प्रियार्थं शृणु वाक्यमेतद्यदुच्यते पापमतिः कृतघ्नः ॥
KK0207092051a	सुयोधनः सानुचरः सुदुष्टः सहैव राजा निकृतः सूनुना च
KK0207092051c	यद्येष वाचं महदुच्यमानां न श्रोष्यते पापमतिः सुदुष्टः ॥
KK0207092052	वैशम्पायन उवाच 
KK0207092052a	इत्येवमुक्त्वा द्रुपदस्य पुत्रीं क्षत्ताऽब्रवीद्धृतराष्ट्रस्य पुत्रम् ।
KK0207092052c	मा क्लिश्यतां वै द्रुपदस्य पुत्रीं मा त्वं चरीं द्रक्ष्यसि राजपुत्र ॥
KK0207092053	वैशम्पायन उवाच 
KK0207092053ac	तमेवमुक्त्वा प्रथमं धृतराष्ट्रमुवाच ह  ॥      
KK0207092054	विदुर उवाच 
KK0207092054a	यद्येवं त्वं महाराज सङ्क्लेशयसि द्रौपदीम् ।
KK0207092054c	अचिरेणैव कालेन पुत्रस्ते सह मन्त्रिभिः ।
KK0207092054e	गमिष्यति क्षयं पापः पाण्डवक्षयकारणात् ॥
KK0207092055a	भीमार्जुनाभ्यां क्रुद्धाभ्यां माद्रीपुत्रद्वयेन च ।
KK0207092055c	तस्मान्निवारय सुतं मा विनाशं विचिन्तय ॥
KK0207092056	वैशम्पायन उवाच 
KK0207092056a	एतच्छुत्वा मन्दबुद्धिर्नोत्तरं किञ्चिदब्रवीत् ।
KK0207092056c	ततो दुर्योधनस्तत्र दैवमोहबलात्कृतः ॥
KK0207092057a	अचिन्त्य क्षत्तुर्वचनं हर्षेणायतलोचनः ।
KK0207092057c	ऊरू दर्शयते पापो द्रौपद्या वै मुहुर्मुहुः ॥
KK0207092058a	ऊरौ सन्दर्श्यमाने तु निरीक्ष्य तु सुयोधनम् ।
KK0207092058c	वृकोदरस्तदालोक्य नेत्रे चोल्फाल्य लोहिते ॥
KK0207092059a	एतत्समीक्ष्यात्मनि चावमानं नियम्य मन्युं बलनान्स मानी ।
KK0207092059c	राजानुजः संसदि कौरवाणां विनिष्क्रमन्वाक्यमुवाच भीमः ॥
KK0207092060a	अहं दुर्योधनं हन्ता कर्णं हन्ता धनञ्जयः ।
KK0207092060c	शकुनिं चाक्षकितवं सहदेवो हनिष्यति ॥
KK0207092061a	इदं च भूयो वक्ष्यामि सभामध्ये बृहद्वचः ।
KK0207092061c	सत्यं देवाः करिष्यन्ति यन्नो युद्धं भविष्यति ॥
KK0207092062a	सुयोधनमिमं पापं हन्ताऽस्मि गदया युधि ।
KK0207092062c	शिरः पादेन चास्याहमधिष्ठास्यामि भूतले ॥
KK0207092063a	वक्षः शूरस्य निर्वास्य परुषस्य दुरात्मनः ।
KK0207092063c	दुश्शासनस्य रुधिरं पास्यामि मृगराडिव ॥
KK0207092064	अर्जुन उवाच 
KK0207092064a	भीमसेन न ते सन्ति येषां वैरं त्वया सह ।
KK0207092064c	मन्दा गृहेषु सुखिनो न बुद्ध्यन्ते महद्भयम् ॥
KK0207092065a	नैव वाचा व्यवसितं भीम विज्ञायते सताम् ।
KK0207092065c	यदि स्थास्यन्ति सङ्ग्रामे क्षत्रधर्मेण वै सह ॥
KK0207092066a	दुर्योधनस्य कर्णस्य शकुनेश्च दुरात्मनः ।
KK0207092066c	दुश्शासनचतुर्थानां भूमिः पास्यति शोणितम् ॥
KK0207092067a	असूयितारं वक्तारं प्रहृष्टानां दुरात्मनाम् ।
KK0207092067c	भीमसेन नियोगात्ते हन्ताऽहं कर्णमाहवे ॥
KK0207092068a	कर्णं कर्णानुगांश्चैव रणे हन्ताऽस्मि पत्रिभिः ।
KK0207092068c	ये चान्ये विप्रयोत्स्यन्ति बुद्धिमोहेन मां नृपाः ।
KK0207092068e	तान्स्म सर्वाञ्छितैर्बाणैर्नेताऽस्मि यमसादनम् ॥
KK0207092069a	चलेद्धि हिमवान्स्थानान्निष्प्रभः स्याद्दिवाकरः ।
KK0207092069c	शैत्यं सोमात्प्रणश्येत मत्सत्यं विचलेद्यदि ॥
KK0207092070	वैशम्पायन उवाच 
KK0207092070a	इत्युक्तवति पार्थे तु श्रीमान्माद्रवतीसुतः ।
KK0207092070c	प्रगृह्य विपुलं बाहुं सहदेवः प्रतापवान् ॥
KK0207092071a	सौबलस्य वधप्रेप्सुरिदं वचनमब्रवीत् ।
KK0207092071c	क्रोधसंरक्तनयनो निश्वस्य च मुहुर्मुहुः ॥
KK0207092072	सहदेव उवाच 
KK0207092072a	यानक्षान्मन्यसे मूढ गान्धाराणां यशोहर ।
KK0207092072c	नैते ह्यक्षाः शिता बाणास्त्वयैते समरे धृताः ॥
KK0207092073a	यथा चैवोक्तवान्भीमस्त्वामुद्दिश्य सबान्धवम् ।
KK0207092073c	कर्ताऽहं कर्मणा चास्य कुरुकार्याणि सर्वशः ।
KK0207092073e	यदि स्थस्यासि सङ्ग्रामे क्षत्रधर्मेण सौबल ॥
KK0207092074	वैशम्पायन उवाच 
KK0207092074a	सहदेववचः श्रुत्वा नकुलोऽपि विशाम्पते ।
KK0207092074c	दर्शनीयतमो नॄणामिदं वचनमब्रवीत् ॥
KK0207092075	नकुल उवाच 
KK0207092075a	सुतेयं यज्ञसेनस्य द्यूतेऽस्मिन्धृतराष्ट्रजैः ।
KK0207092075c	यैर्वाचः श्राविता रूक्षा धूर्तैर्दुर्योधनप्रियैः ॥
KK0207092076a	धार्तराष्ट्रान्सुदुर्वृत्तान्मुमूर्षून्कालचोदितान् ।
KK0207092076c	दर्शयिष्यामि भूयिष्ठमहं वैवस्वतक्षयम् ॥
KK0207092077a	उलूकं च दुरात्मानं सौबलस्य प्रियं सुतम् ।
KK0207092077c	हन्ताऽहमस्मि समरे मम शत्रुं नराधमम् ॥
KK0207092078a	निदेशाद्धर्मराजस्य द्रौपद्याः पदवीं चरन् ।
KK0207092078c	निर्धार्तराष्ट्रां पृथिवीं कर्तास्मि नचिरादिव ॥
KK0207092079	द्रौपद्युवाच 
KK0207092079a	यस्माच्चोरुं दर्शयसे यस्माच्चोरुं निरीक्षसे ।
KK0207092079c	तस्मात्तव ह्यधर्मिष्ठ ऊरौ मृत्युर्भविष्यति ॥
KK0207092080a	यस्माच्चैवं क्लेशयति भ्राता ते मां दुरात्मवान् ।
KK0207092080c	तस्मादुधिरमेवास्य पास्यते वै वृकोदरः ॥
KK0207092081a	इमं च पापिष्ठमतिं कर्णं ससुतबान्धवम् ।
KK0207092081c	सामात्यं सपरीवारं हनिष्यति धनञ्जयः ॥
KK0207092082a	क्षुद्रधर्मं नैकृतिकं शकुनिं पापचेतसम् ।
KK0207092082c	सहदेवो रणे क्रुद्धो हनिष्यति सबान्धवम् ॥
KK0207092083	वैशम्पायन उवाच 
KK0207092083a	एवमुक्ते तु वचने द्रौपद्या धर्मशीलया ।
KK0207092083c	ततोऽन्तरिक्षात्सुमहत्पुष्पवर्षमवापतत् ॥
KK0207092084a	तेषां तु वचनं श्रुत्वा नोचुस्तत्र सभासदः ।
KK0207092084c	अर्जुनस्य भयाद्राजन्नभून्निश्शब्दमत्र वै ॥ 

इति श्रीमन्महाभारते सभापर्वणि द्यूतपर्वणि द्विनवतितमोऽध्यायः ॥ 92 ॥

2-92-13 द्रौपदीपणनात् प्रागिति शेषः । अतो द्रौपदी न दासभावमापन्नेति भावः ॥ 2-92-16 पश्यसितः पाशबद्धः ॥ 2-92-33 स्रोतोभ्यः रोमकूपेभ्यः ॥
