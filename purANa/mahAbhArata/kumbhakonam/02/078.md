अध्यायः 078

दुर्योधनेन धृतराष्ट्रसमीपे युधिष्ठिराय नानादेशीयराजोपाहृतोपायनवर्णनम् ॥ 1 ॥

001	दुर्योधन उवाच ॥
001a	यन्मया पाण्डवेयानां दृष्टं तच्छृणु भारत ।
001c	आहृतं भूमिपालैर्हि वसु मुख्यं ततस्ततः ॥
002a	नाविदं मूढमात्मानं दृष्ट्वाहं तदरेर्धनम् ।
002c	फलतो भूमितो वाऽपि प्रतिपद्यस्व भारत ॥
003a	और्णान्बैलान्वार्षदंशान् जातरूपपरिष्कृतान् ।
003c	प्रावाराजिनमुख्यांश्च काम्भोजः प्रददौ बहून् ॥
004a	अश्वांस्तित्तिरिकल्माषांस्त्रिशतं शुकनासिकान् ।
004c	उष्ट्रवामीस्त्रिगर्ताश्च पुष्टाः पीलुशमीङ्गुदैः ॥
005a	गोपाः स्वीयेन सहितास्तदादाय चतुष्पदम् ।
005c	वसातयोऽन्यद्द्रव्यं च द्वारि तस्यावतस्थिरे ॥
006a	कमण्डलूनुपादाय जातरूपमयाञ्छिवान् ।
006c	रत्नानि च हिरण्यं च सुवर्णं चैव केवलम् ।
007a	प्रीयमाणः प्रसन्नात्मा स्वयं स्वजनसंवृतः ।
007c	त्रैखर्वो रथमुख्येशः पाण्डवाय न्यवेदयत् ॥
008a	यश्च स द्विजमुख्येन राज्ञः शङ्खो निवेदितः ।
008c	प्रीत्या दत्तः कुविन्देन धर्मराजाय धीमते ॥
009a	तं सर्वे भ्रातरो भ्रात्रे ददुः शङ्खं किरीटिने ।
009c	तं प्रत्यगृह्णाद्बीभत्सुस्तोयजं हेममालिनम् ॥
010a	चित्रं निष्कसहस्रेण भ्राजमानं स्वतेजसा ।
010c	रुचिरं दर्शनीयं च पूजितं विश्वकर्मणा ॥
011a	अधारयच्च धर्मश्च तं नमस्य पुनः पुनः ।
011c	योऽनादनेऽपि नदति स ननादाधिकं तदा ॥
012a	प्रणादाद्भूमिपास्तस्य पेतुर्हीनाः स्वतेजसा ।
012c	धृष्टद्युम्नः पाण्डवाश्च सात्यकिः केशवोऽष्टमः ॥
013a	सत्वेन स्वेन सम्पन्ना अन्योन्यप्रियकारिणः ।
013c	विसञ्ज्ञान्भूमिपान्दृष्ट्वा मां च ते प्राहसंस्तदा ॥
014a	ततः प्रहृष्टो बीभत्सुरददाद्धेमशृङ्गिणः ।
014c	शताननडुहान्पञ्च द्विजमुख्याय भारत ॥
015a	सुमुखेन बलिर्मुख्यः प्रेषितोऽजातशत्रवे ।
015c	कुविन्देन हिरण्यं च वासांसि विविधानि च ॥
016a	काश्मीरराजो मार्द्वीकं शुद्धं च सरसं मधु ।
016c	बलिं च कुत्स्नमादाय पाण्डवायाभ्युपागमत् ॥
017a	यवना हयानुपादाय पार्वतीयान्मनोजवान् ।
017c	आसनानि महार्हाणि कम्बलांश्च महाधनान् ॥
018a	नवान्सूक्ष्मांश्च हृद्यांश्च परार्थ्यान्सुप्रदर्शनान् ।
018c	अन्यच्च विविधं रत्नं द्वारि ते न्यवतस्थिरे ॥
019a	श्रुतायुरपि कालिङ्गो मणिरत्नमनुत्तमम् ।
019c	अङ्गः स्त्रियो दर्शनीया जातरूपविभूषिताः ॥
020a	वङ्गो जाम्बूनदमयान्पर्यङ्गाञ्छतशो नृप ।
020c	दक्षिणात्सागराभ्याशात्प्रावारांश्च परश्शतम् ॥
021a	औदकानि सरत्नानि बलिं चादाय भारत ।
021c	अन्येभ्यो भूमिपालेभ्यः पाण्डवाय न्यवेदयत् ॥
022a	दार्दुरं चन्दनं मुख्यं भारं षण्णवति द्रुतम् ।
022c	पाण्डवाय ददौ पाण्ड्यः शङ्खांस्तावत एव च ॥
023a	चन्दनागरु चानन्तं मुक्तावैडूर्यचित्रिताः ।
023c	चोलश्च केरलश्चोभौ ददतुः पाण्डवाय वै ॥
024a	अश्मको हेमशृङ्गीश्च दोग्ध्रीर्हेमविभूषिताः ।
024c	सवत्साः कुम्भदोहाश्च सहस्राण्यददाद्दश ॥
025a	सैन्धवानां सहस्राणि हयानां पञ्चविंशतिम् ।
025c	अददात्सैन्धवो राजा हेममाल्यैरलङ्कृतान् ॥
026a	सौवीरो हस्तिभिर्युक्तान्रथांश्च त्रिशतं परान् ।
026c	जातरूपपरिष्कारान्मणिरत्नविभूषितान् ॥
027a	मध्यन्दिनार्कप्रतिमांस्तेजसा ज्वलितानिव ।
027c	बलिं च कृत्स्नमादाय पाण्डवाय न्यवेदयत् ॥
028a	अवन्तिराजो रत्नानि विविधानि सहस्रशः ।
028c	हाराङ्गदांश्च मुख्यान्वै विविधं च विभूषणम् ॥
029a	दासीनामयुतं चापि बलिमादाय भारत ।
029c	सभाद्वारि नरश्रेष्ठ दिदृक्षुरवतिष्ठते ॥
030a	दशार्णश्चेदिराजश्च शूरसेनश्च वीर्यवान् ।
030c	वस्त्राणि मुख्यान्यादाय रत्नानि विविधानि च ।
030e	बलिं च कृत्स्नमादाय पाण्डवाय न्यवेदयत् ॥
031a	काशिराजेन हृष्टेन बली राज्ञि निवेदितः ।
031c	अशीतिगोसहस्राणि शतान्यष्टौ च दन्तिनाम् ॥
032a	अयुतं च नदीजानां हयानां हेममालिनाम् ।
032c	विविधानि च रत्नानि काशिराजो बलिं ददौ ॥
033a	कृतक्षणश्च वैदेहः कौसलश्च बृहद्बलः ।
033c	ददतुर्वाजिमुख्यांश्च सहस्राणि चतुर्दश ॥
034a	शैब्यो वसादिभिः सार्धं त्रिगर्तो मालवैः सह ।
034c	तेभ्यो रत्नानि ददतुरेकैको भूमिपोऽमितम् ॥
035a	हारान्मुख्यान्परार्ध्यांश्च विविधं च विभूषणम् ।
035c	शतं दासीसहस्राणि कार्पासिकनिवासिनाम् ॥
036a	श्यामास्तन्वीर्दीर्घकेशीर्हेमाभरणभूषिताः ।
036c	बलिं च कृत्स्नमादाय भारुकच्छो नरर्षभ ॥
037a	शुद्धान्विप्रोत्तमार्हांश्च कम्बलप्रवरान्ददौ ।
037c	ते सर्वे पाण्डुपुत्रस्य द्वार्यतिष्ठन्दिदृक्षवः ॥
038a	उपायनं यदा दद्युस्तदा द्वारमलभ्यत ।
038c	इन्द्रकृष्टैर्वर्धयन्ति धान्यैर्नदमुखैस्तु ये ॥
039a	समुद्रनिकटे जाताः परिसिन्धुनिवासिनः ।
039c	ते वै द्रुमाः पारदाश्च काश्यकैरातकैः सह ॥
040a	बलिं विविधमादाय रत्नानि विविधानि च ।
040c	अजाविकं गोहिरण्यं खरोष्ट्रं फलवन्मधु ॥
041a	कम्बलान्विविधांश्चैव द्वारि तिष्ठन्ति वारिताः ।
041c	प्राग्ज्योतिषपतिः शूरो म्लेच्छानामधिपो बली ॥
042a	यवनैः सहितो राजा भगदत्तो महाबलः ।
042c	आजानेयान्हयाञ्छीघ्रमादायानिलरंहसः ॥
043a	बलिं च कृत्स्नमादाय द्वारि तिष्ठति वारितः ।
043c	अश्वसारमयान्भाण्डाञ्छुभान्दन्तत्सरूनसीन् ॥
044a	प्राग्ज्योतिषाधिपो दत्त्वा भगदत्तोऽव्रजत्तदा ।
044c	द्व्यक्षांस्त्र्यक्षांल्ललाटाक्षान्नानादिग्भ्यः समागतान् ॥
045a	औष्णीषानहयांश्चैव बाहुकान्पुरुषादकान् ।
045c	एकपादांश्च तत्राहमपश्यं द्वारि वारितान् ॥
046a	बल्यर्थं ददतस्तस्य हिरण्यं रजतं वसु ।
046c	इन्द्रगोपकसङ्काशाञ्छुकवर्णान्मनोजवान् ॥
047a	तथैवेन्द्रायुधनिभान्सन्ध्याभ्रसदृशानपि ।
047c	अनेकवर्णानारण्यान्गृहीत्वाश्वांस्तथा बहून् ॥
048a	जातरूपमनर्घ्यं च ददुस्तस्यैकपादकाः ।
048c	सिंहलश्च तदा राजा परिगृह्य धनं बहु ॥
049a	गोशीर्षं हरितश्यामं चन्दनप्रवरं महत् ।
049c	भाराणां शतमेकं तु द्वारि तिष्ठति वारितः ॥
050a	ये नग्नविषया राजन्बर्बरेयाश्च विश्रुताः ।
050c	शतं दासीसहस्राणां कम्बलांश्च सहस्रशः ।
050e	परिगृह्य महाराज द्वारि तिष्ठन्ति वारिताः ॥
051a	पौण्ड्राश्च दामलिप्ताश्च यथाकामकृतो नृपाः ।
051c	कालेयकं च रूप्यं च परिगृह्य परिच्छदान् ॥
052a	अगरून्स्फाटिकांश्चैव दन्ताञ्जातीफलानि च ।
052c	तक्कोलांश्च लवङ्गाश्च कर्पूरांश्च महाबल ॥
053a	अन्यांश्च विविधान्द्रव्यान्परिगृह्योपतस्थिरे ।
053c	एते सर्वे महात्मानो द्वारि तिष्ठन्ति वारिताः ॥
054a	शैलेयश्च ततो राजा पत्रोर्णान्परिगृह्य सः ।
054c	द्वारि तिष्ठन्महाराज द्वारपालैर्निवारितः ॥
055a	चीना हूणाः कषाः काचाः पर्वतान्तरवासिनः ।
055c	आहार्षुर्दशसाहस्रान्विन्नीतान्दिक्षु विंश्रुतान् ॥
056a	औष्णीकं कम्बलं चैव कीटजं मणिजं तथा ।
056c	प्रमाणरागस्पर्शाढ्यं बाह्वीचीनसमुद्भवम् ॥
057a	रसान् गन्धान्प्रशंसन्तस्ततो द्वारमलभ्यत ।
057c	खर्वटास्तोमराश्चैव शूरा वर्धनकास्तथा ॥
058a	चेलान्बहुविधान्गृह्य द्वारि तिष्ठन्ति वारिताः ।
058c	प्राक्कोटा नाटकेयाश्च नन्दीनगरकास्तथा ॥
059a	नापितास्त्रैपुराश्चैव पञ्चमेयाः सहोरुजाः ।
059c	तथा चाटविकाः सर्वे नानाद्रव्यपरिच्छदान् ॥
060a	परिगृह्य महाराज द्वारि तिष्ठन्ति वारिताः ।
060c	शकास्तुषाराः कौरव्य रोमकाः शृङ्गिणोश्मकाः ॥
061a	बलादूरुगमा राजन्गणितं चार्बुदं मया ।
061c	कूटीकृतं सुवर्णं च पद्मकिञ्जल्कसन्निभम् ॥
062a	शितान्दीर्घानसीनन्यान्यष्टिशक्तिपरश्वथान् ।
062c	श्लक्ष्णं वस्त्रमकार्पासमाविकं मृदु चाजिनम् ॥
063a	बलं मत्तं समादाय द्वारि तिष्ठन्ति वारिताः ।
063c	आसनानि महार्हाणि यानानि शयनानि च ॥
064a	मणिकाञ्चनचित्राणि गजदन्तमयानि च ।
064c	रथांश्च विविधाकाराञ्जाम्बूनदपरिष्कृतान् ॥
065a	हयैर्विनीतैः सम्पन्नान्वैयाघ्रपरिवारितान् ।
065c	विचित्रान्सपरिस्तोमांश्चापानि विविधानि च ॥
066a	नाराचानर्घनाराचाञ्छस्त्राणि विविधानि च ।
066c	एतद्द्रव्यं महद्गृह्य पूर्वदेशाधिपो नृपः ॥
067a	प्रविष्टो यज्ञसदनं पाण्डवस्य महात्मनः ।
067c	जन्तुचेलान्द्विसाहस्रान्दुकूलान्ययुतानि च ॥
068a	कांस्यानि चैव भाण्डानि महार्हाणि कुथानि च ।
068c	एतान्यन्यानि रत्नानि ददौ पार्थस्य वै मुदा ॥
069a	अन्यान्बहुविधान्राजन्नराः सागरमाश्रिताः ।
069c	रत्नानि विविधान्गृह्य ददुस्ते पाण्डवाय तु ॥
070a	मालवाश्च ततो राजन्रत्नानि विविधानि च ।
070c	गोधूमानां च राजेन्द्र द्रोणानां कोटिसम्मितम् ॥
071a	अन्यांश्च विविधान्धान्यान्परिगृह्य महाबलः ।
071c	पाण्डवाय ददौ प्रीत्या प्रविवेश महाध्वरम् ॥
072a	नानारत्नान्बहून्गृह्य सुराष्ट्राधिपतिर्नृपः ।
072c	तैलकुम्भान्महाराज द्रोणानामयुतानि च ॥
073a	गुडानपि स तान्स्वादून्सहस्रशकटैर्नृपः ।
073c	एतानि सर्वाण्यादाय ददौ कुन्तीसुताय सः ॥
074a	अन्ये च पार्थिवा राजन्नानादेशसमागताः ।
074c	रत्नानि विविधान्गृह्य ददुस्ते कौरवाय तु ॥
075a	जम्बूद्वीपे समस्ते तु सराष्ट्रवनपर्वते ।
075c	करं तु न प्रयच्छेत नास्ति पार्थस्य पार्थिवः ॥
076a	नरः सप्तसु वर्षेसु तद्यज्ञे नास्ति नागतः ।
076c	क्रतुर्नानागणैः कीर्णो बभौ शक्रसदो यथा ॥
077a	इमांश्च दायान्विविधान्निबोध मम पार्थिव ।
077c	यज्ञार्थे राजभिर्दत्तान्महतो धनसञ्चयान् ॥
078a	मेरुमन्दरयोर्मध्ये शैलोदामभितो नदीम् ।
078c	ये ते कीचकवेणूनां छायां रम्यामुपासते ॥
079a	खषा एकासनाद्यर्हाः प्रदरा दीर्घवेणवः ।
079c	पारदाश्च कुलिन्दाश्च तङ्कणाः परतङ्कणाः ॥
080a	तद्वै पिपीलिकं नाम उद्धृतं यत्पिपीलिकैः ।
080c	जातरूपं द्रोणमेयमहार्षुः कुञ्जशो नराः ॥
081a	कृष्णवालांश्च चमराञ्छुक्लवालांस्तथा परान् ।
081c	हिमवत्पुष्पजं चैव स्वादुक्षौद्ररसं बहु ॥
082a	उत्तरेभ्यः कुरुभ्यश्च व्यूढमाल्यैर्महात्मभिः ।
082c	उत्तरादपि कैलासादोषधीः सुमहाबलाः ॥
083a	पार्वतीयाश्चराजान आहृत्य प्रणताः स्थिताः ।
083c	अजातशत्रवे राजन्द्वारि तिष्ठन्ति वारिताः ॥
084a	ये परार्घ्या हिमवतः सूर्योदयगिरेरनु ।
084c	एवंरूपाः समुद्रान्ते लौहित्यमभितश्च ये ॥
085a	फलमूलाशना ये च किराताश्चर्मवाससः ।
085c	चन्दनागरुमुख्यानि महार्हान्कम्बलानि च ॥
086a	चर्मरत्नसुवर्णानि गन्धानुच्चावचानि च ।
086c	कैरातकीनामयुतं दासीनां च विशाम्पते ॥
087a	आहृत्य रमणीयार्थान्दूरगान्मृगपक्षिणः ।
087c	निचितं पर्वतेभ्यश्च हिरण्यं भूरिवर्चसम् ॥
088a	बलिं च कृत्स्नमादाय द्वारि तिष्ठन्ति वारितः ।
088c	कापव्या दरदा दर्वाः शूरा वै यमकास्तथा ॥
089a	औदुम्बरा दुर्विभागा द्वारि दिष्ठन्ति वारिताः ।
089c	काश्मीराश्च कुमाराश्च गौरका हंसकास्तथा ॥
090a	शिबित्रैगर्तयौधेया राजन्या मद्रकैः सह ।
090c	वसुतेयाः समौलेया दाहक्षुद्रकमालवैः ॥
091a	चौण्डिकाश्चौदकाश्चैव साल्वाश्चैव विशम्पते ।
091c	अङ्कवङ्काश्च यवना अनवद्या गयैः सह ॥
092a	सुजातयः श्रेणिमन्तः श्रेयांसः शस्त्रधारिणः ।
092c	आहार्षुः क्षत्रिया वित्तं शतशोऽजातशत्रवे ॥
093a	वङ्काः कलिङ्गा मगधास्ताम्रलिप्ताः सपुण्ड्रकाः ।
093c	दुकूलं कौशिकं चैव पत्रोर्णं चैव भारत ॥
094a	उपावृत्ता नृपास्तस्य ददुः प्रीतिं न चागमन् ।
094c	उच्यन्ते तत्र हि द्वार्स्थैर्बलिमादाय विष्ठिताः ॥
095a	ईषादन्तान्हेमकक्ष्यान्पद्मवर्णान्कुथावृतान् ।
095c	शैलाभान्नित्यमत्तांश्चाप्यभितः काम्यकं सरः ॥
096a	क्षमावतः कुलीनांश्च कुञ्जरान्सपरिच्छदान् ।
096c	दत्त्वैकैको दशशतान्द्वारेण प्रविशन्त्विति ॥
097a	वैदेहकाश्च पुण्ड्राश्च गौलेयास्ताम्रलिप्तकाः ।
097c	मरुकाः काशिका दर्दा भौमेया नटनाटकाः ॥
098a	कर्णाटाः कांस्यकुट्टाश्च पद्मजालाः सतीनराः ।
098c	दाक्षिणात्याः पुलिन्दाश्च शवेरास्तङ्कणाः खषाः ॥
099a	बर्बरा यवनाश्चैव गर्गराभीरकास्तथा ।
099c	पल्लवाः शककारूशास्तुम्बकाः काशिकास्तदा ॥
100a	एते चान्ये च बहवो नानादिग्भ्यः समागताः ।
100c	अन्यैश्चोपहृतान्यत्र रत्नानि हि महात्मभिः ॥
101a	समुद्रसारवैडूर्यान्मुक्ताः शङ्खास्तथैव च ।
101c	शुभावर्ताञ्छुभाञ्छुक्तीः सिंहलाः समुपाहरन् ॥
102a	सम्भृतान्मणिचीरैश्च श्यामांस्ताम्रान्तलोचनान् ।
102c	राजा चित्ररथो नाम गन्धर्वो वासवानुगः ।
102e	शतानि चत्वार्यददद्धयानां वातरंहसाम् ॥
103a	तुम्बुरुस्तु प्रमुदितो गन्धर्वो वाजिनां शतम् ।
103c	आम्रपत्रसवर्णानामददद्धेममालिनाम् ॥
104a	कृती राजा च कौरव्य शूकराणां विशाम्पते ।
104c	अददद्गजरत्नानां शतानि सुबहून्यथ ॥
105a	विराटेन तु मत्स्येन बल्यर्थं हेममालिनाम् ।
105c	कुञ्जराणां सहस्रे द्वे मत्तानां समुपाहृते ॥
106a	पांसुराष्ट्राद्वसुदानो राजा षड्विंशतिं गजान् ।
106c	अश्वानां च सहस्रे द्वे राजन्काञ्चनमालिनाम् ॥
107a	जवसत्वोपपन्नानां वयस्थानां नराधिप ।
107c	बलिं च कृत्स्नमादाय पाण्डवेभ्यो न्यवेदयत् ॥
108a	यज्ञसेनेन दासीनां सहस्राणि चतुर्दश ।
108c	दासानामयुतं चैव सदाराणां विशाम्पते ॥
109a	गजयुक्ता महाराज रथाः षड्विंशतिस्तथा ।
109c	राज्यं च कृत्स्नं पार्थेभ्यो यज्ञार्थं वै निवेदितम् ॥
110a	वासुदेवोऽपि वार्ष्णेयो मानं कुर्वन्किरीटिनः ।
110c	अददद्गजमुख्यानां सहस्राणि चतुर्दश ॥
111a	आत्मा हि कृष्णः पार्थस्य कृष्णस्यात्मा धनञ्जयः ।
111c	यद्ब्रूयादर्जुनः कृष्णं सर्वं कुर्यादसंशयम् ॥
112a	कृष्णो धनञ्जयस्यार्थे स्वर्गलोकमपि त्यजेत् ।
112c	तथैव पार्थः कृष्णार्थे प्राणानपि परित्यजेत् ॥
113a	सुरभींश्चन्दनरसान्हेमकुम्भसमास्थितान् ।
113c	मलयाद्दर्दुराच्चैव चन्दनागुरुसञ्चयान् ॥
114a	मणिरत्नानि भास्वन्ति काञ्चनं सूक्ष्मवस्त्रकम् ।
114c	चोलपाण्ड्यावपि द्वारं न लेभाते ह्युपस्थितौ ॥
115a	समुद्रसारं वैदूर्यं मुक्तासङ्घांस्तथैव च ।
115c	शतशश्च कुथांस्तत्र सिंहलाः समुपाहरन् ॥
116a	संवृता मणिचीरैस्तु श्यामास्ताम्रान्तलोचनाः ।
116c	ता गृहीत्वा नरास्तत्र द्वारि तिष्ठन्ति वारिताः ॥
117a	प्रीत्यर्थं ब्राह्मणश्चैव क्षत्रियाश्च विनिर्जिताः ।
117c	उपाजह्रुर्विशश्चैव शूद्राः शुश्रूषवस्तथा ॥
118a	प्रीत्या च बहुमानाच्चाप्युपागच्छन्युधिष्ठिरम् ।
118c	सर्वे म्लेच्छाः सर्ववर्णा आदिमध्यान्तजास्तथा ॥
119a	नानादेशसमुत्थैश्च नानाजातिभिरेव च ।
119c	पर्यस्त इव लोकोऽयं युधिष्ठिरनिवेशने ॥
120a	उच्चावचानुपग्राहान्राजभिः प्रापितान्बहून् ।
120c	शत्रूणां पश्यतो दुःखान्मुमूर्षा मे व्यजायत ॥
121a	भृत्यास्तु ये पाण्डवानां तांस्ते वक्ष्यामि पार्थिव ।
121c	येषामामं च पक्वं च संविधत्ते युधिष्ठिरः ॥
122a	अयुतं त्रीणि पद्मानि गजारोहाः ससादिनः ।
122c	रथानामर्बुदं चापि पादाता बहवस्तथा ॥
123a	प्रमीयमाणमामं च पच्यमानं तथैव च ।
123c	विसृज्यमानं चान्यत्र पुण्याहस्वन एव च ॥
124a	नाभुक्तवन्तं नापीतं नालङ्कृतमसत्कृतम् ।
124c	अपश्यं सर्ववर्णानां युधिष्ठिरनिवेशने ॥
125a	अष्टाशीतिसहस्राणि स्नातका गृहमेधिनः ।
125c	त्रिंशद्दासीक एकैको यान्बिभर्ति युधिष्ठिरः ।
125e	सुप्रीताः परितृष्टाश्च ते ह्याशंसन्त्यरिक्षयम् ॥
126a	दशान्यानि सहस्राणि यतीनामूर्ध्वरेतसाम् ।
126c	भुञ्जते रुक्मपात्रीभिर्युधिष्ठिरनिवेशने ॥
127a	अभुक्तं भुक्तवद्वापि सर्वमाकुब्जवामनम् ।
127c	अभुञ्जाना याज्ञसेनी प्रत्यवैक्षद्विशाम्पते ॥
128a	द्वौ करौ न प्रयच्छेतां कुन्तीपुत्राय भारत ।
128c	साम्बन्धिकेन पाञ्चालाः सख्येनान्धकवृष्णयः ॥ ॥

इति श्रीमन्महाभारते सभापर्वणि द्यूतपर्वणि अष्टसप्ततितमोऽध्यायः ॥ 78 ॥

2-78-2 नाविदमिति सम्बन्धः । अपि तथापि मुख्यतो वक्ष्यमाणं धनं प्रतिपद्यस्वेत्यर्थः । फलतो जातं वस्त्रादि । भूमितो जातं हीरादि ॥ 2-78-5 वस्त्राणि धान्यद्रव्यं च घ.पाठः ॥ 2-78-104 शूकराणां देशविशेषाणाम् ॥
