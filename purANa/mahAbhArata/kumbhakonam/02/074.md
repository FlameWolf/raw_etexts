अध्यायः 074

युधिष्ठिरसभायां दुर्योधने निर्जलदेशे जलभ्रमेण परिधानमुत्कर्षति सति तथा सजलदेशे स्थलभ्रान्त्या अनवधानगमनेन जले पतति च सति भीमादिभिरुपहासः ॥ 1 ॥ चिन्तातान्तं दुर्योधनं प्रति शकुनिना चिन्ताहेतुप्रश्ने दुर्योधनेन तत्कथनपूर्वकं धृतराष्ट्रे स्वदुःखनिवेदनाय शकुनिम्प्रति चोदनम् ॥ 2 ॥

001	वैशम्पायन उवाच ॥
001a	वसन्दुर्योधनस्तस्यां सभायां पुरुषर्षभ ।
001c	शनैर्ददर्श तां सर्वां सभां शकुनिना सह ॥
002a	तस्यां दिव्यानभिप्रायान्ददर्श कुरुनन्दनः ।
002c	न दृष्टपूर्वा ये तेन नगरे नागसाह्वये ॥
003a	स कदाचित्सभामध्ये धार्तराष्ट्रो महीपतिः ।
003c	स्फाटिकं स्थलमासाद्य जलमित्यभिशङ्कया ॥
004a	स्ववस्त्रोत्कर्षणं राजा कृतवान्बुद्धिमोहितः ।
004c	दुर्मना विमुखश्चैव परिचक्राम तां सभाम् ॥
005a	ततः स्थले निपतितो दुर्मना व्रीडितो नृपः ।
005c	निःश्वसन्विमुखश्चापि परिचक्राम तां सभाम् ॥
006a	ततः स्फाटिकतोयां वै स्फाटिकाम्बुजशोभिताम् ।
006c	वापीं मत्वा स्थलमिव सवासाः प्रापतञ्जले ॥
007a	जले निपतितं दृष्ट्वा भीमसेनो महाबलः ।
007c	जहास जहसुश्चैव किङ्कराश्च सुयोधनम् ॥
008a	वासांसि च शुभान्यस्मै प्रददू राजशासनात् ।
008c	तथागतं तु तं दृष्ट्वा भीमसेनो महाबलः ॥
009a	अर्जुनश्च यमौ चोभौ सर्वे ते प्राहसंस्तदा ।
009c	नामर्षयत्ततस्तेषामवहासममर्षणः ॥
010a	आकारं रक्षमाणस्तु न स तान्समुदैक्षत ।
010c	पुनर्वसनमुत्क्षिप्य प्रतिरिष्यन्निव स्थलम् ॥
011a	आरुरोह ततः सर्वे जहसुश्च पुनर्जनाः ।
011c	द्वारं तु पिहिताकारं स्फाटिकं प्रेक्ष्य भूमिपः ।
011e	प्रविशन्नाहतो मूर्ध्नि व्याघूर्णित इव स्थितः ॥
012a	तादृशं च परं द्वारं स्फाटिकोरुकवाटकम् ।
012c	विघट्टयन्कराभ्यां तु निष्क्रम्याग्रे पपात ह ॥
013a	द्वारं तु वितताकारं समापेदे पुनश्च सः ।
013c	तद्वृत्तं चेति मन्वानो द्वारस्थानादुपारमत् ॥
014a	एवं प्रलम्भान्विविधान्प्राप्य तत्र विशाम्पते ।
014c	पाण्डवेयाभ्यनुज्ञातस्ततो दुर्योधनो नृपः ॥
015a	अपहृष्टेन मनसा राजसूये महाक्रतौ ।
015c	प्रेक्ष्य तामद्भुतामृद्धिं जगाम गजसाह्वयम् ॥
016a	पाण्डवश्रीप्रतप्तस्य ध्यायमानस्य गच्छतः ।
016c	दुर्योधनस्य नृपतेः पापा मतिरजायत ॥
017a	पार्थान्सुमनसो दृष्ट्वा पार्थिवांश्च वशानुगान् ।
017c	कृत्स्नं चापि हितं लोकमाकुमारं कुरूद्वह ॥
018a	महिमानं परं चापि पाण्डवानां महात्मनाम् ।
018c	दूर्योधनो धार्तराष्ट्रो विवर्णः समपद्यत ॥
019a	स तु गच्छन्ननेकाग्नः सभामेकोऽन्वचिन्तयत् ।
019c	श्रियं च तामनुपमां धर्मराजस्य धीमतः ॥
020a	प्रमत्तो धृतराष्ट्रस्य पुत्रो दुर्योधनस्तदा ।
020c	नाभ्यभाषत्सुबलजं भाषमाणं पुनः पुनः ॥
021a	अनेकाग्रं तु तं दृष्ट्वा शकुनिः प्रत्यभाषत ।
021c	दुर्योधन कृतोमूलं निःश्वसन्निव गच्छसि ॥
022	दुर्योधन उवाच ॥
022a	दृष्ट्वेमां पृथिवीं कृत्स्नां युधिष्ठिरवशानुगाम् ।
022c	जितामस्त्रप्रतापेन श्वेताश्वस्य महात्मनः ॥
023a	तं च यज्ञं तथाभूतं दृष्ट्वा पार्थस्य मातुल ।
023c	यथा शक्रस्य देवेषु तथाभूतं महाद्युतेः ॥
024a	अमर्षेण तु सम्पूर्णो दह्यमानो दिवानिशम् ।
024c	शुचिशुक्रागमे काले शुष्ये तोयमिवाल्पकम् ॥
025a	पश्य सात्वतमुख्येन शिशुपालो निपातितः ।
025c	न च तत्र पुमानासीत्कश्चित्तस्य पदानुगः ॥
026a	दह्यमाना हि राजानः पाण्डवोत्थेन वह्निना ।
026c	क्षान्तवन्तोऽपराधं ते को हि तत्क्षन्तुमर्हति ॥
027a	वासुदेवेन तत्कर्म यथाऽयुक्तं महत्कृतम् ।
027c	सिद्धं च पाण्डुपुत्राणां प्रतापेन महात्मनाम् ॥
028a	तथाहि रत्नान्यादाय विविधानि नृपा नृपम् ।
028c	उपातिष्ठन्त कौन्तेयं वैश्या इव करप्रदाः ॥
029a	श्रियं तथागतां दृष्ट्वा ज्वलन्तीमिव पाण्डवे ।
029c	अमर्षवशमापन्नो दह्यामि न तथोचितः ॥
030a	वह्निमेव प्रवेक्ष्यामि भक्षयिष्यामि वा विषम् ।
030c	अपो वापि प्रवेक्ष्यामि न हि शक्ष्यामि जीवितुम् ॥
031a	को हि नाम पुमाँल्लोके मर्षयिष्यति सत्ववान् ।
031c	सपत्नानृद्ध्यतो दृष्ट्वा हीनमात्मानमेव च ॥
032a	सोऽहं न स्त्री न चाप्यस्त्री न पुमान्नापुमानपि ।
032c	योऽहं तां मर्षयाम्यद्य तादृशीं श्रियमागताम् ॥
033a	ईश्वरत्वं पृथिव्याश्च वसुमत्तां च तादृशीम् ।
033c	यज्ञं च तादृशं दृष्ट्वा मादृशः को न सञ्ज्वरेत् ॥
034a	अशक्तश्चैक एवाहं तामाहर्तुं नृपश्रियम् ।
034c	सहायांश्च न पश्यामि तेन मृत्युं विचिन्तये ॥
035a	दैवमेव परं मन्ये पौरुषं च निरर्थकम् ।
035c	दृष्ट्वा कुन्तीसुते शुद्धां श्रियं तामहतां तथा ॥
036a	कृतो यत्नो मया पूर्वं विनाशे तस्य सौबल ।
036c	तच्च सर्वमतिक्रम्य संवृद्धोऽप्स्विव पङ्गजम् ॥
037a	तेन दैवं परं मन्ये पौरुषं च निरर्थकम् ।
037c	धार्तराष्ट्राश्च हीयन्ते पार्था वर्धन्ति नित्यशः । 
037e	`कृष्णस्तु सुमनास्तेषां विवर्धयति सम्पदः' ॥
038a	सोऽहं श्रियं च तां दृष्ट्वा सभां तां च तथाविधाम् ।
038c	रक्षिभिश्चावहासं तं परितप्ये यथाऽग्निना ॥
039a	स मामभ्यनुजानीहि मातुलाद्य सुदुःखितम् ।
039c	अमर्षं च समाविष्टं धृतराष्ट्रे निवेदय ॥ ॥

इति श्रीमन्महाभारते सभापर्वणि द्यूतपर्वणि चतुःसप्ततितमोऽध्यायः ॥ 74 ॥
