अध्यायः 074

युधिष्ठिरसभायां दुर्योधने निर्जलदेशे जलभ्रमेण परिधानमुत्कर्षति सति तथा सजलदेशे स्थलभ्रान्त्या अनवधानगमनेन जले पतति च सति भीमादिभिरुपहासः ॥ 1 ॥ चिन्तातान्तं दुर्योधनं प्रति शकुनिना चिन्ताहेतुप्रश्ने दुर्योधनेन तत्कथनपूर्वकं धृतराष्ट्रे स्वदुःखनिवेदनाय शकुनिम्प्रति चोदनम् ॥ 2 ॥

KK0207074001	वैशम्पायन उवाच ॥
KK0207074001a	वसन्दुर्योधनस्तस्यां सभायां पुरुषर्षभ ।
KK0207074001c	शनैर्ददर्श तां सर्वां सभां शकुनिना सह ॥
KK0207074002a	तस्यां दिव्यानभिप्रायान्ददर्श कुरुनन्दनः ।
KK0207074002c	न दृष्टपूर्वा ये तेन नगरे नागसाह्वये ॥
KK0207074003a	स कदाचित्सभामध्ये धार्तराष्ट्रो महीपतिः ।
KK0207074003c	स्फाटिकं स्थलमासाद्य जलमित्यभिशङ्कया ॥
KK0207074004a	स्ववस्त्रोत्कर्षणं राजा कृतवान्बुद्धिमोहितः ।
KK0207074004c	दुर्मना विमुखश्चैव परिचक्राम तां सभाम् ॥
KK0207074005a	ततः स्थले निपतितो दुर्मना व्रीडितो नृपः ।
KK0207074005c	निःश्वसन्विमुखश्चापि परिचक्राम तां सभाम् ॥
KK0207074006a	ततः स्फाटिकतोयां वै स्फाटिकाम्बुजशोभिताम् ।
KK0207074006c	वापीं मत्वा स्थलमिव सवासाः प्रापतञ्जले ॥
KK0207074007a	जले निपतितं दृष्ट्वा भीमसेनो महाबलः ।
KK0207074007c	जहास जहसुश्चैव किङ्कराश्च सुयोधनम् ॥
KK0207074008a	वासांसि च शुभान्यस्मै प्रददू राजशासनात् ।
KK0207074008c	तथागतं तु तं दृष्ट्वा भीमसेनो महाबलः ॥
KK0207074009a	अर्जुनश्च यमौ चोभौ सर्वे ते प्राहसंस्तदा ।
KK0207074009c	नामर्षयत्ततस्तेषामवहासममर्षणः ॥
KK0207074010a	आकारं रक्षमाणस्तु न स तान्समुदैक्षत ।
KK0207074010c	पुनर्वसनमुत्क्षिप्य प्रतिरिष्यन्निव स्थलम् ॥
KK0207074011a	आरुरोह ततः सर्वे जहसुश्च पुनर्जनाः ।
KK0207074011c	द्वारं तु पिहिताकारं स्फाटिकं प्रेक्ष्य भूमिपः ।
KK0207074011e	प्रविशन्नाहतो मूर्ध्नि व्याघूर्णित इव स्थितः ॥
KK0207074012a	तादृशं च परं द्वारं स्फाटिकोरुकवाटकम् ।
KK0207074012c	विघट्टयन्कराभ्यां तु निष्क्रम्याग्रे पपात ह ॥
KK0207074013a	द्वारं तु वितताकारं समापेदे पुनश्च सः ।
KK0207074013c	तद्वृत्तं चेति मन्वानो द्वारस्थानादुपारमत् ॥
KK0207074014a	एवं प्रलम्भान्विविधान्प्राप्य तत्र विशाम्पते ।
KK0207074014c	पाण्डवेयाभ्यनुज्ञातस्ततो दुर्योधनो नृपः ॥
KK0207074015a	अपहृष्टेन मनसा राजसूये महाक्रतौ ।
KK0207074015c	प्रेक्ष्य तामद्भुतामृद्धिं जगाम गजसाह्वयम् ॥
KK0207074016a	पाण्डवश्रीप्रतप्तस्य ध्यायमानस्य गच्छतः ।
KK0207074016c	दुर्योधनस्य नृपतेः पापा मतिरजायत ॥
KK0207074017a	पार्थान्सुमनसो दृष्ट्वा पार्थिवांश्च वशानुगान् ।
KK0207074017c	कृत्स्नं चापि हितं लोकमाकुमारं कुरूद्वह ॥
KK0207074018a	महिमानं परं चापि पाण्डवानां महात्मनाम् ।
KK0207074018c	दूर्योधनो धार्तराष्ट्रो विवर्णः समपद्यत ॥
KK0207074019a	स तु गच्छन्ननेकाग्नः सभामेकोऽन्वचिन्तयत् ।
KK0207074019c	श्रियं च तामनुपमां धर्मराजस्य धीमतः ॥
KK0207074020a	प्रमत्तो धृतराष्ट्रस्य पुत्रो दुर्योधनस्तदा ।
KK0207074020c	नाभ्यभाषत्सुबलजं भाषमाणं पुनः पुनः ॥
KK0207074021a	अनेकाग्रं तु तं दृष्ट्वा शकुनिः प्रत्यभाषत ।
KK0207074021c	दुर्योधन कृतोमूलं निःश्वसन्निव गच्छसि ॥
KK0207074022	दुर्योधन उवाच ॥
KK0207074022a	दृष्ट्वेमां पृथिवीं कृत्स्नां युधिष्ठिरवशानुगाम् ।
KK0207074022c	जितामस्त्रप्रतापेन श्वेताश्वस्य महात्मनः ॥
KK0207074023a	तं च यज्ञं तथाभूतं दृष्ट्वा पार्थस्य मातुल ।
KK0207074023c	यथा शक्रस्य देवेषु तथाभूतं महाद्युतेः ॥
KK0207074024a	अमर्षेण तु सम्पूर्णो दह्यमानो दिवानिशम् ।
KK0207074024c	शुचिशुक्रागमे काले शुष्ये तोयमिवाल्पकम् ॥
KK0207074025a	पश्य सात्वतमुख्येन शिशुपालो निपातितः ।
KK0207074025c	न च तत्र पुमानासीत्कश्चित्तस्य पदानुगः ॥
KK0207074026a	दह्यमाना हि राजानः पाण्डवोत्थेन वह्निना ।
KK0207074026c	क्षान्तवन्तोऽपराधं ते को हि तत्क्षन्तुमर्हति ॥
KK0207074027a	वासुदेवेन तत्कर्म यथाऽयुक्तं महत्कृतम् ।
KK0207074027c	सिद्धं च पाण्डुपुत्राणां प्रतापेन महात्मनाम् ॥
KK0207074028a	तथाहि रत्नान्यादाय विविधानि नृपा नृपम् ।
KK0207074028c	उपातिष्ठन्त कौन्तेयं वैश्या इव करप्रदाः ॥
KK0207074029a	श्रियं तथागतां दृष्ट्वा ज्वलन्तीमिव पाण्डवे ।
KK0207074029c	अमर्षवशमापन्नो दह्यामि न तथोचितः ॥
KK0207074030a	वह्निमेव प्रवेक्ष्यामि भक्षयिष्यामि वा विषम् ।
KK0207074030c	अपो वापि प्रवेक्ष्यामि न हि शक्ष्यामि जीवितुम् ॥
KK0207074031a	को हि नाम पुमाँल्लोके मर्षयिष्यति सत्ववान् ।
KK0207074031c	सपत्नानृद्ध्यतो दृष्ट्वा हीनमात्मानमेव च ॥
KK0207074032a	सोऽहं न स्त्री न चाप्यस्त्री न पुमान्नापुमानपि ।
KK0207074032c	योऽहं तां मर्षयाम्यद्य तादृशीं श्रियमागताम् ॥
KK0207074033a	ईश्वरत्वं पृथिव्याश्च वसुमत्तां च तादृशीम् ।
KK0207074033c	यज्ञं च तादृशं दृष्ट्वा मादृशः को न सञ्ज्वरेत् ॥
KK0207074034a	अशक्तश्चैक एवाहं तामाहर्तुं नृपश्रियम् ।
KK0207074034c	सहायांश्च न पश्यामि तेन मृत्युं विचिन्तये ॥
KK0207074035a	दैवमेव परं मन्ये पौरुषं च निरर्थकम् ।
KK0207074035c	दृष्ट्वा कुन्तीसुते शुद्धां श्रियं तामहतां तथा ॥
KK0207074036a	कृतो यत्नो मया पूर्वं विनाशे तस्य सौबल ।
KK0207074036c	तच्च सर्वमतिक्रम्य संवृद्धोऽप्स्विव पङ्गजम् ॥
KK0207074037a	तेन दैवं परं मन्ये पौरुषं च निरर्थकम् ।
KK0207074037c	धार्तराष्ट्राश्च हीयन्ते पार्था वर्धन्ति नित्यशः । 
KK0207074037e	`कृष्णस्तु सुमनास्तेषां विवर्धयति सम्पदः' ॥
KK0207074038a	सोऽहं श्रियं च तां दृष्ट्वा सभां तां च तथाविधाम् ।
KK0207074038c	रक्षिभिश्चावहासं तं परितप्ये यथाऽग्निना ॥
KK0207074039a	स मामभ्यनुजानीहि मातुलाद्य सुदुःखितम् ।
KK0207074039c	अमर्षं च समाविष्टं धृतराष्ट्रे निवेदय ॥ ॥

इति श्रीमन्महाभारते सभापर्वणि द्यूतपर्वणि चतुःसप्ततितमोऽध्यायः ॥ 74 ॥
