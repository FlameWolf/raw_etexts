अध्यायः 100

युधिष्ठिरेण वनगमनाय भीष्माद्यामन्त्रणम् ॥ 1 ॥ पाण्डवान्प्रति विदुरवचनम् ॥ 2 ॥
	
001	युधिष्ठिर उवाच 
001a	आमन्त्रयामि भरतांस्तथा वृद्धं पितामहम् ॥
001c	राजानं सोमदत्तं च महाराजं च बाह्लिकम् ॥
002a	द्रोणं कृपं नृपांश्चान्यानश्वत्थामानमेव च ।
002c	विदुरं धृतराष्ट्रं च धार्तराष्ट्रांश्च सर्वशः ॥
003a	`सौमदत्तिं महावीर्यं विकर्णं च महामतिम्' ।
003c	युयुत्सुं सञ्जयं चैव तथैवान्यान्सभासदः ॥
004a	`गान्धारीं च महाभागां मातरं च तथा पृथाम्' ।
004c	सर्वानामन्त्र्य गच्छामि द्रष्टाऽस्मि पुनरेत्य वः ॥
005	वैशम्पायन उवाच 
005a	न च किञ्चिदथोचुस्तं ह्रियाऽऽसन्ना युधिष्ठिरम् ।
005c	मनोभिरेव कल्याणं दध्युस्ते तस्य धीमतः ॥
006	विदुर उवाच 
006a	आर्या पृथा राजपुत्री नारण्यं गन्तुमर्हति ।
006c	सुकुमारी च वृद्धा च नित्यं चैव सुखोचिता ॥
007a	इह वत्स्यति कल्याणी सत्कृता मम वेश्मनि ।
007c	इति पार्था विजानीध्वमगदं वोऽस्तु सर्वशः ॥
008	पाण्डवा ऊचुः 
008a	तथेत्युक्त्वाऽब्रुवन्सर्वे यथा नो वदसेऽनघ ।
008c	त्वं पितृव्यः पितृसमो वयं च त्वत्परायणाः ॥
009a	यथाऽऽज्ञापयसे विद्वंस्त्वं हि नः परमो गुरुः ।
009c	यच्चान्यदपि कर्तव्यं तद्विधत्स्व महामते ॥
010	विदुर उवाच 
010a	युधिष्ठिर विजानीहि ममेदं भरतर्षभ ।
010c	नाधर्मेण जितः कश्चिद्व्यथते वै पराजये ॥
011a	त्वं वै धर्मं विजानीषे युद्धे जेता धनञ्जयः ।
011c	हन्ताऽरीणां भीमसेनो नकुलस्त्वर्थसङ्ग्रही ॥
012a	संयन्ता सहदेवस्तु धौम्यो ब्रह्मविदुत्तमः ।
012c	धर्मार्थकुशला चैव द्रौपदी धर्मचारिणी ॥
013a	अन्योन्यस्य प्रियाः सर्वे तथैव प्रियदर्शनाः ।
013c	परैरभेद्याः सन्तुष्टाः को वो न स्पृहयेदिह ॥
014a	एष वै सर्वकल्याणः समाधिस्तव भारत ।
014c	नैनं शत्रुर्विषहते शक्रेणापि समोऽप्युत ॥
015a	हिमवत्यनुशिष्टोऽसि मेरुसावर्णिना पुरा ।
015c	द्वैपायनेन कृष्णेन नगरे वारणावते ॥
016a	भृगुतुङ्गे च रामेण दृषद्वत्यां च शम्भुना ।
016c	अश्रौषीरसि तस्यापि महर्षेरञ्जनं प्रति ॥
017a	कल्माषीतीरसंस्थस्य गतस्त्वं शिष्यतां भृगोः ।
017c	द्रष्टा सदा नारदस्ते धौम्यस्तेऽयं पुरोहितः ॥
018a	माहासीः साम्पराये त्वं बुद्धिं तामृषिपूजिताम् ।
018c	पुरूरवसमैलं त्वं बुद्ध्या जयसि पाण्डव ॥
019a	शक्त्या जयसि राज्ञोऽन्यानृषीन्धर्मोपसेवया ।
019c	ऐन्द्रे जये धृतमना याम्ये कोपविधारणे ॥
020a	तथा विसर्गे कौबेरे वारुणे चैव संयमे  ॥
020c	आत्मप्रदानं सौम्यत्वमद्भ्यश्चैवोपजीवनम् ॥
021a	भूमेः क्षमा च तेजश्च समग्रं सूर्यमण्डलात् ।
021c	वायोर्बलं प्राप्नुहि त्वं भूतेभ्यश्चात्मसम्पदम् ॥
022a	अगदं वोऽस्तु भद्रं वो द्रष्टाऽस्मि पुनरागतान् ।
022c	आपद्धर्मार्थकृच्छ्रेषु सर्वकार्येषु वा पुनः ॥
023a	यथावत्प्रतिपद्येथाः काले काले युधिष्ठिर ।
023c	आपृष्टोऽसीह कौन्तेय स्वस्ति प्राप्नुहि भारत ॥
024a	कृतार्थं स्वस्तिमन्तं त्वां द्रक्ष्यामः पुनरागतम् ।
024c	न हि वो वृजिनं किञ्चिद्वेद कश्चित्पुराकृतम् ॥
025	वैशम्पायन उवाच 
025a	एवमुक्तस्तथेत्युक्त्वा पाण्डवः सत्यविक्रमः ।
025c	भीष्मद्रोणौ नमस्कृत्य प्रातिष्ठत युधिष्ठिरः ॥ 

इति श्रीमन्महाभारते सभापर्वणि अनुद्यूतपर्वणि शततमोऽध्यायः ॥ 100 ॥
2-100-14 समाधिर्मनः स्वास्थ्यकरो नियमः ॥ 2-100-19 विधारणे नियमने ॥ 2-100-20 विसर्गे दाने । संयमे वशीकरणे । उपजीवनं जीवनहेतुत्वम् ॥
