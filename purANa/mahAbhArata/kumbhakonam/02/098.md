अध्यायः 098

निजनगरं गच्छतो युधिष्ठिरस्य मध्येमार्गं दूताह्वानेन पुनर्निवृत्त्य द्यूतसभाप्रवेशः ॥ 1 ॥ अनुद्यूतेपि युधिष्ठिरस्य शकुनिना पराजयः ॥ 2 ॥

001	वैशम्पायन उवाच 
001a	ततो व्यध्वगतं पार्थं प्रातिकामी युधिष्ठिरम् ।
001c	उवाच वचनाद्राज्ञो धृतराष्ट्रस्य धीमतः ॥
002a	उपास्तीर्णा सभा राजन्नक्षानुप्त्वा युधिष्ठिर ।
002c	एहि पाण्डव दीव्येति पिता त्वाह नराधिपः ॥
003	युधिष्ठिर उवाच 
003a	धातुर्नियोगाद्भूतानि प्राप्नुवन्ति शुभाशुभम् ।
003c	न निवृत्तिस्तयोरस्ति देवितव्यं पुनर्यदि ॥
004a	अक्षद्यूते समाह्वानं नियोगात्स्थविरस्य च ।
004c	जानन्नपि क्षयकरं नातिक्रमितुमुत्सहे ॥
005	वैशम्पायन उवाच 
005a	असम्भवो हेममयस्य जन्तोस्तथापि रामो लुलुभे मृगाय ।
005c	प्रायः समासन्नपराभवाणां धियो विपर्यस्ततरा भवन्ति ॥
006a	इति ब्रुवन्निववृते भ्रातृभिः सह पाण्डवः ।
006c	जानंश्च शकुनेर्मायां पार्थो द्यूतमियात्पुनः ॥
007a	विविशुस्ते सभां तां तु पुनरेव महारथाः ।
007c	व्यथयन्ति स्म चेतांसि सुहृदां भरतर्षभाः ॥
008a	यथोपजोषमासीनाः पुनर्द्यूतप्रवृत्तये ।
008c	सर्वलोकविनाशाय दैवेनोपनिपीडिताः ॥
009	शकुनिरुवाच 
009a	अमुञ्चत्स्थविरो यद्वो धनं पूजितमेव तत् ।
009c	महाधनं ग्लहं त्वेकं शृणु भो भरतर्षभ ॥
010a	वयं वा द्वादशाब्दानि युष्माभिर्द्यूतनिर्जिताः ।
010c	प्रविशेम महारण्यं रौरवाजिनवाससः ॥
011a	त्रयोदशं च स्वजनैरज्ञाताः परिवत्सरम् ।
011c	ज्ञाताश्च पुनरन्यानि वने वर्षाणि द्वादश ॥
012a	अस्माभिर्निर्जिता यूयं वने द्वादश वत्सरान् ।
012c	वसध्वं कृष्णया सार्धमजिनैः प्रतिवासिताः ॥
013a	त्रयोदशं च स्वजनैरज्ञाताः परिवत्सरम् ।
013c	ज्ञाताश्च पुनरन्यानि वने वर्षाणि द्वादश ॥
014a	त्रयोदशे च निर्वृत्ते पुनरेव यथोचितम् ।
014c	स्वराज्यं प्रतिपत्तव्यमितरैरथवेतरैः ॥
015a	अनेन व्यवसायेन सहास्माभिर्युधिष्ठिर ।
015c	अक्षानुप्त्वा पुनर्द्यूतमेहि दीव्यस्व भारत ॥
016a	अथ सभ्याः सभामध्ये समुच्छ्रितकरास्तदा ।
016c	ऊचुरुद्विग्नमनसः संवेगात्सर्व एव हि ॥
017	सभ्या ऊचुः 
017a	अहो धिग्बान्धवा नैनं बोधयन्ति महद्भयम् ।
017c	बुद्ध्या बुद्ध्येन्न वा बुद्ध्येदयं वै भरतर्षभ ॥
018	वैशम्पायन उवाच 
018a	जनप्रवादान्सुबहूञ्शृण्वन्नपि नराधिपः ।
018c	ह्रिया च धर्मसंयोगात्पार्थो द्यूतमियात्पुनः ॥
019a	जानन्नापि महाबुद्धिः पुनर्द्यूतमवर्तयत् ।
019c	अप्यासन्नो विनाशः स्यात्कुरूणामितिचिन्तयन् ॥
020	युधिष्ठिर उवाच 
020a	कथं वै मद्विधो राजा स्वधर्ममनुपालयन् ।
020c	आहूतो विनिवर्तेत दीव्यामि शकुने त्वया ॥
021	शकुनिरुवाच 
021a	गवाश्वं बहुधेनुकमपर्यन्तमजाविकम् ।
021c	गजाः कोशो हिरण्यं च दासीदासाश्च सर्वशः ॥
022a	हित्वा नो ग्लह एवैको वनवासाय पाण्डवाः ।
022c	यूयं वयं वा विजिता वसेम वनमाश्रिताः ॥
023a	त्रयोदशं च वै वर्णमज्ञाताः स्वजनैस्तथा ।
023c	अनेन व्यवसायेन दीव्याम पुरुषर्षभाः ।
023e	समुत्क्षेपेण चैकेन वनवासाय भारत ॥
024	`वैशम्पायन उवाच 
024a	एवं दैवबलाविष्टो धर्मराजो युधिष्ठिरः ।
024c	भीष्मद्रोणाऽऽवार्यमाणो विदुरेण च धीमता ॥
025a	युयुत्सुना कृपेणाथ सञ्जयेन च भारत ।
025c	गान्धार्या पृथया चैव भीमार्जुनयमैस्तथा ॥
026a	विकर्णेन च वीरेण द्रौपद्या द्रौणिना तथा ।
026c	सोमदत्तेन च तथा बाह्लीकेन च धीमता ॥
027a	वार्यमाणोपि सततं न च राजन्नियच्छति ।
027c	एवं संवार्यमाणोपि कौन्तेयो हितकाम्यया ॥
028a	देवकार्यार्थसिद्ध्यर्थं मुहूर्तं कलिमाविशत् ।
028c	अविष्टः कलिना राजञ्छकुनिं प्रत्यभाषत ॥
029a	एवं भवत्विति तदा वनवासाय दीव्यति' ।
029c	प्रतिजग्राह तं पार्थो ग्लहं जग्राह सौबलः ॥
029e	जितमित्येव शकुनिर्युधिष्ठिरमभाषत ॥ 

इति श्रीमन्महाभारते सभापर्वणि अनुद्यूतपर्वणि अष्टनवतितमोऽध्यायः ॥ 98 ॥
2-98-16 संवेगादतिशयात् ॥
