अध्यायः 024

भीमजरासन्धयोः स्वस्त्ययनपूर्वकं युद्धारम्भः ॥ 1 ॥ श्रीकृष्णप्रोत्साहितस्य भीमस्य जरासन्धवधोद्यमः ॥ 2 ॥

KK0202024001a	ततस्तं निश्चितात्मानं युद्धाय यदुनन्दनः ।
KK0202024001c	उवाच वाग्मी राजानं जरासन्धमधोक्षजः ॥
KK0202024002a	त्रयाणां केन ते राजन्योद्धुमुत्सहते मनः ।
KK0202024002c	अस्मदन्यतमेनेह सज्जीभवतु को युधि ॥
KK0202024003a	एवमुक्तः स नृपतिर्युद्धं वव्रे महाद्युतिः ।
KK0202024003c	जरासन्धस्ततो राजा भीमसेनेन मागधः ॥     
KK0202024004a	`धारयन्तं गदां दिव्यां बलं श्रुत्वा च निर्वृतः ।
KK0202024004c	अर्जुनं वासुदेवं च वजर्यित्वा स मागधः ॥
KK0202024005a	मत्वा देवं गोप इति बालोऽर्जुन इति स्म ह' ।
KK0202024005c	आदाय रोचनां माल्यं मङ्गल्यान्यपराणि च ॥
KK0202024006a	धारयन्नगदान्मुख्यान्निर्वृतीर्वेदनानि च ।
KK0202024006c	उपतस्थे जरासन्धं युयुत्सुं वै पुरोहितः ॥
KK0202024007a	कृतस्वस्त्ययनो राजा ब्राह्मणेन यशस्विना ।
KK0202024007c	समनह्यज्जरासन्धः क्षात्रं धर्ममनुस्मरन् ॥
KK0202024008a	अवमुच्य किरीटं स केशान्समनुमृज्य च ।
KK0202024008c	उदतिष्ठज्जरासन्धो वेलातिग इवार्णवः ॥
KK0202024009a	उवाच मतिमान्राजा भीमं भीमपराक्रमः ।
KK0202024009c	भीम योत्स्ये त्वया सार्धं श्रेयसा निर्जितं वरम् ॥
KK0202024010a	एवमुक्त्वा जरासन्धो भीमसेनमरिन्दमः ।
KK0202024010c	प्रत्युद्ययौ महातेजाः शक्रं बल इवासुरः ॥
KK0202024011a	ततः सम्मन्त्र्य कृष्णेन कृतस्वस्त्ययनो बली ।
KK0202024011c	भीमसेनो जरासन्धमाससाद युयुत्सया ॥
KK0202024012a	ततस्तौ नरशार्दूलौ बाहुशस्त्रौ समीयतुः ।
KK0202024012c	वीरौ परमसंहृष्टावन्योन्यजयकाङ्क्षिणौ ॥
KK0202024013a	करग्रहणपूर्वं तु कृत्वा पादाभिवन्दनम् ।
KK0202024013c	कक्षैः कक्षां विधुन्वानावास्फोटं तत्र चक्रतुः ॥
KK0202024014a	स्कन्धे दोर्भ्यां समाहत्य निहत्य च मुहुर्मुहुः ।
KK0202024014c	अङ्गमङ्गैः समाश्लिष्य पुनरास्फालनं चक्रतुः॥
KK0202024015a	चित्रहस्तादिकं कृत्वा सस्फुलिङ्गेन चाशनिम् ।
KK0202024015c	गलगण्डाभिघातेन सस्फुलिङ्गेन चाशनिम् ॥
KK0202024016a	बाहुपाशादिकं कृत्वा पादाहतशिरावुभौ ।
KK0202024016c	उरोहस्तं ततश्चक्रे पूर्णकुम्भौ प्रयुज्य तौ ॥
KK0202024017a	करसम्पीडनं कृत्वा गर्जन्तौ वारणाविव ।
KK0202024017c	नर्दन्तौ मेघसङ्काशौ बाहुप्रहरणावुभौ ॥
KK0202024018a	तलेनाहन्यमानौ तु अन्योन्यं कृतवीक्षणौ ।
KK0202024018c	सिंहाविव सुसङ्क्रुद्धावाकृष्याकृष्य युध्यताम् ॥
KK0202024019a	अङ्गेनाङ्गं समापीड्य बाहुभ्यामुभयोरपि ।
KK0202024019c	आवृत्य बाहुभिश्चापि उदरं च प्रचक्रतुः ॥
KK0202024020a	उभौ कट्यां सुपार्श्वे तु तक्षवन्तौ च शिक्षितौ ।
KK0202024020c	अधो हस्तं स्वकण्ठे तूदरस्योरसि चाक्षिपत् ॥
KK0202024021a	सर्वातिक्रान्तमर्यादं पृष्ठभङ्गं च चक्रतुः ।
KK0202024021c	सम्पूर्णमूर्च्छां बाहुभ्यां पूर्णकुम्भं प्रचक्रतुः ॥
KK0202024022a	तृणपीडं यथाकामं पूर्णयोगं समुष्टिकम् ।
KK0202024022c	एवमादीनि युद्धानि प्रकुर्वन्तौ परस्परम् ॥
KK0202024023a	तयोर्युद्धं ततो द्रष्टुं समेताः पुरवासिनः ।
KK0202024023c	ब्राह्मणा वणिजश्चैव क्षत्रियाश्च सहस्रशः ॥
KK0202024024a	शूद्राश्च नरशार्दूल स्त्रियो वृद्धाश्च सर्वशः ।
KK0202024024c	निरन्तरमभूत्तत्र जनौघैरभिसंवृतम् ॥
KK0202024025a	तयोरथ भुजाघातान्निग्रहप्रग्रहात्तथा ।
KK0202024025c	आसीत्सुभीमसम्पातो वज्रपर्वतयोरिव ॥
KK0202024026a	उभौ परमसंहृष्टौ बलेन बलिनां वरौ ।
KK0202024026c	अन्योन्यस्यान्तरं प्रेप्सू परस्परजयैषिणौ ॥
KK0202024027a	`शिरोभिरिव तौ मेषौ वृक्षैरिव निशाचरौ ।
KK0202024027c	पदैरिव शुभावश्वौ तुण्डाभ्यां तित्तिरी इव' ॥
KK0202024028a	तद्भीममुत्सार्य जनं युद्धमासीदुपप्लवे ।
KK0202024028c	बलिनोः संयुगे राजन्वृत्रवासवयोरिव ॥
KK0202024029a	प्रकर्षणाकर्षणाभ्यामनुकर्षविकर्षणैः ।
KK0202024029c	आचकर्षतुरन्योन्यं जानुभिश्चावजघ्नतुः ॥
KK0202024030a	ततः शब्देन महता भर्त्सयन्तौ परस्परम् ।
KK0202024030c	पाषाणसङ्घातनिभैः प्रहारैरभिजघ्नतुः ॥
KK0202024031a	`ततो भीमं जरासन्धो जघानोरसि मुष्टिना ।
KK0202024031c	भीमोऽपि तं जरासन्धं वक्षस्यभिजघान ह' ॥
KK0202024032a	व्यूढोरस्कौ दीर्घभुजौ नियुद्धकुशलावुभौ ।
KK0202024032c	बाहुभिः समसज्जेतामायसैः परिघैरिव ॥
KK0202024033a	कार्तिकस्य तु मासस्य प्रवृत्तं प्रथमेऽहनि ।
KK0202024033c	तदा तद्युद्धमभवद्दिनानि दश पञ्च च ।
KK0202024033e	अनाहारं दिवारात्रमविश्रान्तमवर्तत ॥
KK0202024034a	तद्वृत्तं तु त्रयोदश्यां समवेतं महात्मनोः ।
KK0202024034c	चतुर्दश्यां निशायां तु निवृत्तो मागधः क्लमात् ॥
KK0202024035a	तं राजानं तथा क्लान्तं दृष्ट्वा राजञ्जनार्दनः ।
KK0202024035c	उवाच भीमकर्माणं भीमं सम्बोधयन्निव ॥
KK0202024036a	क्लान्तः शत्रुर्हि कौन्तेय शक्यः पीडयितुं रणे ।
KK0202024036c	पीड्यमानो हि कार्त्स्न्येन जह्याज्जीवितमात्मनः ॥
KK0202024037a	तस्मात्तेऽद्यैव कौन्तेय पीडनीयो जनाधिपः ।
KK0202024037c	सममेतेन युध्यस्व बाहुभ्यां भरतर्षभ ॥
KK0202024038	वैशम्पायन उवाच 
KK0202024038a	एवमुक्तः स कृष्णेन पाण्डवः परवीरहा ।
KK0202024038c	जरासन्धस्य तद्रन्ध्रं ज्ञात्वा चक्रे मतिं वधे ॥
KK0202024039a	ततस्तमजितं जेतुं जरासन्धं वृकोदरः ।
KK0202024039c	संरम्भाद्बलिनां श्रेष्ठो जग्राह कुरुनन्दनः ॥ 

इति श्रीमन्महाभारते सभापर्वणि जरासन्धवधपर्वणि चतुर्विशोऽध्यायः ॥ 24 ॥

2-24-6 निर्वृतीर्वेदनानि च दुःखमूर्छयोः काले सुखसञ्ज्ञाकराणि ॥ 
2-24-13 कक्षैः दोर्मूलैः ॥ 
2-24-16 ग्रथिताङ्गुलिभ्यां हस्ताभ्यां परशिरसः पीडने पूर्णकुम्भः ॥ 
2-24-20 तक्षवन्तौ गात्रसङ्कोचवन्तौ ॥
