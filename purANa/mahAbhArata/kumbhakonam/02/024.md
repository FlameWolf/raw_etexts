अध्यायः 024

भीमजरासन्धयोः स्वस्त्ययनपूर्वकं युद्धारम्भः ॥ 1 ॥ श्रीकृष्णप्रोत्साहितस्य भीमस्य जरासन्धवधोद्यमः ॥ 2 ॥

001a	ततस्तं निश्चितात्मानं युद्धाय यदुनन्दनः ।
001c	उवाच वाग्मी राजानं जरासन्धमधोक्षजः ॥
002a	त्रयाणां केन ते राजन्योद्धुमुत्सहते मनः ।
002c	अस्मदन्यतमेनेह सज्जीभवतु को युधि ॥
003a	एवमुक्तः स नृपतिर्युद्धं वव्रे महाद्युतिः ।
003c	जरासन्धस्ततो राजा भीमसेनेन मागधः ॥     
004a	`धारयन्तं गदां दिव्यां बलं श्रुत्वा च निर्वृतः ।
004c	अर्जुनं वासुदेवं च वजर्यित्वा स मागधः ॥
005a	मत्वा देवं गोप इति बालोऽर्जुन इति स्म ह' ।
005c	आदाय रोचनां माल्यं मङ्गल्यान्यपराणि च ॥
006a	धारयन्नगदान्मुख्यान्निर्वृतीर्वेदनानि च ।
006c	उपतस्थे जरासन्धं युयुत्सुं वै पुरोहितः ॥
007a	कृतस्वस्त्ययनो राजा ब्राह्मणेन यशस्विना ।
007c	समनह्यज्जरासन्धः क्षात्रं धर्ममनुस्मरन् ॥
008a	अवमुच्य किरीटं स केशान्समनुमृज्य च ।
008c	उदतिष्ठज्जरासन्धो वेलातिग इवार्णवः ॥
009a	उवाच मतिमान्राजा भीमं भीमपराक्रमः ।
009c	भीम योत्स्ये त्वया सार्धं श्रेयसा निर्जितं वरम् ॥
010a	एवमुक्त्वा जरासन्धो भीमसेनमरिन्दमः ।
010c	प्रत्युद्ययौ महातेजाः शक्रं बल इवासुरः ॥
011a	ततः सम्मन्त्र्य कृष्णेन कृतस्वस्त्ययनो बली ।
011c	भीमसेनो जरासन्धमाससाद युयुत्सया ॥
012a	ततस्तौ नरशार्दूलौ बाहुशस्त्रौ समीयतुः ।
012c	वीरौ परमसंहृष्टावन्योन्यजयकाङ्क्षिणौ ॥
013a	करग्रहणपूर्वं तु कृत्वा पादाभिवन्दनम् ।
013c	कक्षैः कक्षां विधुन्वानावास्फोटं तत्र चक्रतुः ॥
014a	स्कन्धे दोर्भ्यां समाहत्य निहत्य च मुहुर्मुहुः ।
014c	अङ्गमङ्गैः समाश्लिष्य पुनरास्फालनं चक्रतुः॥
015a	चित्रहस्तादिकं कृत्वा सस्फुलिङ्गेन चाशनिम् ।
015c	गलगण्डाभिघातेन सस्फुलिङ्गेन चाशनिम् ॥
016a	बाहुपाशादिकं कृत्वा पादाहतशिरावुभौ ।
016c	उरोहस्तं ततश्चक्रे पूर्णकुम्भौ प्रयुज्य तौ ॥
017a	करसम्पीडनं कृत्वा गर्जन्तौ वारणाविव ।
017c	नर्दन्तौ मेघसङ्काशौ बाहुप्रहरणावुभौ ॥
018a	तलेनाहन्यमानौ तु अन्योन्यं कृतवीक्षणौ ।
018c	सिंहाविव सुसङ्क्रुद्धावाकृष्याकृष्य युध्यताम् ॥
019a	अङ्गेनाङ्गं समापीड्य बाहुभ्यामुभयोरपि ।
019c	आवृत्य बाहुभिश्चापि उदरं च प्रचक्रतुः ॥
020a	उभौ कट्यां सुपार्श्वे तु तक्षवन्तौ च शिक्षितौ ।
020c	अधो हस्तं स्वकण्ठे तूदरस्योरसि चाक्षिपत् ॥
021a	सर्वातिक्रान्तमर्यादं पृष्ठभङ्गं च चक्रतुः ।
021c	सम्पूर्णमूर्च्छां बाहुभ्यां पूर्णकुम्भं प्रचक्रतुः ॥
022a	तृणपीडं यथाकामं पूर्णयोगं समुष्टिकम् ।
022c	एवमादीनि युद्धानि प्रकुर्वन्तौ परस्परम् ॥
023a	तयोर्युद्धं ततो द्रष्टुं समेताः पुरवासिनः ।
023c	ब्राह्मणा वणिजश्चैव क्षत्रियाश्च सहस्रशः ॥
024a	शूद्राश्च नरशार्दूल स्त्रियो वृद्धाश्च सर्वशः ।
024c	निरन्तरमभूत्तत्र जनौघैरभिसंवृतम् ॥
025a	तयोरथ भुजाघातान्निग्रहप्रग्रहात्तथा ।
025c	आसीत्सुभीमसम्पातो वज्रपर्वतयोरिव ॥
026a	उभौ परमसंहृष्टौ बलेन बलिनां वरौ ।
026c	अन्योन्यस्यान्तरं प्रेप्सू परस्परजयैषिणौ ॥
027a	`शिरोभिरिव तौ मेषौ वृक्षैरिव निशाचरौ ।
027c	पदैरिव शुभावश्वौ तुण्डाभ्यां तित्तिरी इव' ॥
028a	तद्भीममुत्सार्य जनं युद्धमासीदुपप्लवे ।
028c	बलिनोः संयुगे राजन्वृत्रवासवयोरिव ॥
029a	प्रकर्षणाकर्षणाभ्यामनुकर्षविकर्षणैः ।
029c	आचकर्षतुरन्योन्यं जानुभिश्चावजघ्नतुः ॥
030a	ततः शब्देन महता भर्त्सयन्तौ परस्परम् ।
030c	पाषाणसङ्घातनिभैः प्रहारैरभिजघ्नतुः ॥
031a	`ततो भीमं जरासन्धो जघानोरसि मुष्टिना ।
031c	भीमोऽपि तं जरासन्धं वक्षस्यभिजघान ह' ॥
032a	व्यूढोरस्कौ दीर्घभुजौ नियुद्धकुशलावुभौ ।
032c	बाहुभिः समसज्जेतामायसैः परिघैरिव ॥
033a	कार्तिकस्य तु मासस्य प्रवृत्तं प्रथमेऽहनि ।
033c	तदा तद्युद्धमभवद्दिनानि दश पञ्च च ।
033e	अनाहारं दिवारात्रमविश्रान्तमवर्तत ॥
034a	तद्वृत्तं तु त्रयोदश्यां समवेतं महात्मनोः ।
034c	चतुर्दश्यां निशायां तु निवृत्तो मागधः क्लमात् ॥
035a	तं राजानं तथा क्लान्तं दृष्ट्वा राजञ्जनार्दनः ।
035c	उवाच भीमकर्माणं भीमं सम्बोधयन्निव ॥
036a	क्लान्तः शत्रुर्हि कौन्तेय शक्यः पीडयितुं रणे ।
036c	पीड्यमानो हि कार्त्स्न्येन जह्याज्जीवितमात्मनः ॥
037a	तस्मात्तेऽद्यैव कौन्तेय पीडनीयो जनाधिपः ।
037c	सममेतेन युध्यस्व बाहुभ्यां भरतर्षभ ॥
038	वैशम्पायन उवाच 
038a	एवमुक्तः स कृष्णेन पाण्डवः परवीरहा ।
038c	जरासन्धस्य तद्रन्ध्रं ज्ञात्वा चक्रे मतिं वधे ॥
039a	ततस्तमजितं जेतुं जरासन्धं वृकोदरः ।
039c	संरम्भाद्बलिनां श्रेष्ठो जग्राह कुरुनन्दनः ॥ 

इति श्रीमन्महाभारते सभापर्वणि जरासन्धवधपर्वणि चतुर्विशोऽध्यायः ॥ 24 ॥

2-24-6 निर्वृतीर्वेदनानि च दुःखमूर्छयोः काले सुखसञ्ज्ञाकराणि ॥ 
2-24-13 कक्षैः दोर्मूलैः ॥ 
2-24-16 ग्रथिताङ्गुलिभ्यां हस्ताभ्यां परशिरसः पीडने पूर्णकुम्भः ॥ 
2-24-20 तक्षवन्तौ गात्रसङ्कोचवन्तौ ॥
