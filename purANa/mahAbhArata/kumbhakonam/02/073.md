अध्यायः 073

व्यासम्प्रति युधिष्ठिरेण उत्पातफलप्रश्ने व्यासेन तत्कथनपूर्वकं कैलासगमनम् ॥ 1 ॥ व्यासोक्तं भ्रातृषु निवेद्य शोचतो युधिष्ठिरस्य अर्जुनेन समाश्वासनम् ॥ 2 ॥ युधिष्ठिरेण समयकरणम् ॥ 3 ॥

KK0207073001	वैशम्पायन उवाच ॥
KK0207073001a	`अनुसंसार्य नृपतीन्पाण्डवाः पाण्डवाग्रजम् ।
KK0207073001c	अभिजग्मुर्महेष्वासा धर्मराजं युधिष्ठिरम् ॥
KK0207073002a	सोऽनुमेने महाबाहुर्भातॄंश्च सुहृदस्तथा' ।
KK0207073002c	शिष्यैः परिवृतो व्यासः पुरस्तात्समपद्यत ॥
KK0207073003a	सोऽभ्ययादासनात्तूर्णं भ्रातृभिः परिवारितः ।
KK0207073003c	पाद्येनासनदानेन पितामहमपूजयत् ॥
KK0207073004a	अथोपविश्य भगवान्काञ्चने परमासने ।
KK0207073004c	आस्यतामिति चोवाच धर्मराजं युधिष्ठिरम् ॥
KK0207073005a	अथोपविष्टं राजानं भ्रातृभिः परिवारितम् ।
KK0207073005c	उवाच भगवान्व्यासस्तत्तद्वाक्यविशारदः ॥
KK0207073006a	दिष्ट्या वर्धसि कौन्तेय साम्राज्यं प्राप्य दुर्लभम् ।
KK0207073006c	वर्धिताः कुरवः सर्वे त्वया कुरुकुलोद्वह ॥
KK0207073007a	आपृच्छे त्वां गमिष्यामि पूजितोऽस्मि विशाम्पते ।
KK0207073007c	एवमुक्तः स कृष्णेन धर्मराजो युधिष्ठिरः ॥
KK0207073008ac	अभिवाद्योपसङ्गृह्य पितामहमथाब्रवीत् ॥
KK0207073009	युधिष्ठिर उवाच ।
KK0207073009a	संशयो द्विपदां श्रेष्ठ ममोत्पन्नः सुदुर्लभः ।
KK0207073009c	तस्य नान्योऽस्ति वक्ता वै त्वामृते द्विजपुङ्गव ॥
KK0207073010a	उत्पातांस्त्रिविधान्प्राह नारदो भगवानृषिः ।
KK0207073010c	दिव्यांश्चैवान्तरिक्षांश्च पार्थिवांश्च पितामह ॥
KK0207073011a	`सुमहच्च फलं तेषां भवितेति न संशयः' ।
KK0207073011c	अपि चैद्यस्य पतनाच्छान्तमौत्पातिकं महत् ॥
KK0207073012	वैशम्पायन उवाच ॥
KK0207073012a	राज्ञस्तु वचनं श्रुत्वा पराशरसुतः प्रभुः ।
KK0207073012c	कृष्णद्वैपायनो व्यास इदं वचनमब्रवीत् ॥
KK0207073013a	त्रयोदश समा राजन्नुत्पातानां फलं महत् ।
KK0207073013c	सर्वक्षत्रविनाशाय भविष्यति विशाम्पते ॥
KK0207073014a	त्वामेकं कारणं कृत्वा कालेन भरतर्षभ ।
KK0207073014c	समेतं पार्थिवं क्षत्रं क्षयं यास्यति भारत ।
KK0207073014e	दुर्योधनापराधेन भीमार्जुनबलेन च ॥
KK0207073015a	स्वप्नं द्रक्ष्यसि राजेन्द्र तस्मिन्काल उपस्थिते ।
KK0207073015c	तत्तेऽहं सम्प्रवक्ष्यामि तन्निबोध युधिष्ठिर ॥
KK0207073016a	यान्तं द्रक्ष्यसि राजेन्द्र क्षपान्ते त्वं वृषध्वजम् ।
KK0207073016c	नीलकण्ठं भवं स्थाणुं कपालिं त्रिपुरान्तकम् ॥
KK0207073017a	उग्रं रुद्रं पशुपतिं महादेवमुमापतिम् ।
KK0207073017c	हरं शर्वं वृषं शूलं पिनाकिं कृत्तिवाससम् ॥
KK0207073018a	कैलासकूटप्रतिमे वृषभेऽवस्थितं शिवम् ।
KK0207073018c	निरीक्षमाणं सततं पितृराजाश्रितां दिशम् ॥
KK0207073019a	एवमीदृशकं स्वप्नं द्रक्ष्यसि त्वं विशाम्पते ।
KK0207073019c	मा तत्कृते ह्यनुध्याहि कालो हि दुरतिक्रमः ॥
KK0207073020a	स्वस्ति तेऽस्तु गमिष्यामि कैलासं पर्वतं प्रति ।
KK0207073020c	अप्रमत्तः स्थितो दान्तः पृथिवीं परिपालय ॥
KK0207073021	वैशम्पायन उवाच ॥
KK0207073021a	एवमुक्त्वा स भगवान्कैलासं पर्वतं ययौ ।
KK0207073021c	कृष्णद्वैपायनो व्यासः सह शिष्यैः सहानुगैः ॥
KK0207073022a	गते पितामहे राजा चिन्ताशोकसमन्वितः ।
KK0207073022c	निःश्वसन्नुष्णमसकृत्तमेवार्थं विचिन्तयन् ॥
KK0207073023a	कथं तु दैवं शक्येत पौरुषेण प्रबाधितुम् ।
KK0207073023c	अवश्यमेव भविता यदुक्तं परमर्षिणा ॥
KK0207073024a	ततोऽब्रवीन्महातेजाः सर्वान्भ्रातॄन्युधिष्ठिरः ।
KK0207073024c	श्रुतं वै पुरुषव्याघ्रा यन्मां द्वैपायनोऽब्रवीत् ॥
KK0207073025a	तदा तद्वचनं श्रुत्वा मरणे निश्चिता मतिः ।
KK0207073025c	सर्वक्षत्रस्य निधने यद्यहं हेतुरीप्सितः ॥
KK0207073026a	कालेन निर्मितस्तात को ममार्थोऽस्ति जीवतः ।
KK0207073026c	एवं ब्रुवन्तं राजानं फाल्गुनः प्रत्यभाषत ॥
KK0207073027a	मा राजन्कश्मलं घोरं प्रविशो बुद्धिनाशनम् ।
KK0207073027c	सम्प्रधार्य महाराज यत्क्षमं तत्समाचर ॥
KK0207073028	वैशम्पायन उवाच ॥
KK0207073028a	ततोऽब्रवीत्सत्यधृतिर्भ्रातॄन्सर्वान्युधिष्ठिरः ।
KK0207073028c	द्वैपायनस्य वचनं तत्रैव समचिन्तयत् ॥
KK0207073029a	अद्यप्रभृति भद्रं वः प्रतिज्ञां मे निबोधत ।
KK0207073029c	त्रयोदश समास्तात को ममार्थोऽस्ति जीवतः ॥
KK0207073030a	न प्रवक्ष्यामि परुषं भ्रातॄनन्यांश्च पार्थिवान् ।
KK0207073030c	स्थितो निदेशे ज्ञातीनां योक्ष्ये तत्सुमुदाहरन् ॥
KK0207073031a	एवं मे वर्तमानस्य स्वसुतेऽष्वितरेषु च ।
KK0207073031c	भेदो न भविता लोके भेदमूलो हि विग्रहः ॥
KK0207073032a	विग्रहं दूरतो रक्षन्प्रियाण्येव समाचरन् ।
KK0207073032c	वाच्यतां न गमिष्यामि लोकेषु मनुजर्षभाः ॥
KK0207073033a	भ्रातृर्ज्येष्ठस्य वचनं पाण्डवाः सन्निशम्य तत् ।
KK0207073033c	तमेव समवर्तन्त धर्मराजहिते रताः ॥
KK0207073034a	संसत्सु समयं कृत्वा धर्मराड्भ्रातृभिः सह ।
KK0207073034c	पितॄंस्तर्प्य यथान्यायं देवताश्च विशाम्पते ॥
KK0207073035a	कृतमङ्गलकल्याणो भ्रातृभिः पिरवारितः ।
KK0207073035c	गतेषु क्षत्रियेन्द्रेषु सर्वेषु भरतर्षभ ॥
KK0207073036a	युधिष्ठिरः सहामात्यः प्रविवेश पुरोत्तमम् ।
KK0207073036c	दुर्योधनो महाराज शकुनिश्चापि सौबलः ।
KK0207073036e	सभायां समणीयायां तत्रैवास्ते नराधिप ॥ ॥

इति श्रीमन्महाभारते सभापर्वणि द्यूतपर्वणि त्रिसप्ततितमोऽध्यायः ॥ 73 ॥
