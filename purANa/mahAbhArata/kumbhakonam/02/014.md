अध्यायः 014
जरासन्धशौर्यकथनादिरूपं श्रीकृष्णवाक्यम् ॥
	
001	कृष्ण उवाच 
001a	सर्वैर्गुणैर्महाराज राजसूयं त्वमर्हसि ।
001c	जानतस्त्वेव ते सर्वं किञ्चिद्वक्ष्यामि भारत ॥
002a	जामदग्न्येन रामेण क्षत्रं यदवशेषितम् ।
002c	तस्मादवरजं लोके यदिदं क्षत्रसंज्ञितम् ॥
003a	कृतोऽयं कलुसङ्कल्पः क्षत्रियैर्वसुधाधिप ।
003c	निदेशवाग्भिस्तत्तेह विदितं भरतर्षभ ॥
004a	ऐलस्येक्ष्वाकुवंशस्य प्रकृतिं परिचक्षते ।
004c	राजानः श्रेणिबद्धाश्च तथाऽन्ये क्षत्रिया भुवि ॥
005a	ऐलवंश्याश्च ये राजंस्तथैवेक्ष्वाकवो नृपाः ।
005c	तानि चैकशतं विद्धि कुलानि भरतर्षभ ॥
006a	ययातेस्त्वेव भोजानां विस्तरो गुणतो महान् ।
006c	भजतेऽद्य महाराज विस्तरं सचतुर्दिशम् ॥
007a	तेषां तथैव तां लक्ष्मीं सर्वक्षत्रमुपासते ।
007c	इदानीमेव वै राजञ्जरासन्धो महीपतिः ॥
008a	अभिभूय श्रियं तेषां कुलानामभिषेचितः ।
008c	स्थितो मूर्ध्नि नरेन्द्राणामोजसाऽऽक्रम्य सर्वशः ॥
009a	सोऽवनीं मध्यमां भुक्त्वा मिथो भेदममन्यत ।
009c	प्रभुर्यस्तु परो राजा यस्मिन्नेकवशे जगत् ॥
010a	स साम्राज्यं महाराज प्राप्तो भवति योगतः ।
010c	तं स राजा जरासन्धं संश्रित्य किल सर्वशः ॥
011a	राजन्सेनापतिर्जातः शिशुपालः प्रतापवान् ।
011c	तमेव च महाराज शिष्यवत्समुपस्थितः ॥
012a	वक्रः करूषाधिपतिर्मायायोधी महाबलः ।
012c	अपरौ च महावीर्यौ महात्मानौ समाश्रितौ ॥
013a	जरासन्धं महावीर्यं तौ हंसडिम्बिकावुभौ ।
013c	वक्रदन्तः करूषस्य करभो मेघवाहनः ।
013e	मूर्ध्ना दिव्यं मणिं बिभ्रद्यमद्भुतमणिं विदुः ॥
014a	मुरुं च नरकं चैव शास्ति यो यवनाधिपः ।
014c	अपर्यन्तबलो राजा प्रतीच्यां वरुणो यथा ॥
015a	भगदत्तो महाराज वृद्धस्तव पितुः सखा ।
015c	स वाचा प्रणतस्तस्य कर्मणा च विशेषतः ॥
016a	स्नेहबद्धश्च मनसा पितृवद्भक्तिमांस्त्वयि ।
016c	प्रतीच्यां दक्षिणं चान्तं पृथिव्याः प्रति यो नृपः ॥
017a	मातुलो भवतः शूरः पुरुजित्कुन्तिवर्धनः ।
017c	स ते सन्नतिमानेकः स्नेहतः शत्रुसूदनः ॥
018a	जरासन्धं गतस्त्वेव पुरा यो न मया हतः ।
018c	पुरुषोत्तमविज्ञातो योसौ चेदिषु दुर्मतिः ॥
019a	आत्मानं प्रतिजानाति लोकेऽस्मिन्पुरुषोत्तमम् ।
019c	आदत्ते सततं मोहाद्यः स चिह्नं च मामकम् ॥
020a	वङ्गपुण्ड्रकिरातेषु राजा बलसमन्वितः ।
020c	पौण्ड्रको वासुदेवेति योसौ लोकेऽभिविश्रुतः ॥
021a	चतुर्थभाङ्महाराज भोज इन्द्रसखो बली ।
021c	विद्याबलाद्यो व्यजयत्स पाण्ड्यक्रथकैशिकान् ॥
022a	भ्राता तस्याकृतिः शूरो जामदग्न्यसमोऽभवत् ।
022c	स भक्तो मागधं राजा भीष्मकः परवीरहा ॥
023a	प्रियाण्याचरतः प्रह्वान्सदा सम्बन्धिनस्ततः ।
023c	भजतो न भजत्यस्मानप्रियेषु व्यवस्थितः ॥
024a	न कुलं सबलं राजन्नभ्यजानात्तथाऽऽत्मनः ।
024c	पश्यमानो यशो दीप्तं जरासन्धमुपस्थितः ॥
025a	उदीच्याश्च तथा भोजाः कुलान्यष्टादश प्रभो ।
025c	जरासन्धभयादेव प्रतीचीं दिशमास्थिताः ॥
026a	शूरसेना भद्रकारा बोधाः शाल्वाः पटच्चराः ।
026c	सुस्थलाश्च सुकुट्टाश्च कुलिन्दाः कुन्तिभिः सह ॥
027a	शाल्वायनाश्च राजानः सोदर्यानुचरैः सह ।
027c	दक्षिणा ये च पञ्चालाः पूर्वाः कुन्तिषु कोसलाः ॥
028a	तथोत्तरां दिशं चापि परित्यज्य भयार्दिताः ।
028c	मत्स्याः सन्न्यस्तपादाश्च दक्षिणां दिशमाश्रिताः ॥
029a	तथैव सर्वपञ्चाला जरासन्धभयार्दिताः ।
029c	स्वराज्यं सम्परित्यज्य विद्रुताः सर्वतोदिशम् ॥
030a	` अग्रतो ह्यस्य पाञ्चालास्तत्रानीके महात्मनः ।
030c	अनिर्गते सारबले मागधेभ्यो गिरिव्रजात् ॥
031a	उग्रसेनसुतः कंसः पुरा निर्जित्य बान्धवान्' ।
031c	बार्हद्रथसुते देव्यावुपागच्छद्वृथामतिः ॥
032a	अस्तिः प्रास्तिश्च नाम्ना ते सहदेवानुजेऽबले ।
032c	बलेन तेन स्वज्ञातीनभिभूय वृथामतिः ॥
033a	श्रैष्ठ्यं प्राप्तः स तस्यासीदतीवापनयो महान् ।
033c	भोजराजन्यवृद्धैश्च पीड्यमानैर्दुरात्मना ॥
034a	ज्ञातित्राणमभीप्सद्भिरस्मत्सम्भावना कृता ।
034c	दत्वाऽऽक्रूराय सुतनुं तामाहुकसुतां तदा ॥
035a	सङ्कर्षणद्वितीयेन ज्ञातिकार्यं मया कृतम् ।
035c	हतौ कंससुनामानौ मया रामेण चाप्युत ॥
036a	`हत्वा कंसं तथैवादौ जरासन्धस्य बिभ्यतः ।
036c	मया रामेण चान्यत्र ज्ञातयः परिपालितः' ॥
037a	भये तु समतिक्रान्ते जरासन्धे समुद्यते ।
037c	मन्त्रोऽयं मन्त्रितो राजन्कुलैरष्टादशावरैः ॥
038a	अनारमन्तो निघ्नन्तो महास्त्रैः शत्रुघातिभिः ।
038c	न हन्यामो वयं तस्य त्रिभिर्वर्षशतैर्बलम् ॥
039a	तस्य ह्यमरसङ्काशौ बलेन बलिनां वरौ ।
039c	नामभ्यां हंसडिबिकावशस्त्रनिधनावुभौ ॥
040a	तावुभौ सहितौ वीरौ जरासन्धश्च वीर्यवान् ।
040c	त्रयस्त्रयाणां लोकानां पर्याप्ता इति मे मतिः ॥
041a	न हि केवलमस्माकं यावन्तोऽन्ये च पार्थिवाः ।
041c	तथैव तेषामासीच्च बुद्धिर्बुद्धिमतां वर ॥
042a	`अष्टादश मया तस्य सङ्ग्रामा रोमहर्षणाः ।
042c	दत्ता न च हतो राजञ्जरासन्धो महाबलः' ॥
043a	अथ हंस इति ख्यातः कश्चिदासीन्महान्नृपः ।
043c	रामेण स हतस्तत्र सङ्ग्रामेऽष्टादशावरे ॥
044a	हतो हंस इति प्रोक्तमथ केनापि भारत ।
044c	तच्छ्रुत्वा डिबिको राजन्यमुनाम्भस्यमज्जत ॥
045a	विना हंसेन लोकेऽस्मिन्नाहं जीवितुमुत्सहे ।
045c	इत्येतां मतिमास्थाय डिबिको निधनं गतः ॥
046a	तथा तु डिबिकं श्रुत्वा हंसः परपुरञ्जयः ।
046c	प्रपेदे यमुनामेव सोपि तस्यां न्यमज्जत ॥
047a	तौ स राजा जराजन्धः श्रुत्वा च निधनं गतौ ।
047c	पुरं शून्येन मनसा प्रययौ भरतर्षभ ॥
048a	ततो वयममित्रघ्न तस्मिन्प्रतिगते नृपे ।
048c	पुनरानन्दिनः सर्वे मधुरायां वसामहे ॥
049a	यदा त्वभ्येत्य पितरं सा वै राजीवलोचना ।
049c	कंसभार्या जरासन्धं दुहिता मागधं नृपम् ।
049e	चोदयत्येव राजेन्द्र पतिव्यसनदुःखिता ॥
050a	पतिघ्नं मे जहीत्येवं पुनः पुनररिन्दम ।
050c	ततो वयं महाराज तं मन्त्रं पूर्वमन्त्रितम् ॥
051a	संस्मरन्तो विमनसो व्यपयाता नराधिप ।
051c	पृथक्त्वेन महाराज सङ्क्षिप्य महतीं श्रियम् ॥
052a	पलायामो भयात्तस्य ससुतज्ञातिबान्धवाः ।
052c	इति सञ्चिन्त्य सर्वे स्म प्रतीचीं दिशमाश्रिताः ॥
053a	कुशस्थलीं पुरीं रम्यां रैवतेनोपशोभिताम् ।
053c	ततो निवेशं तस्यां च कृतवन्तो वयं नृप ॥
054a	तथैव दुर्गसंस्कारं देवैरपि दुरासदम् ।
054c	स्त्रियोऽपि यस्यां युध्येयुः किमु वृष्णिमहारथाः ॥
055a	तस्यां वयममित्रघ्न निवसामोऽकुतोभयाः ।
055c	आलोच्य गिरिमुख्यं तं मागधं तीर्णमेव च ॥
056a	माधवाः कुरुशार्दूल परां मुदमवाप्नुवन् ।
056c	एवं वयं जरासन्धादभितः कृतकिल्बिषाः ॥
057a	सामर्थ्यवन्तः सम्बन्धाद्गोमन्तं समुपाश्रिताः ।
057c	त्रियोजनायतं सद्म त्रिस्कन्धं योजनावधि ॥
058a	योजनान्ते शतद्वारं वीरविक्रमतोरणम् ।
058c	अष्टादशावरैर्नद्धं क्षत्रियैर्युद्धदुर्मदैः ॥
059a	अष्टादश सहस्राणि भ्रातॄणां सन्ति नः कले ।
059c	आहुकस्य शतं पुत्रा एकैकस्त्रिदशावरः ॥
060a	चारुदेष्णः सह भ्रात्रा चक्रदेवोऽथ सात्यकिः ।
060c	अहं च रौहिणेयश्च साम्बः प्रद्युम्न एव च ॥
061a	एवमेते रथाः सप्त राजन्नन्यान्निबोध मे ।
061c	कृतवर्मा ह्यनाधृष्टिः समीकः समितिञ्जयः ॥
062a	कङ्कः शङ्कुश्च कुन्तिश्च सप्तैते वै महारथाः ।
062c	`प्रद्युम्नश्चानिरुद्धश्च भानुरक्रूरसारणौ ॥
063a	निशठश्च गदश्चैव सप्त चैते महारथाः ।
063c	विक्रमो झिल्लिबभ्रू च उद्धवोऽथ विदूरथः ॥
064a	वसुदेवोग्रसेनौ च सप्तैते मन्त्रिपुङ्गवाः ।
064c	प्रसेनजिच्च यमलो राजराजगुणान्वितः ॥
065a	स्यमन्तको मणिर्यस्य रुक्मं निस्रुवते बहु ।
065c	पुत्रौ चान्धकभोजस्य वृद्धो राजा च ते दश ॥
066a	वज्रसंहनना वीरा वीर्यवन्तो महाबलाः ।
066c	स्मरन्तो मध्यमं देशं वृष्णिवीरा गतज्वराः ॥
067a	पाण्डवैश्चापि सततं नाथवन्तो वयं नृप ।
067c	सर्वसम्पद्गुणैः सिद्धे तस्मिन्नेवं व्यवस्थिते ॥
068a	क्षत्रे सम्राजमात्मानं कर्तुमर्हसि भारत ।
068c	दुर्योधनं शान्तनवं द्रोणं द्रौणायनिं कृपम् ॥
069a	कर्णं च शिशुपालं च रुक्मिणं च धनुर्धरम् ।
069c	एकलव्यं द्रुमं श्वेतं शैब्यं शकुनिमेव च ॥
070a	एतानजित्वा सङ्ग्रामे कथं शक्नोषि तं क्रतुम् ।
070c	तथैते गौरवेणैव न योत्स्यन्ति नराधिपाः ॥
071a	एकस्तत्र बलोन्मत्तः कर्णो वैकर्तनो वृषा ।
071c	योत्स्यते स परामर्षी दिव्यास्त्रबलगर्वितः' ॥
072a	न तु शक्यं जरासन्धे जीवमाने महाबले
072c	राजसूयस्त्वयाऽवाप्तुमेषा राजन्मतिर्मम ॥
073a	तेन रुद्धा हि राजानः सर्वे जित्वा गिरिव्रजे ।
073c	कन्दरे पर्वतेन्द्रस्य सिंहेनेव महाद्विपाः ॥
074a	स हि राजा जरासन्धो यियक्षुर्वसुधाधिपैः ।`
074c	अभिषिक्तः स राजन्यैः सहस्रैरुत चाष्टभिः' ।
074e	महादेवं महात्मानमुमापतिमरिन्दम ॥
075a	आराध्य तपसोग्रेण निर्जितास्तेन पार्थिवाः ।
075c	प्रतिज्ञायाश्च पारं स गतः पार्थिवसत्तम ॥
076a	स हि निर्जित्य निर्जित्य पार्थिवान्पृतनागतान् ।
076c	पुरमानीय बद्ध्वा च चकार पुरुषव्रजम् ॥
077a	वयं चैव महाराज जरासन्धभयात्तदा ।
077c	मधुरा सम्परित्यज्य गता द्वारवतीं पुरीम् ॥
078a	यदि त्वेनं महाराज यज्ञं प्राप्तुमभीप्ससि ।
078c	यतस्व तेषां मोक्षाय जरासन्धवधाय च ॥
079a	समारम्भो न शक्योऽयमन्यथा कुरुनन्दन ।
079c	राजसूयस्य कार्त्स्न्येन कर्तुं मतिमतां वर ॥
080a	इत्येषा मे मती राजन्यथा वा मन्यसेऽनघ ।
080c	एवं गते ममाचक्ष्व स्वयं निश्चित्य हेतुभिः ॥ 

इति श्रीमन्महाभारते सभापर्वणि मन्त्रपर्वणि चतुर्दशोऽध्यायः ॥ 14 ॥
2-14-4 भुवि ये श्रेणिबद्धा राजानः ये चान्ये क्षत्रियाः तान् इक्ष्वाकुवंशस्य प्रकृतिं प्रजां परिचक्षते ॥ 
2-14-56 माधवाः मधुवंश्याः ॥
