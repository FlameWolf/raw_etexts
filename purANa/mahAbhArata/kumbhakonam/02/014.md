अध्यायः 014
जरासन्धशौर्यकथनादिरूपं श्रीकृष्णवाक्यम् ॥
	
KK0201014001	कृष्ण उवाच 
KK0201014001a	सर्वैर्गुणैर्महाराज राजसूयं त्वमर्हसि ।
KK0201014001c	जानतस्त्वेव ते सर्वं किञ्चिद्वक्ष्यामि भारत ॥
KK0201014002a	जामदग्न्येन रामेण क्षत्रं यदवशेषितम् ।
KK0201014002c	तस्मादवरजं लोके यदिदं क्षत्रसंज्ञितम् ॥
KK0201014003a	कृतोऽयं कलुसङ्कल्पः क्षत्रियैर्वसुधाधिप ।
KK0201014003c	निदेशवाग्भिस्तत्तेह विदितं भरतर्षभ ॥
KK0201014004a	ऐलस्येक्ष्वाकुवंशस्य प्रकृतिं परिचक्षते ।
KK0201014004c	राजानः श्रेणिबद्धाश्च तथाऽन्ये क्षत्रिया भुवि ॥
KK0201014005a	ऐलवंश्याश्च ये राजंस्तथैवेक्ष्वाकवो नृपाः ।
KK0201014005c	तानि चैकशतं विद्धि कुलानि भरतर्षभ ॥
KK0201014006a	ययातेस्त्वेव भोजानां विस्तरो गुणतो महान् ।
KK0201014006c	भजतेऽद्य महाराज विस्तरं सचतुर्दिशम् ॥
KK0201014007a	तेषां तथैव तां लक्ष्मीं सर्वक्षत्रमुपासते ।
KK0201014007c	इदानीमेव वै राजञ्जरासन्धो महीपतिः ॥
KK0201014008a	अभिभूय श्रियं तेषां कुलानामभिषेचितः ।
KK0201014008c	स्थितो मूर्ध्नि नरेन्द्राणामोजसाऽऽक्रम्य सर्वशः ॥
KK0201014009a	सोऽवनीं मध्यमां भुक्त्वा मिथो भेदममन्यत ।
KK0201014009c	प्रभुर्यस्तु परो राजा यस्मिन्नेकवशे जगत् ॥
KK0201014010a	स साम्राज्यं महाराज प्राप्तो भवति योगतः ।
KK0201014010c	तं स राजा जरासन्धं संश्रित्य किल सर्वशः ॥
KK0201014011a	राजन्सेनापतिर्जातः शिशुपालः प्रतापवान् ।
KK0201014011c	तमेव च महाराज शिष्यवत्समुपस्थितः ॥
KK0201014012a	वक्रः करूषाधिपतिर्मायायोधी महाबलः ।
KK0201014012c	अपरौ च महावीर्यौ महात्मानौ समाश्रितौ ॥
KK0201014013a	जरासन्धं महावीर्यं तौ हंसडिम्बिकावुभौ ।
KK0201014013c	वक्रदन्तः करूषस्य करभो मेघवाहनः ।
KK0201014013e	मूर्ध्ना दिव्यं मणिं बिभ्रद्यमद्भुतमणिं विदुः ॥
KK0201014014a	मुरुं च नरकं चैव शास्ति यो यवनाधिपः ।
KK0201014014c	अपर्यन्तबलो राजा प्रतीच्यां वरुणो यथा ॥
KK0201014015a	भगदत्तो महाराज वृद्धस्तव पितुः सखा ।
KK0201014015c	स वाचा प्रणतस्तस्य कर्मणा च विशेषतः ॥
KK0201014016a	स्नेहबद्धश्च मनसा पितृवद्भक्तिमांस्त्वयि ।
KK0201014016c	प्रतीच्यां दक्षिणं चान्तं पृथिव्याः प्रति यो नृपः ॥
KK0201014017a	मातुलो भवतः शूरः पुरुजित्कुन्तिवर्धनः ।
KK0201014017c	स ते सन्नतिमानेकः स्नेहतः शत्रुसूदनः ॥
KK0201014018a	जरासन्धं गतस्त्वेव पुरा यो न मया हतः ।
KK0201014018c	पुरुषोत्तमविज्ञातो योसौ चेदिषु दुर्मतिः ॥
KK0201014019a	आत्मानं प्रतिजानाति लोकेऽस्मिन्पुरुषोत्तमम् ।
KK0201014019c	आदत्ते सततं मोहाद्यः स चिह्नं च मामकम् ॥
KK0201014020a	वङ्गपुण्ड्रकिरातेषु राजा बलसमन्वितः ।
KK0201014020c	पौण्ड्रको वासुदेवेति योसौ लोकेऽभिविश्रुतः ॥
KK0201014021a	चतुर्थभाङ्महाराज भोज इन्द्रसखो बली ।
KK0201014021c	विद्याबलाद्यो व्यजयत्स पाण्ड्यक्रथकैशिकान् ॥
KK0201014022a	भ्राता तस्याकृतिः शूरो जामदग्न्यसमोऽभवत् ।
KK0201014022c	स भक्तो मागधं राजा भीष्मकः परवीरहा ॥
KK0201014023a	प्रियाण्याचरतः प्रह्वान्सदा सम्बन्धिनस्ततः ।
KK0201014023c	भजतो न भजत्यस्मानप्रियेषु व्यवस्थितः ॥
KK0201014024a	न कुलं सबलं राजन्नभ्यजानात्तथाऽऽत्मनः ।
KK0201014024c	पश्यमानो यशो दीप्तं जरासन्धमुपस्थितः ॥
KK0201014025a	उदीच्याश्च तथा भोजाः कुलान्यष्टादश प्रभो ।
KK0201014025c	जरासन्धभयादेव प्रतीचीं दिशमास्थिताः ॥
KK0201014026a	शूरसेना भद्रकारा बोधाः शाल्वाः पटच्चराः ।
KK0201014026c	सुस्थलाश्च सुकुट्टाश्च कुलिन्दाः कुन्तिभिः सह ॥
KK0201014027a	शाल्वायनाश्च राजानः सोदर्यानुचरैः सह ।
KK0201014027c	दक्षिणा ये च पञ्चालाः पूर्वाः कुन्तिषु कोसलाः ॥
KK0201014028a	तथोत्तरां दिशं चापि परित्यज्य भयार्दिताः ।
KK0201014028c	मत्स्याः सन्न्यस्तपादाश्च दक्षिणां दिशमाश्रिताः ॥
KK0201014029a	तथैव सर्वपञ्चाला जरासन्धभयार्दिताः ।
KK0201014029c	स्वराज्यं सम्परित्यज्य विद्रुताः सर्वतोदिशम् ॥
KK0201014030a	` अग्रतो ह्यस्य पाञ्चालास्तत्रानीके महात्मनः ।
KK0201014030c	अनिर्गते सारबले मागधेभ्यो गिरिव्रजात् ॥
KK0201014031a	उग्रसेनसुतः कंसः पुरा निर्जित्य बान्धवान्' ।
KK0201014031c	बार्हद्रथसुते देव्यावुपागच्छद्वृथामतिः ॥
KK0201014032a	अस्तिः प्रास्तिश्च नाम्ना ते सहदेवानुजेऽबले ।
KK0201014032c	बलेन तेन स्वज्ञातीनभिभूय वृथामतिः ॥
KK0201014033a	श्रैष्ठ्यं प्राप्तः स तस्यासीदतीवापनयो महान् ।
KK0201014033c	भोजराजन्यवृद्धैश्च पीड्यमानैर्दुरात्मना ॥
KK0201014034a	ज्ञातित्राणमभीप्सद्भिरस्मत्सम्भावना कृता ।
KK0201014034c	दत्वाऽऽक्रूराय सुतनुं तामाहुकसुतां तदा ॥
KK0201014035a	सङ्कर्षणद्वितीयेन ज्ञातिकार्यं मया कृतम् ।
KK0201014035c	हतौ कंससुनामानौ मया रामेण चाप्युत ॥
KK0201014036a	`हत्वा कंसं तथैवादौ जरासन्धस्य बिभ्यतः ।
KK0201014036c	मया रामेण चान्यत्र ज्ञातयः परिपालितः' ॥
KK0201014037a	भये तु समतिक्रान्ते जरासन्धे समुद्यते ।
KK0201014037c	मन्त्रोऽयं मन्त्रितो राजन्कुलैरष्टादशावरैः ॥
KK0201014038a	अनारमन्तो निघ्नन्तो महास्त्रैः शत्रुघातिभिः ।
KK0201014038c	न हन्यामो वयं तस्य त्रिभिर्वर्षशतैर्बलम् ॥
KK0201014039a	तस्य ह्यमरसङ्काशौ बलेन बलिनां वरौ ।
KK0201014039c	नामभ्यां हंसडिबिकावशस्त्रनिधनावुभौ ॥
KK0201014040a	तावुभौ सहितौ वीरौ जरासन्धश्च वीर्यवान् ।
KK0201014040c	त्रयस्त्रयाणां लोकानां पर्याप्ता इति मे मतिः ॥
KK0201014041a	न हि केवलमस्माकं यावन्तोऽन्ये च पार्थिवाः ।
KK0201014041c	तथैव तेषामासीच्च बुद्धिर्बुद्धिमतां वर ॥
KK0201014042a	`अष्टादश मया तस्य सङ्ग्रामा रोमहर्षणाः ।
KK0201014042c	दत्ता न च हतो राजञ्जरासन्धो महाबलः' ॥
KK0201014043a	अथ हंस इति ख्यातः कश्चिदासीन्महान्नृपः ।
KK0201014043c	रामेण स हतस्तत्र सङ्ग्रामेऽष्टादशावरे ॥
KK0201014044a	हतो हंस इति प्रोक्तमथ केनापि भारत ।
KK0201014044c	तच्छ्रुत्वा डिबिको राजन्यमुनाम्भस्यमज्जत ॥
KK0201014045a	विना हंसेन लोकेऽस्मिन्नाहं जीवितुमुत्सहे ।
KK0201014045c	इत्येतां मतिमास्थाय डिबिको निधनं गतः ॥
KK0201014046a	तथा तु डिबिकं श्रुत्वा हंसः परपुरञ्जयः ।
KK0201014046c	प्रपेदे यमुनामेव सोपि तस्यां न्यमज्जत ॥
KK0201014047a	तौ स राजा जराजन्धः श्रुत्वा च निधनं गतौ ।
KK0201014047c	पुरं शून्येन मनसा प्रययौ भरतर्षभ ॥
KK0201014048a	ततो वयममित्रघ्न तस्मिन्प्रतिगते नृपे ।
KK0201014048c	पुनरानन्दिनः सर्वे मधुरायां वसामहे ॥
KK0201014049a	यदा त्वभ्येत्य पितरं सा वै राजीवलोचना ।
KK0201014049c	कंसभार्या जरासन्धं दुहिता मागधं नृपम् ।
KK0201014049e	चोदयत्येव राजेन्द्र पतिव्यसनदुःखिता ॥
KK0201014050a	पतिघ्नं मे जहीत्येवं पुनः पुनररिन्दम ।
KK0201014050c	ततो वयं महाराज तं मन्त्रं पूर्वमन्त्रितम् ॥
KK0201014051a	संस्मरन्तो विमनसो व्यपयाता नराधिप ।
KK0201014051c	पृथक्त्वेन महाराज सङ्क्षिप्य महतीं श्रियम् ॥
KK0201014052a	पलायामो भयात्तस्य ससुतज्ञातिबान्धवाः ।
KK0201014052c	इति सञ्चिन्त्य सर्वे स्म प्रतीचीं दिशमाश्रिताः ॥
KK0201014053a	कुशस्थलीं पुरीं रम्यां रैवतेनोपशोभिताम् ।
KK0201014053c	ततो निवेशं तस्यां च कृतवन्तो वयं नृप ॥
KK0201014054a	तथैव दुर्गसंस्कारं देवैरपि दुरासदम् ।
KK0201014054c	स्त्रियोऽपि यस्यां युध्येयुः किमु वृष्णिमहारथाः ॥
KK0201014055a	तस्यां वयममित्रघ्न निवसामोऽकुतोभयाः ।
KK0201014055c	आलोच्य गिरिमुख्यं तं मागधं तीर्णमेव च ॥
KK0201014056a	माधवाः कुरुशार्दूल परां मुदमवाप्नुवन् ।
KK0201014056c	एवं वयं जरासन्धादभितः कृतकिल्बिषाः ॥
KK0201014057a	सामर्थ्यवन्तः सम्बन्धाद्गोमन्तं समुपाश्रिताः ।
KK0201014057c	त्रियोजनायतं सद्म त्रिस्कन्धं योजनावधि ॥
KK0201014058a	योजनान्ते शतद्वारं वीरविक्रमतोरणम् ।
KK0201014058c	अष्टादशावरैर्नद्धं क्षत्रियैर्युद्धदुर्मदैः ॥
KK0201014059a	अष्टादश सहस्राणि भ्रातॄणां सन्ति नः कले ।
KK0201014059c	आहुकस्य शतं पुत्रा एकैकस्त्रिदशावरः ॥
KK0201014060a	चारुदेष्णः सह भ्रात्रा चक्रदेवोऽथ सात्यकिः ।
KK0201014060c	अहं च रौहिणेयश्च साम्बः प्रद्युम्न एव च ॥
KK0201014061a	एवमेते रथाः सप्त राजन्नन्यान्निबोध मे ।
KK0201014061c	कृतवर्मा ह्यनाधृष्टिः समीकः समितिञ्जयः ॥
KK0201014062a	कङ्कः शङ्कुश्च कुन्तिश्च सप्तैते वै महारथाः ।
KK0201014062c	`प्रद्युम्नश्चानिरुद्धश्च भानुरक्रूरसारणौ ॥
KK0201014063a	निशठश्च गदश्चैव सप्त चैते महारथाः ।
KK0201014063c	विक्रमो झिल्लिबभ्रू च उद्धवोऽथ विदूरथः ॥
KK0201014064a	वसुदेवोग्रसेनौ च सप्तैते मन्त्रिपुङ्गवाः ।
KK0201014064c	प्रसेनजिच्च यमलो राजराजगुणान्वितः ॥
KK0201014065a	स्यमन्तको मणिर्यस्य रुक्मं निस्रुवते बहु ।
KK0201014065c	पुत्रौ चान्धकभोजस्य वृद्धो राजा च ते दश ॥
KK0201014066a	वज्रसंहनना वीरा वीर्यवन्तो महाबलाः ।
KK0201014066c	स्मरन्तो मध्यमं देशं वृष्णिवीरा गतज्वराः ॥
KK0201014067a	पाण्डवैश्चापि सततं नाथवन्तो वयं नृप ।
KK0201014067c	सर्वसम्पद्गुणैः सिद्धे तस्मिन्नेवं व्यवस्थिते ॥
KK0201014068a	क्षत्रे सम्राजमात्मानं कर्तुमर्हसि भारत ।
KK0201014068c	दुर्योधनं शान्तनवं द्रोणं द्रौणायनिं कृपम् ॥
KK0201014069a	कर्णं च शिशुपालं च रुक्मिणं च धनुर्धरम् ।
KK0201014069c	एकलव्यं द्रुमं श्वेतं शैब्यं शकुनिमेव च ॥
KK0201014070a	एतानजित्वा सङ्ग्रामे कथं शक्नोषि तं क्रतुम् ।
KK0201014070c	तथैते गौरवेणैव न योत्स्यन्ति नराधिपाः ॥
KK0201014071a	एकस्तत्र बलोन्मत्तः कर्णो वैकर्तनो वृषा ।
KK0201014071c	योत्स्यते स परामर्षी दिव्यास्त्रबलगर्वितः' ॥
KK0201014072a	न तु शक्यं जरासन्धे जीवमाने महाबले
KK0201014072c	राजसूयस्त्वयाऽवाप्तुमेषा राजन्मतिर्मम ॥
KK0201014073a	तेन रुद्धा हि राजानः सर्वे जित्वा गिरिव्रजे ।
KK0201014073c	कन्दरे पर्वतेन्द्रस्य सिंहेनेव महाद्विपाः ॥
KK0201014074a	स हि राजा जरासन्धो यियक्षुर्वसुधाधिपैः ।`
KK0201014074c	अभिषिक्तः स राजन्यैः सहस्रैरुत चाष्टभिः' ।
KK0201014074e	महादेवं महात्मानमुमापतिमरिन्दम ॥
KK0201014075a	आराध्य तपसोग्रेण निर्जितास्तेन पार्थिवाः ।
KK0201014075c	प्रतिज्ञायाश्च पारं स गतः पार्थिवसत्तम ॥
KK0201014076a	स हि निर्जित्य निर्जित्य पार्थिवान्पृतनागतान् ।
KK0201014076c	पुरमानीय बद्ध्वा च चकार पुरुषव्रजम् ॥
KK0201014077a	वयं चैव महाराज जरासन्धभयात्तदा ।
KK0201014077c	मधुरा सम्परित्यज्य गता द्वारवतीं पुरीम् ॥
KK0201014078a	यदि त्वेनं महाराज यज्ञं प्राप्तुमभीप्ससि ।
KK0201014078c	यतस्व तेषां मोक्षाय जरासन्धवधाय च ॥
KK0201014079a	समारम्भो न शक्योऽयमन्यथा कुरुनन्दन ।
KK0201014079c	राजसूयस्य कार्त्स्न्येन कर्तुं मतिमतां वर ॥
KK0201014080a	इत्येषा मे मती राजन्यथा वा मन्यसेऽनघ ।
KK0201014080c	एवं गते ममाचक्ष्व स्वयं निश्चित्य हेतुभिः ॥ 

इति श्रीमन्महाभारते सभापर्वणि मन्त्रपर्वणि चतुर्दशोऽध्यायः ॥ 14 ॥
2-14-4 भुवि ये श्रेणिबद्धा राजानः ये चान्ये क्षत्रियाः तान् इक्ष्वाकुवंशस्य प्रकृतिं प्रजां परिचक्षते ॥ 
2-14-56 माधवाः मधुवंश्याः ॥
