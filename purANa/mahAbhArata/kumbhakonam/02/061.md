अध्यायः 061

भीष्मेण नरकबाणासुरप्रमुखदुष्टनिग्रहादिरूपातीतानागतकृष्णचरित्रनिरूपणम् ॥ 1 ॥ ।

001	भीष्म उवाच ॥
001a	सूदिता द्वारपालाश्च निशुम्भनरकौ हतौ ।
001c	कृतक्षेमः पुनः पन्थाः पुरं प्राग्ज्योतिषं प्रति ॥
002a	शौरिणा पृथिवीपालास्त्रासिता भरतर्षभ ।
002c	धनुषश्च प्रणादेन पाञ्चजन्यस्वनेन च ॥
003a	मेघप्रख्यैरनेकैश्च दाक्षिणात्याभिसंवृतम् ।
003c	रुक्मिणं त्रासयामास केशवो भरतर्षभ ॥
004a	ततः पर्जन्यघोषेण रथेनादित्यवर्चसा ।
004c	उवाह महिषीं भोज्यामेष चक्रगदाधरः ॥
005a	जारूथ्य आहृतक्रोधः शिशुपालश्च निर्जितः ।
005c	वक्रश्च स हतः सङ्ख्ये शतधन्वा च क्षत्रियः ॥
006a	इन्द्रद्युम्नो हतः कोपाद्यवनश्च कशेरुकः ।
006c	हतः सौभपतिश्चैव साल्वश्च कृतधन्वना ॥
007a	पर्वतानां सहस्रं च चक्रेण पुरुषोत्तमः ।
007c	विभज्य पुण्डरीकाक्षो द्युमत्सेनमपोथयत् ॥
008a	महेन्द्रशिखरे चैव निमेषान्तरचारिणौ ।
008c	जग्राह भरतश्रेष्ठ वानरावभितश्चरौ ॥
009a	इरावत्यां महाभोजो वह्निसूर्यसमो बले ।
009c	गोपतिस्तालकेतुश्च निहतौ शार्ङ्गधन्वना ॥
010a	अक्षप्रपत्तने राजन्नवहेलनतत्परौ ।
010c	उभौ तावपि कृष्णेन स्वराष्ट्रे विनिपातितौ ॥
011a	दग्धा वाराणसी तात केशवेन महात्मना ।
011c	पाण्ड्यं पौण्ड्रं च मात्स्यं च कलिङ्गं च जनार्दनः ॥
012ac	जघान सहितान्सर्वानङ्गराजं च माधवः ॥
013a	एष चैव शतं हत्वा रथेन क्षत्रपुङ्गवान् ।
013c	गान्धारीमवहत्कृष्णो महिषीं यादवर्षभः ॥
014a	अथ गाण्डीवधन्वानं क्रीडार्थं मधुसूदनः ।
014c	जिगाय भरतश्रेष्ठ कुन्त्याश्च प्रमुखे विभुः ॥
015a	द्रौणिं कृपं च कर्णं च भीमसेनं सुयोधनम् ।
015c	युद्धाय सहितान्त्राजञ्जिगाय भरतर्षभ ॥
016a	बभ्रोश्च प्रियमन्विच्छन्नेष चक्रगदाधरः ।
016c	वेणुदारिवृतां भार्यां प्रममाथ युधिष्ठिर ॥
017a	पर्याप्तां पृथिवीं सर्वां साश्वां सरथकुञ्जराम् ।
017c	वेणुदारिवशे युक्तां जिगाय मधुसूदनः ॥
018a	अवाप्य तपसा वीर्यं बलमोजश्च भारत ।
018c	त्रासिताः सगणाः सर्वे बाणेन विबुधाधिपाः ॥
019a	वज्राशनिगदाबाणैस्ताडयद्भिरनेकशः ।
019c	तस्य नासीद्रणे मृत्युर्देवैरपि सवासवैः ॥
020a	सोऽभिभूतश्च कृष्णेन न हतश्च महात्मना ।
020c	छित्वा बाहुसहस्रं तु गोविन्देन महात्मना ॥
021a	एषोऽपीडन्महाबाहुः कंसं च मधुसूदनः ।
021c	अवाप्तं तपसा वीर्यं बलमोजश्च भारत ।
021e	कैटभं चातिलोमानि निजघान जनार्दनः ॥
022a	जम्बुमैरावतं चैव विरूपं च महायशाः । 
022c	जघान भरतश्रेष्ठ शम्बरं चारिमर्दनम् ॥
023a	एष भोगवतीं गत्वा वासुकिं भरतर्षभ ।
023c	निर्जित्य पुण्डरीकाक्षो रौक्मिणेयममोचयत् ॥
024a	एवं बहूनि कर्माणि शिशुरेव जनार्दनः ।
024c	कृतवान्पुण्डरीकाक्षः सङ्कर्षणसहायवान् ॥
025a	एवमेषोऽसुराणां च सुराणामपि सर्वशः ।
025c	भयाभयकरः कृष्णः सर्वलोकेश्वरः प्रभुः ॥
026a	एवमेव महाबाहुः शास्ता सर्वदुरात्मनाम् ।
026c	कृत्वा देवार्थममितं स्वस्थानं प्राप्स्यते पुनः ॥
027a	एष भोगवतीं पुण्यां रविकान्तिं महायशाः ।
027c	द्वारकामात्मसात्कृत्वा सागरं प्लावयिष्यति ॥
028a	सुरासुरमनुष्येषु नाभून्न भविता क्वचित् ।
028c	यस्तामध्यवसद्राजा नान्यत्र मधुसूदनात् ॥
029a	भ्राजमानास्तु वै सर्वे वृष्ण्यन्धकमहारथाः ।
029c	तेजिष्ठं प्रतिपत्स्यन्ते नाकपृष्टं गतासवः ॥
030a	एवमेव दशार्हाणां विधाय विधिना विधिम् ।
030c	विष्णुर्नारायणः साक्षात्स्वस्थानं प्राप्स्यते ध्रुवम् ॥
031a	अप्रमेयोऽनियोज्यश्च यत्र कामगमो वशी । 
031c	मोदते भगवान्प्रीतो वालः क्रीडनकैरिव ॥
032a	नैष गर्भत्वमापेदे न योन्यामावसत्प्रभुः ।
032c	आत्मनस्तेजसा कृष्णः सर्वेषां कुरुते गतिम् ॥
033a	यथा बुद्बुद उत्थाय तत्रैव प्रविलीयते ।
033c	चराचराणि भूतानि तथा नारायणे सदा ॥
034a	न प्रमातुं महाबाहुः शक्यो भारत केशवः ।
034c	परं हि परतस्तस्माद्विश्वरूपान्न विद्यते ॥ ॥

इति श्रीमन्महाभारते सभापर्वणि अर्घाहरणपर्वणि एकषष्टितमोऽध्यायः ॥ 61 ॥
