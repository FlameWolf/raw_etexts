अध्यायः 061

भीष्मेण नरकबाणासुरप्रमुखदुष्टनिग्रहादिरूपातीतानागतकृष्णचरित्रनिरूपणम् ॥ 1 ॥ ।

KK0205061001	भीष्म उवाच ॥
KK0205061001a	सूदिता द्वारपालाश्च निशुम्भनरकौ हतौ ।
KK0205061001c	कृतक्षेमः पुनः पन्थाः पुरं प्राग्ज्योतिषं प्रति ॥
KK0205061002a	शौरिणा पृथिवीपालास्त्रासिता भरतर्षभ ।
KK0205061002c	धनुषश्च प्रणादेन पाञ्चजन्यस्वनेन च ॥
KK0205061003a	मेघप्रख्यैरनेकैश्च दाक्षिणात्याभिसंवृतम् ।
KK0205061003c	रुक्मिणं त्रासयामास केशवो भरतर्षभ ॥
KK0205061004a	ततः पर्जन्यघोषेण रथेनादित्यवर्चसा ।
KK0205061004c	उवाह महिषीं भोज्यामेष चक्रगदाधरः ॥
KK0205061005a	जारूथ्य आहृतक्रोधः शिशुपालश्च निर्जितः ।
KK0205061005c	वक्रश्च स हतः सङ्ख्ये शतधन्वा च क्षत्रियः ॥
KK0205061006a	इन्द्रद्युम्नो हतः कोपाद्यवनश्च कशेरुकः ।
KK0205061006c	हतः सौभपतिश्चैव साल्वश्च कृतधन्वना ॥
KK0205061007a	पर्वतानां सहस्रं च चक्रेण पुरुषोत्तमः ।
KK0205061007c	विभज्य पुण्डरीकाक्षो द्युमत्सेनमपोथयत् ॥
KK0205061008a	महेन्द्रशिखरे चैव निमेषान्तरचारिणौ ।
KK0205061008c	जग्राह भरतश्रेष्ठ वानरावभितश्चरौ ॥
KK0205061009a	इरावत्यां महाभोजो वह्निसूर्यसमो बले ।
KK0205061009c	गोपतिस्तालकेतुश्च निहतौ शार्ङ्गधन्वना ॥
KK0205061010a	अक्षप्रपत्तने राजन्नवहेलनतत्परौ ।
KK0205061010c	उभौ तावपि कृष्णेन स्वराष्ट्रे विनिपातितौ ॥
KK0205061011a	दग्धा वाराणसी तात केशवेन महात्मना ।
KK0205061011c	पाण्ड्यं पौण्ड्रं च मात्स्यं च कलिङ्गं च जनार्दनः ॥
KK0205061012ac	जघान सहितान्सर्वानङ्गराजं च माधवः ॥
KK0205061013a	एष चैव शतं हत्वा रथेन क्षत्रपुङ्गवान् ।
KK0205061013c	गान्धारीमवहत्कृष्णो महिषीं यादवर्षभः ॥
KK0205061014a	अथ गाण्डीवधन्वानं क्रीडार्थं मधुसूदनः ।
KK0205061014c	जिगाय भरतश्रेष्ठ कुन्त्याश्च प्रमुखे विभुः ॥
KK0205061015a	द्रौणिं कृपं च कर्णं च भीमसेनं सुयोधनम् ।
KK0205061015c	युद्धाय सहितान्त्राजञ्जिगाय भरतर्षभ ॥
KK0205061016a	बभ्रोश्च प्रियमन्विच्छन्नेष चक्रगदाधरः ।
KK0205061016c	वेणुदारिवृतां भार्यां प्रममाथ युधिष्ठिर ॥
KK0205061017a	पर्याप्तां पृथिवीं सर्वां साश्वां सरथकुञ्जराम् ।
KK0205061017c	वेणुदारिवशे युक्तां जिगाय मधुसूदनः ॥
KK0205061018a	अवाप्य तपसा वीर्यं बलमोजश्च भारत ।
KK0205061018c	त्रासिताः सगणाः सर्वे बाणेन विबुधाधिपाः ॥
KK0205061019a	वज्राशनिगदाबाणैस्ताडयद्भिरनेकशः ।
KK0205061019c	तस्य नासीद्रणे मृत्युर्देवैरपि सवासवैः ॥
KK0205061020a	सोऽभिभूतश्च कृष्णेन न हतश्च महात्मना ।
KK0205061020c	छित्वा बाहुसहस्रं तु गोविन्देन महात्मना ॥
KK0205061021a	एषोऽपीडन्महाबाहुः कंसं च मधुसूदनः ।
KK0205061021c	अवाप्तं तपसा वीर्यं बलमोजश्च भारत ।
KK0205061021e	कैटभं चातिलोमानि निजघान जनार्दनः ॥
KK0205061022a	जम्बुमैरावतं चैव विरूपं च महायशाः । 
KK0205061022c	जघान भरतश्रेष्ठ शम्बरं चारिमर्दनम् ॥
KK0205061023a	एष भोगवतीं गत्वा वासुकिं भरतर्षभ ।
KK0205061023c	निर्जित्य पुण्डरीकाक्षो रौक्मिणेयममोचयत् ॥
KK0205061024a	एवं बहूनि कर्माणि शिशुरेव जनार्दनः ।
KK0205061024c	कृतवान्पुण्डरीकाक्षः सङ्कर्षणसहायवान् ॥
KK0205061025a	एवमेषोऽसुराणां च सुराणामपि सर्वशः ।
KK0205061025c	भयाभयकरः कृष्णः सर्वलोकेश्वरः प्रभुः ॥
KK0205061026a	एवमेव महाबाहुः शास्ता सर्वदुरात्मनाम् ।
KK0205061026c	कृत्वा देवार्थममितं स्वस्थानं प्राप्स्यते पुनः ॥
KK0205061027a	एष भोगवतीं पुण्यां रविकान्तिं महायशाः ।
KK0205061027c	द्वारकामात्मसात्कृत्वा सागरं प्लावयिष्यति ॥
KK0205061028a	सुरासुरमनुष्येषु नाभून्न भविता क्वचित् ।
KK0205061028c	यस्तामध्यवसद्राजा नान्यत्र मधुसूदनात् ॥
KK0205061029a	भ्राजमानास्तु वै सर्वे वृष्ण्यन्धकमहारथाः ।
KK0205061029c	तेजिष्ठं प्रतिपत्स्यन्ते नाकपृष्टं गतासवः ॥
KK0205061030a	एवमेव दशार्हाणां विधाय विधिना विधिम् ।
KK0205061030c	विष्णुर्नारायणः साक्षात्स्वस्थानं प्राप्स्यते ध्रुवम् ॥
KK0205061031a	अप्रमेयोऽनियोज्यश्च यत्र कामगमो वशी । 
KK0205061031c	मोदते भगवान्प्रीतो वालः क्रीडनकैरिव ॥
KK0205061032a	नैष गर्भत्वमापेदे न योन्यामावसत्प्रभुः ।
KK0205061032c	आत्मनस्तेजसा कृष्णः सर्वेषां कुरुते गतिम् ॥
KK0205061033a	यथा बुद्बुद उत्थाय तत्रैव प्रविलीयते ।
KK0205061033c	चराचराणि भूतानि तथा नारायणे सदा ॥
KK0205061034a	न प्रमातुं महाबाहुः शक्यो भारत केशवः ।
KK0205061034c	परं हि परतस्तस्माद्विश्वरूपान्न विद्यते ॥ ॥

इति श्रीमन्महाभारते सभापर्वणि अर्घाहरणपर्वणि एकषष्टितमोऽध्यायः ॥ 61 ॥
