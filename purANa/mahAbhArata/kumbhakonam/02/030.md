अध्यायः 030

भीमेन प्राचीदिग्विजये पाञ्चालदेशगमनम् ॥

KK0203030001	वैशम्पायन उवाच 
KK0203030001a	एतस्मिन्नेव काले तु भीमसेनोऽपि वीर्यवान् ।
KK0203030001c	धर्मराजमनुज्ञाप्य ययौ प्राचीं दिशं प्रति ॥ 
KK0203030002a	महता बलचक्रेण परराष्ट्रावमर्दिना ।
KK0203030002c	हस्त्यश्वरथपूर्णेन दंशितेन प्रतापवान् ।
KK0203030003a	वृतो भरतशार्दूलो द्विषच्छोकविवर्धनः ।
KK0203030003c	स गत्वा नरशार्दूलः पञ्चालानां पुरं महत् ॥
KK0203030004a	पञ्चालान्विविधोपायैः सान्त्वयामास पाण्डवः ।
KK0203030004c	`किञ्चित्करं समादाय विदेहानां पुरं ययौ' ॥
KK0203030004e	ततः स गण्डकाञ्शूरो विदेहान्भरतर्षभः ॥
KK0203030005a	विजित्याल्पेन कालेन दशार्णानजयत्प्रभुः ।
KK0203030005c	तत्र दाशार्णको राजा सुधर्मा रोमहर्षणम् ।
KK0203030005e	कृतवान्भीमसेनेन महद्युद्धं निरायुधम् ।
KK0203030006a	भीमसेनस्तु तद्दृष्ट्वा तस्य कर्म महात्मनः ।
KK0203030006c	अधिसेनापतिं चक्रे सुधर्माणं महाबलम् ॥
KK0203030007a	ततः प्राचीं दिशं भीमो ययौ भीमपराक्रमः ।
KK0203030007c	सैन्येन महता राजन्कम्पयन्निव मेदिनीम् ॥
KK0203030008a	सोऽश्वमेधेश्वरं राजन्रोचमानं सहानुगम् ।
KK0203030008c	जिगाय समरे वीरो बलेन बलिनां वरः ॥
KK0203030009a	स तं निर्जित्य कौन्तेयो नातितीव्रेण कर्मणा ।
KK0203030009c	पूर्वदेशं महावीर्यो विजिग्ये कुरुनन्दनः ॥
KK0203030010a	ततो दक्षिणमागम्य पुलिन्दनगरं महत् ।
KK0203030010c	सुकुमारं वशे चक्रे सुमित्रं च नराधिपम् ॥
KK0203030011a	ततस्तु धर्मराजस्य शासनाद्भरतर्षभः ।
KK0203030011c	शिशुपालं महावीर्यमभ्यगाज्जनमेजय ॥
KK0203030012a	चेदिराजोऽपि तच्छ्रुत्वा पाण्डवस्य चिकीर्षितम् ।
KK0203030012c	उपनिष्क्रम्य नगरात्प्रत्यगृह्णात्परन्तप ॥
KK0203030013a	तौ समेत्य महाराज कुरुचेदिवृषौ तदा ।
KK0203030013c	उभयोरात्मकुलयोः कौशलं पर्यपृच्छताम् ॥
KK0203030014a	ततो निवेद्य तद्राष्ट्रं चेदिराजो विशाम्पते ।
KK0203030014c	उवाच भीमं प्रहसन्किमिदं कुरुषेऽनघ ।
KK0203030015a	तस्य भीमस्तदाचख्यौ धर्मराजचिकीर्षितम् ।
KK0203030015c	स च तं प्रतिगृह्यैव तथा चक्रे नराधिपः ॥
KK0203030016a	ततो भीमस्तत्र राजन्नुषित्वा त्रिदशाः क्षपाः ।
KK0203030016c	सत्कृतः शिशुपालेन ययौ सबलवाहनः ॥ 

इति श्रीमन्महाभारते सभापर्वणि दिग्विजयपर्वणि त्रिंशोऽध्यायः ॥ 30 ॥
