अध्यायः 077

जनमेजयेन विस्तरेण द्यूतवृत्तान्तकथनप्रार्थनम् ॥ 1 ॥ धृतराष्ट्रेण दुर्योधनम्प्रति द्यूतनिषेधनम् ॥ 2 ॥ दुर्योधनेन धृतराष्ट्रम्प्रति भीमादिकृतस्वापहसनादिकथनम् ॥ 3 ॥

KK0207077001	जनमेजय उवाच ॥
KK0207077001a	कथं समभवद्द्यूतं भ्रातॄणां तन्महात्ययम् ।
KK0207077001c	यत्र तद्व्यसनं प्राप्तं पाण्डवैर्मे पितामहैः ॥
KK0207077002a	के च तत्र समास्तारा राजानो ब्रह्मवित्तम ।
KK0207077002c	के चैनमन्वमोदन्त के चैनं प्रत्यषेधयन् ॥
KK0207077003a	विस्तरेणैतदिच्छामि कथ्यमानं त्वया द्विज ।
KK0207077003c	मूलं ह्येतद्विनाशस्य पृथिव्या द्विजसत्तम ॥
KK0207077004	सौतिरुवाच ।
KK0207077004a	एवमुक्तस्ततो राज्ञा व्यासशिष्यः प्रतापवान् ।
KK0207077004c	आचचक्षेऽथ यद्वृत्तं तत्सर्वं वेदतत्त्वविद् ॥
KK0207077005	वैशम्पायन उवाच ॥
KK0207077005a	शृणु मे विस्तरेणेमां कथां भारतसत्तम ।
KK0207077005c	भूय एव महाराज यदि ते श्रवणे मतिः ॥
KK0207077006a	विदुरस्य मतिं ज्ञात्वा धृतराष्ट्रोऽम्बिकासुतः ।
KK0207077006c	दुर्योधनमिदं वाक्यमुवाच विजने पुनः ॥
KK0207077007a	अलं द्यूतेन गान्धारे विदुरो न प्रशंसति ।
KK0207077007c	न ह्यसौ सुमहाबुद्धिरहितं नो वदिष्यति ॥
KK0207077008a	हितं हि परमं मन्ये विदुरो यत्प्रभाषते ।
KK0207077008c	क्रियतां पुत्र तत्सर्वमेतन्मन्ये हितं तव ॥
KK0207077009a	देवर्षिर्वासवागुरुर्देवराजाय धीमते ।
KK0207077009c	यत्प्राह शास्त्रं भगवान्बृहस्पतिरुदारधीः ।
KK0207077009e	तद्वेद विदुरः सर्वं सरहस्यं महाकविः ॥
KK0207077010a	स्थितस्तु वचने तस्य सदाऽहमपि पुत्रक ।
KK0207077010c	विदुरो वापि मेधावी कुरूणां प्रवरो मतः ॥
KK0207077011a	उद्धवो वा महाबुद्धिर्वृष्णीनामर्चितो नृप ।
KK0207077011c	तदलं पुत्र द्यूतेन द्यूते भेदो हि दृश्यते ॥
KK0207077012ac	भेदे विनाशो राज्यस्य तत्पुत्र परिवर्जय ॥
KK0207077013a	पित्रा मात्रा च पुत्रस्य यद्वै कार्यं परं स्मृतम् ।
KK0207077013c	प्राप्तस्त्वमसि तन्नाम पितृपैतामहं पदम् ॥
KK0207077014a	अधीतवान्कृती शास्त्रे लालितः सततं गृहे ।
KK0207077014c	भ्रातृज्येष्ठः स्थितो राज्ये विन्दसे किं न शोभनम् ॥
KK0207077015a	पृथग्जनैरलभ्यं यद्भोजनाच्छादनं परम् ।
KK0207077015c	तत्प्राप्तोसि महाबाहो कस्माच्छोचसि पुत्रक ॥
KK0207077016a	स्फीतं राष्ट्रं महाबाहो पितृपैतामहं महत् ।
KK0207077016c	नित्यमाज्ञापयन्भासि दिवि देवेश्वरो यथा ॥
KK0207077017a	`यादृशं च तवैश्वर्यं तदन्येषां सुदुर्लभम् ।
KK0207077017c	ये चोपभोगास्ते राजन्मया ते परिकीर्तिताः' ॥
KK0207077018a	तस्य ते विदितप्रज्ञ शोकमूलमिदं कथम् ।
KK0207077018c	समुत्थितं दुःखकरं तन्मे शंसितुमर्हसि ॥
KK0207077019	दुर्योधन उवाच ॥
KK0207077019a	अश्नाम्याच्छादयामीति प्रपश्यन्हीनपौरुषः ।
KK0207077019c	नामर्षं कुरुते यस्तु पुरुषः सोऽधमः स्मृतः ॥
KK0207077020a	न मां प्रीणाति राजेन्द्र लक्ष्मीः साधारणी विभो ।
KK0207077020c	ज्वलितामेव कौन्तेये श्रियं दृष्ट्वा च विव्यथे ॥
KK0207077021a	सर्वां च पृथिवीं चैव युधिष्ठिरवशानुगाम् ।
KK0207077021c	स्थिरोऽस्मि योऽहं जीवामि दुःखादेतद्ब्रवीमि ते ॥
KK0207077022a	आवर्जिता इवाभान्ति नीपाश्चित्रककौकुराः ।
KK0207077022c	कारस्कारा लोहजङ्घा युधिष्ठिरनिवेशने ॥
KK0207077023a	हिमवत्सागरानुपाः सर्वे रत्नाकरास्तथा ।
KK0207077023c	अन्त्याः सर्वे पर्युदस्ता युधिष्ठिरनिवेशने ॥
KK0207077024a	ज्येष्ठोऽयमिति मां मत्वा श्रेष्ठश्चेति विशाम्पते ।
KK0207077024c	युधिष्ठिरेण सत्कृत्य युक्तो रत्नपरिग्रहे ॥
KK0207077025a	उपस्थितानां रत्नानां श्रेष्ठानामर्घहारिणाम् ।
KK0207077025c	नादृश्यत परः पारो नापरस्तत्र भारत ॥
KK0207077026a	न मे हस्तः समभवद्वसु तत्प्रतिगृह्णतः ।
KK0207077026c	अतिष्ठन्त मयि श्रान्ते गृह्य दूराहृतं वसु ॥
KK0207077027a	कृतां बिन्दुसरोरत्नैर्मयेन स्फाटिकच्छदाम् ।
KK0207077027c	अपश्यं नलिनीं पूर्णामुदकस्येव भारत ॥
KK0207077028a	वस्त्रमुत्कर्षति मयि प्राहसत्स वृकोदरः ।
KK0207077028c	शत्रोर्ऋद्धिविशेषेण विमूढ रत्नवर्जितम् ॥
KK0207077029a	तत्र स्म यदि शक्तः स्यां पातयेऽहं वृकोदरम् ।
KK0207077029c	यदि कुर्यां समारम्भं भीमं हन्तुं नराधिप ॥
KK0207077030a	शिशुपाल इवास्माकं गतिः स्यान्नात्र संशयः ।
KK0207077030c	सपत्नेनावहासो मे स मां दहति भारत ॥
KK0207077031a	पुनश्च तादृशीमेव वापीं जलजशालिनीम् ।
KK0207077031c	मत्वा शिलासमां तोये पतितोऽस्मि नराधिप ॥
KK0207077032a	तत्र मां प्राहसत्कृष्णः पार्थेन सह सुस्वरम् ।
KK0207077032c	द्रौपदी च सह स्त्रीभिर्व्यथयन्ती मनो मम ॥
KK0207077033a	क्लिन्नवस्त्रस्य तु जले किङ्करा राजनोदिताः ।
KK0207077033c	ददुर्वासांसि मेऽन्यानि तच्च दुःखं परं मम ॥
KK0207077034a	प्रलम्भं च शृणुष्वान्यद्वदतो मे नराधिप ।
KK0207077034c	अद्वारेण विनिर्गच्छन्द्वारसंस्थानरूपिणा ।
KK0207077034e	अभिहत्य शिलां भूयो ललाटेनास्मि विक्षतः ॥
KK0207077035a	तत्र मां यमजौ दूरादालोक्याभिहतं तदा ।
KK0207077035c	बाहुभिः परिगृह्णीतां शोचन्तौ सहितावुभौ ॥
KK0207077036a	उवाच सहदेवस्तु तत्र मां विस्मयन्निव ।
KK0207077036c	इद द्वारं धार्तराष्ट्र मा गच्छेति पुनः पुनः ॥
KK0207077037a	भीमसेनेन तत्रोक्तो धृतराष्ट्रात्मजेति च ।
KK0207077037c	सम्बोध्य प्रहसित्वा च इतो द्वारं नराधिप ॥
KK0207077038a	नामधेयानि रत्नानां पुरस्तान्न श्रुतानि मे ।
KK0207077038c	यानि दृष्टानि मे तस्यां मनस्तपति तच्च मे ॥ ॥

इति श्रीमन्महाभारते सभापर्वणि द्यूतपर्वणि सप्तसप्ततितमोऽध्यायः ॥ 77 ॥

2-77-22 नीपादयो राजानः । आवर्जिता दासवद्वशगाः ॥ 2-77-23 पर्युदस्ता दूरक्षिप्ताः ॥ 2-77-26 न समभवत् समर्थो नाभवत् ॥
