अध्यायः 090

भीमवचनम् ॥ 1 ॥ विकर्णवचनम् ॥ 2 ॥ दुःशासनेन द्रौपदीवस्त्रापहारः ॥ 3 ॥ श्रीकृष्णप्रसादात् द्रौपद्याः वस्त्रराशिप्रादुर्भावः ॥ 4 ॥ विदुरवचनम् ॥ 5 ॥

KK0207090001	भीम उवाच ।
KK0207090001a	भवन्ति गेहे बन्धक्यः कितवानां युधिष्ठिर ।
KK0207090001c	न ताभिरुत दीव्यन्ति दया चैवास्ति तास्वपि ॥ 
KK0207090002a	काश्यो यद्धनमाहार्षीद्द्रव्यं यच्चान्यदुत्तमम् ।
KK0207090002c	तथाऽन्ये पृथिवीपाला यानि रत्नान्युपाहरन् ॥
KK0207090003a	वाहनानि धनं चैव कवचान्यायुधानि च ।
KK0207090003c	राज्यमात्मा वयं चैव कैतवेन हृतं परैः ॥
KK0207090004a	न च मे तत्र कोपोऽभूत्सर्वस्येशो हि नो भवान् ।
KK0207090004c	इमं त्वतिक्रमं मन्ये द्रौपदी यत्र पण्यते ॥
KK0207090005a	एषा ह्यनर्हती बाला पाण्डवान्प्राप्य कौरवैः ।
KK0207090005c	त्वत्कृते क्लिश्यते क्षुद्रैर्नृशंसैरकृतात्मभिः ॥
KK0207090006a	अस्याः कृते मन्युरयं त्वयि राजन्निपात्यते ।
KK0207090006c	बाहू ते सम्प्रधक्ष्यामि सहदेवाग्निमानय ॥
KK0207090007	अर्जुन उवाच ।
KK0207090007a	न पुरा भीमसेन त्वमीदृशीर्वदिता गिरः ।
KK0207090007c	परैस्ते नाशितं नूनं नृशंसैर्धर्मगौरवम् ॥
KK0207090008a	न सकामाः परे कार्या धर्ममेवाचरोत्तमम् ।
KK0207090008c	भ्रातरं धार्मिकं ज्येष्ठं कोऽतिवर्तितुमर्हति ॥
KK0207090009a	आहूतो हि परै राजा क्षात्रं व्रतमनुस्मरन् ।
KK0207090009c	दीव्यते परकामेन तन्नः कीर्तिकरं महत् ॥
KK0207090010	भीमसेन उवाच ॥
KK0207090010a	एवमस्मिन्कृतं विद्यां यदि नाहं धनञ्जय ।
KK0207090010c	दीप्तेऽग्नौ सहितौ बाहू निर्दहेयं बलादिव ॥
KK0207090011	वैशम्पायन उवाच ॥
KK0207090011a	तथा तान्दुःखितान्दृष्ट्वा पाण्डवान्धृतराष्ट्रजः ।
KK0207090011c	कृष्यमाणां च पाञ्चालीं विकर्ण इदमब्रवीत् ॥
KK0207090012a	याज्ञसेन्या यदुक्तं तद्वाक्यं विब्रूत पार्थिवाः ।
KK0207090012c	अविवेकेन वाक्यस्य नरकः सद्य एव नः ॥
KK0207090013a	भीष्मश्च धृतराष्ट्रश्च कुरुवृद्धतमावुभौ ।
KK0207090013c	समेत्य नाहतुः किञ्चिद्विदुरश्च महामतिः ॥
KK0207090014a	भारद्वाजश्च सर्वेषामाचार्यः कृप एव च ।
KK0207090014c	कुत एतावपि प्रश्नं नाहतुर्द्विजसत्तमौ ॥
KK0207090015a	ये त्वन्ये पृथिवीपालाः समेताः सर्वतोदिशम् ।
KK0207090015c	कामक्रोधौ समुत्सृज्य ते ब्रुवन्तु यथामति ॥
KK0207090016a	यदिदं द्रौपदी वाक्यमुक्तवत्यसकृच्छुभा ।
KK0207090016c	विमृश्य कस्य कः पक्षः पार्थिवा वदतोत्तरम् ॥
KK0207090017	वैशम्पायन उवाच ॥
KK0207090017a	एवं स बहुशः सर्वानुक्तवांस्तान्सभासदः ।
KK0207090017c	न च ते पृथिवीपालास्तमूचुः साध्वसाधु वा ॥
KK0207090018a	उक्त्वाऽसकृत्तथा सर्वान्विकर्णः पृथिवीपतीन् ।
KK0207090018c	पाणौ पाणिं विनिष्पिष्य निःश्वसन्निदमब्रवीत् ॥
KK0207090019a	विब्रूत पृथिवीपाला वाक्यं मा वा कथञ्चन ।
KK0207090019c	मन्ये न्याय्यं यदत्राहं तद्धि वक्ष्यामि कौरवाः ॥
KK0207090020a	चत्वार्याहुर्नरश्रेष्ठा व्यसनानि महीक्षिताम् । नरश्रेष्ठा
KK0207090020c	मृगयां पानमक्षांश्च ग्राम्ये चैवातिरक्तताम् ॥
KK0207090021a	एतेषु हि नरः सक्तो धर्ममुत्सृज्य वर्तते ।
KK0207090021c	यथाऽयुक्तेन च कृतां क्रियां लोको न मन्यते ॥
KK0207090022a	तथेयं पाण्डुपुत्रेण व्यसने वर्तता भृशम् ।
KK0207090022c	समाहूतेन कितवैरास्थितो द्रौपदीपणः ॥
KK0207090023a	साधारणी च सर्वेषां पाण्डवानामनिन्दिता ।
KK0207090023c	जितेन पूर्वं चानेन पाण्डवेन कृतः पणः ॥
KK0207090024a	इयं च कीर्तिता कृष्णा सौबलेन पणार्थिना ।
KK0207090024c	एतत्सर्वं विचार्याहं मन्ये न विजितामिमाम् ॥
KK0207090025	वैशम्पायन उवाच ॥
KK0207090025a	एतच्छ्रुत्वा महान्नादः सभ्यानामुदतिष्ठत ।
KK0207090025c	विकर्णं शंसमानानां सौबलं चापि निन्दताम् ॥
KK0207090026a	तस्मिन्नुपरते शब्दे राधेयः क्रोधमूर्छितः ।
KK0207090026c	प्रगृह्य रुचिरं बाहुमिदं वचनमब्रवीत् ॥
KK0207090027	कर्ण उवाच ॥
KK0207090027a	दृश्यन्ते वै विकर्णेह वैकृतानि बहून्यपि ।
KK0207090027c	तज्जातस्तद्विनाशाय यथाऽग्निररणिप्रजः ॥
KK0207090028a	एते न किञ्चिदप्याहुश्चोदिता ह्यपि कृष्णया ।
KK0207090028c	धर्मेण विजितामेतां मन्यन्ते द्रुपदात्मजाम् ॥
KK0207090029a	त्वं तु केवलबाल्येन धार्तराष्ट्र विदीर्यसे ।
KK0207090029c	यद्ब्रवीषि सभामध्ये बालः स्थविरभाषितम् ॥
KK0207090030a	न च धर्मं यथावत्त्वं वेत्सि दुर्योधनावर ।
KK0207090030c	यद्ब्रवीषि जितां कृष्णां न जितेति सुमन्दधीः ॥
KK0207090031a	कथं ह्यविजितां कृष्णां मन्यसे धृतराष्ट्रज ।
KK0207090031c	यदा सभायां सर्वस्वं न्यस्तवान्पाण्डवाग्रजः ॥
KK0207090032a	अभ्यन्तरा च सर्वस्वे द्रौपदी भरतर्षभ ।
KK0207090032c	एवं धर्मजितां कृष्णां मन्यसे न जितां कथम् ॥
KK0207090033a	कीर्तिता द्रौपदी वाचा अनुज्ञाता च पाण्डवैः ।
KK0207090033c	भवत्यविजिता केन हेतुनैषा मता तव ॥
KK0207090034a	मन्यसे वा सभामेतामानीतामेकवाससम् ।
KK0207090034c	अधर्मेणेति तत्रापि शृणु मे वाक्यमुत्तमम् ॥
KK0207090035a	एको भर्ता स्त्रिया देवैर्विहितः कुरुनन्दन ।
KK0207090035c	इयं त्वनेकवशगा बन्धकीति विनिश्चिता ॥
KK0207090036a	अस्याः सभामानयनं न चित्रमिति मे मतिः ।
KK0207090036c	एकाम्बरधरत्वं वाऽप्यथवाऽपि विवस्त्रता ॥
KK0207090037a	यच्चैषां द्रविणं किञ्चिद्या चैषा ये च पाण्डवाः ।
KK0207090037c	सौबलेनेह तत्सर्वं धर्मेण विजितं वसु ॥
KK0207090038a	दुःशासन सुबालोऽयं विकर्णः प्राज्ञवादिकः ।
KK0207090038c	पाण्डवानां च वासांसि द्रौपद्याश्चाप्युपाहर ॥
KK0207090039	वैशम्पायन उवाच ॥
KK0207090039a	तच्छ्रुत्वा पाण्डवाः सर्वे स्वानि वासांसि भारत ।
KK0207090039c	अवकीर्योत्तरीयाणि सभायां समुपाविशन् ॥
KK0207090040a	ततो दुःशासनो राजन्द्रौपद्या वसनं बलात् ।
KK0207090040c	सभामध्ये सभाक्षिप्य व्यपाक्रष्टुं प्रचक्रमे ॥
KK0207090041a	`आकृष्यमाणे वसने विललाप सुदुःखिता ।
KK0207090041c	ज्ञातं मया वसिष्ठेन पुरा गीतं महात्मना ॥
KK0207090042a	महत्यापदि सम्प्राप्ते स्मर्तव्यो भगवान्हरिः ।
KK0207090042c	इति निश्चित्य मनसा शरणागतवत्सलम् ।
KK0207090042e	आकृष्यमाणे वसने द्रौपदी कृष्णमस्तरत् ॥
KK0207090043a	शङ्खचक्रगदापाणे द्वारकानिलयाच्युत ।
KK0207090043c	गोविन्द पुण्डरीकाक्ष रक्ष मां शरणागताम् ॥
KK0207090044a	हा कृष्ण द्वारकावासिन्क्वासि यादवन्दन ।
KK0207090044c	इमामवस्थां सम्प्राप्तामनाथां किमुपेक्षसे ॥
KK0207090045a	गोविन्द द्वारकावासिन्कृष्ण गोपीजनप्रिय ।
KK0207090045c	कौरवैः परिभूतां मां किं न जानासि केशव' ॥
KK0207090046a	हे नाथ हे रमानाथ व्रजनाथार्तिनाशन ।
KK0207090046c	कौरवार्णवमग्नां मामुद्धरस्व जनार्दन ॥
KK0207090047a	कृष्णकृष्ण महायोगिन्विश्वात्मन्विश्वभावन ।
KK0207090047c	प्रपन्नां पाहि गोविन्द कुरुमध्येऽवसीदतीम् ॥
KK0207090048a	इत्यनुस्मृत्य कृष्णं सा हरिं त्रिभुवनेश्वरम् ।
KK0207090048c	प्रारुदद्दुःखिता राजन्मुखमाच्छाद्य भामिनी ॥
KK0207090049a	तस्य प्रसादाद्द्रौपद्याः कृष्यमाणेऽम्बरे तदा ।
KK0207090049c	तद्रूपमपरं वस्त्रं प्रादुरासीदनेकशः ॥
KK0207090050a	नानारागविरागाणि वसनान्यथ वै प्रभो ।
KK0207090050c	प्रादुर्भवन्ति शतशो धर्मस्य परिपालनात् ॥
KK0207090051a	ततो हलहलाशब्दस्तत्रासीद्घोरदर्शनः ।
KK0207090051c	तदद्भुततमं लोके वीक्ष्य सर्वे महीभृतः ॥
KK0207090052a	शशंसुर्द्रौपदीं तत्र कुत्सन्तो धृतराष्ट्रजम् ।
KK0207090052c	`धिग्धिगित्यशिवां वाचमुत्सृजन्कौरवान्प्रति' ॥
KK0207090053a	यदा तु वाससां राशिः सभामध्ये समाचितः' ।
KK0207090053c	तदा दुःशासनः श्रान्तो व्रीडितः समुपाविशत्
KK0207090054a	शशाप तत्र भीमस्तु राजमध्ये बृहत्स्वनः ।
KK0207090054c	क्रोधाद्विस्फुरमाणौष्ठो विनिष्पिष्य करे करम् ॥
KK0207090055	भीम उवाच ॥
KK0207090055a	इदं मे वाक्यमादध्वं क्षत्रिया लोकवासिनः ।
KK0207090055c	नोक्तपूर्वं नरैरन्यैर्न चान्यो यद्वदिष्यति ॥
KK0207090056a	यद्येतदेवमुक्त्वाऽहं न कुर्यां पृथिवीश्वराः ।
KK0207090056c	पितामहानां पूर्वेषां नाहं गतिमवाप्नुयाम् ॥
KK0207090057a	अस्य पापस्य दुर्बुद्धेर्भारतापसदस्य च ।
KK0207090057c	न पिबेयं बलाद्वक्षो भित्त्वा चेद्रुधिरं युधि ॥
KK0207090058	वैशम्पायन उवाच ॥
KK0207090058a	तस्य ते तद्वचः श्रुत्वा रौद्रं लोमप्रहर्षणम् ।
KK0207090058c	प्रचक्रुर्बहुलां पूजां कुत्सन्तो धृतराष्ट्रजम् ॥
KK0207090059a	न विब्रुवन्ति कौरव्याः प्रश्नमेतमिति स्म ह ।
KK0207090059c	सुजनः क्रोशति स्मात्र धृतराष्ट्रं विगर्हयन् ॥
KK0207090060a	ततो बाहू समुत्क्षिप्य निवार्य च सभासदः ।
KK0207090060c	विदुरः सर्वधर्मज्ञ इदं वचनमब्रवीत् ॥
KK0207090061	विदुर उवाच ।
KK0207090061a	द्रौपदी प्रश्नमुक्त्वैवं रोरवीति त्वनाथवत् ।
KK0207090061c	न च विब्रूत तं प्रश्नं सभ्या धर्मोऽत्र पीड्यते ॥
KK0207090062a	सभां प्रपद्यते प्रश्नः प्रज्वलन्निव हव्यवाट् ।
KK0207090062c	तं वै सत्येन धर्मेण सभ्याः प्रशमयन्त्युत ॥
KK0207090063a	धर्म्यं प्रश्नमतो ब्रूयादार्यः सत्येन मानवः ।
KK0207090063c	विब्रूयुस्तत्र तं प्रश्नं कामक्रोधबलातिगाः ॥
KK0207090064a	विकर्णेन यथाप्रज्ञमुक्तः प्रश्नो नराधिपाः ।
KK0207090064c	भवन्तोऽपि हि तं प्रश्नं विब्रुवन्तु यथामति ॥
KK0207090065a	यो हि प्रश्नं न विब्रूयाद्धर्मदर्शी सभां गतः ।
KK0207090065c	अनृते या फलावाप्तिस्तस्याः सोऽर्धं समश्नुते ॥
KK0207090066a	यः पुनर्वितथं ब्रूयाद्धर्मदशीं सभां गतः ।
KK0207090066c	अनृतस्य फलं कृत्स्नं स प्राप्नोतीति निश्चयः ॥
KK0207090067a	अत्राप्युदाहरन्तीममितिहासं पुरातनम् ।
KK0207090067c	प्रह्लादस्य च संवादं मुनेराङ्गिरसस्य च ॥
KK0207090068a	प्रह्लादो नाम दैत्येन्द्रस्तस्य पुत्रो विरोचनः ।
KK0207090068c	कन्याहेतोराङ्गिरसं सुधन्वानमुपाद्रवत् ॥
KK0207090069a	अहं ज्यायानहं ज्यायानिति कन्येप्सया तदा ।
KK0207090069c	तयोर्देवनमत्रासीत्प्राणयोरिति नः श्रुतम् ॥
KK0207090070a	तयोः प्रश्नविवादोऽभूत्प्रह्लादं तावपृच्छताम् ।
KK0207090070c	ज्यायान्क आवयोरेकः प्रश्नं प्रब्रूहि मा मृषा ॥
KK0207090071a	स वै विवदनाद्भीतः सुधन्वानं विलोकयन् ।
KK0207090071c	तं सुधन्वाब्रवीत्क्रुद्धो ब्रह्मदण्ड इव ज्वलन् ॥
KK0207090072a	यदि वै वक्ष्यसि मृषा प्रह्लादाथ न वक्ष्यसि ।
KK0207090072c	शतधा ते शिरो वज्री वज्रेण प्रहरिष्यति ॥
KK0207090073a	सुधन्वना तथोक्तः सन्व्यथितोऽश्वत्थपर्णवत् ।
KK0207090073c	जगाम कश्यपं दैत्यः परिप्रष्टुं महौजसम् ॥
KK0207090074	प्रह्लाद उवाच ॥
KK0207090074a	त्वं वै धर्मस्य विज्ञाता दैवस्येहासुरस्य च ।
KK0207090074c	ब्राह्मणस्य महाभाग धर्मकृच्छ्रमिदं शृणु ॥
KK0207090075a	यो वै प्रश्नं न विब्रूयाद्वितथं चैव निर्दिशेत् ।
KK0207090075c	के वै तस्य परे लोकास्तन्ममाचक्ष्व पृच्छतः ॥
KK0207090076	कश्यप उवाच ॥
KK0207090076a	जानन्नविब्रुवन्प्रश्नान्कामात्क्रोधाद्भयात्तथा ।
KK0207090076c	सहस्रं वारुणान्पाशानात्मनि प्रतिमुञ्चति ॥
KK0207090077a	साक्षी वा विब्रुवन्साक्ष्यं गोकर्णशिथिलश्चरन् ।
KK0207090077c	सहस्रं वारुणान्पाशानात्मनि प्रतिमुञ्जति ॥
KK0207090078a	तस्य संवत्सरे पूर्णे पाश एकः प्रमुच्यते ।
KK0207090078c	तस्मात्सत्यं तु वक्तव्यं जानता सत्यमञ्जसा ॥
KK0207090079a	विद्धो धर्मो ह्यधर्मेण सभां यत्रोपपद्यते ।
KK0207090079c	न चास्य शल्यं कृन्तन्ति विद्धास्तत्र सभासदः ॥
KK0207090080a	अर्धं हरति वै श्रेष्ठः पादो भवति कर्तृषु ।
KK0207090080c	पादश्चैव सभासत्सु ये न निन्दन्ति निन्दितम् ॥
KK0207090081a	अनेना भवति श्रेष्ठो मुच्यन्ते च सभासदः ।
KK0207090081c	एनो गच्छति कर्तारं निन्दार्हो यत्र निन्द्यते ॥
KK0207090082a	वितथं तु वदेयुर्ये धर्मं प्रह्लाद पृच्छते ।
KK0207090082c	इष्टापूर्तं च ते घ्नन्ति सप्तसप्त परावरान् ॥
KK0207090083a	हृतस्वस्य हि यद्दुःखं हतपुत्रस्य चैव यत् ।
KK0207090083c	ऋणिनः प्रति यच्चैव स्वार्थाद्भ्रष्टस्य चैव यत् ॥
KK0207090084a	स्त्रियाः पत्या विहीनाया राज्ञा ग्रस्तस्य चैव यत् ।
KK0207090084c	अपुत्रायाश्च यद्दुःखं व्याघ्राघ्रातस्य चैव यत् ॥
KK0207090085a	अध्यूढायाश्च यद्दुःखं साक्षिभिर्विहितस्य च ।
KK0207090085c	एतानि वै समान्याहुर्दुःखानि त्रिदिवेश्वराः ॥
KK0207090086a	तानि सर्वाणि दुःखानि प्राप्नोति वितथं ब्रुवन् ।
KK0207090086c	समक्षदर्शनात्साक्षी श्रवणाच्चेति धारणात् ॥
KK0207090087a	तस्मात्सत्यं ब्रुवन्साक्षी धर्मार्थाभ्यां न हीयते ।
KK0207090087c	कश्यपस्य वचः श्रुत्वा प्रह्लादः पुत्रमब्रवीत् ॥
KK0207090088a	श्रेयान्सुधन्वा त्वत्तो वै मत्तः श्रेयांस्तथाङ्गिराः ।
KK0207090088c	माता सुधन्वनश्चापि मातृतः श्रेयसी तव ।
KK0207090088e	विरोचन सुधन्वाऽयं प्राणानामीश्वरस्तव ॥
KK0207090089	सुधन्वोवाच ।
KK0207090089a	पुत्रस्नेहं पिरत्यज्य यस्त्वं धर्मे व्यवस्थितः ।
KK0207090089c	अनुजानामि ते पुत्रं जीवत्वेष शतं समाः ॥
KK0207090090	विदुर उवाच ।
KK0207090090a	एवं वै परमं धर्मं श्रुत्वा सर्वे सभासदः ।
KK0207090090c	यथाप्रश्नं तु कृष्णाया मन्यध्वं तत्र किं परम् ॥
KK0207090091	वैशम्पायन उवाच ॥
KK0207090091a	विदुरस्य वचः श्रुत्वा नोचुः किञ्चन पार्थिवाः ।
KK0207090091c	कर्णो दुःशासनं त्वाह कृष्णं दासीं गृहान्नय ॥
KK0207090092a	तां वेपमानां सव्रीडां प्रलपन्तीं स्म पाण्डवान् ।
KK0207090092c	दुःशासनः सभामध्ये विचकर्ष तपस्विनीम् ॥ ॥

इति श्रीमन्महाभारते सभापर्वणि द्यूतपर्वणि नवतितमोऽध्यायः ॥ 90 ॥

2-90-20 ग्राम्ये स्त्रीभोगी ॥ 2-90-41 आकृष्यमाणे वसने द्रौपद्या चिन्तितो हरिः । गोविन्द द्वारकावासिन्कृष्ण गोपीजनप्रिय । कौरवैः परिभूतां मां किं न जानासि केशव । इति झ.पाठः ॥ 2-90-77 गोकर्णशिथिल उभयपक्षस्पर्शी ॥ 2-90-85 अव्यूढायाः कृतसपत्नीकायाः ॥
