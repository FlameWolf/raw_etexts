अध्यायः 099

वनाय प्रस्थितान्पाण्डवान्प्रति दुश्शासनकृतापहासः ॥ 1 ॥ पाण्डवानां बहुप्रतिज्ञाकरणपूर्वकं धृतराष्ट्रसमीपगमनम् ॥ 2 ॥

KK0208099001	वैशम्पायन उवाच 
KK0208099001a	ततः पराजिताः पार्था वनावासाय दीक्षिताः ।
KK0208099001c	अजिनान्युत्तरीयाणि जगृहुश्च यथाक्रमम् ॥
KK0208099002a	अजिनैः संवृतान्दृष्ट्वा हृतराज्यानरिन्दमान् ।
KK0208099002c	प्रस्थितान्वनवासाय ततो दुःशासनोऽब्रवीत् ॥
KK0208099003a	प्रवृत्तं धार्तराष्ट्रस्य चक्रं राज्ञो महात्मनः ।
KK0208099003c	पराजिताः पाण्डवेया विपत्तिं परमां गताः ॥
KK0208099004a	अद्य देवाः सम्प्रयाताः समैर्वर्त्मभिरस्थलैः ।
KK0208099004c	गुणज्येष्ठास्तथा श्रेष्ठाः श्रेयांसो यद्वयं परैः ॥
KK0208099005a	नरकं पातिताः पार्था दीर्घकालमनन्तकम् ।
KK0208099005c	सुखाच्च हीना राज्याच्च विनष्टाः शाश्वतीः समाः ॥
KK0208099006a	धनेन मत्ता ये ते स्म धार्तराष्ट्रान्प्रहासिषुः ।
KK0208099006c	ते निर्जिता हृतधना वनमेष्यन्ति पाण्डवाः ॥
KK0208099007a	चित्रान्सन्नाहानवमुञ्चन्तु चैषां वासांसि दिव्यानि च भानुमन्ति ॥
KK0208099007c	विवास्यन्तां रुरुचर्माणि सर्वे यथा ग्लहं सौबलस्याभ्युपेताः ॥
KK0208099008a	न सन्ति लोकेषु पुमांस ईदृशा इत्येव ये भावितबुद्धयः सदा ।
KK0208099008c	ज्ञास्यन्ति तेत्मानमिमेऽद्य पाण्डवा विपर्यये षण्ढतिला इवाफलाः ॥
KK0208099009a	इदं हि वासो यदि वेदृशानां मनस्विनां रौरवमाहवेषु ॥
KK0208099009c	आदीक्षितानामजिनानि यद्वद्बलीयसां पश्यत पाण्डवानाम् ॥
KK0208099010a	महाप्राज्ञः सौमकिर्यज्ञसेनः कन्यां पाञ्चालीं पाण्डवेभ्यः प्रदाय ।
KK0208099010c	अकार्षीद्वै सुकृतं नेह किञ्चित् क्लीबाः पार्थाः पतयो याज्ञसेन्याः ॥
KK0208099011a	सूक्ष्मप्रावारानजिनोत्तरीयान् दृष्ट्वाऽरण्ये निर्धनानप्रतिष्ठान् ।
KK0208099011c	कां त्वं प्रीतिं लप्स्यसे याज्ञसेनि पतिं वृणीष्वेह यमन्यमिच्छसि ॥
KK0208099012a	एते हि सर्वे कुरवः समेताः क्षान्ता दान्ताः सुद्रविणोपपन्नाः ।
KK0208099012c	एषां वृणीष्वैकतमं पतित्वेन त्वां नयेत्कालविपर्ययोऽयम् ॥
KK0208099013a	यथाऽफलाः षण्ढतिला यथा चर्ममया मृगाः ।
KK0208099013c	तथैव पाण्डवाः सर्वे यथा काकयवा अपि ॥
KK0208099014a	किं पाण्डवांस्ते पतितानुपास्य मोघः श्रमः षण्ढतिलानुपास्य ।
KK0208099014c	एवं नृशंसः परुषाणि पार्थानश्रावयद्धृतराष्ट्रस्य पुत्रः ॥
KK0208099015a	तद्वै श्रुत्वा भीमसेनोऽत्यमर्षी निर्भर्त्स्योच्चैः सन्निगृह्यैव रोषात् ।
KK0208099015c	उवाच चैनं सहसैवोपगम्य सिंहो यथा हैमवतः शृगालम् ॥
KK0208099016	भीमसेन उवाच 
KK0208099016a	क्रूर पापजनैर्जुष्टमकृतार्थं प्रभाषसे ।
KK0208099016c	गान्धारविद्यया हि त्वं राजमध्ये विकत्थसे ॥
KK0208099017a	यथा तुदसि मर्माणि वाक्छरैरिह नो भृशम् ।
KK0208099017c	तथा स्मारयिता तेऽहं कृन्तन्मर्माणि संयुगे ॥
KK0208099018a	ये च त्वामनुवर्तन्ते क्रोधलोभवशानुगाः ।
KK0208099018c	गोप्तारः सानुबन्धांस्तान्नेताऽस्मि यमसादनम् ॥
KK0208099019	वैशम्पायन उवाच 
KK0208099019a	एवं ब्रुवाणमजिनैर्विवासितं दुःशासनस्तं परिनृत्यति स्म ।
KK0208099019c	मध्ये कुरूणां धर्मनिबद्धमार्गं गौर्गौरिति स्माह्वयन्मुक्तलज्जः ॥
KK0208099020	भीमसेन उवाच 
KK0208099020a	नृशंस परुषं वक्तुं दुःशासन त्वया ।
KK0208099020c	निकृत्या हि धनं लब्ध्वा को विकत्थितुमर्हति ॥
KK0208099021a	मैव स्म सुकृतां लोकान्गच्छेत्पार्थो वृकोदरः ।
KK0208099021c	यदि वक्षो हि ते भित्त्वा न पिबेच्छोणितं रणे ॥
KK0208099022a	धार्तराष्ट्रान्रणे हत्वा मिषतां सर्वधन्विनाम् ।
KK0208099022c	शमं गन्ताऽस्मि नचिरात्सत्यमेतद्ब्रवीमि ते ॥
KK0208099023	वैशम्पायन उवाच 
KK0208099023a	तस्य राजा सिंहगतेः सखेलं दुर्योधनो भीमसेनस्य हर्षात् ।
KK0208099023c	गतिं स्वगत्याऽनुचकार मन्दो निर्गच्छतां पाण्डवानां सभायाः ॥
KK0208099024a	नैतावता कृतमित्यब्रवीत्तं वृकोदरः सन्निवृत्तार्धकायः ।
KK0208099024c	शीघ्रं हि त्वां निहतं सानुबन्धं संस्मार्याहं प्रतिवक्ष्यामि मूढ ॥
KK0208099025a	एवं समीक्ष्यात्मनि चावमानं नियम्य मन्युं बलवान्स मानी ।
KK0208099025c	राजानुगः संसदि कौरवाणां विनिष्कामन्वाक्यमुवाच भीमः ॥
KK0208099026a	अहं दुर्योधनं हन्ता कर्णं हन्ता धनञ्जयः ।
KK0208099026c	शकुनिं चाक्षकितवं सहदेवो हनिष्यति ॥
KK0208099027a	इदं च भूयो वक्ष्यामि सभामध्ये बृहद्वचः ।
KK0208099027c	सत्यं देवाः करिष्यन्ति यन्नो युद्धं भविष्यति ॥
KK0208099028a	सुयोधनमिमं पापं हन्ताऽस्मि गदया युधि ।
KK0208099028c	शिरः पादेन चास्याहमधिष्ठास्यामि भूतले ॥
KK0208099029a	वाक्यशूरस्य चैवास्य परुषस्य दुरात्मनः ।
KK0208099029c	दुःशासनस्य रुधिरं पाताऽस्मि मृगराडिव ॥
KK0208099030	अर्जुन उवाच 
KK0208099030a	`भीमसेन न ते सन्ति येषां वैरं त्वया त्विह ।
KK0208099030c	मत्ता मृगेषु सुखिनो न बुद्ध्यन्ते महद्भयम्' ॥
KK0208099031a	नैवं वाचा व्यवसितं भीम विज्ञायते सताम् ।
KK0208099031c	इतश्चतुर्दशे वर्षे द्रष्टारो यद्भविष्यति ॥
KK0208099032	भीमसेन उवाच 
KK0208099032a	दुर्योधनस्य कर्णस्य शकुनेश्च दुरात्मनः ।
KK0208099032c	दुःशासनचतुर्थानां भूमिः पास्यति शोणितम् ॥
KK0208099033	अर्जुन उवाच 
KK0208099033a	असूयितारं द्रष्टारं प्रवक्तारं विकत्थनम् ।
KK0208099033c	भीमसेन नियोगात्ते हन्ताहं कर्णमाहवे ॥
KK0208099034a	अर्जुनः प्रतिजानीते भीमस्य प्रियकाम्यया ।
KK0208099034c	कर्णं कर्णानुगांश्चैव रणे हन्ताऽस्मि पत्रिभिः ॥
KK0208099035a	ये चान्ये प्रतियोत्स्यन्ति बुद्धिमोहेन मां नृपाः ।
KK0208099035c	तांश्च सर्वानहं बाणैर्नेताऽस्मि यमसादनम् ॥
KK0208099036a	चलेद्धि हिमवान्स्थानान्निष्प्रभः स्याद्दिवाकरः ।
KK0208099036c	शैत्यं सोमात्प्रणश्येत मत्सत्यं विचलेद्यदि ॥
KK0208099037a	न प्रदास्यति चेद्राज्यमितो वर्षे चतुर्दशे ।
KK0208099037c	दुर्योधनोऽभिसत्कृत्य सत्यमेतद्भविष्यति ॥
KK0208099038	वैशम्पायन उवाच 
KK0208099038a	इत्युक्तवति पार्थे तु श्रीमान्माद्रवतीसुतः ।
KK0208099038c	प्रगृह्य विपुलं बाहुं सहदेवः प्रतापवान् ॥
KK0208099039a	सौबलस्य वधं प्रेप्सुरिदं वचनमब्रवीत् ।
KK0208099039c	क्रोधसंरक्तनयनो निःश्वसन्निव पन्नगः ॥
KK0208099040	सहदेव उवाच 
KK0208099040a	अक्षान्यान्मन्यसे मूढ गान्धाराणां यशोहर ।
KK0208099040c	नैतेऽक्षा निशिता बाणास्त्वयैते समरे वृताः ॥
KK0208099041a	यथा चैवोक्तवान्भीमस्त्वामुद्दिश्य सबान्धवम् ।
KK0208099041c	कर्ताहं कर्मणस्तस्य कुरु कार्याणि सर्वशः ॥
KK0208099042a	हन्ताऽस्मि तरसा युद्धे त्वामेवेह सबान्धवम् ।
KK0208099042c	यदि स्थास्यसि सङ्ग्रामे क्षत्रधर्मेण सौबल ॥
KK0208099043a	सहदेववचः श्रुत्वा नकुलोऽपि विशाम्पते ।
KK0208099043c	दर्शनीयतमो नॄणामिदं वचनमब्रवीत् ॥
KK0208099044a	सुतेयं यज्ञसेनस्य द्यूतेऽस्मिन्धृतराष्ट्रजैः ।
KK0208099044c	यैर्वाचः श्राविता रूक्षाः स्थितैर्दुर्योधनप्रिये ॥
KK0208099045a	तान्धार्तराष्ट्रान्दुर्वृत्तान्मुमूर्षून्कालनोदितान् ।
KK0208099045c	गमयिष्यामि भूयिष्ठानहं वैवस्वतक्षयम् ॥
KK0208099046a	`उलूकं च दुरात्मानं सौबलस्य सुतं प्रियम् ।
KK0208099046c	क्रूरं हन्ताऽस्मि समरे तं वै क्रूरं नराधमम्' ॥
KK0208099047a	निदेशाद्धर्मराजस्य द्रौपद्याः पदवीं चरन् ।
KK0208099047c	निर्धार्तराष्ट्रां पृथिवीं कर्ताऽस्मि नचिरादिव ॥
KK0208099048	वैशम्पायन उवाच 
KK0208099048a	एवं ते पुरुषव्याघ्राः सर्वे व्यायतबाहवः ।
KK0208099048c	प्रतिज्ञा बहुलाः कृत्वा धृतराष्ट्रमुपागमन् ॥ 

इति श्रीमन्महाभारते सभापर्वणि अनुद्यूतपर्वणि एकोनशततमोऽध्यायः ॥ 99 ॥
2-99-13 काकयवा निस्तण्डुलं तृणधान्यम् ॥ 2-99-17 स्मरयिता स्मारयिष्यामि ॥2-99-19 गौर्गौरित्युपहासः ॥ 2-99-33 प्रवक्तारं कुबुद्धेः ॥ 2-99-46 एकं क्रूरमिति पदं क्रियाविशेषणम् ॥
