अध्यायः 099

वनाय प्रस्थितान्पाण्डवान्प्रति दुश्शासनकृतापहासः ॥ 1 ॥ पाण्डवानां बहुप्रतिज्ञाकरणपूर्वकं धृतराष्ट्रसमीपगमनम् ॥ 2 ॥

001	वैशम्पायन उवाच 
001a	ततः पराजिताः पार्था वनावासाय दीक्षिताः ।
001c	अजिनान्युत्तरीयाणि जगृहुश्च यथाक्रमम् ॥
002a	अजिनैः संवृतान्दृष्ट्वा हृतराज्यानरिन्दमान् ।
002c	प्रस्थितान्वनवासाय ततो दुःशासनोऽब्रवीत् ॥
003a	प्रवृत्तं धार्तराष्ट्रस्य चक्रं राज्ञो महात्मनः ।
003c	पराजिताः पाण्डवेया विपत्तिं परमां गताः ॥
004a	अद्य देवाः सम्प्रयाताः समैर्वर्त्मभिरस्थलैः ।
004c	गुणज्येष्ठास्तथा श्रेष्ठाः श्रेयांसो यद्वयं परैः ॥
005a	नरकं पातिताः पार्था दीर्घकालमनन्तकम् ।
005c	सुखाच्च हीना राज्याच्च विनष्टाः शाश्वतीः समाः ॥
006a	धनेन मत्ता ये ते स्म धार्तराष्ट्रान्प्रहासिषुः ।
006c	ते निर्जिता हृतधना वनमेष्यन्ति पाण्डवाः ॥
007a	चित्रान्सन्नाहानवमुञ्चन्तु चैषां वासांसि दिव्यानि च भानुमन्ति ॥
007c	विवास्यन्तां रुरुचर्माणि सर्वे यथा ग्लहं सौबलस्याभ्युपेताः ॥
008a	न सन्ति लोकेषु पुमांस ईदृशा इत्येव ये भावितबुद्धयः सदा ।
008c	ज्ञास्यन्ति तेत्मानमिमेऽद्य पाण्डवा विपर्यये षण्ढतिला इवाफलाः ॥
009a	इदं हि वासो यदि वेदृशानां मनस्विनां रौरवमाहवेषु ॥
009c	आदीक्षितानामजिनानि यद्वद्बलीयसां पश्यत पाण्डवानाम् ॥
010a	महाप्राज्ञः सौमकिर्यज्ञसेनः कन्यां पाञ्चालीं पाण्डवेभ्यः प्रदाय ।
010c	अकार्षीद्वै सुकृतं नेह किञ्चित् क्लीबाः पार्थाः पतयो याज्ञसेन्याः ॥
011a	सूक्ष्मप्रावारानजिनोत्तरीयान् दृष्ट्वाऽरण्ये निर्धनानप्रतिष्ठान् ।
011c	कां त्वं प्रीतिं लप्स्यसे याज्ञसेनि पतिं वृणीष्वेह यमन्यमिच्छसि ॥
012a	एते हि सर्वे कुरवः समेताः क्षान्ता दान्ताः सुद्रविणोपपन्नाः ।
012c	एषां वृणीष्वैकतमं पतित्वेन त्वां नयेत्कालविपर्ययोऽयम् ॥
013a	यथाऽफलाः षण्ढतिला यथा चर्ममया मृगाः ।
013c	तथैव पाण्डवाः सर्वे यथा काकयवा अपि ॥
014a	किं पाण्डवांस्ते पतितानुपास्य मोघः श्रमः षण्ढतिलानुपास्य ।
014c	एवं नृशंसः परुषाणि पार्थानश्रावयद्धृतराष्ट्रस्य पुत्रः ॥
015a	तद्वै श्रुत्वा भीमसेनोऽत्यमर्षी निर्भर्त्स्योच्चैः सन्निगृह्यैव रोषात् ।
015c	उवाच चैनं सहसैवोपगम्य सिंहो यथा हैमवतः शृगालम् ॥
016	भीमसेन उवाच 
016a	क्रूर पापजनैर्जुष्टमकृतार्थं प्रभाषसे ।
016c	गान्धारविद्यया हि त्वं राजमध्ये विकत्थसे ॥
017a	यथा तुदसि मर्माणि वाक्छरैरिह नो भृशम् ।
017c	तथा स्मारयिता तेऽहं कृन्तन्मर्माणि संयुगे ॥
018a	ये च त्वामनुवर्तन्ते क्रोधलोभवशानुगाः ।
018c	गोप्तारः सानुबन्धांस्तान्नेताऽस्मि यमसादनम् ॥
019	वैशम्पायन उवाच 
019a	एवं ब्रुवाणमजिनैर्विवासितं दुःशासनस्तं परिनृत्यति स्म ।
019c	मध्ये कुरूणां धर्मनिबद्धमार्गं गौर्गौरिति स्माह्वयन्मुक्तलज्जः ॥
020	भीमसेन उवाच 
020a	नृशंस परुषं वक्तुं दुःशासन त्वया ।
020c	निकृत्या हि धनं लब्ध्वा को विकत्थितुमर्हति ॥
021a	मैव स्म सुकृतां लोकान्गच्छेत्पार्थो वृकोदरः ।
021c	यदि वक्षो हि ते भित्त्वा न पिबेच्छोणितं रणे ॥
022a	धार्तराष्ट्रान्रणे हत्वा मिषतां सर्वधन्विनाम् ।
022c	शमं गन्ताऽस्मि नचिरात्सत्यमेतद्ब्रवीमि ते ॥
023	वैशम्पायन उवाच 
023a	तस्य राजा सिंहगतेः सखेलं दुर्योधनो भीमसेनस्य हर्षात् ।
023c	गतिं स्वगत्याऽनुचकार मन्दो निर्गच्छतां पाण्डवानां सभायाः ॥
024a	नैतावता कृतमित्यब्रवीत्तं वृकोदरः सन्निवृत्तार्धकायः ।
024c	शीघ्रं हि त्वां निहतं सानुबन्धं संस्मार्याहं प्रतिवक्ष्यामि मूढ ॥
025a	एवं समीक्ष्यात्मनि चावमानं नियम्य मन्युं बलवान्स मानी ।
025c	राजानुगः संसदि कौरवाणां विनिष्कामन्वाक्यमुवाच भीमः ॥
026a	अहं दुर्योधनं हन्ता कर्णं हन्ता धनञ्जयः ।
026c	शकुनिं चाक्षकितवं सहदेवो हनिष्यति ॥
027a	इदं च भूयो वक्ष्यामि सभामध्ये बृहद्वचः ।
027c	सत्यं देवाः करिष्यन्ति यन्नो युद्धं भविष्यति ॥
028a	सुयोधनमिमं पापं हन्ताऽस्मि गदया युधि ।
028c	शिरः पादेन चास्याहमधिष्ठास्यामि भूतले ॥
029a	वाक्यशूरस्य चैवास्य परुषस्य दुरात्मनः ।
029c	दुःशासनस्य रुधिरं पाताऽस्मि मृगराडिव ॥
030	अर्जुन उवाच 
030a	`भीमसेन न ते सन्ति येषां वैरं त्वया त्विह ।
030c	मत्ता मृगेषु सुखिनो न बुद्ध्यन्ते महद्भयम्' ॥
031a	नैवं वाचा व्यवसितं भीम विज्ञायते सताम् ।
031c	इतश्चतुर्दशे वर्षे द्रष्टारो यद्भविष्यति ॥
032	भीमसेन उवाच 
032a	दुर्योधनस्य कर्णस्य शकुनेश्च दुरात्मनः ।
032c	दुःशासनचतुर्थानां भूमिः पास्यति शोणितम् ॥
033	अर्जुन उवाच 
033a	असूयितारं द्रष्टारं प्रवक्तारं विकत्थनम् ।
033c	भीमसेन नियोगात्ते हन्ताहं कर्णमाहवे ॥
034a	अर्जुनः प्रतिजानीते भीमस्य प्रियकाम्यया ।
034c	कर्णं कर्णानुगांश्चैव रणे हन्ताऽस्मि पत्रिभिः ॥
035a	ये चान्ये प्रतियोत्स्यन्ति बुद्धिमोहेन मां नृपाः ।
035c	तांश्च सर्वानहं बाणैर्नेताऽस्मि यमसादनम् ॥
036a	चलेद्धि हिमवान्स्थानान्निष्प्रभः स्याद्दिवाकरः ।
036c	शैत्यं सोमात्प्रणश्येत मत्सत्यं विचलेद्यदि ॥
037a	न प्रदास्यति चेद्राज्यमितो वर्षे चतुर्दशे ।
037c	दुर्योधनोऽभिसत्कृत्य सत्यमेतद्भविष्यति ॥
038	वैशम्पायन उवाच 
038a	इत्युक्तवति पार्थे तु श्रीमान्माद्रवतीसुतः ।
038c	प्रगृह्य विपुलं बाहुं सहदेवः प्रतापवान् ॥
039a	सौबलस्य वधं प्रेप्सुरिदं वचनमब्रवीत् ।
039c	क्रोधसंरक्तनयनो निःश्वसन्निव पन्नगः ॥
040	सहदेव उवाच 
040a	अक्षान्यान्मन्यसे मूढ गान्धाराणां यशोहर ।
040c	नैतेऽक्षा निशिता बाणास्त्वयैते समरे वृताः ॥
041a	यथा चैवोक्तवान्भीमस्त्वामुद्दिश्य सबान्धवम् ।
041c	कर्ताहं कर्मणस्तस्य कुरु कार्याणि सर्वशः ॥
042a	हन्ताऽस्मि तरसा युद्धे त्वामेवेह सबान्धवम् ।
042c	यदि स्थास्यसि सङ्ग्रामे क्षत्रधर्मेण सौबल ॥
043a	सहदेववचः श्रुत्वा नकुलोऽपि विशाम्पते ।
043c	दर्शनीयतमो नॄणामिदं वचनमब्रवीत् ॥
044a	सुतेयं यज्ञसेनस्य द्यूतेऽस्मिन्धृतराष्ट्रजैः ।
044c	यैर्वाचः श्राविता रूक्षाः स्थितैर्दुर्योधनप्रिये ॥
045a	तान्धार्तराष्ट्रान्दुर्वृत्तान्मुमूर्षून्कालनोदितान् ।
045c	गमयिष्यामि भूयिष्ठानहं वैवस्वतक्षयम् ॥
046a	`उलूकं च दुरात्मानं सौबलस्य सुतं प्रियम् ।
046c	क्रूरं हन्ताऽस्मि समरे तं वै क्रूरं नराधमम्' ॥
047a	निदेशाद्धर्मराजस्य द्रौपद्याः पदवीं चरन् ।
047c	निर्धार्तराष्ट्रां पृथिवीं कर्ताऽस्मि नचिरादिव ॥
048	वैशम्पायन उवाच 
048a	एवं ते पुरुषव्याघ्राः सर्वे व्यायतबाहवः ।
048c	प्रतिज्ञा बहुलाः कृत्वा धृतराष्ट्रमुपागमन् ॥ 

इति श्रीमन्महाभारते सभापर्वणि अनुद्यूतपर्वणि एकोनशततमोऽध्यायः ॥ 99 ॥
2-99-13 काकयवा निस्तण्डुलं तृणधान्यम् ॥ 2-99-17 स्मरयिता स्मारयिष्यामि ॥2-99-19 गौर्गौरित्युपहासः ॥ 2-99-33 प्रवक्तारं कुबुद्धेः ॥ 2-99-46 एकं क्रूरमिति पदं क्रियाविशेषणम् ॥
