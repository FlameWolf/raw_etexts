अध्यायः 066

भीष्मेण शिशुपालवृत्तान्तकथनपूर्वकं स्वेन भीमनिषेधने स्वाभिप्रायाविष्करणम् ॥ 1 ॥

KK0206066001	भीष्म उवाच ॥
KK0206066001a	चेदिराजकुले जातस्त्र्यक्ष एष चतुर्भुजः ।
KK0206066001c	रासभारावसदृशं ररास च ननाद च ॥
KK0206066002a	तेनास्य मातापितरौ त्रेसतुस्तौ सबान्धवौ ।
KK0206066002c	वैकृतं तस्य तौ दृष्ट्वा त्यागायाकुरुतां मतिम् ॥
KK0206066003a	ततः सभार्यं नृपतिं सामात्यं सपुरोहितम् ।
KK0206066003c	चिन्तासंमूढहृदयं वागुवाचाशरीरेणी ॥
KK0206066004a	एष ते नृपते पुत्रः श्रीमाञ्जातो बलाधिकः ।
KK0206066004c	तस्मादस्मान्न भेतव्यमव्यग्रः पाहि वै शिशुम् ॥
KK0206066005a	न च वै तस्य मृत्युस्त्वं न कालः प्रत्युपस्थितः ।
KK0206066005c	यश्च शस्त्रेण हन्ताऽस्य स चोत्पन्नो नराधिप ॥
KK0206066006a	संश्रुत्योदाहृतं वाक्यं भूतमन्तर्हितं ततः ।
KK0206066006c	पुत्रस्नेहाभिसन्तप्ता जननी वाक्यमब्रवीत् ॥
KK0206066007a	येनेदमीरितं वाक्यं ममैतं तनयं प्रति ।
KK0206066007c	प्राञ्जलिस्तं नमस्यामि ब्रवीतु स पुनर्वचः ॥
KK0206066008a	याथातथ्येन भगवान्देवो वा यदि वेतरः ।
KK0206066008c	श्रोतुमिच्छामि पुत्रस्य कोऽस्य मृत्युर्भविष्यति ॥
KK0206066009a	अन्तर्भूतं ततो भूतमुवाचेदं पुनर्वचः ।
KK0206066009c	यस्योत्सङ्गे गृहीतस्य भुजावभ्यधिकावुभौ ॥
KK0206066010a	पतिष्यतः क्षितितले पञ्चशीर्षाविवोरगौ ।
KK0206066010c	तृतीयमेतद्बालस्य ललाटस्थं तु लोचनम् ॥
KK0206066011a	निमज्जिष्यति यं दृष्ट्वा सोऽस्य मृत्युर्भविष्यति ।
KK0206066011c	त्र्यक्षं चतुर्भुजं श्रुत्वा तथा च समुदाहृतम् ॥
KK0206066012a	पृथिव्यां पार्थिवाः सर्वे अभ्यागच्छन्दिदृक्षवः ।
KK0206066012c	तान्पूजयित्वा सम्प्राप्तान्यथार्हं स महीपतिः ॥
KK0206066013a	एकैकस्य नृपस्याङ्के पुत्रमारोपयत्तदा ।
KK0206066013c	एवं राजसहस्राणा पृथक्त्वेन यथाक्रमम् ॥
KK0206066014a	शिशुरङ्के समारूढो न तत्प्राप निदर्शनम् ।
KK0206066014c	एतदेव तु संश्रुत्य द्वारवत्यां महाबलौ ॥
KK0206066015a	ततश्चेदिपुरं प्राप्तौ सङ्कर्षणजनार्दनौ ।
KK0206066015c	यादवौ यादवीं द्रुष्टुं स्वसारं तौ पितुस्तदा ॥
KK0206066016a	अभिवाद्य यथान्यायं यथाश्रेष्ठं नृपं च ताम् ।
KK0206066016c	कुशलानामयं पृष्ट्वा निषण्णौ रामकेशवौ ॥
KK0206066017a	साऽभ्यर्च्य तौ तदा वीरौ प्रीत्या चाभ्यधिकं ततः ।
KK0206066017c	पुत्रं दामोदरोत्सङ्गे देवी सन्न्यदधात्स्वयम् ॥
KK0206066018a	न्यस्तमात्रस्य तस्याङ्के भुजावभ्यधिकावुभौ ।
KK0206066018c	पेततुस्तच्च नयनं न्यमज्जत ललाटजम् ॥
KK0206066019a	तद्दृष्ट्वा व्यथिता त्रस्ता वरं कृष्णमयाचत ।
KK0206066019c	ददस्व मे वरं कृष्ण भयार्ताया महाभुज ॥
KK0206066020a	त्वं ह्यार्तानां समाश्वासो भीतानामभयप्रदः ।
KK0206066020c	एवमुक्तस्ततः कृष्णः सोऽब्रवीद्यदुनन्दनः ॥
KK0206066021a	मा भैस्त्वं देवि धर्मज्ञे न मत्तोऽस्ति भयं तव ।
KK0206066021c	ददामि कं वरं किं च करवाणि पितृष्वसः ॥
KK0206066022a	शक्यं वा यदि वाऽशक्यं करिष्यामि वचस्तव ।
KK0206066022c	एवमुक्ता ततः कृष्णमब्रवीद्यदुनन्दनम् ॥
KK0206066023a	शिशुपालस्यापराधान्क्षमेथास्त्वं महाबल ।
KK0206066023c	मत्कृते यदुशार्दूल विद्ध्येनं मे वरं प्रभो ॥
KK0206066024	कृष्ण उवाच ।
KK0206066024a	अपराधशतं क्षाम्यं मया ह्यस्य पितृष्वसः ।
KK0206066024c	पुत्रस्य ते वधार्हस्य मा त्वं शोके मनः कृथाः ॥
KK0206066025	भीष्म उवाच ।
KK0206066025a	`स जानन्नात्मनो मृत्युं कृष्णं यदुसुखावहम्' ।
KK0206066025c	एवमेष नृपः पापः शिशुपाः सुमन्दधीः ।
KK0206066025e	त्वां समाह्वयते वीर गोविन्दवरदर्पितः ॥ ॥

इति श्रीमन्महाभारते सभापर्वणि शिशुपालवधपर्वणि षट्षष्टितमोऽध्यायः ॥ 66 ॥
