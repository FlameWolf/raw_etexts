अध्यायः 066

भीष्मेण शिशुपालवृत्तान्तकथनपूर्वकं स्वेन भीमनिषेधने स्वाभिप्रायाविष्करणम् ॥ 1 ॥

001	भीष्म उवाच ॥
001a	चेदिराजकुले जातस्त्र्यक्ष एष चतुर्भुजः ।
001c	रासभारावसदृशं ररास च ननाद च ॥
002a	तेनास्य मातापितरौ त्रेसतुस्तौ सबान्धवौ ।
002c	वैकृतं तस्य तौ दृष्ट्वा त्यागायाकुरुतां मतिम् ॥
003a	ततः सभार्यं नृपतिं सामात्यं सपुरोहितम् ।
003c	चिन्तासंमूढहृदयं वागुवाचाशरीरेणी ॥
004a	एष ते नृपते पुत्रः श्रीमाञ्जातो बलाधिकः ।
004c	तस्मादस्मान्न भेतव्यमव्यग्रः पाहि वै शिशुम् ॥
005a	न च वै तस्य मृत्युस्त्वं न कालः प्रत्युपस्थितः ।
005c	यश्च शस्त्रेण हन्ताऽस्य स चोत्पन्नो नराधिप ॥
006a	संश्रुत्योदाहृतं वाक्यं भूतमन्तर्हितं ततः ।
006c	पुत्रस्नेहाभिसन्तप्ता जननी वाक्यमब्रवीत् ॥
007a	येनेदमीरितं वाक्यं ममैतं तनयं प्रति ।
007c	प्राञ्जलिस्तं नमस्यामि ब्रवीतु स पुनर्वचः ॥
008a	याथातथ्येन भगवान्देवो वा यदि वेतरः ।
008c	श्रोतुमिच्छामि पुत्रस्य कोऽस्य मृत्युर्भविष्यति ॥
009a	अन्तर्भूतं ततो भूतमुवाचेदं पुनर्वचः ।
009c	यस्योत्सङ्गे गृहीतस्य भुजावभ्यधिकावुभौ ॥
010a	पतिष्यतः क्षितितले पञ्चशीर्षाविवोरगौ ।
010c	तृतीयमेतद्बालस्य ललाटस्थं तु लोचनम् ॥
011a	निमज्जिष्यति यं दृष्ट्वा सोऽस्य मृत्युर्भविष्यति ।
011c	त्र्यक्षं चतुर्भुजं श्रुत्वा तथा च समुदाहृतम् ॥
012a	पृथिव्यां पार्थिवाः सर्वे अभ्यागच्छन्दिदृक्षवः ।
012c	तान्पूजयित्वा सम्प्राप्तान्यथार्हं स महीपतिः ॥
013a	एकैकस्य नृपस्याङ्के पुत्रमारोपयत्तदा ।
013c	एवं राजसहस्राणा पृथक्त्वेन यथाक्रमम् ॥
014a	शिशुरङ्के समारूढो न तत्प्राप निदर्शनम् ।
014c	एतदेव तु संश्रुत्य द्वारवत्यां महाबलौ ॥
015a	ततश्चेदिपुरं प्राप्तौ सङ्कर्षणजनार्दनौ ।
015c	यादवौ यादवीं द्रुष्टुं स्वसारं तौ पितुस्तदा ॥
016a	अभिवाद्य यथान्यायं यथाश्रेष्ठं नृपं च ताम् ।
016c	कुशलानामयं पृष्ट्वा निषण्णौ रामकेशवौ ॥
017a	साऽभ्यर्च्य तौ तदा वीरौ प्रीत्या चाभ्यधिकं ततः ।
017c	पुत्रं दामोदरोत्सङ्गे देवी सन्न्यदधात्स्वयम् ॥
018a	न्यस्तमात्रस्य तस्याङ्के भुजावभ्यधिकावुभौ ।
018c	पेततुस्तच्च नयनं न्यमज्जत ललाटजम् ॥
019a	तद्दृष्ट्वा व्यथिता त्रस्ता वरं कृष्णमयाचत ।
019c	ददस्व मे वरं कृष्ण भयार्ताया महाभुज ॥
020a	त्वं ह्यार्तानां समाश्वासो भीतानामभयप्रदः ।
020c	एवमुक्तस्ततः कृष्णः सोऽब्रवीद्यदुनन्दनः ॥
021a	मा भैस्त्वं देवि धर्मज्ञे न मत्तोऽस्ति भयं तव ।
021c	ददामि कं वरं किं च करवाणि पितृष्वसः ॥
022a	शक्यं वा यदि वाऽशक्यं करिष्यामि वचस्तव ।
022c	एवमुक्ता ततः कृष्णमब्रवीद्यदुनन्दनम् ॥
023a	शिशुपालस्यापराधान्क्षमेथास्त्वं महाबल ।
023c	मत्कृते यदुशार्दूल विद्ध्येनं मे वरं प्रभो ॥
024	कृष्ण उवाच ।
024a	अपराधशतं क्षाम्यं मया ह्यस्य पितृष्वसः ।
024c	पुत्रस्य ते वधार्हस्य मा त्वं शोके मनः कृथाः ॥
025	भीष्म उवाच ।
025a	`स जानन्नात्मनो मृत्युं कृष्णं यदुसुखावहम्' ।
025c	एवमेष नृपः पापः शिशुपाः सुमन्दधीः ।
025e	त्वां समाह्वयते वीर गोविन्दवरदर्पितः ॥ ॥

इति श्रीमन्महाभारते सभापर्वणि शिशुपालवधपर्वणि षट्षष्टितमोऽध्यायः ॥ 66 ॥
