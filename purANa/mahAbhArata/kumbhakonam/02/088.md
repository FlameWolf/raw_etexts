अध्यायः 088

सपत्नीभ्रातृकस्य युधिष्ठिरस्य शकुनिना पराजयः ॥ 1 ॥

KK0207088001	शकुनिरुवाच ॥
KK0207088001a	बहुवित्तं पराजैषीः पाण्डवानां युधिष्ठिर ।
KK0207088001c	आचक्ष्व वित्तं कौन्तेय यदि तेऽस्त्यपराजितम् ॥
KK0207088002	युधिष्ठिर उवाच ॥
KK0207088002a	मम वित्तमसङ्ख्येयं यदहं वेद सौबल ।
KK0207088002c	अथ त्वं शकुने कस्माद्वित्तं समनुपृच्छसि ॥
KK0207088003a	अयुतं प्रयुतं चैव शङ्कुं पद्मं तथार्बुदम् ।
KK0207088003c	खर्वं शङ्खं निखर्वं च महापद्मं च कोटयः ॥
KK0207088004a	मध्यं चैव परार्धं च सपरं चात्र पण्यताम् ।
KK0207088004c	एतन्मम धनं राजंस्तेन दीव्याम्यहं त्वया ॥
KK0207088005	वैशम्पायन उवाच ॥
KK0207088005a	एतच्छ्रुत्वा व्यवसितो निकृतिं समुपाश्रितः ।
KK0207088005c	जितमित्येव शकुनिर्युधिष्ठिरमभाषत ॥
KK0207088006	युधिष्ठिर उवाच ॥
KK0207088006a	गवाश्वं बहुधेनूकमसङ्ख्येयमजाविकम् ।
KK0207088006c	यत्किञ्चिदनु पर्णाशां प्राक् सिन्धोरपि सौबल ।
KK0207088006e	एतन्मम धनं सर्वं तेन दीव्याम्यहं त्वया ॥
KK0207088007	वैशम्पायन उवाच ॥
KK0207088007a	एतच्छ्रुत्वा व्यवसितो निकृतिं समुपाश्रितः ।
KK0207088007c	जितमित्येव शकुनिर्युधिष्ठिरमभाषत ॥
KK0207088008	युधिष्ठिर उवाच ॥
KK0207088008a	पुरं जनपदो भूमिरब्राह्मणधनैः सह ।
KK0207088008c	अब्राह्मणाश्च पुरुषा राजञ्शिष्टं धनं मम ।
KK0207088008e	एतद्राजन्मम धनं तेन दीव्याम्यहं त्वया ॥
KK0207088009	वैशम्पायन उवाच ॥
KK0207088009a	एतच्छ्रुत्वा व्यवसितो निकृतिं समुपाश्रितः ।
KK0207088009c	जितमित्येव शकुनिर्युधिष्ठिरमभाषत ॥
KK0207088010	युधिष्ठिर उवाच ॥
KK0207088010a	राजपुत्रा इमे राजञ्छोभन्ते यैर्विभूषिताः ।
KK0207088010c	कुण्डलानि च निष्काश्च सर्वं राजविभूषणम् ।
KK0207088010e	एतन्मम धनं राजंस्तेन दीव्याम्यहं त्वया ॥
KK0207088011	वैशम्पायन उवाच ॥
KK0207088011a	एतच्छ्रुत्वा व्यवसितो निकृतिं समुपाश्रितः ।
KK0207088011c	जितमित्येव शकुनिर्युधिष्ठिरमभाषत ॥
KK0207088012	युधिष्ठिर उवाच ॥
KK0207088012a	श्यामो युवा लोहिताक्षः सिंहस्कन्धो महाभुजः ।
KK0207088012c	नकुलो ग्लह एवैको विद्ध्येतन्मम तद्धनम् ॥
KK0207088013	शकुनिरुवाच ।
KK0207088013a	प्रियस्ते नकुलो राजन्राजपुत्रो युधिष्ठिर ।
KK0207088013c	अस्माकं वशतां प्राप्तो भूयः केनेह दीव्यसे ॥
KK0207088014	वैशम्पायन उवाच ॥
KK0207088014a	एवमुक्त्वा तु तानक्षाञ्शकुनिः प्रत्यदीव्यत ।
KK0207088014c	जितमित्येव शकुनिर्युधिष्ठिरमभाषत ॥
KK0207088015	युधिष्ठिर उवाच ॥
KK0207088015a	अयं धर्मान्सहदेवोऽनुशास्ति लोके ह्यस्मिन्पण्डिताख्यां गतश्च ।
KK0207088015c	अनर्हता राजपुत्रेण तेन दीव्याम्यहं चाप्रियवत्प्रियेण ॥
KK0207088016	वैशम्पायन उवाच ॥
KK0207088016a	एतच्छ्रुत्वा व्यवसितो निकृतिं समुपाश्रितः ।
KK0207088016c	जितमित्येव शकुनिर्युधिष्ठिरमभाषत ॥
KK0207088017	शकुनिरुवाच ॥
KK0207088017a	माद्रीपुत्रौ प्रियौ राजंस्तवेमौ विजितौ मया ।
KK0207088017c	गरीयांसौ तु ते मन्ये भीमसेनधनञ्जयौ ॥
KK0207088018	युधिष्ठिर उवाच ।
KK0207088018a	अधर्मं चरसे नूनं यो नावेक्षसि वै नयम् ।
KK0207088018c	यो नः सुमनसां मूढ विभेदं कर्तुमिच्छसि ॥
KK0207088019	शकुनिरुवाच ॥
KK0207088019a	गर्ते मत्तः प्रपतते प्रमत्तः स्थाणुमृच्छति ।
KK0207088019c	ज्येष्ठो राजन्व्ररिष्ठोऽसि नमस्ते भरतर्षभ ॥
KK0207088020a	स्वप्ने तानि न दृश्यन्ते जाग्रतो वा युधिष्ठिर ।
KK0207088020c	कितवा यानि दीव्यन्तः प्रलपन्त्युत्कटा इव ॥
KK0207088021	युधिष्ठिर उवाच ॥
KK0207088021a	यो नः सङ्ख्ये नौरिव पारनेता जेता रिपूणां राजपुत्रस्तरस्वी ।
KK0207088021c	अनर्हता लोकवीरेण तेन दीव्याम्यहं शकुने फाल्गुनेन ॥
KK0207088022	वैशम्पायन उवाच ॥
KK0207088022a	एतच्छ्रुत्वा व्यवसितो निकृतिं समुपाश्रितः ।
KK0207088022c	जितमित्येव शकुनिर्युधिष्ठिरमभाषत ॥
KK0207088023	शकुनिरुवाच ।
KK0207088023a	अयं मया पाण्डवानां धनुर्धरः पराजितः पाण्डवः सव्यसाची ।
KK0207088023c	भीमेन राजन्दयितेन दीव्य यत्कैतवं पाण्डव तेऽवशिष्टम् ॥
KK0207088024	युधिष्ठिर उवाच ॥
KK0207088024a	यो नो नेता यो युधि नः प्रणेता यथा वज्री दानवशत्रुरेकः ।
KK0207088024c	तिर्यक्प्रेक्षी सन्नतभ्रूर्महात्मा सिंहस्कन्धो यश्च सदाऽत्यमर्षी ॥
KK0207088025a	बलेन तुल्यो यस्य पुमान्न विद्यते गदाभृतामग्र्य इहारिमर्दनः ।
KK0207088025c	अनर्हता राजपुत्रेण तेन दीव्याम्यहं भीमसेनेन राजन् ॥
KK0207088026	वैशम्पायन उवाच ॥
KK0207088026a	एतच्छ्रुत्वा व्यवसितो निकृतिं समुपाश्रितः ।
KK0207088026c	जितमित्येव शकुनिर्युधिष्ठिरमभाषत ॥
KK0207088027	शकुनिरुवाच ।
KK0207088027a	बहुवित्तं पराजैषीर्भ्रातॄंश्च सहयद्विपान् ।
KK0207088027c	आचक्ष्व वित्तं कौन्तेय यदि तेऽस्त्यपराजितम् ॥
KK0207088028	युधिष्ठिर उवाच ॥
KK0207088028a	अहं विशिष्टः सर्वेषां भ्रातॄणां दयितस्तथा ।
KK0207088028c	कुर्यामहं जितः कर्म स्वयमात्मन्युपल्पुते ॥
KK0207088029	वैशम्पायन उवाच ॥
KK0207088029a	एतच्छ्रुत्वा व्यवसितो निकृतिं समुपाश्रितः ।
KK0207088029c	जितमित्येव शकुनिर्युधिष्ठिरमभाषत ॥
KK0207088030	शकुनिरुवाच ।
KK0207088030a	एतत्पापिष्ठमकरोर्यदात्मानं पराजयेः ।
KK0207088030c	शिष्टे सति धने राजन्पाप आत्मपराजयः ॥
KK0207088031	वैशम्पायन उवाच ॥
KK0207088031a	एवमुक्त्वा मताक्षस्तान् ग्लहे सर्वानवस्थितान् ।
KK0207088031c	पराजयल्लोकवीरानुक्त्वा राज्ञां पृथक् पृथक् ॥
KK0207088032	शकुनिरुवाच ॥
KK0207088032a	अस्ति ते वै प्रिया राजन् ग्लह एकोऽपराजितः ।
KK0207088032c	पणस्व कृष्णां पाञ्चालीं तयात्मानं पुनर्जय ॥
KK0207088033	युधिष्ठिर उवाच ॥
KK0207088033a	नैव ह्रस्वा न महती न कृशा नातिरोहिणी ।
KK0207088033c	नीलकुञ्चितकेशी च तया दीव्याम्यहं त्वया ॥
KK0207088034a	शारदोत्पलपत्राक्ष्या शारदोत्पलगन्धया ।
KK0207088034c	शारदोत्पलसेविन्या रूपेण श्रीसमानया ॥
KK0207088035a	तथैव स्यादानुशंस्यात्तथा स्याद्रूपसम्पदा ।
KK0207088035c	तथा स्याच्छीलसम्पत्त्या यामिच्छेत्पुरुषः स्त्रियम् ॥
KK0207088036a	सर्वैर्गुणैर्हि सम्पन्नामनुकूलां प्रियंवदाम् ।
KK0207088036c	यादृशीं धर्मकामार्थसिद्धिमिच्छेन्नरः स्त्रियम् ॥
KK0207088037a	चरमं संविशति या प्रथमं प्रतिबुध्यते ।
KK0207088037c	आगोपालाविपालेभ्यः सर्वं वेद कृताकृतम् ॥
KK0207088038a	आभाति पद्मवद्वक्त्रं सस्वेदं मल्लिकेव च ।
KK0207088038c	वेदीमध्या दीर्घकेशी ताम्रास्या नातिलोमशा ॥
KK0207088039a	तयैवंविधया राजन्पाञ्चाल्याहं सुमध्यया ।
KK0207088039c	ग्लहं दीव्यामि चार्वङ्ग्या द्रौपद्या हन्त सौबल ॥
KK0207088040	वैशम्पायन उवाच ॥
KK0207088040a	एवमुक्ते तु वचने धर्मराजेन धीमता ।
KK0207088040c	धिग्धिगित्येव वृद्धानां सभ्यानां निःसृता गिरः ॥
KK0207088041a	चुक्षुभे सा सभा राजन्राज्ञां सञ्जज्ञिरे शुचः ।
KK0207088041c	भीष्मद्रोणकृपादीनां स्वेदश्च समजायत ॥
KK0207088042a	शिरो गृहीत्वा विदुरो गतसत्व इवाभवत् ।
KK0207088042c	आस्ते ध्यायन्नधोवक्त्रो निःश्वसन्निव पन्नगः ॥
KK0207088043a	`बाह्लीकः सोमदत्तश्च प्रातिपेयश्च सञ्जयः ।
KK0207088043c	द्रौणिर्भूरिश्रवाश्चैव युयुत्सुर्धृतराष्ट्रजः ।
KK0207088043e	आसुर्वीक्ष्य त्वधोवक्त्रा निश्वसन्त इवोरगाः' ॥
KK0207088044a	धृतराष्ट्रस्तु संहृष्टः पर्यपृच्छत्पुनः पुनः ।
KK0207088044c	किं जितं किं जितमिति ह्याकारं नाभ्यरक्षत ॥
KK0207088045a	जहर्ष कर्णोऽतिभृशं सह दुःशासनादिभिः ।
KK0207088045c	इतरेषां तु सभ्यानां नेत्रेभ्यः प्रापतञ्जलम् ॥
KK0207088046a	सौबलस्त्वभिधायैवं जितकाशी मदोत्कटः ।
KK0207088046c	जितमित्येव तानक्षान्पुररेवान्वपद्यत ॥ ॥

इति श्रीमन्महाभारते सभापर्वणि द्यूतपर्वणि अष्टाशीतितमोऽध्यायः ॥ 88 ॥

2-88-6 पर्णाशा नदी ॥ 2-88-23 कैतवं कितवेभ्य आहर्तव्यं धनम् ॥ 2-88-46 जितकाशी जयशोभी ॥
