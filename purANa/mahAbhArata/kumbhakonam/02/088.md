अध्यायः 088

सपत्नीभ्रातृकस्य युधिष्ठिरस्य शकुनिना पराजयः ॥ 1 ॥

001	शकुनिरुवाच ॥
001a	बहुवित्तं पराजैषीः पाण्डवानां युधिष्ठिर ।
001c	आचक्ष्व वित्तं कौन्तेय यदि तेऽस्त्यपराजितम् ॥
002	युधिष्ठिर उवाच ॥
002a	मम वित्तमसङ्ख्येयं यदहं वेद सौबल ।
002c	अथ त्वं शकुने कस्माद्वित्तं समनुपृच्छसि ॥
003a	अयुतं प्रयुतं चैव शङ्कुं पद्मं तथार्बुदम् ।
003c	खर्वं शङ्खं निखर्वं च महापद्मं च कोटयः ॥
004a	मध्यं चैव परार्धं च सपरं चात्र पण्यताम् ।
004c	एतन्मम धनं राजंस्तेन दीव्याम्यहं त्वया ॥
005	वैशम्पायन उवाच ॥
005a	एतच्छ्रुत्वा व्यवसितो निकृतिं समुपाश्रितः ।
005c	जितमित्येव शकुनिर्युधिष्ठिरमभाषत ॥
006	युधिष्ठिर उवाच ॥
006a	गवाश्वं बहुधेनूकमसङ्ख्येयमजाविकम् ।
006c	यत्किञ्चिदनु पर्णाशां प्राक् सिन्धोरपि सौबल ।
006e	एतन्मम धनं सर्वं तेन दीव्याम्यहं त्वया ॥
007	वैशम्पायन उवाच ॥
007a	एतच्छ्रुत्वा व्यवसितो निकृतिं समुपाश्रितः ।
007c	जितमित्येव शकुनिर्युधिष्ठिरमभाषत ॥
008	युधिष्ठिर उवाच ॥
008a	पुरं जनपदो भूमिरब्राह्मणधनैः सह ।
008c	अब्राह्मणाश्च पुरुषा राजञ्शिष्टं धनं मम ।
008e	एतद्राजन्मम धनं तेन दीव्याम्यहं त्वया ॥
009	वैशम्पायन उवाच ॥
009a	एतच्छ्रुत्वा व्यवसितो निकृतिं समुपाश्रितः ।
009c	जितमित्येव शकुनिर्युधिष्ठिरमभाषत ॥
010	युधिष्ठिर उवाच ॥
010a	राजपुत्रा इमे राजञ्छोभन्ते यैर्विभूषिताः ।
010c	कुण्डलानि च निष्काश्च सर्वं राजविभूषणम् ।
010e	एतन्मम धनं राजंस्तेन दीव्याम्यहं त्वया ॥
011	वैशम्पायन उवाच ॥
011a	एतच्छ्रुत्वा व्यवसितो निकृतिं समुपाश्रितः ।
011c	जितमित्येव शकुनिर्युधिष्ठिरमभाषत ॥
012	युधिष्ठिर उवाच ॥
012a	श्यामो युवा लोहिताक्षः सिंहस्कन्धो महाभुजः ।
012c	नकुलो ग्लह एवैको विद्ध्येतन्मम तद्धनम् ॥
013	शकुनिरुवाच ।
013a	प्रियस्ते नकुलो राजन्राजपुत्रो युधिष्ठिर ।
013c	अस्माकं वशतां प्राप्तो भूयः केनेह दीव्यसे ॥
014	वैशम्पायन उवाच ॥
014a	एवमुक्त्वा तु तानक्षाञ्शकुनिः प्रत्यदीव्यत ।
014c	जितमित्येव शकुनिर्युधिष्ठिरमभाषत ॥
015	युधिष्ठिर उवाच ॥
015a	अयं धर्मान्सहदेवोऽनुशास्ति लोके ह्यस्मिन्पण्डिताख्यां गतश्च ।
015c	अनर्हता राजपुत्रेण तेन दीव्याम्यहं चाप्रियवत्प्रियेण ॥
016	वैशम्पायन उवाच ॥
016a	एतच्छ्रुत्वा व्यवसितो निकृतिं समुपाश्रितः ।
016c	जितमित्येव शकुनिर्युधिष्ठिरमभाषत ॥
017	शकुनिरुवाच ॥
017a	माद्रीपुत्रौ प्रियौ राजंस्तवेमौ विजितौ मया ।
017c	गरीयांसौ तु ते मन्ये भीमसेनधनञ्जयौ ॥
018	युधिष्ठिर उवाच ।
018a	अधर्मं चरसे नूनं यो नावेक्षसि वै नयम् ।
018c	यो नः सुमनसां मूढ विभेदं कर्तुमिच्छसि ॥
019	शकुनिरुवाच ॥
019a	गर्ते मत्तः प्रपतते प्रमत्तः स्थाणुमृच्छति ।
019c	ज्येष्ठो राजन्व्ररिष्ठोऽसि नमस्ते भरतर्षभ ॥
020a	स्वप्ने तानि न दृश्यन्ते जाग्रतो वा युधिष्ठिर ।
020c	कितवा यानि दीव्यन्तः प्रलपन्त्युत्कटा इव ॥
021	युधिष्ठिर उवाच ॥
021a	यो नः सङ्ख्ये नौरिव पारनेता जेता रिपूणां राजपुत्रस्तरस्वी ।
021c	अनर्हता लोकवीरेण तेन दीव्याम्यहं शकुने फाल्गुनेन ॥
022	वैशम्पायन उवाच ॥
022a	एतच्छ्रुत्वा व्यवसितो निकृतिं समुपाश्रितः ।
022c	जितमित्येव शकुनिर्युधिष्ठिरमभाषत ॥
023	शकुनिरुवाच ।
023a	अयं मया पाण्डवानां धनुर्धरः पराजितः पाण्डवः सव्यसाची ।
023c	भीमेन राजन्दयितेन दीव्य यत्कैतवं पाण्डव तेऽवशिष्टम् ॥
024	युधिष्ठिर उवाच ॥
024a	यो नो नेता यो युधि नः प्रणेता यथा वज्री दानवशत्रुरेकः ।
024c	तिर्यक्प्रेक्षी सन्नतभ्रूर्महात्मा सिंहस्कन्धो यश्च सदाऽत्यमर्षी ॥
025a	बलेन तुल्यो यस्य पुमान्न विद्यते गदाभृतामग्र्य इहारिमर्दनः ।
025c	अनर्हता राजपुत्रेण तेन दीव्याम्यहं भीमसेनेन राजन् ॥
026	वैशम्पायन उवाच ॥
026a	एतच्छ्रुत्वा व्यवसितो निकृतिं समुपाश्रितः ।
026c	जितमित्येव शकुनिर्युधिष्ठिरमभाषत ॥
027	शकुनिरुवाच ।
027a	बहुवित्तं पराजैषीर्भ्रातॄंश्च सहयद्विपान् ।
027c	आचक्ष्व वित्तं कौन्तेय यदि तेऽस्त्यपराजितम् ॥
028	युधिष्ठिर उवाच ॥
028a	अहं विशिष्टः सर्वेषां भ्रातॄणां दयितस्तथा ।
028c	कुर्यामहं जितः कर्म स्वयमात्मन्युपल्पुते ॥
029	वैशम्पायन उवाच ॥
029a	एतच्छ्रुत्वा व्यवसितो निकृतिं समुपाश्रितः ।
029c	जितमित्येव शकुनिर्युधिष्ठिरमभाषत ॥
030	शकुनिरुवाच ।
030a	एतत्पापिष्ठमकरोर्यदात्मानं पराजयेः ।
030c	शिष्टे सति धने राजन्पाप आत्मपराजयः ॥
031	वैशम्पायन उवाच ॥
031a	एवमुक्त्वा मताक्षस्तान् ग्लहे सर्वानवस्थितान् ।
031c	पराजयल्लोकवीरानुक्त्वा राज्ञां पृथक् पृथक् ॥
032	शकुनिरुवाच ॥
032a	अस्ति ते वै प्रिया राजन् ग्लह एकोऽपराजितः ।
032c	पणस्व कृष्णां पाञ्चालीं तयात्मानं पुनर्जय ॥
033	युधिष्ठिर उवाच ॥
033a	नैव ह्रस्वा न महती न कृशा नातिरोहिणी ।
033c	नीलकुञ्चितकेशी च तया दीव्याम्यहं त्वया ॥
034a	शारदोत्पलपत्राक्ष्या शारदोत्पलगन्धया ।
034c	शारदोत्पलसेविन्या रूपेण श्रीसमानया ॥
035a	तथैव स्यादानुशंस्यात्तथा स्याद्रूपसम्पदा ।
035c	तथा स्याच्छीलसम्पत्त्या यामिच्छेत्पुरुषः स्त्रियम् ॥
036a	सर्वैर्गुणैर्हि सम्पन्नामनुकूलां प्रियंवदाम् ।
036c	यादृशीं धर्मकामार्थसिद्धिमिच्छेन्नरः स्त्रियम् ॥
037a	चरमं संविशति या प्रथमं प्रतिबुध्यते ।
037c	आगोपालाविपालेभ्यः सर्वं वेद कृताकृतम् ॥
038a	आभाति पद्मवद्वक्त्रं सस्वेदं मल्लिकेव च ।
038c	वेदीमध्या दीर्घकेशी ताम्रास्या नातिलोमशा ॥
039a	तयैवंविधया राजन्पाञ्चाल्याहं सुमध्यया ।
039c	ग्लहं दीव्यामि चार्वङ्ग्या द्रौपद्या हन्त सौबल ॥
040	वैशम्पायन उवाच ॥
040a	एवमुक्ते तु वचने धर्मराजेन धीमता ।
040c	धिग्धिगित्येव वृद्धानां सभ्यानां निःसृता गिरः ॥
041a	चुक्षुभे सा सभा राजन्राज्ञां सञ्जज्ञिरे शुचः ।
041c	भीष्मद्रोणकृपादीनां स्वेदश्च समजायत ॥
042a	शिरो गृहीत्वा विदुरो गतसत्व इवाभवत् ।
042c	आस्ते ध्यायन्नधोवक्त्रो निःश्वसन्निव पन्नगः ॥
043a	`बाह्लीकः सोमदत्तश्च प्रातिपेयश्च सञ्जयः ।
043c	द्रौणिर्भूरिश्रवाश्चैव युयुत्सुर्धृतराष्ट्रजः ।
043e	आसुर्वीक्ष्य त्वधोवक्त्रा निश्वसन्त इवोरगाः' ॥
044a	धृतराष्ट्रस्तु संहृष्टः पर्यपृच्छत्पुनः पुनः ।
044c	किं जितं किं जितमिति ह्याकारं नाभ्यरक्षत ॥
045a	जहर्ष कर्णोऽतिभृशं सह दुःशासनादिभिः ।
045c	इतरेषां तु सभ्यानां नेत्रेभ्यः प्रापतञ्जलम् ॥
046a	सौबलस्त्वभिधायैवं जितकाशी मदोत्कटः ।
046c	जितमित्येव तानक्षान्पुररेवान्वपद्यत ॥ ॥

इति श्रीमन्महाभारते सभापर्वणि द्यूतपर्वणि अष्टाशीतितमोऽध्यायः ॥ 88 ॥

2-88-6 पर्णाशा नदी ॥ 2-88-23 कैतवं कितवेभ्य आहर्तव्यं धनम् ॥ 2-88-46 जितकाशी जयशोभी ॥
