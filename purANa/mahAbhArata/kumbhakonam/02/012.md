अध्यायः 012
इन्द्रसभास्थहरिश्चन्द्रचरिते युधिष्ठिरेण पृष्टे तत्कथाप्रसङ्गेन नारदकृता राजसूयप्रशंसा ॥ 1 ॥ युधिष्ठरम्प्रति पाण्डुसन्देशकथनपूर्वकं नारदस्य गमनम् ॥ 2 ॥
	
KK0201012001	युधिष्ठिर उवाच 
KK0201012001a	प्रायशो राजलोकस्ते कथितो वदतां वर ।
KK0201012001c	वैवस्वतसभायां तु यथा वदसि मे प्रभो ॥
KK0201012002a	वरुणस्य सभायां तु नागास्ते कथिता विभो ।
KK0201012002c	दैत्येन्द्राश्चापि भूयिष्ठाः सरितः सागरास्तथा ॥
KK0201012003a	तथा धनपतेर्यक्षा गुह्यका राक्षसास्तथा ।
KK0201012003c	गन्धर्वाप्सरसश्चैव भगवांश्च वृषध्वजः ॥
KK0201012004a	पितामहसभायां तु कथितास्ते महर्षयः ।
KK0201012004c	सर्वे देवनिकायाश्च सर्वशास्त्राणि चैव ह ॥
KK0201012005a	शक्रस्य तु सभायां तु देवाः सङ्कीर्तिता मुने ।
KK0201012005c	उद्देशतश्च गन्धर्वा विविधाश्च महर्षयः ॥
KK0201012006a	एक एव तु राजर्षिर्हरिश्चन्द्रो महामुने ।
KK0201012006c	कथितस्ते सभायां वै देवेन्द्रस्य महात्मनः ॥
KK0201012007a	किं कर्म तेनाचरितं तपो वा नियतव्रत ।
KK0201012007c	येनासौ सह शक्रेण स्पर्धते सुमहायशाः ॥
KK0201012008a	पितृलोकगतश्चैव त्वया विप्र पिता मम ।
KK0201012008c	दृष्टः पाण्डुर्महाभागः कथं वाऽपि समागतः ॥
KK0201012009a	किमुक्तवांश्च भगवंस्तन्ममाचक्ष्व सुव्रत ।
KK0201012009c	त्वत्तः श्रोतुं सर्वमिदं परं कौतूहलं हि मे ॥
KK0201012010	नारद उवाच 
KK0201012010a	यन्मां पृच्छसि राजेन्द्र हरिश्चन्द्रं प्रति प्रभो ।
KK0201012010c	तत्तेऽहं सम्प्रवक्ष्यामि माहात्म्यं तस्य धीमतः ॥
KK0201012011a	` इक्ष्वाकूणां कुले जातस्त्रिशङ्कुर्नाम पार्थिवः ।
KK0201012011c	अयोध्याधिपतिर्वीरो विश्वामित्रेण संस्थितः ॥
KK0201012012a	तस्य सत्यवती नाम पत्नी केकयवंशजा ।
KK0201012012c	तस्यां गर्भः समभवद्धर्मेण कुरुनन्दन ॥
KK0201012013a	सा च काले महाभागा राजन्मासं प्रविश्य च ।
KK0201012013c	कुमारं जनयामास हरिश्चन्द्रमकल्मषम् ।
KK0201012014a	स वै राजा हरिश्चन्द्रस्त्रैशङ्कव इति स्मृतः' ॥
KK0201012014c	स राजा बलवानासीत्सम्राट् सर्वमहीक्षिताम् ।
KK0201012015a	तस्य सर्वे महीपालाः शासनावनताः स्थिताः  ।
KK0201012015c	तेनैकं रथमास्थाय जैत्रं हेमविभूषितम्॥
KK0201012016a	शस्त्रप्रतापेन जिता द्वीपाः सप्त जनेश्वर ।
KK0201012016c	स निर्जित्य महीं कृत्स्नां सशैलवनकाननाम् ॥
KK0201012017a	आजहार महाराज राजसूयं महाक्रतुम् ।
KK0201012017c	तस्य सर्वे महीपाला धनान्याजह्रुराज्ञया ॥
KK0201012018a	द्विजानां परिवेष्टारस्तस्मिन्यज्ञे च तेऽभवन् ।
KK0201012018c	`समाप्तयज्ञो विधिवद्धरिश्चन्द्रः प्रतापवान् ॥
KK0201012019a	अभिषिक्तश्च शुशुभे साम्राज्येन नराधिपः ।
KK0201012019c	राजसूयेऽभिषिक्तश्च समाप्तवरदक्षिणे' ॥
KK0201012020a	प्रादाच्च द्रविणं प्रीत्या याचकानां नरेश्वरः ।
KK0201012020c	यथोक्तवन्तस्ते तस्मिंस्ततः पञ्चगुणाधिकम् ॥
KK0201012021a	अतर्पयच्च विविधैर्वसुभिर्ब्राह्मणांस्तदा ।
KK0201012021c	प्रसर्पकाले सम्प्राप्ते नानादिग्भ्यः समागतान् ॥
KK0201012022a	भक्ष्यभोज्यैश्च विविधैर्यथाकामपुरस्कृतैः ।
KK0201012022c	रत्नौघतर्पितैस्तुष्टैर्द्विजैश्च समुदाहृतम् ।
KK0201012023a	तेजस्वी च यशस्वी च नृपेभ्योऽभ्यधिकोऽभवत् ।
KK0201012023c	एतस्मात्कारणाद्राजन्हरिश्चन्द्रो विराजते ।
KK0201012023e	तेभ्यो राजसहस्रेभ्यस्तद्विद्धि भरतर्षभ ॥
KK0201012024a	समाप्य च हरिश्चन्द्रो महायज्ञं प्रतापवान् ।
KK0201012024c	अभिषिक्तश्च शुशुभे साम्राज्येन नराधिप ॥
KK0201012025a	ये चान्ये च महीपाला राजसूयं महाक्रतुम् ।
KK0201012025c	यजन्ते ते सहेन्द्रेण मोदन्ते भरतर्षभ ।
KK0201012026a	ये चापि निधनं प्राप्ताः सङ्ग्रामेष्वपलायिनः ।
KK0201012026c	ते तत्सदनमासाद्य मोन्दते भरतर्षभ ॥
KK0201012027a	तपसा ये च तीव्रेण त्यजन्तीह कलेवरम् ।
KK0201012027c	ते तत्स्थानं समासाद्य श्रीमन्तो भान्ति नित्यशः ॥
KK0201012028a	पिता च त्वाऽऽह कौन्तेय पाण्डुः कौरवनन्दन ।
KK0201012028c	हरिश्चन्द्रे श्रियं दृष्ट्वा नृपतौ जातविस्मयः ॥
KK0201012029a	विज्ञाय मानुषं लोकमायान्तं मां नराधिप ।
KK0201012029c	प्रोवाच प्रणतो भूत्वा वदेथास्त्वं युधिष्ठिरम् ॥
KK0201012030a	समर्थोऽसि महीं जेतुं भ्रातरस्ते स्थिता वशे ।
KK0201012030c	राजसूयं क्रतुश्रेष्ठमाहरस्वेति भारत ॥
KK0201012031a	त्वयीष्टवति पुत्रेऽहं हरिश्चन्द्रवदाशु वै ।
KK0201012031c	मोदिष्ये बहुलाः शश्वत्समाः शक्रस्य संसदि ॥
KK0201012032a	एवं भवतु वक्ष्येऽहं तव पुत्रं नराधिपम् ।
KK0201012032c	भूलोकं यदि गच्छेयमिति पाण्डुमथाब्रुवम् ॥
KK0201012033a	तस्य त्वं पुरुषव्याघ्र सङ्कल्पं कुरु पाण्डव ।
KK0201012033c	गन्तासित्वं महेन्द्रस्य पूर्वैः सह सलोकताम् ॥
KK0201012034a	बहुविघ्नश्च नृपते क्रतुरेष स्मृतो महान् ।
KK0201012034c	छिद्राण्यस्य वाञ्छन्ति यज्ञघ्ना ब्रह्मराक्षसाः ॥
KK0201012035a	युद्धं च क्षत्रशमनं पृथिवीक्षयकारणम् ।
KK0201012035c	किञ्चिदेव निमित्तं च भवत्यत्र क्षयावहम् ॥
KK0201012036a	एतत्सञ्चिन्त्य राजेन्द्र यत्क्षमं तत्समाचर ।
KK0201012036c	अप्रमत्तोत्थितो नित्यं चातुर्वर्ण्यस्य रक्षणे ॥
KK0201012037a	भव एधस्व मोदस्व धनैस्तर्पय च द्विजान् ।
KK0201012037c	एतत्ते विस्तरेणोक्तं यन्मां त्वं परिपृच्छसि ।
KK0201012037e	आपृच्छे त्वां गमिष्यामि दाशार्हनगरीं प्रति ॥
KK0201012038	वैशम्पायन उवाच 
KK0201012038a	एवमाख्याय पार्थेभ्यो नारदो जनमेजय ।
KK0201012038c	जगाम तैर्वृतो राजन्नृषिभिर्यैः समागतः ॥
KK0201012039a	गते तु नारदे पार्थो भ्रातृभिः सह कौरवः ।
KK0201012039c	राजसूयं क्रतुश्रेष्ठं चिन्तयामास पार्थिवः ॥ ॥

इति श्रीमन्महाभारते सभापर्वणि मन्त्रपर्वणि द्वादशोऽध्यायः ॥ 12 ॥
