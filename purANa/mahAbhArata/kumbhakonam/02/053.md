अध्यायः 053

कृष्णेन बालकैः सह विहृत्य कालियमर्दनम् ॥ 1 ॥ बलरामेण धेनुकासुरहननम् ॥ 2 ॥ कृष्णेन गोवर्धनोद्धरणम् ॥ 3 ॥ अरिष्टासुरादिहननम् ॥ 4 ॥ मधुरायां कंसं हत्वा पित्रोः पादाभिवन्दनम् ॥ 5 ॥
	
KK0205053001	भीष्ण उवाच ।
KK0205053001	ततः कदचिद्गोविन्दो ज्येष्ठं सङ्कर्षणं विना ।
KK0205053001	चचार तद्वनं रम्यं सुस्वरूपो वराननः ॥
KK0205053002	काकपक्षधरः श्रीमाञ्छ्यामः पद्मनिभेक्षणः ।
KK0205053002	श्रीवत्सेनोरसा युक्तः शशाङ्क इव लक्ष्मणा ॥
KK0205053003	रज्जुयज्ञोपवीती स पीताम्बरधरो युवा ।
KK0205053003	श्वेतचन्दनलिप्ताङ्गो नीलकुञ्चितमूर्धजः ॥
KK0205053004	राजता बर्हिपत्रेण मन्दमारुतकम्पिना ।
KK0205053004	क्वचिद्गायन्क्वचित्क्रीडन्क्वचिन्नृत्यन्क्वचिद्धसन् ॥
KK0205053005	गोपवेणुं सुमधुरं कामं तदपि वादयन् ।
KK0205053005	प्रह्लादनार्थं च गवां क्वचिद्वनगतो युवा ॥
KK0205053006	गोकुले मेघकाले तु चचार द्युतिमान्प्रभुः ।
KK0205053006	बहुरम्येषु देशेषु वनस्य वनराजिषु ॥
KK0205053007	तासु कृष्णो मुदा युक्तः क्रीडयन्भरतर्षभ ।
KK0205053007	स कदाचिद्वने तस्मिन्गोभिः सह परिव्रजन् ॥
KK0205053008	भाण्डीरं नाम दृष्ट्वाऽथ न्यग्रोधं केशवो महान् ।
KK0205053008	तच्छायायां मतिं चक्रे निवासाय तदा प्रभुः ॥
KK0205053009	स तत्र वयसा तुल्यैर्वत्सपालैस्तदाऽनघ ।
KK0205053009	रेमे स दिवसं कृष्णः पुरा स्वर्गगतो यथा ॥
KK0205053010	तं क्रीडमानं गोपालाः कृष्णं भाण्डीरवासिनः ।
KK0205053010	रमयन्ति स्म बहवो मान्यैः क्रीडनकैस्तदा ॥
KK0205053011	अन्ये स्म परिगायन्ति गोपा मुदितमानसाः ।
KK0205053011	गोपालकृष्णमेवान्ये गायन्ति स्म वनप्रियाः ॥
KK0205053012	तेषां सङ्गायतामेव वादयामास केशवः ।
KK0205053012	पर्णवाद्यान्तरे वेणुं तुम्बवीणां च तत्र वै ॥
KK0205053013	एवं क्रीडान्तरैः कृष्णो गोपालैर्विजहार सः ।
KK0205053013	तेन बालेन कौन्तेय कृतं लोकहितं तदा ॥
KK0205053014	पश्यतां सर्वभूतानां वासुदेवेन भारत ।
KK0205053014	ह्रदे निपतता तत्र क्रीडितं नागमूर्धनि ॥
KK0205053015	शासयित्वा तु कालीयं सर्वलोकस्य पश्यतः ।
KK0205053015	विजहार ततः कृष्णो बलदेवसहायवान् ॥
KK0205053016	धेनुको दारुणो राजन्दैत्यो रासभविग्रहः ।
KK0205053016	तदा तालवने राजन्बलदेवेन वै हतः ॥
KK0205053017	ततः कदाचित्कौन्तेय रामकृष्णौ वनं गतौ ।
KK0205053017	चारयन्तौ प्रवृद्धानि गोधनानि शुभाननौ ॥
KK0205053018	विहरन्तौ मुदा युक्तौ वीक्षमाणौ वनानि वै ।
KK0205053018	क्ष्वेलयन्तौ प्रगायन्तौ विचिन्वन्तौ च पादपान् ॥
KK0205053019	नामभिर्व्याहरन्तौ च वत्सान्गाश्च परन्तपौ ।
KK0205053019	चेरतुर्लोकसिद्धाभिः क्रीडाभिरपराजितौ ॥
KK0205053020	तौ देवौ मानुषीं दीक्षां वहन्तौ सुरपूजितौ ।
KK0205053020	तज्जातिगुणयुक्ताभिः क्रीडाभिश्चेरतुर्वनम् ॥
KK0205053021	एवं बाल्येऽपि गोपालैः क्रीडाभिश्च विजह्रतुः ॥
KK0205053022	ततः कृष्णो महातेजास्तदा गत्वा तु गोव्रजम् ।
KK0205053022	गिरियज्ञं तमेवैष प्रवृत्तं गोपदारकैः ॥
KK0205053023	बुभुजे पायसं शौरिरीश्वरः सर्वभूतकृत् ।
KK0205053023	तं दृष्ट्वा गोपकाः सर्वे कृष्णमेव समर्चयन् ॥
KK0205053024	पूज्यमानस्तदा देवैर्दिव्यं वपुरधारयत् ।
KK0205053024	धृतो गोवर्धनो नाम सप्ताहं पर्वतो धृतः ॥
KK0205053025	शिशुना वासुदेवेन गवार्थमरिमर्दन ।
KK0205053025	क्रीडमानस्तदा कृष्णः कृतवान्कर्म दुष्करम् ॥
KK0205053026	तदद्भुतमतीवासीत्सर्वलोकस्य भारत ।
KK0205053026	देवदेवः क्षितं गत्वा कृष्णं नत्वा मुदान्वितः ॥
KK0205053027	गोविन्द इति तं ह्युक्त्वा ह्यभ्यषिञ्चत्पुरन्दरः ।
KK0205053027	इत्युक्त्वाश्लिष्य गोविन्दं पुरुहूतोभ्ययाद्दिवम् ॥
KK0205053028	अथारिष्ट इति ख्यातं दैत्यं वृषभविग्रहम् ।
KK0205053028	जघान तरसा कृष्णः पशूनां हितकाम्यया ॥
KK0205053029	केशिनामा ततो दैत्यो राजंस्तुरगविग्रहः ।
KK0205053029	तथा वनगतं पार्थ गजायुतबलं हयम् ॥
KK0205053030	कराम्भोरुहवज्रेण जघान मधुसूदनः ।
KK0205053030	अथ मल्लं तु चाणूरं निजघान महाऽसुरम् ॥
KK0205053031	सुदामानममित्रघ्न सर्वसैन्यपुरस्कृतम् ।
KK0205053031	बालरूपेण गोविन्दो निजघान च भारत ॥
KK0205053032	बलदेवेन चायत्नात्समाजे मुष्टिको हतः ।
KK0205053032	ताडितश्च सहामात्यः कंसः कृष्णेन भारत ॥
KK0205053033	हत्वा कंसममित्रघ्नः सर्वेषां पश्यतां तदा ।
KK0205053033	अभिषिच्योग्रसेनं तं पित्रोः पादमवन्दत ।
KK0205053033	एवमादीनि कर्माणि कृतवान्वै जनार्दनः ॥ ॥

इति श्रीमन्महाभारते सभापर्वणि अर्घाहरणपर्वणि त्रिपञ्चाशोऽध्यायः ॥ 53 ॥
