अध्यायः 031
 
प्राचीं दिशं निर्जित्य भीमस्य प्रतिनिवर्तनम् ॥ 1 ॥

001	वैशम्पायन उवाच 
001a	ततः कुमारविषये श्रेणिमन्तमथाजयत् ।
001c	कोसलाधिपतिं चैव बृहद्बलमरिन्दमः ॥
002a	अयोध्यायां तु धर्मज्ञं दीर्घयज्ञं महाबलम् ।
002c	अजयत्णण्डवश्रेष्ठो नातितीव्रेण कर्मणा ॥
003a	ततो गोपालकक्षं च सोत्तरानपि कोसलान् ।
003c	मल्लानामधिपं चैव पार्थिवं चाजयत्प्रभुः ॥
004a	ततो हिमवतः पार्श्वं समभ्येत्य जलोद्भवम् ।
004c	सर्वमल्पेन कालेन देशं चक्रे वशं बली ॥
005a	एवं बहुविधान्देशान्विजिग्ये भरतर्षभः ।
005c	भल्लाटमभितो जिग्ये शुक्तिमन्तं च पर्वतम् ॥
006a	पाण्डवः सुमहावीर्यो बलेन बलिनां वरः ।
006c	स काशिराजं समरे सुबाहुमनिवर्तिनम् ॥
007a	वशे चक्रे महाबाहुर्भीमो भीमपराक्रमः ।
007c	ततः सुपार्श्वमभितस्तथा राजपतिं क्रथम् ॥
008a	युध्यमानं बलात्सङ्ख्ये विजिग्ये पाण्डवर्षभः ।
008c	ततो मत्स्यान्महातेजा मलदांश्च महाबलान् ॥
009a	अनघानभयांश्चैव पशुभूमिं च सर्वशः ।
009c	निवृत्य च महाबाहुर्मदधारं महीधरम् ॥
010a	सोमधेयांश्च निर्जित्य प्रत्ययावुत्तरामुखः ।
010c	वत्सभूमिं च कौन्तेयो विजिग्ये बलवान्बलात् ॥
011a	भर्गाणामधिपं चैव निषादाधिपतिं तथा ।
011c	विजिग्ये भूमिपालांश्च मणिमत्प्रमुखान्बहून् ॥
012a	ततो दक्षिणमल्लांश्च भोगवन्तं च पर्वतम् ।
012c	तरसैवाजयद्भीमो नातितीव्रेण कर्मणा ॥
013a	शर्मकान्वर्मकांश्चैव व्यजयत्सान्त्वपूर्वकम् ।
013c	वैदेहकं च राजानं जनकं जगतीपतिम् ॥
014a	विजिग्ये पुरुषव्याघ्रो नातितीव्रेण कर्मणा ।
014c	शकांश्च बर्बराश्चैव अजयच्छद्मपूर्वकम् ॥
015a	वैदेहस्थस्तु कौन्तेय इन्द्रपर्वतमन्तिकात् ।
015c	किरातानामधिपतीनजयत्सप्त पाण्डवः ॥
016a	ततः सुह्मान्प्रसुह्मांश्च सपक्षानतिवीर्यवान् ।
016c	विजित्य युधि कौन्तेयो मागधानभ्यधाद्बली ॥
017a	दण्डं च दण्डधारं च विजित्य पृथिवीपतीन् ।
017c	तैरेव सहितैः सर्वैर्गिरिव्रजमुपाद्रवत् ॥
018a	जारासन्धिं सान्त्वयित्वा करे च विनिवेश्य ह ।
018c	तैरेव सहितैः सर्वैः कर्णमभ्यद्रवद्बली ॥
019a	स कम्पयन्निव महीं बलेन चतुङ्गिणा ।
019c	युयुधे पाण्डवश्रेष्ठः कर्णेनामित्रघातिना ॥
020a	स कर्णं युधि निर्जित्य वशे कृत्वा च भारत ।
020c	ततो विजिग्ये बलवान्राज्ञः पर्वतवासिनः ॥
021a	अथ मोदागिरौ चैव राजानं बलवत्तरम् ।
021c	पाण्डवो बाहुवीर्येण निजघान महामृधे ॥
022a	ततः पुण्ड्राधिपं वीरं वासुदेवं समाययौ ।
022c	`इदानीं वृष्णिवीरेण न योत्स्यामीति पौण्ड्रकः ॥
023a	कृष्णस्य भुजसन्त्रासात्करमाशु ददौ नृपः' ।
023c	कौशिकीकच्छनिलयं राजानं च महौजसम् ॥
024a	उभौ बलभृतौ वीरावुभौ तीव्रपराक्रमौ ।
024c	निर्जित्याजौ महाराज वङ्गराजमुपाद्रवत् ॥
025a	समुद्रसेनं निर्जित्य चन्द्रसेनं च पार्थिवम् ।
025c	ताम्रलिप्तं च राजानं कर्वटाधिपतिं तथा ॥
026a	सुह्मानामधिपं चैव ये च सागरवासिनः ।
026c	सर्वान्म्लेच्छगणांश्चैव विजिग्ये भरतर्षभः ॥
027a	एवं बहुविधान्देशान्विजित्य पवनात्मजः ।
027c	वसु तेभ्य उपादाय लौहित्यमगद्बली ॥
028a	स सर्वान्म्लेच्छनृपतीन्सागरानूपवासिनः ।
028c	करमाहारयामास रत्नानि विविधानि च ॥
029a	चन्दनागुरुवस्त्राणि मणिमौक्तिककम्बलम् ।
029c	काञ्चनं रजतं चैव विद्रुमं च महाधनम् ॥
030a	ते कोटीशतसङ्ख्येन कौन्तेयं महता तदा ।
030c	अभ्यवर्षन्महात्मानं धनवर्षेण पाण्डवम् ॥
031a	इन्द्रप्रस्थमुपागम्य भीमो भीमपराक्रमः ।
031c	निवेदयामास तदा धर्मराजाय तद्धनम् ॥ 

इति श्रीमन्महाभारते सभापर्वणि दिग्विजयपर्वणि एकत्रिंशोऽध्यायः ॥ 32 ॥
2-31-16 सुह्मा राढाः मागधानभ्यधाद्बली करं प्रयच्छतेत्युक्तवान् । पूर्वमेव पराक्रान्तत्वात् ॥ 
