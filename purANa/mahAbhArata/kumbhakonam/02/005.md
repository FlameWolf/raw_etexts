अध्यायः 005
तत्रागतेन युधिष्ठिरपूजितेन नारदेन कुशलप्रश्नव्याजेन राजनीतिकथनम् ॥ 1 ॥

KK0201005001	वैशम्पायन उवाच 
KK0201005001a	अथ तत्रोपविष्टेषु पाण्डवेषु महात्मसु ।
KK0201005001c	महत्सु चोपविष्टेषु गन्धर्वेषु च भारत ॥
KK0201005002a	वेदोपनिषदां वेत्ता ऋषिः सुरगणार्चितः ।
KK0201005002c	इतिहासपुराणज्ञः क्रियाकल्पविशेषवित् ॥
KK0201005003a	`स्तुतस्तोमग्रहस्तोभपदक्रमविभागवित् ।
KK0201005003c	शिक्षाक्षरविभागज्ञः पुराकल्पविशेषवित् ॥
KK0201005004a	आदिकल्पार्थवेत्ता च कल्पसूत्रार्थतत्त्ववित् ।
KK0201005004c	ब्रह्मचर्यव्रतपर ऊहापोहविशारदः ॥
KK0201005005a	नृत्तगान्धर्वसेवी च सर्वत्राप्रतिमस्तथा ।
KK0201005005c	अष्टादशानां विद्यानां कोशभूतो महाद्युतिः' ॥
KK0201005006a	न्यायविद्धर्मतत्त्वज्ञः षडङ्गविदनुत्तमः ।
KK0201005006c	ऐक्यसंयोगनानात्वसमवायविशारदः ॥
KK0201005007a	वक्ता प्रगल्भो मेधावी स्मृतिमान्नयवित्कविः ।
KK0201005007c	परापरविभागज्ञः प्रमाणकृतनिश्चयः ॥
KK0201005008a	पञ्चावयवयुक्तस्य वाक्यस्य गुणदोषवित् ।
KK0201005008c	उत्तरोत्तरवक्ता च वदतोपि बृहस्पतेः ॥
KK0201005009a	धर्मकामार्थमोक्षेषु यथावत्कृतनिश्चयः ।
KK0201005009c	तथा भुवनकोशस्य सर्वस्यास्य महामतिः ॥
KK0201005010a	प्रत्यक्षदर्शी लोकस्य तिर्यगूर्ध्वमधस्तथा ।
KK0201005010c	साङ्ख्ययोगविभागज्ञो निर्विवित्सुः सुरासुरान् ॥
KK0201005011a	सन्धिविग्रहतत्त्वज्ञस्त्वनुमानविभागवित् ।
KK0201005011c	षाङ्गुण्यविधियुक्तश्च सर्वशास्त्रविशारदः ॥
KK0201005012a	युद्धगान्धर्वसेवी च सर्वत्राप्रतिघस्तथा ।
KK0201005012c	एतैश्चान्यैश्च बहुभिर्युक्तो गुणगणैर्मुनिः ॥
KK0201005013a	लोकाननुचरन्सर्वानागमत्तां सभां नृप ।
KK0201005013c	नारदः सुमहातेजा ऋषिभिः सहितस्तदा ॥
KK0201005014a	पारिजातेन राजेन्द्र पर्वतेन च धीमता ।
KK0201005014c	सुमुखेन च सौम्येन देवर्षिरमितद्युतिः ॥
KK0201005015a	सभास्थान्पाण्डवान्द्रष्टुं प्रीयमाणो मनोजवः ।
KK0201005015c	जयाशीर्भिस्तु तं विप्रो धर्मराजानमार्चयत् ॥
KK0201005016a	तमागतमृषिं दृष्ट्वा नारदं सर्वधर्मवित् ।
KK0201005016c	सहसा पाण्डवश्रेष्ठः प्रत्युत्थायानुजैः सह ॥
KK0201005017a	अभ्यवादयत प्रीत्या विनयावनतस्तदा ।
KK0201005017c	तदर्हमासनं तस्मै सम्प्रदाय यथाविधि ॥
KK0201005018a	गां चैव मधुपर्कं च सम्प्रदायार्घ्यमेव च ।
KK0201005018c	अर्चयामास रत्नैश्च सर्वकामैश्च धर्मवित् ॥
KK0201005019a	तुतोष च यथावच्च पूजां प्राप्य युधिष्ठिरात् ।
KK0201005019c	सोऽर्चितः पाण्डवैः सर्वैर्महर्षिर्वेदपारगः ।
KK0201005019e	धर्मकामार्थसंयुक्तं पप्रच्छेदं युधिष्ठिरम् ॥
KK0201005020	नारद उवाच 
KK0201005020a	कच्चिदर्थाश्च कल्पन्ते धर्मे च रमते मनः ।
KK0201005020c	सुखानि चानुभूयन्ते मनश्च न विहन्यते ॥
KK0201005021a	कच्चिदाचरितां पूर्वैर्नरदेवपितामहैः ।
KK0201005021c	वर्तसे वृत्तिमक्षुद्रां धर्मार्थसहितां त्रिषु ॥
KK0201005022a	कच्चिदर्थेन वा धर्मं धर्मेणार्थमथापि वा ।
KK0201005022c	उभौ वा प्रीतिसारेण न कामेन प्रबाधसे ॥
KK0201005023a	कच्चिदर्थं च धर्मं च कामं च जयतां वर ।
KK0201005023c	विभज्य काले कालज्ञः सदा वरद सेवसे ॥
KK0201005024a	कच्चिद्राजगुणैः षड्भिः सप्तोपायांस्तथाऽनघ ।
KK0201005024c	बलाबलं तथा सम्यक्चतुर्दश परीक्षसे ॥
KK0201005025a	कच्चिदात्मानमन्वीक्ष्य परांश्च जयतां वर ।
KK0201005025c	तथा सन्धाय कर्माणि अष्टौ भारत सेवसे ॥
KK0201005026a	कच्चित्प्रकृतयः सप्त न लुप्ता भरतर्षभ ।
KK0201005026c	आढ्यास्तथा व्यसनिनः स्वनुरक्ताश्च सर्वशः ॥
KK0201005027a	कच्चिन्न कृतकैर्दूतैर्ये चाप्यपरिशङ्किताः ।
KK0201005027c	त्वत्तो वा तव चामात्यैर्भिद्यते मन्त्रितं तथा ॥
KK0201005028a	मित्रोदासीनशत्रूणां कच्चिद्वेत्सि चिकीर्षितम् ।
KK0201005028c	कच्चित्सन्धिं यथाकालं विग्रहं चोपसेवसे ॥
KK0201005029a	कच्चिद्वृत्तिमुदासीने मध्यमे चानुमन्यसे ।
KK0201005029c	कच्चिदात्मसमा वृद्धाः शुद्धाः सम्बोधनक्षमाः ॥
KK0201005030a	कुलीनाश्चानुरक्ताश्च कृतास्ते वीरमन्त्रिणः ।
KK0201005030c	विजयो मन्त्रमूलो हि राज्ञो भवति भारत ॥
KK0201005031a	कच्चित्संवृतमन्त्रैस्ते अमात्यैः शास्त्रकोविदैः ।
KK0201005031c	राष्ट्रं सुरक्षितं तात शत्रुभिर्न विलुप्यते ॥
KK0201005032a	कच्चिन्निद्रावशं नैषि कच्चित्काले विबुद्ध्यसे ।
KK0201005032c	कच्चिच्चापररात्रेषु चिन्तयस्यर्थमर्थवित् ॥
KK0201005033a	कच्चिन्मन्त्रयसे नैकः कच्चिन्न बहुभिः सह ।
KK0201005033c	कच्चित्ते मन्त्रितो मन्त्रो न राष्ट्रं परिधावति ॥
KK0201005034a	कच्चिदर्थान्विनिश्चित्य लघुमूलान्महोदयान् ।
KK0201005034c	क्षिप्रमारभसे कर्तुं न विघ्नयसि तादृशान् ॥
KK0201005035a	कच्चिन्न सर्वे कर्मान्ताः परोक्षास्ते विशङ्किताः ।
KK0201005035c	सर्वे वा पुनरुत्सृष्टाः संसृष्टं चात्र कारणम् ॥
KK0201005036a	आप्तैरलुब्धैः क्रमिकैस्ते च कच्चिदनुष्ठिताः ।
KK0201005036c	कच्चिद्राजन्कृतान्येव कृतप्रायाणि वा पुनः ॥
KK0201005037a	विदुस्ते वीर कर्माणि नानवाप्तानि कानिचित् ।
KK0201005037c	कच्चित्कारणिका धर्मे सर्वशास्त्रेषु कोविदाः ।
KK0201005037e	कारयन्ति कुमारांश्च योधमुख्यांश्च सर्वशः ॥
KK0201005038a	कच्चित्सहस्रैर्मूर्खाणामेकं क्रीणासि पण्डितम् ।
KK0201005038c	पण्डितो ह्यर्थकृच्छ्रेषु कुर्यान्निः श्रेयसं परम् ॥
KK0201005039a	कच्चिद्दुर्गाणि सर्वाणि धनधान्यायुधोदकैः ।
KK0201005039c	यन्त्रैश्च परिपूर्णानि तथा शिल्पिधनुर्धरैः ॥
KK0201005040a	एकोप्यमात्यो मेधावी शूरो दान्तो विचक्षणः ।
KK0201005040c	राजानं राजपुत्रं वा प्रापयेन्महतीं श्रियम् ॥
KK0201005041a	कच्चिदष्टादशान्येषु स्वपक्षे दश पञ्च च ।
KK0201005041c	त्रिभिस्त्रिभिरविज्ञातैर्वेत्सि तीर्थानि चारकैः ॥
KK0201005042a	कच्चिद्द्विषामविदितः प्रतिपन्नश्च सर्वदा ।
KK0201005042c	नित्ययुक्तो रिपून्सर्वान्वीक्षसे रिपुसूदन ॥
KK0201005043a	कच्चिद्विनयसम्पन्नः कुलपुत्रो बहुश्रुतः ।
KK0201005043c	अनसूयुरनुप्रष्टा सत्कृतस्ते पुरोहितः ॥
KK0201005044a	कच्चिदग्निषु ते युक्तो विधिज्ञो मतिमानृजुः ।
KK0201005044c	हुतं च होष्यमाणं च काले वेदयते सदा ॥
KK0201005045a	कच्चिदङ्गेषु निष्णातो ज्योतिषः प्रतिपादकः ।
KK0201005045c	उत्पातेषु च सर्वेषु दैवज्ञः कुशलस्तव ॥
KK0201005046a	कच्चिन्मुख्या महत्स्वेव मध्यमेषु च मध्यमाः ।
KK0201005046c	जघन्याश्च जघन्येषु भृत्याः कर्मसु योजिताः ॥
KK0201005047a	अमात्यानुपधातीतान्पितृपैतामहाञ्शुचीन् ।
KK0201005047c	श्रेष्ठाञ्श्रेष्ठेषु कच्चित्त्वं नियोजयसि कर्मसु ॥
KK0201005048a	कच्चिन्नोग्रेण दण्डेन भृशमुद्विजसे प्रजाः ।
KK0201005048c	राष्ट्रं तवानुशासन्ति मन्त्रिणो भरतर्षभ ॥
KK0201005049a	कच्चित्त्वां नावजानन्ति याजकाः पतितं यथा ।
KK0201005049c	उग्रप्रतिग्रहीतारं कामयानमिव स्त्रियः ॥
KK0201005050a	कच्चिद्धृष्टश्च शूरश्च मतिमान्धृतिमाञ्शुचिः ।
KK0201005050c	कुलीनश्चानुरक्तश्च दक्षः सेनापतिस्तथा ।
KK0201005051a	कच्चिद्बलस्य ते मुख्याः सर्वयुद्धविशारदाः ।
KK0201005051c	धृष्टावदाता विक्रान्तास्त्वया सत्कृत्य मानिताः ॥
KK0201005052a	कच्चिद्बलस्य भक्तं च वेतनं च यथोचितम् ।
KK0201005052c	सम्प्राप्तकाले दातव्यं ददासि न विकर्षसि ॥
KK0201005053a	कालातिक्रमणादेते भक्तवेतनयोर्भृताः ।
KK0201005053c	भर्तुः कुप्यन्ति दौर्गत्यात्सोऽनर्थः सुमहान्स्मृतः ॥
KK0201005054a	कच्चित्सर्वेऽनुरक्तास्त्वां कुलपुत्राः प्रधानतः ।
KK0201005054c	कच्चित्प्राणांस्तवार्थेषु सन्त्यजन्ति सदा युधि ॥
KK0201005055a	कच्चिन्नैको बहूनर्थान्सर्वशः साम्परायिकान् ।
KK0201005055c	अनुशास्ति यथाकामं कामात्मा शासनातिगः ॥
KK0201005056a	कच्चित्पुरुषकारेण पुरुषः कर्म शोभयन् ।
KK0201005056c	लभते मानमधिकं भूयो वा भक्तवेतनम् ॥
KK0201005057a	कच्चिद्विद्याविनीतांश्च नराञ्ज्ञानविशारदान् ।
KK0201005057c	यथार्हं गुणतश्चैव दानेनाभ्युपपद्यसे ॥
KK0201005058a	कच्चिद्दारान्मनुष्याणां तवार्थे मृत्युमीयुषाम् ।
KK0201005058c	व्यसनं चाभ्युपेतानां बिभर्षि भरतर्षभ ॥
KK0201005059a	कच्चिद्भयादुपगतं क्षीणं वा रिपुमागतम् ।
KK0201005059c	युद्धे वा विजितं पार्थ पुत्रवत्परिरक्षसि ॥
KK0201005060a	कच्चित्त्वमेव सर्वस्याः पृथिव्याः पृथिवीपते ।
KK0201005060c	समश्चानभिशङ्क्यश्च यथा माता यथा पिता ॥
KK0201005061a	कच्चिद्व्यसनिनं शत्रुं निशम्य भरतर्षभ ।
KK0201005061c	अभियासि जवेनैव समीक्ष्य त्रिविधं बलम् ॥
KK0201005062a	यात्रामारभसे दिष्ट्या प्राप्तकालमरिन्दम ।
KK0201005062c	पार्ष्णिमूलं च विज्ञाय व्यवसायं पराजयम् ॥
KK0201005063a	बलस्य च महाराज दत्त्वा वेतनमग्रतः ।
KK0201005063c	कच्चिच्च बलमुख्येभ्यः परराष्ट्रे परन्तप ।
KK0201005063e	उपच्छन्नानि रत्नानि प्रयच्छसि यथार्हतः ॥
KK0201005064a	कच्चिदात्मानमेवाग्रे विजित्य विजितेन्द्रियः ।
KK0201005064c	पराञ्जिगीषसे पार्थ प्रमत्तानजितेन्द्रियान् ॥
KK0201005065a	कच्चित्ते यास्यतः शत्रून्पर्वं यान्ति स्वनुष्ठिताः ।
KK0201005065c	साम दानं च भेदश्च दण्डश्च विधिवद्गुणाः ॥
KK0201005066a	कच्चिन्मूलं दृढं कृत्वा परान्यासि विशाम्पते ।	
KK0201005066c	तांश्च विक्रमसे जेतुं जित्वा च परिरक्षसि ॥
KK0201005067a	कच्चिदष्टाङ्गसंयुक्ता चतुर्विधबला चमूः ।
KK0201005067c	बलमुख्यैः सुनीता ते द्विषतां प्रतिवर्धिनी ॥
KK0201005068a	कच्चिल्लवं च मुष्टिं च परराष्ट्रे परन्तप ।
KK0201005068c	अविहाय महाराज निहंसि समरे रिपून् ॥
KK0201005069a	कच्चित्स्वपरराष्ट्रेषु बहवोऽधिकृतास्तव ।
KK0201005069c	अर्थान्समधितिष्ठन्ति रक्षन्ति च परस्परम् ॥
KK0201005070a	कच्चिदभ्यवहार्याणि गात्रसंस्पर्शनानि च ।
KK0201005070c	घ्रेयाणि च महाराज रक्षन्त्यनुमतास्तव ॥
KK0201005071a	कच्चित्कोशश्च कोष्ठं च वाहनं द्वारमायुधम् ।
KK0201005071c	आयश्च कृतकल्याणैस्तव भक्तैरनुष्ठितः ॥
KK0201005072a	कच्चिदाभ्यन्तरेभ्यश्च बाह्येभ्यश्च विशाम्पते ।
KK0201005072c	रक्षस्यात्मानमेवाग्रे तांश्च स्वेभ्यो मिथश्च तान् ॥
KK0201005073a	कच्चिन्न पाने द्यूते वा क्रीडासु प्रमदासु च ।
KK0201005073c	प्रतिजानन्ति पूर्वाह्णे व्ययं व्यसनजं तव ॥
KK0201005074a	कच्चिदायस्य चार्धेन चतुर्भागेन वा पुनः ।
KK0201005074c	पादभागैस्त्रिभिर्वापि व्ययः संशुद्ध्यते तव ॥
KK0201005075a	कच्चिज्ज्ञातीन्गुरून्वृद्धान्वणिजः शिल्पिनः श्रितान् ।
KK0201005075c	अभीक्ष्णमनुगृह्णासि धनधान्येन दुर्गतान् ॥
KK0201005076a	कच्चिच्चायव्यये युक्ताः सर्वे गणकलेखकाः ।
KK0201005076c	अनुतिष्ठन्ति पूर्वाह्णे नित्यमायं व्ययं तव ॥
KK0201005077a	कच्चिदर्थेषु सम्प्रौढान्हितकामाननुप्रियान् ।
KK0201005077c	नापकर्षसि कर्मभ्यः पूर्वमप्राप्य किल्बिषम् ॥
KK0201005078a	कच्चिद्विदित्वा पुरुषानुत्तमाधममध्यमान् ।
KK0201005078c	त्वं कर्मस्वनुरूपेषु नियोजयसि भारत ॥
KK0201005079a	कच्चिन्न लुब्धाश्चौरा वा वैरिणो वा विशाम्पते ।
KK0201005079c	अप्राप्तव्यवहारा वा तव कर्मस्वनुष्ठिताः ॥
KK0201005080a	कच्चिन्न चौरैर्लुब्धैर्वा कुमारैः स्त्रीबलेन वा ।
KK0201005080c	त्वया वा पीड्यते राष्ट्रं कच्चित्तुष्टाः कृषीवलाः॥
KK0201005081a	कच्चिद्राष्ट्रे तटाकानि पूर्णानि च बृहन्ति च ।
KK0201005081c	भागशो विनिविष्टानि न कृषिर्देवमातृका ॥
KK0201005082a	कच्चिन्न भक्तं बीजं च कर्षकस्यावसीदति ।
KK0201005082c	प्रत्येकं च शतं वृद्ध्या ददास्यृणमनुग्रहम् ॥
KK0201005083a	कच्चित्स्वनुष्ठिता तात वार्ता ते साधुभिर्जनैः ।
KK0201005083c	वार्तायां संश्रितस्तात लोकोऽयं सुखमेधते ॥
KK0201005084a	कच्चिच्छूराः कृतप्रज्ञाः पञ्चपञ्च स्वनुष्ठिताः ।
KK0201005084c	क्षेमं कुर्वन्ति संहत्य राजञ्जनपदे तव ॥
KK0201005085a	कच्चिन्नगरगुप्त्यर्थं ग्रामा नगरवत्कृताः ।
KK0201005085c	ग्रामवच्च कृताः प्रान्तास्ते च सर्वे त्वदर्पणाः ॥
KK0201005086a	कच्चिद्बलेनानुगताः समानि विषमाणि च ।
KK0201005086c	पुराणि चौरान्निघ्नन्तश्चरन्ति विषये तव ॥
KK0201005087a	कच्चित्स्त्रियः सान्त्वयसि कच्चित्ताश्च सुरक्षिताः ।
KK0201005087c	कच्चिन्न श्रद्दधास्यासां कच्चिद्गुह्यं न भाषसे ॥
KK0201005088a	कच्चिदात्ययिकं श्रुत्वा तदर्थमनुचिन्त्य च ।
KK0201005088c	प्रियाण्यनुभवञ्शेषे न त्वमन्तः पुरे नृप ॥
KK0201005089a	कच्चिद्द्वौ प्रथमौ यामौ रात्रेः सुप्त्वा विशाम्पते ।
KK0201005089c	सञ्चिन्तयसि धर्मार्थौ याम उत्थाय पश्चिमे ॥
KK0201005090a	कच्चिद्दर्शयसे नित्यं मनुष्यान्समलङ्कृतः ।
KK0201005090c	उत्थाय काले कालज्ञैः सह पाण्डव मन्त्रिभिः ॥
KK0201005091a	कच्चिद्रक्ताम्बरधराः खड्गहस्ताः स्वलङ्कृताः ।
KK0201005091c	उपासते त्वामभितो रक्षणार्थमरिन्दम ॥
KK0201005092a	कच्चिद्दण्ड्येषु यमवत्पूज्येषु च विशाम्पते ।
KK0201005092c	परीक्ष्य वर्तसे सम्यगप्रियेषु प्रियेषु च ॥
KK0201005093a	कच्चिच्छारीरमाबाधमौषधैर्नियमेन वा ।
KK0201005093c	मानसं वृद्धसेवाभिः सदा पार्थापकर्षसि ॥
KK0201005094a	कच्चिद्वैद्याश्चिकित्सायामष्टाङ्गायां विशारदाः ।
KK0201005094c	सुहृदश्चानुरक्ताश्च शरीरे ते हिताः सदा ॥
KK0201005095a	कच्चिन्न लोभान्मोहाद्वा मानाद्वापि विशाम्पते ।
KK0201005095c	अर्थिप्रत्यर्थिनः प्राप्तान्नापास्यसि कथञ्चन ॥
KK0201005096a	कच्चिन्न लोभान्मोहाद्वा विश्रम्भात्प्रणयेन वा ।
KK0201005096c	आश्रितानां मनुष्याणां वृत्तिं त्वं संरुणत्सि वै ॥
KK0201005097a	कच्चित्पौरा न सहिता ये च ते राष्ट्रवासिनः ।
KK0201005097c	त्वया सह विरुध्यन्ते परैः क्रीताः कथञ्चन ॥
KK0201005098a	कच्चिन्न दुर्बलः शत्रुर्बलेन परिपीडितः ।
KK0201005098c	मन्त्रेण बलवान्कश्चिदुभाभ्यां च कथञ्चन ॥
KK0201005099a	कच्चित्सर्वेऽनुरक्तास्त्वां भूमिपालाः प्रधानतः ।
KK0201005099c	कच्चित्प्राणांस्त्वदर्थेषु सन्त्यजन्ति त्वया हृताः ॥
KK0201005100a	कच्चित्ते सर्वविद्यासु गुणतोऽर्चा प्रवर्तते ।
KK0201005100c	ब्राह्मणानां च साधूनां तव नैःश्रेयसी शुभा ।
KK0201005100e	दक्षिणास्त्वं ददास्येषां नित्यं स्वर्गापवर्गदाः ॥
KK0201005101a	कच्चिद्धर्मे त्रयीमूले पूर्वैराचरिते जनैः ।
KK0201005101c	यतमानस्तथा कर्तुं तस्मिन्कर्मणि वर्तसे ॥
KK0201005102a	कच्चित्तव गृहेऽन्नानि स्वादून्यश्नन्ति वै द्विजाः ।
KK0201005102c	गुणवन्ति गुणोपेतास्तवाध्यक्षं सदक्षिणम् ॥
KK0201005103a	कच्चित्क्रतूनेकचित्तो वाजपेयांश्च सर्वशः ।
KK0201005103c	पौण्डरीकांश्च कार्त्स्न्येन यतसे कर्तुमात्मवान् ॥
KK0201005104a	कच्चिज्ज्ञातीन्गुरून्वृद्धान्दैवतांस्तापसानपि ।
KK0201005104c	चैत्यांश्च वृक्षान्कल्याणान्ब्राह्मणांश्च नमस्यसि ॥
KK0201005105a	कच्चिच्छोको न मन्युर्वा त्वया प्रोत्पाद्यतेऽनघ ।
KK0201005105c	अपि मङ्गलहस्तश्च जनः पार्श्वे न तिष्ठति ॥
KK0201005106a	कच्चिदेषा च ते बुद्धिर्वृत्तिरेषा च तेऽनघ ।
KK0201005106c	आयुष्या च यशस्या च धर्मकामार्थदर्शिनी ॥
KK0201005107a	एतया वर्तमानस्य बुद्ध्या राष्ट्रं न सीदति ।
KK0201005107c	विजित्य च महीं राजा सोत्यन्तं सुखमेधते ॥
KK0201005108a	कच्चिदार्यो विशुद्धात्मा क्षारितश्चौरकर्मणि ।
KK0201005108c	अदृष्टशास्त्रकुशलैर्न लोभाद्वध्यते शुचिः ॥
KK0201005109a	दुष्टो गृहीतस्तत्कारितज्ज्ञैर्दृष्टः सकारणः ।
KK0201005109c	कच्चिन्न मुच्यते स्तेनो द्रव्यलोभान्नरर्षभ ॥
KK0201005110a	उत्पन्नानकच्चिदाढ्यस्य दरिद्रस्य च भारत ।
KK0201005110c	अर्थान्न मिथ्या पश्यन्ति तवामात्या हृता धनैः ॥
KK0201005111a	नास्तिक्यमनृतं क्रोधं प्रमादं दीर्घसूत्रताम् ।
KK0201005111c	अदर्शनं ज्ञानवतामालस्यं पञ्चवृत्तिताम् ।
KK0201005111e	एकचिन्तनमर्थानामनर्थज्ञैश्च चिन्तनम् ॥
KK0201005112a	निश्चितानामनारम्भं मन्त्रस्यापरिरक्षणम् ।
KK0201005112c	मङ्गलाद्यप्रयोगं च प्रत्युत्थानं च सर्वतः ॥
KK0201005113a	कच्चित्त्वं वर्जयस्येतान्राजदोषांश्चतुर्दश ।
KK0201005113c	प्रायशो यैर्विनश्यन्ति कृतमूलापि पार्थिवः ॥
KK0201005114a	कच्चित्ते सफला वेदाः कच्चित्ते सफलं धनम् ।
KK0201005114c	कच्चित्ते सफला दाराः कच्चित्ते सफलं श्रुतम् ॥
KK0201005115	युधिष्ठिर उवाच 
KK0201005115a	कथं वै सफला वेदाः कथं वै सफलं धनम् ।
KK0201005115c	कथं वै सफला दाराः कथं वै सफलं श्रुतम् ॥
KK0201005116	नारद उवाच 
KK0201005116a	अग्निहोत्रफला वेदा दत्तभुक्तफलं धनम् ।
KK0201005116c	रतिपुत्रफला दाराः शीलवृत्तफलं श्रुतम् ॥
KK0201005117	वैशम्पायन उवाच 
KK0201005117a	एतदाख्याय स मुनिर्नारदो वै महातपाः ।
KK0201005117c	पप्रच्छानन्तरमिदं धर्मात्मानं युधिष्ठिरम् ॥
KK0201005118	नारद उवाच 
KK0201005118a	कच्चिदभ्यागता दूराद्वणिजो लाभकारणात् ।
KK0201005118c	यथोक्तमवहार्यन्ते शुल्कं शुल्कोपजीविभिः ॥
KK0201005119a	कच्चित्ते पुरुषा राजन्पुरे राष्ट्रे च मानिताः ।
KK0201005119c	उपानयन्ति पण्यानि उपाधाभिरवञ्चिताः ॥
KK0201005120a	कच्चिच्छृणोषि वृद्धानां धर्मार्थसहिता गिरः ।
KK0201005120c	नित्यमर्थविदां तात यथाधर्मार्थदर्शिनाम् ॥
KK0201005121a	कच्चित्ते कृषितन्त्रेषु गोषु पुष्पफलेषु च ।
KK0201005121c	धर्मार्थं च द्विजातिभ्यो दीयेते मधुसर्पिषी ॥
KK0201005122a	द्रव्योपकरणं किञ्चित्सर्वदा सर्वशिल्पिनाम् ।
KK0201005122c	चातुर्मास्यावरं सम्यङ्नियतं सम्प्रयच्छसि ॥
KK0201005123a	कच्चित्कृतं विजानीषे कर्तारं च प्रशंससि ।
KK0201005123c	सतां मध्ये महाराज सत्करोषि च पूजयन् ॥
KK0201005124a	कच्चित्सूत्राणि सर्वाणि गृह्णासि भरतर्षभ ।
KK0201005124c	हस्तिसूत्राश्वसूत्राणि रथसूत्राणि वा विभो ॥
KK0201005125a	कच्चिदभ्यस्यते सम्यग्गृहे ते भरतर्षभ ।
KK0201005125c	धनुर्वेदस्य सूत्रं वै यन्त्रसूत्रं च नागरम् ॥
KK0201005126a	कच्चिदस्त्राणि सर्वाणि ब्रह्मदण्डश्च तेऽनघ ।
KK0201005126c	विषयोगास्तथा सर्वे विदिताः शत्रुनाशनाः ॥
KK0201005127a	कच्चिदग्निभयाच्चैव सर्वं व्यालभयात्तथा ।
KK0201005127c	रोगरक्षोभयाच्चैव राष्ट्रं स्वं परिरक्षसि ॥
KK0201005128a	कच्चिदन्धांश्च मूकांश्च पङ्गून्व्यङ्गानबान्धवान् ।
KK0201005128c	पितेव पासि धर्मज्ञ तथा प्रव्रजितानपि ॥
KK0201005129a	षडनर्था महाराज कच्चित्ते पृष्ठतः कृताः ।
KK0201005129c	निद्राऽऽलस्यं भयं क्रोधो मार्दवं दीर्घसूत्रता ॥
KK0201005130	वैशम्पायन उवाच 
KK0201005130a	ततः कुरूणामृषभो महात्मा श्रुत्वा गिरो ब्राह्मणसत्तमस्य ।
KK0201005130c	प्रणम्य पादावभिवाद्य तुष्टो राजाऽब्रवीन्नारदं देवरूपम् ॥
KK0201005131a	एवं करिष्यामि यथा त्वयोक्तं प्रज्ञा हि मे भूय एवाभिवृद्धा ।
KK0201005131c	उक्त्वा तथा चैव चकार राजा लेभे महीं सागरमेखलां च ॥
KK0201005132	नारद उवाच 
KK0201005132a	एवं यो वर्तते राजा चातुर्वर्ण्यस्य रक्षणे ।
KK0201005132c	स विहृत्येह सुसुखी शुक्रस्यैति सलोकताम् ॥ ॥
	
इति श्रीमन्महाभारते सभापर्वणि पञ्चमोऽध्यायः ॥ 5 ॥
2-5-24 षड्गुणाः सन्धिविग्रहादयः । सप्तोपायाः मन्त्रौषधेन्द्रजालसहिताः सामादयः । स्वपरपक्षबलाबलसहिता एतएव चतुर्दश ॥
 2-5-25 अष्टौ कर्माणि- कृषिर्वणिक्पथो दुर्ग सेतुः कुञ्जरबन्धनम् । खन्याकरकरादानं शून्यानां च निवेशनमित्युक्तानि ॥ 
2-5-26 सप्तप्रकृतयः स्वाम्यमात्यसुहृत्कोशराष्ट्रदुर्गबलाख्याः ॥ 
2-5-27 कच्चिन्न तर्कैर्दूतैर्वा इति ख-पाठः ॥ 
2-5-28 शुचयो जीवितक्षमाः इति ख-पाठः ॥ 
2-5-35 कर्मान्ताः कृष्यादयः ॥ 
2-5-37 कारणिकाः युद्धोपकरणयुक्ताः ॥ 
2-5-41 मन्त्री पुरोहितश्चैव युवराजश्चमूपतिः । पञ्चमो द्वारपालश्च षष्ठोऽन्तर्वेशिकस्तथा 1, कारागाराधिकारी च द्रव्यसञ्चयकृत्तथा । कृत्याकृत्येषु चार्थानां नवमो विनियोजकः 2, प्रेदेष्टा नगराध्यक्षः कार्यानिर्माणकृत्तथा । धर्माध्यक्षः सभाध्यक्षो दण्डपालस्त्रिपञ्चमः 3, षोडशो दुर्गपालश्च तथा राष्ट्रान्त पालकः। अटवीपालकान्तानि तीर्थान्यष्टादशैव तु 4, चारान्विचारयेत्तीर्थेष्वात्मनश्च परस्य च । पाखण्डादीनविज्ञातानन्योन्यमितरेष्वपि 5, मन्त्रिणं युवराजञ्च हित्वा स्वेषु पुरोहितमिति ॥ 
2-5-67 अष्टाङ्गसंयुक्ता-रथा नागा हया योधाः पत्तयः कर्मकारकाः । चारा दैशिकमुख्याश्च ध्वजिन्यष्टाङ्गिका मता । चतुर्विधबला मौलमैत्रमृत्याटविकैर्बलैर्युक्ता । बलमुख्यैः सेनापतिभिः प्रतिवर्धिनी प्रातिकूल्येन च्छेदिनी ॥
 2-5-68 लवः सस्यच्छेदनकालः । मुष्टिः सस्यानां गोपनकालः ॥ 
2-5-71 कोष्ठं धान्यस्थानम् ॥ 
2-5-73 कच्चिन्नेति पानादिव्यसनजं व्ययं तव पूर्वाह्णे धर्माचरणकाले भृत्या न प्रतिजानन्ति नावेदयन्ति ॥ 
2-5-76 अनुतिष्ठन्ति निवेदयन्ति ॥ 
2-5-79 अप्राप्तव्यवहारा अप्रौढाः ॥ 
2-5-84 प्रतिग्रामं पञ्चपञ्चेति । तेच-प्रशास्ता समाहर्ता संविधाता लेखकः साक्षी चे ति ॥ 
2-5-88 आत्ययिकमकल्याणम् ॥ 
2-5-93 आबाधं दुःखम् । नियमेन पथ्याशनादिना ॥ 
2-5-94 निदानं पूर्वलिङ्गानि रूपाण्युपशयस्तथा । सम्प्राप्तिरौषधी रोगी परिचारक एवञ्चेत्यष्टाङ्गानि ॥
 2-5-102 तवाध्यक्षं त्वत्समक्षम् ॥ 
2-5-108 क्षारितः मिथ्यापवादैः पातितः ॥ 
2-5-113 कृतमूलाः अपीति छेदः ॥ 
2-5-126 ब्रह्मदण्डः अभिचारः ॥
