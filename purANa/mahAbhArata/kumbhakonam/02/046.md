अध्यायः 046

हिरण्यकशिपुना समुद्रे तपश्चरणम् ॥ 1 ॥ तपः प्रसन्नेन ब्रह्मणा तस्मै वरदानम् ॥ 2 ॥ तस्य वरप्राप्त्या भीतानां देवानां ब्रह्मणा परिसान्त्वनम् ॥ 3 ॥ हिरण्यकशिपुना त्रैलोक्यपीडने आत्मानं शरणं गतानां देवानां श्रीहरिणाऽभयप्रदानम् ॥ 4 ॥ नृसिंहरूपिणा हरिणा हिरण्यकशिपुहननम् ॥ 5 ॥
	
KK0205046001	भीष्म उवाच 
KK0205046001a	दैत्येन्द्रो बलवान्त्राजन्सुरारिर्बलगर्वितः ।
KK0205046001c	हिरण्यकशिपुर्नाम आसीत्त्रैलोक्यकण्टकः ॥
KK0205046002a	दैत्यानामादिपुरुषो वीर्येणाप्रतिमो बली ।
KK0205046002c	प्रविश्य जलधिं राजंश्चकार तप उत्तमम् ॥
KK0205046003a	दशवर्षसहस्राणि शतानि दश पञ्च च ।
KK0205046003c	व्रतोपवासतस्तस्थौ स्थाणुमौनव्रतो दृढः ॥
KK0205046004a	ततः शमदमाभ्यां च ब्रह्मचर्येण चानघ ।
KK0205046004c	ब्रह्मा प्रीतमनास्तस्य तपसा नियमेन च ॥
KK0205046005a	ततः स्वयम्भूर्भगवान्स्वयमागम्य भूपते ।
KK0205046005c	विमानेनार्कवर्णेन हंसयुक्तेन भास्वता ॥
KK0205046006a	आदित्यैर्वसुभिः साध्यैर्मरुद्भिर्दैवतैस्तथा ।
KK0205046006c	रुद्रैर्विश्वसहायैश्च यक्षराक्षसकिन्नरैः ॥
KK0205046007a	दिशाभिर्विदिशाभिश्च नदीभिः सागरैः सह ।
KK0205046007c	नक्षत्रैश्च मुहूर्तैश्च खेचरैश्चापरैर्ग्रहैः ॥
KK0205046008a	देवर्षिभिस्तपोयुक्तैः सिद्धैः सप्तर्षिभिस्तदा ।
KK0205046008c	राजर्षिभिः पुण्यतमैर्गन्धर्वैरप्सरोगणैः ॥
KK0205046009a	चराचरगुरुः श्रीमान्वृतः सर्वसुरैस्तथा ।
KK0205046009c	ब्रह्मा ब्रह्मविदां श्रेष्ठो दैत्यमागम्य चाब्रवीत् ॥
KK0205046010a	प्रीतोऽस्मि तव भक्तस्य तपसाऽनेन सुव्रत ।
KK0205046010c	वरं वरय भद्रं ते यथेष्टं काममाप्नुहि ॥
KK0205046011	हिरण्यकशिपुरुवाच 
KK0205046011a	न देवा न च गन्धर्वा न यक्षोरगराक्षसाः ।
KK0205046011c	न मानुषाः पिशाचाश्च हन्युर्मां देवसत्तम ॥
KK0205046012a	ऋषयो वा न मां शापैः क्रुद्धा लोकपितामह ।
KK0205046012c	शपेयुस्तपसा युक्ता वर एष वृतो मया ॥
KK0205046013a	न शस्त्रेण नचास्त्रेण गिरिणा पादपेन च ।
KK0205046013c	न शुष्केण न चार्द्रेण स्यान्न वाऽन्येन मे वधः ॥
KK0205046014a	नाकाशे नाथ भूमौ वा रात्रौ वा दिवसेपि वा ।
KK0205046014c	नान्तर्वा न बहिर्वापि स्याद्वधो मे पितामह ॥
KK0205046015a	पशुभिर्वा मृगैर्न स्यात्पक्षिभिर्वा सरीसृपैः ।
KK0205046015c	ददासि चेद्वरानेतान्देवदेव वृणोम्यहम् । 
KK0205046016	ब्रह्मोवाच 
KK0205046016a	एते दिव्या वरास्तात मया दत्तास्तवाद्भुताः  ।
KK0205046016c	सर्वकामवरांस्तात प्राप्स्यसि त्वमसंशयम्  ॥ 
KK0205046017a	एवमुक्त्वा स भगवाञ्जगामाकाशमेव हि । 
KK0205046017c	रराज ब्रह्मलोके हि ब्रह्मर्षिगणसेवितः ॥ 
KK0205046018a	ततो देवाश्च नागाश्च गन्धर्वा मुनयस्तथा ।
KK0205046018c	वरप्रदानं श्रुत्वैव ते ब्रह्माणमुपस्थिताः ॥ 
KK0205046019	देवा ऊचुः 
KK0205046019a	वरेणानेन भगवन्बाधिष्यति स नोऽसुरः ।
KK0205046019c	तत्प्रसीदस्व भगवन्वधोपायोऽस्य चिन्त्यताम् ॥
KK0205046020	भीष्म उवाच 
KK0205046020a	ततो लोकहितं वाक्यं श्रुत्वा देवः प्रजापतिः ।
KK0205046020c	प्रोवाच भगवान्वाक्यं सर्वदेवगणांस्तदा ॥
KK0205046021a	अवश्यं त्रिदशास्तेन प्राप्तव्यं तपसः फलम् ।
KK0205046021c	तपसोऽन्तेऽस्य भगवान्वधं कृष्णः करिष्यति ॥
KK0205046022a	एतच्छ्रुत्वा सुराः सर्वे ब्रह्मणा तस्य वै वधम् ।
KK0205046022c	स्वानि स्थानानि दिव्यानि जग्मुस्ते वै मुदान्विताः ॥
KK0205046023a	लब्धमात्रे वरे चापि सर्वास्ता बाधते प्रजाः ।
KK0205046023c	हिरण्यकशिपुर्दैत्यो वरदानेन दर्पितः ॥
KK0205046024a	राज्यं चकार दैत्येन्द्रो दैत्यसङ्घैः समावृतः ।
KK0205046024c	सप्तद्वीपान्वशे चक्रे लोकालोकान्तरं बलात् ॥
KK0205046025a	दिव्यभोगान्समस्तान्वै लोके सर्वानवाप सः ।
KK0205046025c	देवांस्त्रिभुवनस्थांस्तु पराजित्य महासुरः ॥
KK0205046026a	त्रैलोक्यं वशमानीय स्वर्गे वसति दानवः ।
KK0205046026c	यदा वरमदोन्मत्तो न्यवसद्दानवो दिवि ॥
KK0205046027a	अथ लोकान्समस्तांश्च विजित्य स महाबलः ।
KK0205046027c	भवेयमहमेवेन्द्रः सोमोऽग्निर्मारुतो रविः ॥
KK0205046028a	सलिलं चान्तरिक्षं च नक्षत्राणि दिशो दश ।
KK0205046028c	अहं क्रोधश्च कामश्च वरुणो वसवोऽर्यमा ॥
KK0205046029a	धनदश्च धनाध्यक्षो यक्षकिम्पुरुषाधिपः ।
KK0205046029c	एते भवेयमित्युक्त्वा स्वयं भूत्वा बलात्स च ॥
KK0205046030a	एषां गृहीत्वा स्थानानि तेषां कार्याण्यवाप सः ।
KK0205046030c	इज्यश्चासीन्मखवरैर्देवकिन्नरसत्तमैः ॥
KK0205046031a	नरकस्थान्समानीय स्वर्गस्थांश्च चकार सः ।
KK0205046031c	एवमादीनि कर्माणि कृत्वा दैत्यपतिर्बली ॥
KK0205046032a	आश्रमेषु महाभागान्मुनीन्वै शंसितव्रतान् ।
KK0205046032c	सत्यधर्मपरान्दान्तान्पुरा धर्षितवांस्तु सः ॥
KK0205046033a	याज्ञीयान्कृतवान्दैत्यन्याजकांश्चैव देवताः ।
KK0205046033c	यत्रयत्र सुरा जग्मुस्तत्रतत्र व्रजत्युत ॥
KK0205046034a	स्थानानि देवतानां तु हृत्वा राज्यमकारयत् ।
KK0205046034c	पञ्चकोट्यश्च वर्षाणि अयुतान्येकषष्टि च ॥
KK0205046035a	षष्टिश्चैव सहस्राणां जग्मुस्तस्य दुरात्मनः ।
KK0205046035c	एतद्वर्षं स दैत्येन्द्रो भोगैश्वर्यमवाप सः ॥
KK0205046036a	तेनातिबाध्यमानास्ते दैत्येन्द्रेण बलीयसा ।
KK0205046036c	ब्रह्मलोकं सुरा जग्मुः शर्वशक्रपुरोगमाः ॥
KK0205046037ac	पितामहं समासाद्य खिन्नाः प्राञ्जलयोऽब्रुवन् ॥
KK0205046038	देवा ऊचुः 
KK0205046038a	भगवन्भूतभव्येश नस्त्रायस्व इहागतान् ।
KK0205046038c	भयं दितिसुताद्घोराद्भवत्यद्य दिवानिशम् ॥
KK0205046039a	भगवन्सर्वदैत्यानां स्वयम्भूरादिकृत्प्रभुः ।
KK0205046039c	स्रष्टा त्वं हव्यकव्यानामव्यक्तः प्रकृतिर्ध्रुवः ॥
KK0205046040	ब्रह्मोवाच 
KK0205046040a	श्रूयतामापदेवं हि दुर्विज्ञेया मयापि च ।
KK0205046040c	नारायणस्तु पुरुषो विश्वरूपो महाद्युतिः ॥
KK0205046041a	अव्यक्तः सर्वभूतानामचिन्त्यो विभुरव्ययः ।
KK0205046041c	ममापि स तु युष्माकं व्यसने परमा गतिः ॥
KK0205046042a	नारायणः परोऽव्यक्तादहमव्यक्तसम्भवः ।
KK0205046042c	मत्तो जज्ञुः प्रजा लोकाः सर्वे देवासुराश्च ते ॥
KK0205046043a	देवा यथाहं युष्माकं तथा नारायणो मम ।
KK0205046043c	पितामहोऽहं सर्वस्य स विष्णुः प्रपितामहः ॥
KK0205046044a	निश्चितं विबुधा दैत्यं स विष्णुस्तं हनिष्यति ।
KK0205046044c	तस्य नास्ति न शक्यं च तस्माद्व्रजत माचिरम् ॥
KK0205046045	भीष्म उवाच 
KK0205046045a	पितामहवचः श्रुत्वा सर्वे ते भरतर्षभ ।
KK0205046045c	विबुधा ब्रह्मणा सार्धं जग्मुः क्षीरोदधिं प्रति ॥
KK0205046046a	आदित्या वसवः साध्या विश्वे च मरुतस्तथा ।
KK0205046046c	रुद्रा महर्षयश्चैव अश्विनौ च सुरूपिणौ ॥
KK0205046047a	अन्ये च दिव्या ये राजंस्ते सर्वे सगणाः सुराः ।
KK0205046047c	चतुर्मुखं पुरस्कृत्य श्वेतद्वीपमुपागताः ॥
KK0205046048	देवा ऊचुः 
KK0205046048a	त्रायस्व नोऽद्य देवेश हिरण्यकशिपोर्वधात् ।
KK0205046048c	त्वं हि नः परमो धाता ब्रह्मादीनां सुरोत्तम ॥
KK0205046049a	उत्फुल्लाम्बुजपत्राक्ष शत्रुपक्षभयङ्कर ।
KK0205046049c	क्षयाय दितिवंशस्य शरणं त्वं भविष्यसि ॥
KK0205046050	भीष्ण उवाच 
KK0205046050a	तद्देवानां वचः श्रुत्वा तदा विष्णुः शुचिश्रवाः ।
KK0205046050c	अदृश्यः सर्वभूतात्मा वक्तुमेवोपचक्रमे ॥
KK0205046051	विष्णुरुवाच 
KK0205046051a	भयं त्यजध्वममरा अभयं वो ददाम्यहम् ।
KK0205046051c	तदेव त्रिदिवं देवाः प्रतिपद्यत माचिरम् ॥
KK0205046052a	एषोऽहं सगणं दैत्यं वरदानेन दर्पितम् ।
KK0205046052c	अवध्यममरेन्द्राणां दानवेन्द्रं निहन्म्यहम् ॥ 
KK0205046053	ब्रह्मोवाच 
KK0205046053a	भगवन्देवदेवेश खिन्ना एते भृशं सुराः ।
KK0205046053c	तस्मात्त्वं जहि दैत्येन्द्रं क्षिप्रं कालोऽस्य माचिरम् ।
KK0205046053e	एष त्वं सगणं दैत्यं वरदानेन दर्पितम् ॥
KK0205046054	विष्णुरुवाच 
KK0205046054a	क्षिप्रमेव करिष्यामि त्वरया दैत्यनाशनम् ।
KK0205046054c	तस्मात्त्वं विबुधाश्चैव प्रतिपद्यत वै दिवम् ॥
KK0205046055	भीष्म उवाच 
KK0205046055a	एवमुक्त्वा तु भगवान्विसृज्य त्रिदिवेश्वरान् ।
KK0205046055c	नरस्यार्धतनुर्भूत्वा सिंहस्यार्धतनुः पुनः ॥
KK0205046056a	नारसिंहेन वपुषा पाणिं संस्पृश्य पाणिना ।
KK0205046056c	भीमरूपो महातेजा व्यादितास्य इवान्तकः ॥
KK0205046057a	हिरण्यकशिपुं राजञ्जगाम हरिरीश्वरः ।
KK0205046057c	दैत्यास्तमागतं दृष्ट्वा नारसिंहं महाबलम् ॥
KK0205046058a	ववर्षुः शस्त्रवर्षैस्ते सुसङ्क्रुद्धास्तदा हरिम् ।
KK0205046058c	तैः सृष्टसर्वशस्त्राणि भक्षयामास वै हरिः ॥
KK0205046059a	जघान न रणे दैत्यान्सहस्राणि बहूनि च ।
KK0205046059c	तान्निहत्य च दैतेयान्सर्वान्क्रुद्धान्महाबलान् ॥
KK0205046060a	अभ्यधावत्सुसङ्क्रुद्धो दैत्येन्द्रं बलगर्वितम् ।
KK0205046060c	जीमूतघनसङ्काशो जीमूतघननिस्वनः ॥
KK0205046061a	जीमूत इव दीप्तौजा जीमूत इव वेगवान् ।
KK0205046061c	दैत्यं सोऽतिबलं दृप्तं दृप्तशार्दूलविक्रमम् ॥
KK0205046062a	दृप्तैर्दैत्यगणैर्गुप्तं खरैर्नखमुखैरुत ।
KK0205046062c	ततः कृत्वा तु युद्धं वै तेन दैत्येन वै हरिः ॥
KK0205046063a	सन्ध्याकाले महातेजा भवनान्ते त्वरान्वितः ।
KK0205046063c	ऊरौ निधाय दैत्येन्द्रं निर्बिभेद नखैस्तदा ॥
KK0205046064a	महाबलं महावीर्यं वरदानेन गर्वितम् ।
KK0205046064c	दैत्यश्रेष्ठं सुरश्रेष्ठो जघान तरसा हरिः ॥
KK0205046065a	हिरण्यकशिपुं हत्वा सर्वदैत्यांश्च वै तदा ।
KK0205046065c	विबुधानां प्रजानां च हितं कृत्वा महाद्युतिः ॥
KK0205046066a	प्रमुमोद हरिर्देवः प्राप्य धर्मं तदा भुवि ।
KK0205046066c	एष ते नारसिंहोऽत्र कथितः पाण्डुनन्दन ।
KK0205046066e	शृणु त्वं वामनं नाम प्रादुर्भावं महात्मनः ॥ 

इति श्रीमन्महाभारते सभापर्वणि अर्घाहरणपर्वणि षट्चत्वारिंशोऽध्यायः ॥ 46 ॥
