अध्यायः 029

अर्जुनेन उत्तरदिग्विजये किम्पुरुषादिखण्डजयः ॥ 1 ॥ अर्जुनस्य खाण्डवप्रस्थं प्रति प्रत्यागमनम् ॥ 2 ॥
	
001	वैशम्पायन उवाच 
001a	स श्वेतपर्वतं वीरः समतिक्रम्य वीर्यवान् ।                            
001c	देशं किम्पुरुषावासं द्रुमपुत्रेण रक्षितम् ॥
002a	महता सन्निपातेन क्षत्रियान्तकरेण ह ।
002c	अजयत्पाण्डवश्रेष्ठः करे चैनं न्यवेशयत् ॥
003a	तं जित्वा हाटकं नाम देशं गुह्यकरक्षितम् ।
003c	पाकशासनिरव्यग्रः सहसैन्यः समासदत् ॥
004a	तांस्तु सान्त्वेन निर्जित्य मानसं सर उत्तमम् ।
004c	ऋषिकुल्यास्तथा सर्वा ददर्श कुरुनन्दनः ॥
005a	सरो मानसमासाद्य हाटकानभितः प्रभुः ।
005c	गन्धर्वरक्षितं देशमजयत्पाण्डवस्ततः ॥
006a	तत्र तित्तिरिकल्माषान्मण्डूकाख्यान्हयोत्तमान् ।
006c	लेभे स करमत्यन्तं गन्धर्वनगरात्तदा ॥
007a	`हेमकूटमथासाद्य न्यवसत्फल्गुनस्तदा ।
007c	तं हेमकूटं राजेन्द्र समतिक्रम्य पाण्डवः ॥
008a	हरिवर्षं विवेशाथ सैन्येन महता वृतः ।
008c	तत्र पार्थो ददर्शाथ बहूनिह मनोरमान् ॥
009a	नगरान्सवनांश्चैव नदीश्च विमलोदकाः ।
009c	पुरुषान्देवकल्पांश्च नारीश्च प्रियदर्शनाः ॥
010a	तान्सर्वास्तत्र दृष्ट्वाऽथ मुदा युक्तो धनञ्जयः ।
010c	वशे चक्रे स रत्नानि लेभे च सुबहूनि च ॥
011a	ततो निषधमासाद्य गिरिस्थानजयत्प्रभुः ।
011c	अथ राजन्नतिक्रम्य निषधं शैलमायतम् ॥
012a	विवेश मध्यमं वर्षं पार्थो दिव्यमिलावृतम् ।
012c	तत्र दिव्योपमान्दिव्यान्पुरुषान्देवदर्शनान् ॥
013a	अदृष्टपूर्वान्सुभगान्स ददर्श धनञ्जयः ।
013c	सदनानि च शुभ्राणि नारीश्चाप्सरसन्निभाः ॥
014a	दृष्ट्वा तानजयद्रम्यान्स तैश्च ददृशे तदा ।
014c	जित्वा च तान्महाभागान्करे च विनिवेश्य च ॥
015a	रत्नान्यादाय दिव्यानि भूषणान्यासनैः सह ।
015c	उदीचीमथ राजेन्द्र ययौ पार्थो मुदाऽन्वितः ॥
016a	स ददर्श ततो मेरुं शिखरीणां प्रभुं महत् ।
016c	तं काञ्चनमयं दिव्यं चतुर्वर्णं दुरासदम् ॥
017a	उन्नतं शतसाहस्रं योजनानां तु सुस्थितम् ।
017c	ज्वलन्तमचलं मेरुं तेजोराशिमनुत्तमम् ॥
018a	आक्षिपन्तं प्रभां भानोः स्वशृङ्गैः काञ्चनोज्ज्वलैः ।
018c	काञ्चनाभरणं दिव्यदेवगन्धर्वसेवितम् ॥
019a	अप्रमेयमनाधृष्यमधर्मबहुलैर्जनैः ।
019c	व्यालैराचरितं घोरैर्दिव्यौषधिविदीपितम् ॥
020a	स्वर्गमावृत्य तिष्ठन्तमुच्छ्रायेण महागिरिम् ।
020c	अगम्यं मनसाप्यन्यैर्नदीवृक्षसमन्वितम् ॥
021a	नानाविहगसङ्घैश्च नादितं सुमनोहरैः ।
021c	तं दृष्टा फल्गुनो मेरुं प्रीतिमानभवत्तदा ॥
022a	मेरोरिलावृतं दिव्यं सर्वतः परिमण्डितम् ।
022c	मेरोस्तु दक्षिणे पार्श्वे जम्बूर्नाम वनस्पतिः ॥
023a	नित्यपुष्पफलोपेवः सिद्धचारणसेवितः ।
023c	आस्वर्गमुच्छ्रिता राजंस्तस्य शाखा वनस्पतेः ॥
024a	यस्य नाम्ना त्विदं द्वीपं जन्बूद्वीपमिति स्मृतम् ।
024c	तां च जम्बूं ददर्शाथ सव्यसाची परन्तपः ॥
025a	तौ दृष्ट्वाऽप्रतिमौ लोके जम्बूं मेरुं च संस्थितौ ।
025c	प्रतीमानभवद्राजन्सर्वतः स विलोकयन् ॥
026a	तत्र लेभे ततो जिष्णुः सिद्धैर्दिव्यैश्च चारणैः ।
026c	रत्नानि बहुसाहस्रं दत्तान्याभरणानि च ॥
027a	वासांसि च महार्हाणि तत्र लब्ध्वाऽर्जुनस्तदा ।
027c	आमन्त्रयित्वा तान्सर्वान्यज्ञमुद्दिश्य वै गुरोः ॥
028a	अथादाय बहून्रत्नान्गमनाययोपचक्रमे ।
028c	मेरुं प्रदक्षिणीकृत्य पर्वतप्रवरं प्रभुः ॥
029a	ययौ जम्बूनदीतीरे नदीं श्रेष्ठां विलोकयन् ।
029c	स तां मनोरमां दिव्यां जम्बूस्वादुरसावहाम् ॥
030a	हैमपक्षिगणैर्जुष्टां सौवर्णजलजाकुलाम् ।
030c	हैमपङ्कां हैमजलां सौवर्णोज्ज्वलवालुकाम् ॥
031a	क्वचित्सुपुष्पितैः पूर्णां सौवर्णकुसुमोत्पलैः ।
031c	क्वचित्तीररुहैः कीर्णां हैमपुष्पैः सुपुष्पितैः ॥
032a	तीर्थैश्च रुक्मसोपानैः सर्वतः समलङ्कृताम् ।
032c	विमलैर्मणिजालैश्च नृत्तगीतरवैर्युताम् ॥
033a	दीप्तैर्हेमवितानैश्च समन्ताच्छोभितां शुभाम् ।
033c	तथाविधां नदीं दृष्ट्वा पार्थस्तां प्रशशंस ह ॥
034a	अदृष्टपूर्वां राजेन्द्र दृष्ट्वा हर्षमवाप च ।
034c	दर्शनीयां नदीतीरे पुरुषान्सुमनोहरान् ॥
035a	तान्नदीसलिलाहारान्सदारानमरोपमान् ।
035c	नित्यं सुखमुदा युक्तान्सर्वालङ्कारशोभितान् ॥
036a	तेभ्यो बहूनि रत्नानि तदा लेभे धनञ्जयः ।
036c	दिव्यजम्बूफलं हैमं भूषणानि च पेशलम् ॥
037a	लब्ध्वा तान्दुर्लभान्पार्थः प्रतीचीं प्रययौ दिशम् ।
037c	नागानां रक्षितं देशमजयच्च पुनस्ततः ॥
038a	ततो गत्वा महाराज वारुणीं पाकशासनिः ।
038c	गन्धमादनमासाद्य ततस्तानजयत्प्रभुः ॥
039a	तं गन्धमादनं राजन्नतिक्रम्य ततोऽर्जुनः ।
039c	केतुमालं ददर्शाथ वर्षं रत्नसमन्वितम् ॥
040a	सेवितं देवकल्पैश्च नारीभिः प्रियदर्शनैः ।
040c	तं जित्वा चार्जुनो राजन्करे च विनिवेश्य च ॥
041a	आहृत्य तत्र रत्नानि दुर्लभानि तथार्जुनः ।
041c	पुनश्च परिवृत्याथ मध्यं देशमिलावृतम् ॥
042a	गत्वा प्राचीं दिशं राजन्सव्यसाची धनञ्जयः ।
042c	मेरुमन्दरयोर्मध्ये शैलोदामभितो नदीम् ॥
043a	ये ते कीचकवेणूनां छायां रम्यामुपासते ।
043c	कषाञ्झषांश्च नद्यौ तान्प्रघसान्दीप्तवेणिपान् ॥
044a	पशुपांश्च कुलिन्दांश्च तङ्कणान्परतङ्कणान् ।
044c	एतान्समस्ताञ्जित्वा च करे च विनिवेश्य च ॥
045a	रत्नान्यादाय सर्वेभ्यो माल्यवन्तं ततो ययौ ।
045c	तं माल्यवन्तं शैलेन्द्रं समतिक्रम्य पाण्डवः ॥
046a	भद्राश्वं प्रविवेशाथ वर्षं स्वर्गोपमं शुचिम् ।
046c	तत्र देवोपमान्दिव्यान्पुरुषाञ्शुभसंयुतान् ॥
047a	जित्वा तान्स्ववशे कृत्वा करे च विनिवेश्य च ।
047c	आहृत्य सर्वतो रत्नान्यसङ्ख्यानि ततस्ततः ॥
048a	नीलं नाम गिरिं गत्वा तत्रस्थानजयत्प्रभुः ।
048c	ततो जिष्णुरतिक्रम्य पर्वतं नीलमायतम् ॥
049a	विवेश रम्यकं वर्षं सङ्कीर्णं मिथुनैः शुभैः ।
049c	तं देशमथ जित्वा स करे च विनिवेश्य च ॥
050a	अजयच्चापि बीभत्सुर्देशं गुह्यकरक्षितम् ।
050c	तत्र लेभे च राजेन्द्र सौवर्णान्मृगपक्षिणः ॥
051a	अगृह्णाद्यज्ञभूत्यर्थं रमणीयान्मनोहरान् ।
051c	अन्यांश्च लब्ध्वा रत्नानि पाण्डवोऽथ महाबलः ॥
052a	गन्धर्वरक्षितं देशमजयत्सगणं तदा ।
052c	तत्र रत्नानि दिव्यानि लब्ध्वा राजन्नथार्जुनः ॥
053a	वर्षं हिरण्वतं नाम विवेशाथ महीपते ।
053c	स तु देशेषु रम्येषु गन्तुं तत्रोपचक्रमे ॥
054a	मध्ये प्रासादवृन्देषु नक्षत्राणां शशी यथा ।
054c	महापथेषु राजेन्द्र सर्वतो यान्तमर्जुनम् ॥
055a	प्रासादवरशृङ्गस्थाः परया वीर्यशोभया ।
055c	ददृशुस्तं स्रियः सर्वाः पार्थमात्मयशस्करम् ॥
056a	तं कलापधरं शूरं सरथं सधनुःकरम् ।
056c	सवर्मं सकिरीटं वै सन्नद्धं सपरिच्छदम् ॥
057a	सुकुमारं महासत्वं तेजोराशिमनुत्तमम् ।
057c	शक्रोपमममित्रघ्नं परवारणवारणम् ॥
058a	पश्यन्तः स्त्रीगणास्तत्र शक्तिपाणिं स्म मेनिरे ।
058c	अयं स पुरुषव्याघ्रो रणेऽद्भुतपराक्रमः ॥
059a	अस्य बाहुबलं प्राप्य न भवन्त्यसुहृद्गणाः ।
059c	इति वाचो ब्रुवन्त्यस्ताः स्त्रियः प्रेम्णा धनञ्जयम् ॥
060a	तुष्टुवुः पुष्पवृष्टिं च ससृजुस्तस्य मूर्धनि ।
060c	दृष्ट्वा ते तु मुदा युक्ताः कौतूहलसमन्विताः ॥
061a	रत्नैर्विभूषणैश्चैव अभ्यवर्षंश्च पाण्डवम् ।
061c	अथ जित्वा समस्तांस्तान्करे च विनिवेश्य च ॥
062a	मणिहेमप्रवालानि शस्त्राण्याभरणानि च ।
062c	एतानि लब्ध्वा पार्थोऽथ शृङ्गवन्तं गिरिं ययौ ॥
063a	शृङ्गवन्तं च कौरव्यः समतिक्रम्य फल्गुनः ।
063c	उत्तरं हरिवर्षं तु स समासाद्य पाण्डवः ॥
064a	विद्याधरगणांश्चैव यक्षेन्द्रांश्च विनिर्जयन् ।
064c	तत्र लेभे महात्मा वै वासो दिव्यमनुत्तमम् ॥
065a	किन्नरद्रुमपत्रांश्च तत्र कृष्णाजिनान्बहून् ।
065c	याज्ञीयांस्तांस्तदा दिव्यांस्तत्र लेभे धनञ्जयः' ॥
066a	उत्तरं हरिवर्षं तु स समासाद्य पाण्डवः ।
066c	इयेष जेतुं तं देशं पाकशासननन्दनः ॥
067a	तत एनं महावीर्यं महाकाया महाबलाः ।
067c	द्वारपालाः समासाद्य हृष्टा वचनमब्रुवन् ॥
068a	पार्थ नेदं त्वया शक्यं पुरं जेतुं कथञ्जन ।
068c	उपावर्तस्व कल्याण पर्याप्तमिदमच्युत ॥
069a	इदं पुरं यः प्रविशेद्ध्रुवं  न स भवेन्नरः ।
069c	प्रीयामहे त्वया वीर पर्याप्तो विजयस्तव ॥
070a	न चात्र किञ्चिज्जेतव्यमर्जुनात्र प्रदृश्यते ।
070c	उत्तराः कुरुवो ह्येते नात्र युद्धं प्रवर्तते ॥
071a	प्रविष्टोऽपि हि कौन्तेय नेह द्रक्ष्यसि किञ्चन ।
071c	न हि मानुषदेहेन शक्यमत्राभिवीक्षितुम् ॥
072a	अथेह पुरुषव्याघ्र किञ्चिदन्यच्चिकीर्षसि ।
072c	तत्प्रब्रूहि करिष्यामो वचनात्तव भारत ॥
073a	ततस्तानब्रवीद्राजन्नर्जुनः प्रहसन्निव ।
073c	पार्थिवत्वं चिकीर्षामि धर्मराजस्य धीमतः ॥
074a	न प्रवेक्ष्यामि वो देशं विरुद्धं यदि मानुषैः ।
074c	युधिष्ठिराय यत्किञ्चित्करपण्यं प्रदीयताम् ॥
075a	`नो चेत्कृष्णेन सहितो योधयिष्यामि सायकैः'।
075c	ततो दिव्यानि वस्त्राणि दिव्यान्याभरणानि च ।
075e	क्षौमाजिनानि दिव्यानि तस्य ते प्रददुः करम् ॥
076a	एवं स पुरुषव्याघ्रो विजित्य दिशमुत्तराम् ।
076c	सङ्ग्रामान्सुबहून्कृत्वा क्षत्रियैर्दस्युभिस्तथा ॥
077a	स विनिर्जित्य राज्ञस्तान्करे च विनिवेश्य तु ।
077c	धनान्यादाय सर्वेभ्यो रत्नानि विविधानि च ॥
078a	हयांस्तित्तिरिकल्माषाञ्शुकपत्रनिभानपि ।
078c	मयूरसदृशान्यान्सर्वाननिलरंहसः ॥
079a	वृतः सुमहता राजन्बलेन चतुरङ्गिणा ।
079c	आजगाम पुनर्वीरः शक्रप्रस्थं पुरोत्तमम् ॥
080a	धर्मराजाय तत्पार्थो धनं सर्वं सवाहनम् ।
080c	न्यवेदयदनुज्ञातस्तेन राज्ञा गृहान्ययौ ॥ 

इति श्रीमन्महाभारते सभापर्वणि दिग्विजयपर्वणि एकोनत्रिंशोऽध्यायः ॥ 29 ॥
