अध्यायः 009

वरुणसभावर्णनम् ॥ 1 ॥
	
KK0201009001	नारद उवाच 
KK0201009001a	युधिष्ठिर सभा दिव्या वरुणस्यामितप्रभा ।
KK0201009001c	प्रमाणेन यथा याम्या शुभप्राकारतोरणा ॥
KK0201009002a	अन्तः सलिलमास्थाय विहिता विश्वकर्मणा ।
KK0201009002c	दिव्यै रत्नमयैर्वृक्षैः फलपुष्पप्रदैर्युता ॥
KK0201009003a	नीलपीतैः सिताः श्यामैः सितैर्लोहितकैरपि ।
KK0201009003c	अवतानैस्तथा गुल्मैर्मञ्जरीजालधारिभिः ॥
KK0201009004a	तथा शकुनयस्तस्यां विचित्रा मधुरस्वराः ।
KK0201009004c	अनिर्देश्या वपुष्मन्तः शतशोऽथ सहस्रशः ॥
KK0201009005a	सा सभा सुखसंस्पर्शा न शीता न च घर्मदा ।
KK0201009005c	वेश्मासनवती रम्या सिता वरुणपालिता ॥
KK0201009006a	यस्यामास्ते स वरुणो वारुण्या च समन्वितः ।
KK0201009006c	दिव्यरत्नाम्बरधरो दिव्याभरणभूषितः ॥
KK0201009007a	`द्वितीयेन तु नाम्ना वै गौरीति भुवि विश्रुता ।
KK0201009007c	पत्न्या सवरुणो देवः प्रमोदति सुखी सुखम्' ॥
KK0201009008a	स्रग्विणो दिव्यगन्धाश्च दिव्यगन्धानुलेपनाः ।
KK0201009008c	आदित्यास्तत्र वरुणं जलेश्वरमुपासते ॥
KK0201009009a	वासुकिस्तक्षकश्चैव नागश्चैरावतस्तथा ।
KK0201009009c	कृष्णश्च लोहितश्चैव पद्मश्चित्रश्च वीर्यवान् ॥
KK0201009010a	कम्बलाश्वतरौ नागौ धृतराष्ट्रबलाहकौ ।
KK0201009010c	मणिमान्कुण्डधारश्च कर्कोटकधनञ्जयौ ॥
KK0201009011a	पाणिमान्कुण्डधारश्च बलवान्पृथिवीपते ।
KK0201009011c	प्रह्रादो मुषिकादश्च तथैव जनमेजयः ॥
KK0201009012a	पताकिनो मण्डलिनः फणवन्तश्च सर्वशः ।
KK0201009012c	` अर्थो धर्मश्च कामश्च वसुः कपिल एव च ॥
KK0201009013a	अनन्तश्च महानागो यं दृष्ट्वा जलजेश्वरः ।
KK0201009013c	अभ्यर्चयति सत्कारैरासनेन च तं विभुः ॥
KK0201009014a	वासुकिप्रमुखाश्चैव सर्वे प्राञ्जलयः स्थिताः ।
KK0201009014c	अनुज्ञाताश्च शेषेण यथार्हमुपविश्य च ॥
KK0201009015a	एते चान्ये च बहवः सर्पास्तस्यां युधिष्ठिर ।`
KK0201009015c	वैनतेयश्च गरुडो ये चास्य परिचारिणः' ॥
KK0201009015e	उपासते महात्मानं वरुणं विगतक्लमाः ॥
KK0201009016a	बलिर्वैरोचनो राजा नरकः पृथिवीञ्जयः ।
KK0201009016c	संह्रादो विप्रचित्तिश्च कालखञ्जाश्च दानवाः ॥
KK0201009017a	सुहनुर्दुर्मुखः शङ्खः सुमनाः सुमतिस्ततः ।
KK0201009017c	घटोदरो महापार्श्वः क्रथनः पिठरस्तथा ॥
KK0201009018a	विश्वरूपः स्वरूपश्च विरूपोऽथ महाशिराः ।
KK0201009018c	दशग्रीवश्च वाली च मेघवासा दशावरः ॥
KK0201009019a	टिट्टिभो विटभूतश्च संह्रादश्चेन्द्रतापनः ।
KK0201009019c	दैत्यदानवसङ्घाश्च सर्वे रुचिरकुण्डलाः ॥
KK0201009020a	स्रग्विणो मौलिनश्चैव तथा दिव्यपरिच्छदाः ।
KK0201009020c	सर्वे लब्धवराः शूराः सर्वे विगतमृत्यवः ॥
KK0201009021a	ते तस्यां वरुणं देवं धर्मपाशधरं सदा ।
KK0201009021c	उपासते महात्मानं सर्वे सुचरितव्रताः ॥
KK0201009022a	तथा समुद्राश्चत्वारो नदी भागीरथी च सा ।
KK0201009022c	कालिन्दी विदिशा वेणा नर्दमा वेगवाहिनी ॥
KK0201009023a	विपाशा च शतद्रुश्च चन्द्रभागा सरस्वती ।
KK0201009023c	इरावती वितस्ता च सिन्धुर्देवनदी तथा ॥
KK0201009024a	गोदावरी कृष्णवेणी कावेरी च सरिद्वरा ।
KK0201009024c	किम्पुना च विशल्या च तथा वैतरणी नदी ॥
KK0201009025a	तृतीया ज्येष्ठिला चैव शोणश्चापि महानदः ।
KK0201009025c	चर्मण्वती तथा चैव पर्णाशा च महानदी ॥
KK0201009026a	सरयूर्वारवत्याऽथ लाङ्गली च सरिद्वरा ।
KK0201009026c	करतोया तथाऽऽत्रेयी लौहित्यश्च महानदः ॥
KK0201009027a	लङ्घती गोमती चैव सन्ध्या त्रिस्रोतसी तथा ।
KK0201009027c	एताश्चन्याश्च राजेन्द्र सुतीर्था लोकविश्रुताः ॥
KK0201009028a	सरितः सर्वतश्चान्यास्तीर्थानि च सरांसि च ।
KK0201009028c	कूपाश्च सप्रस्रवणा देहवन्तो युधिष्ठिर॥
KK0201009029a	पल्वलानि तटाकानि देहवन्त्यथ भारत ।
KK0201009029c	दिशस्तथा मही चैव तथा सर्वे महीधराः ॥
KK0201009030a	उपासते महात्मानं सर्वे जलचरास्तथा ।
KK0201009030c	गीतवादित्रवन्तश्च गन्धर्वाप्सरसां गणाः ॥
KK0201009031a	स्तुवन्तो वरुणं तस्यां सर्व एव समासते ।
KK0201009031c	महीधरा रत्नवन्तो रसा ये च प्रतिष्ठिताः ॥
KK0201009032a	कथयन्तः सुमधुराः कथास्तत्र समासते ।
KK0201009032c	वारुणश्च तथा मन्त्री सुनाभः पर्युपासते ॥
KK0201009033a	पुत्रपौत्रैः परिवृतो गोनाम्ना पुष्करेण च ।
KK0201009033c	सर्वे विग्रहवन्तस्ते तमीश्वरमुपासते ॥
KK0201009034a	एषा मया सम्पतता वारुणी भरतर्षभ ।
KK0201009034c	दृष्टपूर्वा सभा रम्या कुबेरस्य सभां शृणु ॥ 

इति श्रीमन्महाभारते सभापर्वणि मन्त्रपर्वणि नवमोऽध्यायः ॥ 9 ॥
2-9-34 सम्पतता समागच्छता ॥
