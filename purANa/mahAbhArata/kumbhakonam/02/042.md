अध्यायः 042

श्रीकृष्णस्याग्रपूजामसहमानानां शिरसि पदमाहितमिति सहदेववचनश्रवणेन शिशुपालस्य कोपोदयः ॥ 1 ॥

KK0205042001	`वैशम्पायन उवाच 
KK0205042001a	गाङ्गेयेनैवमुक्तस्तु शिशुपालश्चुकोप तम् ।
KK0205042001c	क्रुद्धं सुनीथं दृष्ट्वाऽथ सहदेवोऽब्रवीत्तदा ॥
KK0205042002a	मतिपूर्वमिदं सर्वं चेदिराज मया कृतम् ।
KK0205042002c	तन्मे निगदतस्तत्त्वं कारणादत्र मे शृणु ॥
KK0205042003a	स पार्थिवानां सर्वेषां गुरुः कृष्णोऽपरो न हि ।
KK0205042003c	तस्मादभ्यर्चितोऽस्माभिः सर्वे सम्मन्तुमर्हथ ॥
KK0205042004a	यो वा न सहते कश्चिद्राज्ञां सबलवाहनः ।
KK0205042004c	क्षिप्रं युद्धाय निर्यातु तस्य मूर्ध्न्याहितं पदम् ॥
KK0205042005a	एवमुक्तो मया हेतुरुत्तरं प्रब्रवीतु मे ।
KK0205042005	वैशम्पायन उवाच 
KK0205042005c	ततो न व्याजहारैषां कश्चिद्बुद्धिमतां सताम् ॥
KK0205042006a	मानिनां बलिनां राज्ञां मध्ये सन्दर्शिते पदे ।
KK0205042006c	एवमुक्ते सुनीथस्य सहदेवेन केशवे ॥
KK0205042007a	स्वभावरक्ते नयने कोपाद्रक्ततरे कृते ।
KK0205042007c	तस्य कोपं समुद्भूतं ज्ञात्वा भीष्मः प्रतापवान् ॥
KK0205042008a	आचचक्षे पुनस्तस्मै कृष्णस्यैवोत्तरान्गुणान् ।
KK0205042008c	स सुनीथं समामन्त्र्य तांश्च सर्वान्महीक्षितः ॥
KK0205042009a	उवाच वदतां श्रेष्ठ इदं मतिमतां वरः ।
KK0205042009c	सहदेवेन राजानो यदुक्तं केशवं प्रति ।
KK0205042009e	तत्तथेति विजानीध्वं भूयश्चात्र विबोधत ॥ 

इति श्रीमन्महाभारते सभापर्वणि अर्घाहरणपर्वणि द्विचत्वारिंशोऽध्यायः ॥ 42 ॥
