अध्यायः 040

शिशुपालेन अनेकधा कृष्णोपालम्भनपूर्वकं सभातो निर्गमनम् ॥ 1 ॥

001	शिशुपाल उवाच 
001a	नायमर्हति वार्ष्णेयस्तिष्ठत्स्विह महात्मसु ।
001c	महीपतिषु कौरव्य राजवत्पार्थिवार्हणम् ॥
002a	नायं युक्तः समाचारः पाण्डवेषु महात्मसु ।
002c	यत्कामाद्देवकीपुत्रं पाण्डवार्चितवानसि ॥
003a	बाला यूयं न जानीध्वं धर्मः सूक्ष्मो हि पाण्डवाः ।
003c	अयं तत्राभ्यतिक्रान्तो ह्यापगेयोऽल्पदर्शनः ॥
004a	त्वादृशो धर्मयुक्तो हि कुर्वाणः प्रियकाम्यया ।
004c	भवत्यभ्यधिकं भीष्मो लोकेष्ववमतः सताम् ॥
005a	कथं ह्यराजा दाशार्हो मध्ये सर्वमहीक्षिताम् ।
005c	अर्हणामर्हति तथा यथा युष्माभिरर्चितः ॥
006a	अथवा मन्यसे कृष्णं स्थविरं कुरुपुङ्गवः ।
006c	वसुदेवे स्थिते वृद्धे कथमर्हति तत्सुतः ॥
007a	अथवा वासुदेवोऽपि प्रियकामोऽनुवृत्तवान् ।
007c	द्रुपदे तिष्ठति कथं माधवोऽर्हति पूजनम् ॥
008a	आचार्यं मन्यसे कृष्णमथवा कुरुनन्दन ।
008c	द्रोणे तिष्ठति वार्ष्णेयं कस्मादर्चितवानसि ॥
009a	ऋत्विजं मन्यसे कृष्णमथवा कुरुनन्दन ।
009c	द्वौपायने स्थिते वृद्धे कथं कृष्णोऽर्चितस्त्वया ॥
010a	भीष्मे शान्तनवे राजन्स्थिते पुरुषसत्तमे ।
010c	स्वच्छन्दमृत्युके राजन्कथं कृष्णोऽर्चितस्त्वया ॥
011a	अश्वत्थाम्नि स्थिते वीरे सर्वशास्त्रविशारदे ।
011c	कथं कृष्णस्त्वया राजन्नर्चितः कुरुनन्दन ॥
012a	दुर्योधने च राजेन्द्रे स्थिते पुरुषसत्तमे ।
012c	कृपे च भारताचार्ये कथं कृष्णस्त्वयाऽर्चितः ॥
013a	द्रुमं किम्पुरुषाचार्यमतिक्रम्य तथाऽर्चितः ।
013c	भीष्मके चैव दुर्धर्षे पाण्डुवत्कृतलक्षणे ॥
014a	नृपे च रुक्मिणि श्रेष्ठे एकलव्ये तथैव च ।
014c	शल्ये मद्राधिपे चैव कथं कृष्णस्त्वयाऽर्चितः ॥
015a	अयं च सर्वराज्ञां वै बलश्लाघी महाबलः ।
015c	जामदग्न्यस्य दयितः शिष्यो विप्रस्य भारत ॥
016a	येनात्मबलमाश्रित्य राजानो युधि निर्जिताः ।
016c	तं च कर्णमतिक्रम्य कथं कृष्णस्त्वयाऽर्चितः ॥
017a	नैवर्त्विङ्नैव चाचार्यो न राजा मधुसूदनः ।
017c	अर्चितश्च कुरुश्रेष्ठ किमन्यत्प्रियकाम्यया ॥
018a	अथवाऽभ्यर्चनीयोऽयं युष्माकं मधुसूदनः ।
018c	किं राजभिरिहानीतैरवमानाय भारत ॥
019a	वयं तु न भयादस्य कौन्तेयस्य महात्मनः ।
019c	प्रयच्छामः करान्सर्वे न लोभान्न च सान्त्वनात् ॥
020a	अस्य धर्मप्रवृत्तस्य पार्थिवत्वं चिकीर्षतः ।
020c	करानस्मै प्रयच्छामः सोऽयमस्मान्न मन्यते ॥
021a	किमन्यदवमनानाद्धे यदेनं राजसंसदि ।
021c	अप्राप्तलक्षणं कृष्णमर्घ्येणार्चितवानसि ॥
022a	अकस्माद्धर्मपुत्रस्य धर्मात्मेति यशो गतम् ।
022c	को हि धर्मच्युते पूजामेवं युक्तां नियोजयेत् ॥
023a	योऽयं वृष्णिकुले जातो राजानं हतवान्पुरा ।
023c	जरासन्धं महात्मानमन्यायेन दुरात्मवान् ॥
024a	अद्य धर्मात्मता चैव व्यपकृष्टा युधिष्ठिरात् ।
024c	दर्शितं कृपणत्वं च कृष्णेऽर्घ्यस्य निवेदनात् ॥
025a	यदि भीताश्च कौन्तेयाः कृपणाश्च तपस्विनः ।
025c	ननु त्वयाऽपि बोद्धव्यं यां पूजां माधवार्हसि ॥
026a	अथवा कृपणैरेतामुपनीतां जनार्दन ।
026c	पूजामनर्हः कस्मात्त्वमभ्यनुज्ञातवानसि ॥
027a	अयुक्तामात्मनः पूजां त्वं पुनर्बहुमन्यसे ।
027c	हविषः प्राप्य निष्यन्दं प्राशिता श्वेव निर्जने ॥
028a	न त्वं पार्थिवेन्द्राणामपमानः प्रयुज्यते ।
028c	त्वामेव कुरवो व्यक्तं प्रलम्भन्ते जनार्दन ॥
029a	क्लीबे दारक्रिया यादृगन्धे वा रूपदर्शनम् ।
029c	अराज्ञो राजवत्पूजा तथा ते मधुसूदन ॥
030a	दृष्टो युधिष्ठिरो राजा दृष्टो भीष्मश्च यादृशः ।
030c	वासुदेवोऽप्ययं दृष्टः सर्वमेतद्यथातथम् ॥
031a	इत्युक्त्वा शिशुपालस्तानुत्थाय परमासनात् ।
031c	निर्ययौ सदसस्तस्मात्सहितो राजभिस्तदा ॥ 

इति श्रीमन्महाभारते सभापर्वणि अर्घाहरणपर्वणि चत्वारिंशोऽध्यायः ॥ 40 ॥
