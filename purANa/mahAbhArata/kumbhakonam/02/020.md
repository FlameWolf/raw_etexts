अध्यायः 020

कृष्णयुधिष्ठिरसंवादानन्तरं भीमार्जुनाभ्यां सह कृष्णस्य मागधपुरप्रस्थानम् ॥ 1 ॥

001	वासुदेव उवाच 
001a	पतितौ हंसडिभिकौ कंसश्च सगणो हतः ।
001c	जरासन्धस्य निधने कालोऽयं समुपागतः ॥
002a	न शक्योऽसौ रणे जेतुं सर्वैरपि सुरासुरैः ।
002c	प्राणयुद्धेन जेतव्यः स इत्युपलभामहे ॥
003a	मयि नीतिर्बलं भीमे रक्षिता चावयोर्जयः ।
003c	मागधं साधयिष्याम इष्टिं त्रय इवाग्नयः ॥
004a	त्रिभिरासादितोऽस्माभिर्विजने स नराधिपः ।
004c	न सन्देहो यथा युद्धमेकेनाप्युपयास्यति ॥
005a	अवमानाच्च लोभाच्च बाहुवीर्याच्च दर्पितः ।
005c	भीमसेनेन युद्धाय ध्रुवमप्युपयास्यति ॥
006a	अलं तस्य महाबाहुर्भीमसेनो महाबलः ।
006c	लोकस्य समुदीर्णस्य निधनायान्तको यथा ॥
007a	यदि भीमबलं वेत्सि यदि ते प्रत्ययो मयि ।
007c	भीमसेनार्जुनौ शीघ्रं न्यासभूतौ प्रयच्छ मे ॥
008	वैशम्पायन उवाच 
008a	एवमुक्तो भगवता प्रत्युवाच युधिष्ठिरः ।
008c	भीमार्जुनौ समालोक्य सम्प्रहृष्टमुखौ स्थितौ ॥
009	युधिष्ठर उवाच 
009a	अच्युताच्युत मामैवं व्याहरामित्रकर्शन ।
009c	पाण्डवानां भवान्नाथो भवन्तं चाश्रिता वयम् ॥
010a	यथा वदसि गोविन्द सर्वं तदुपपद्यते ।
010c	नहि त्वमग्रतस्तेषां येषां लक्ष्मीः पराङ्मुखी ॥
011a	`येषामभिमुखी लक्ष्मीस्तेषां कृष्ण त्वमग्रतः' ।
011c	निहतश्च जरासन्धो मोक्षिताश्च महीक्षितः । 
011e	राजसूयश्च मे लब्धो निदेशे तव तिष्ठतः ॥
012a	क्षिप्रमेव यथा त्वेतत्कार्यं समुपपद्यते ।
012c	अप्रमत्तो जगन्नाथ तथा कुरु नरोत्तम ।
013a	त्रिभिर्भवद्भिर्हि विना नाहं जीवितुमुत्सहे ।
013c	धर्मकामार्थरहितो रोगार्त इव दुःखितः ॥
014a	न शौरिणा विना पार्थो न शौरिः पाण्डवं विना ।
014c	नाजेयोस्त्यनयोऽर्लोके कृष्णयोरिति मे मतिः ॥
015a	अयं च बलिनां श्रेष्ठः श्रीमानपि वृकोदरः ।
015c	युवाभ्यां सहितो वीर किं न कुर्यान्महायशाः ॥
016a	सुप्रणीतो बलौघो हि कुरुते कार्यमुत्तमम् ।
016c	अन्धं बलं जडं प्राहुः प्रणेतव्यं विचक्षणैः ॥
017a	यतो हि निम्नं भवति नयन्ति हि ततो जलम् ।
017c	यतश्छिद्रं ततश्चापि नयन्ते धीवरा जलम् ॥
018a	तस्मान्नयविधानज्ञं पुरुषं लोकविश्रुतम् ।
018c	वयमाश्रित्य गोविन्दं यतामः कार्यसिद्धये ॥
019a	एवं प्रज्ञानयबलं क्रियोपायसमन्वितम् ।
019c	पुरस्कुर्वीत कार्येषु कृष्णकार्यार्थसिद्धये ॥
020a	एवमेव यदुश्रेष्ठ यावत्कार्यार्थसिद्धये ।
020c	अर्जुनः कृष्णमन्वेतु भीमोऽन्वेतु धनञ्जयम् ।
020e	नयो जयो बलं चैव विक्रमे सिद्धिमेष्यति ॥
021	वैशम्पायन उवाच 
021a	एवमुक्तास्ततः सर्वे भ्रातरो विपुलौजसः ।
021c	वार्ष्णेयः पाण्डवेयौ च प्रतस्थुर्मागधं प्रति ॥
022a	वर्चस्विनां ब्राह्मणानां स्नातकानां परिच्छदैः ।
022c	आच्छाद्य सुहृदां वाक्यैर्मनोज्ञैरभिनन्दिताः ॥
023a	`माधवः पाण्डवेयौ च प्रतस्थुर्व्रतधारिणः' ।
023c	अमर्षादभितप्तानां ज्ञात्यर्थं मुख्यतेजसाम् ।
023e	रविसोमाग्निवपुषां दीप्तमासीत्तदा वपुः ॥
024a	हतं मेने जरासन्धं दृष्ट्वा भीमपुरोगमौ ।
024c	एककार्यसमुद्यन्तौ कृष्णौ युद्धेऽपराजितौ ॥
025a	ईशौ हितौ महात्मानौ सर्वकार्यप्रवर्तिनौ ।
025c	धर्मकामार्थलोकानां कार्याणां च प्रवर्तकौ ॥
026a	कुरुभ्यः प्रस्थितास्ते तु मध्येन कुरुजाङ्गलम् ।
026c	रम्यं पद्मसरो गत्वा कालकूटमतीत्य च ॥
027a	गण्डकीं च महाशोणं सदानीरां तथैव च ।
027c	एकपर्वतके नद्यः क्रमेणैत्याव्रजन्त ते ॥
028a	उत्तीर्य सरयूं रम्यां दृष्ट्वा पूर्वांश्च कोसलान् ।
028c	अतीत्य जग्मुर्मिथिलां मालां चर्मण्वतीं नदीम् ॥
029a	अतीत्य गङ्गां शोणं च त्रयस्ते प्राङ्मुखास्तदा ।
029c	कुशचीरच्छदा जग्मुर्मागधं क्षेत्रमच्युताः ॥
030a	ते शश्वद्गोधनाकीर्णमम्बुमन्तं शुभद्रुमम् ।
030c	गोरथं गिरिमासाद्य ददृशुर्मागधं पुरम् ॥ 

इति श्रीमन्महाभारते सभापर्वणि जरासन्धवधपर्वणि विंशोऽध्यायः ॥ 20 ॥
2-20-3 जयोऽर्जुनः ॥
