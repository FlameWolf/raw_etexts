अध्यायः 055

कृष्णस्य मधुरां त्यक्त्वा द्वारकागमनम् ॥ 1 ॥ नरकासुरप्रतापवर्णनम् ॥ 2 ॥ इन्द्रेण द्वारकामेत्य कृष्णं प्रति नरकवधप्रार्थनम् ॥ 3 ॥ गरुडमारुह्य प्राग्ज्योतिषं गतेन कृष्णेन नरके निहते धरण्या तस्मै कुण्डलार्पणम् ॥ 4 ॥

001	भीष्म उवाच ।
001a	शूरसेनपुरं त्यक्त्वा ततो यादवनन्दनः ।
001c	द्वारकां भगवान्कृष्णः प्रत्यपद्यत भारत ॥
002a	ततो महात्मा यानानि रत्नानि विविधानि च ।
002c	यथार्हं पुण्डरीकाक्षो नैर्ऋतात्प्रत्यपद्यत ॥
003a	तत्र विघ्नं चरन्ति स्म दैतेयाः सहदानवैः ।
003c	ताञ्जघान महाबाहुर्वरमत्तान्महासुरान् ॥
004a	स विघ्नमकरोत्तत्र नरको नाम नैर्ऋतः ।
004c	अदितिं धर्षयामास कुण्डलार्थं युधिष्ठिर ॥
005a	न चासुरगणैः सर्वैः सहितैः कर्म तत्पुरा ।
005c	कृतपूर्वं महाघोरं यदकार्षीन्महासुरः ॥
006a	यं मही सुषुवे देवी यस्य प्राग्ज्योतिषं पुरम् ।
006c	विषयान्तपालाश्चत्वारो यस्यासन्युद्धदुर्मदाः ॥
007a	आदेवयानमावृत्य पन्थानं पर्यवस्थिताः ।
007c	त्रासनाः सुरसङ्घानां विरूपै राक्षसैः सह ॥
008a	हयग्रीवो निकुम्भश्च घोरः पञ्चजनस्तदा ।
008c	मुरः पुत्रसहस्रैश्च वरमत्तो महासुरः ॥
009a	तद्वधार्थं महाबाहुरेष चक्रगदासिभृत् ।
009c	जातो वृष्णिषु देवक्यां वासुदेवो जनार्दनः ॥
010a	तस्यास्य पुरुषेन्द्रस्य लोकप्रथिततेजसः ।
010c	निवासो द्वारकायां तु विदितो वः प्रधानतः ॥
011a	अतीव हि पुरी रम्या द्वारका वासवक्षयात् ।
011c	अतिवैराजमप्यद्धा प्रत्यक्षस्ते युधिष्ठिर ॥
012a	तस्मिन्देवपुरप्रख्ये सा सभा वृष्ण्युपाश्रया ।
012c	सुधर्मेति च विख्याता योजनायतविस्तृता ॥
013a	तत्र वृष्ण्यन्दकाः सर्वे रामकृष्णपुरोगमाः ।
013c	लोकयात्रामिमां कृत्स्नां परिरक्षन्त आसते ॥
014a	तत्रासीनेषु सर्वेषु कदाचिद्भरतर्षभ ।
014c	दिव्यगन्धा ववुर्वाताः कुसुमानां च वृष्टयः ॥
015a	ततः सूर्यसहस्राभस्तेजोराशिर्महाद्भुतः ।
015c	मुहूर्तमन्तरिक्षेऽभूत्ततो भूमौ प्रतिष्ठितः ॥
016a	मध्ये तु तेजसस्तस्य पाण्डरं गजमास्थितः ।
016c	वृतो देवगणैः सर्वैर्वासवः प्रत्यदृश्यत ॥
017a	रामकृष्णौ च राजा च वृष्ण्यन्धकगणैः सह ।
017c	उत्पत्य सहसा देवे नमस्कारमकुर्वत ॥
018a	सोऽवतीर्य गजात्तूर्णं परिष्वज्य जनार्दनम् ।
018c	सस्वजे बलदेवं च राजानं च तमाहुकम् ॥
019a	वासुदेवोद्धवौ चैव विकद्रुं च महामतिम् ।
019c	प्रद्युम्नसाम्बनिशठाननिरुद्धं च सात्यकिम् ॥
020a	गदं सारणमक्रूरं भानुझल्लिविडूरथान् ।
020c	तथैव कृतवर्माणं चारुदेष्णं महाबलम् ॥
021a	देवकल्पान्महाराज तान्दाशार्हपुरोगमान् ।
021c	पिरिष्वज्य च दृष्ट्वा च भगवान्भूतभावनः ॥
022a	वृष्ण्यन्धकमहामात्रान्परिष्वज्याथ वासवः ।
022c	प्रगृह्य पूजां तैर्दत्तां भगवान्पाकशासनः ॥
023a	सोऽदितेर्वचनात्तात कुण्डलार्थे जनार्दनम् ।
023c	उवाच परमप्रीतो जहि भौमं नरेश्व ॥
024	भीष्म उवाच ।
024a	निहत्य नरकं भौममाहरिष्यामि कुण्डले ।
024c	एवमुक्त्वाऽथ गोविन्दो राममेवाभ्यभाषत ॥
025a	प्रद्युम्नमनिरुद्धं च साम्बं चाप्रतिमं बले ।
025c	एतांश्चोच्त्का तथा तत्र वासुदेवो महायशाः ॥
026a	अथारुह्य सुपर्णं वै शङ्खचक्रगदासिभृत् ।
026c	ययौ तदा हृषीकेशो देवानां हितकाम्यया ॥
027a	तं प्रयान्तममित्रघ्नं देवाः सहपुरन्दराः ।
027c	पृष्ठतोऽनुययुः प्रीत्या स्तुवन्तो विष्णुमच्युतम् ॥
028a	उग्रान्त्रक्षोगणान्हत्वा नरकस्य महासुरान् ।
028c	क्षुरान्तान्मौरवान्पाशान्षट्सहस्रं ददर्श सः ॥
029a	सञ्छिद्य पाशाच्छस्त्रेण मुरं हत्वा सहान्वयम् ।
029c	शैलसङ्घानतिक्रम्य निशुम्भं च व्यपोथयत् ॥
030a	यः सहस्रसहस्त्वेकः सर्वान्देवानपोथयत् ।
030c	तं जघान महावीर्यं हयग्रीवं महाबलम् ॥
031a	अपारतेजा दुर्धर्षः सर्वयादवनन्दनः ।
031c	मध्ये लोहितगङ्गायां भगवान्देवकीसुतः ॥
032a	औदकायां विरूपाक्षं जघान मधुसूदनः ।
032c	ततः प्राग्ज्योतिषं नाम दीप्यमानमिव श्रिया ।
032e	पुरमासादयामास तत्र युद्धमवर्तत ॥
033a	तद्युद्धमभवद्घोरं तेन भौमेन भारत ।
033c	कुण्डलार्थे सुरेशस्य नरकेण महात्मना ॥
034a	मुहूर्तं लालयित्वा तु नरकं मधूसूदनः ।
034c	प्रवृत्तचक्रं चक्रेण प्रममाथ बलाद्बली ॥
035a	चक्रप्रमथितं तस्य पपात सहसा भुवि ।
035c	उत्तमाङ्गं हताङ्गस्य वृत्रे वज्रहते यथा ॥
036a	भूमिस्तु पतितं दृष्ट्वा प्रायच्छत्कुण्डले सुतम् ।
036c	प्रदाय च महाबाहुमिदं वचनमब्रवीत् ॥
037a	सृष्टस्त्वयैव मधुहंस्त्वयैव विनिपातितः ।
037c	यथेच्छसि तथा क्रीडा प्रजास्तस्यानुपालय ॥
038	श्रीवासुदेव उवाच ।
038a	देवानां च मुनीनां च पितॄणां च महात्मनाम् ।
038c	उद्वेजनीयो भूतानां ब्रह्मद्विट् पुरुषाधमः ॥
039a	लोकद्विष्टः सुतस्ते तु देवारिर्लोककण्टकः ।
039c	सर्वलोकनमस्कार्यामदितं बाधयद्वली ॥
040a	कुण्डले हृतवान्दर्पात्ततस्ते निहतः सुतः ।
040c	नैव मन्युस्त्वया कार्यो यत्कृतं मयि भामिनि ॥
041a	त्वत्प्रभावाच्च ते पुत्रो लब्धवान्गतिमुत्तमाम् ।
041c	तस्माद्गच्छ महाभागे भारावतरणं कृतम् ॥ ॥

इति श्रीमन्महाभारते सभापर्वणि अर्घाहरणपर्वणि पञ्चपञ्चाशोऽध्यायः ॥ 55 ॥
