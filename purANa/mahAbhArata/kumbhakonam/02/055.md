अध्यायः 055

कृष्णस्य मधुरां त्यक्त्वा द्वारकागमनम् ॥ 1 ॥ नरकासुरप्रतापवर्णनम् ॥ 2 ॥ इन्द्रेण द्वारकामेत्य कृष्णं प्रति नरकवधप्रार्थनम् ॥ 3 ॥ गरुडमारुह्य प्राग्ज्योतिषं गतेन कृष्णेन नरके निहते धरण्या तस्मै कुण्डलार्पणम् ॥ 4 ॥

KK0205055001	भीष्म उवाच ।
KK0205055001a	शूरसेनपुरं त्यक्त्वा ततो यादवनन्दनः ।
KK0205055001c	द्वारकां भगवान्कृष्णः प्रत्यपद्यत भारत ॥
KK0205055002a	ततो महात्मा यानानि रत्नानि विविधानि च ।
KK0205055002c	यथार्हं पुण्डरीकाक्षो नैर्ऋतात्प्रत्यपद्यत ॥
KK0205055003a	तत्र विघ्नं चरन्ति स्म दैतेयाः सहदानवैः ।
KK0205055003c	ताञ्जघान महाबाहुर्वरमत्तान्महासुरान् ॥
KK0205055004a	स विघ्नमकरोत्तत्र नरको नाम नैर्ऋतः ।
KK0205055004c	अदितिं धर्षयामास कुण्डलार्थं युधिष्ठिर ॥
KK0205055005a	न चासुरगणैः सर्वैः सहितैः कर्म तत्पुरा ।
KK0205055005c	कृतपूर्वं महाघोरं यदकार्षीन्महासुरः ॥
KK0205055006a	यं मही सुषुवे देवी यस्य प्राग्ज्योतिषं पुरम् ।
KK0205055006c	विषयान्तपालाश्चत्वारो यस्यासन्युद्धदुर्मदाः ॥
KK0205055007a	आदेवयानमावृत्य पन्थानं पर्यवस्थिताः ।
KK0205055007c	त्रासनाः सुरसङ्घानां विरूपै राक्षसैः सह ॥
KK0205055008a	हयग्रीवो निकुम्भश्च घोरः पञ्चजनस्तदा ।
KK0205055008c	मुरः पुत्रसहस्रैश्च वरमत्तो महासुरः ॥
KK0205055009a	तद्वधार्थं महाबाहुरेष चक्रगदासिभृत् ।
KK0205055009c	जातो वृष्णिषु देवक्यां वासुदेवो जनार्दनः ॥
KK0205055010a	तस्यास्य पुरुषेन्द्रस्य लोकप्रथिततेजसः ।
KK0205055010c	निवासो द्वारकायां तु विदितो वः प्रधानतः ॥
KK0205055011a	अतीव हि पुरी रम्या द्वारका वासवक्षयात् ।
KK0205055011c	अतिवैराजमप्यद्धा प्रत्यक्षस्ते युधिष्ठिर ॥
KK0205055012a	तस्मिन्देवपुरप्रख्ये सा सभा वृष्ण्युपाश्रया ।
KK0205055012c	सुधर्मेति च विख्याता योजनायतविस्तृता ॥
KK0205055013a	तत्र वृष्ण्यन्दकाः सर्वे रामकृष्णपुरोगमाः ।
KK0205055013c	लोकयात्रामिमां कृत्स्नां परिरक्षन्त आसते ॥
KK0205055014a	तत्रासीनेषु सर्वेषु कदाचिद्भरतर्षभ ।
KK0205055014c	दिव्यगन्धा ववुर्वाताः कुसुमानां च वृष्टयः ॥
KK0205055015a	ततः सूर्यसहस्राभस्तेजोराशिर्महाद्भुतः ।
KK0205055015c	मुहूर्तमन्तरिक्षेऽभूत्ततो भूमौ प्रतिष्ठितः ॥
KK0205055016a	मध्ये तु तेजसस्तस्य पाण्डरं गजमास्थितः ।
KK0205055016c	वृतो देवगणैः सर्वैर्वासवः प्रत्यदृश्यत ॥
KK0205055017a	रामकृष्णौ च राजा च वृष्ण्यन्धकगणैः सह ।
KK0205055017c	उत्पत्य सहसा देवे नमस्कारमकुर्वत ॥
KK0205055018a	सोऽवतीर्य गजात्तूर्णं परिष्वज्य जनार्दनम् ।
KK0205055018c	सस्वजे बलदेवं च राजानं च तमाहुकम् ॥
KK0205055019a	वासुदेवोद्धवौ चैव विकद्रुं च महामतिम् ।
KK0205055019c	प्रद्युम्नसाम्बनिशठाननिरुद्धं च सात्यकिम् ॥
KK0205055020a	गदं सारणमक्रूरं भानुझल्लिविडूरथान् ।
KK0205055020c	तथैव कृतवर्माणं चारुदेष्णं महाबलम् ॥
KK0205055021a	देवकल्पान्महाराज तान्दाशार्हपुरोगमान् ।
KK0205055021c	पिरिष्वज्य च दृष्ट्वा च भगवान्भूतभावनः ॥
KK0205055022a	वृष्ण्यन्धकमहामात्रान्परिष्वज्याथ वासवः ।
KK0205055022c	प्रगृह्य पूजां तैर्दत्तां भगवान्पाकशासनः ॥
KK0205055023a	सोऽदितेर्वचनात्तात कुण्डलार्थे जनार्दनम् ।
KK0205055023c	उवाच परमप्रीतो जहि भौमं नरेश्व ॥
KK0205055024	भीष्म उवाच ।
KK0205055024a	निहत्य नरकं भौममाहरिष्यामि कुण्डले ।
KK0205055024c	एवमुक्त्वाऽथ गोविन्दो राममेवाभ्यभाषत ॥
KK0205055025a	प्रद्युम्नमनिरुद्धं च साम्बं चाप्रतिमं बले ।
KK0205055025c	एतांश्चोच्त्का तथा तत्र वासुदेवो महायशाः ॥
KK0205055026a	अथारुह्य सुपर्णं वै शङ्खचक्रगदासिभृत् ।
KK0205055026c	ययौ तदा हृषीकेशो देवानां हितकाम्यया ॥
KK0205055027a	तं प्रयान्तममित्रघ्नं देवाः सहपुरन्दराः ।
KK0205055027c	पृष्ठतोऽनुययुः प्रीत्या स्तुवन्तो विष्णुमच्युतम् ॥
KK0205055028a	उग्रान्त्रक्षोगणान्हत्वा नरकस्य महासुरान् ।
KK0205055028c	क्षुरान्तान्मौरवान्पाशान्षट्सहस्रं ददर्श सः ॥
KK0205055029a	सञ्छिद्य पाशाच्छस्त्रेण मुरं हत्वा सहान्वयम् ।
KK0205055029c	शैलसङ्घानतिक्रम्य निशुम्भं च व्यपोथयत् ॥
KK0205055030a	यः सहस्रसहस्त्वेकः सर्वान्देवानपोथयत् ।
KK0205055030c	तं जघान महावीर्यं हयग्रीवं महाबलम् ॥
KK0205055031a	अपारतेजा दुर्धर्षः सर्वयादवनन्दनः ।
KK0205055031c	मध्ये लोहितगङ्गायां भगवान्देवकीसुतः ॥
KK0205055032a	औदकायां विरूपाक्षं जघान मधुसूदनः ।
KK0205055032c	ततः प्राग्ज्योतिषं नाम दीप्यमानमिव श्रिया ।
KK0205055032e	पुरमासादयामास तत्र युद्धमवर्तत ॥
KK0205055033a	तद्युद्धमभवद्घोरं तेन भौमेन भारत ।
KK0205055033c	कुण्डलार्थे सुरेशस्य नरकेण महात्मना ॥
KK0205055034a	मुहूर्तं लालयित्वा तु नरकं मधूसूदनः ।
KK0205055034c	प्रवृत्तचक्रं चक्रेण प्रममाथ बलाद्बली ॥
KK0205055035a	चक्रप्रमथितं तस्य पपात सहसा भुवि ।
KK0205055035c	उत्तमाङ्गं हताङ्गस्य वृत्रे वज्रहते यथा ॥
KK0205055036a	भूमिस्तु पतितं दृष्ट्वा प्रायच्छत्कुण्डले सुतम् ।
KK0205055036c	प्रदाय च महाबाहुमिदं वचनमब्रवीत् ॥
KK0205055037a	सृष्टस्त्वयैव मधुहंस्त्वयैव विनिपातितः ।
KK0205055037c	यथेच्छसि तथा क्रीडा प्रजास्तस्यानुपालय ॥
KK0205055038	श्रीवासुदेव उवाच ।
KK0205055038a	देवानां च मुनीनां च पितॄणां च महात्मनाम् ।
KK0205055038c	उद्वेजनीयो भूतानां ब्रह्मद्विट् पुरुषाधमः ॥
KK0205055039a	लोकद्विष्टः सुतस्ते तु देवारिर्लोककण्टकः ।
KK0205055039c	सर्वलोकनमस्कार्यामदितं बाधयद्वली ॥
KK0205055040a	कुण्डले हृतवान्दर्पात्ततस्ते निहतः सुतः ।
KK0205055040c	नैव मन्युस्त्वया कार्यो यत्कृतं मयि भामिनि ॥
KK0205055041a	त्वत्प्रभावाच्च ते पुत्रो लब्धवान्गतिमुत्तमाम् ।
KK0205055041c	तस्माद्गच्छ महाभागे भारावतरणं कृतम् ॥ ॥

इति श्रीमन्महाभारते सभापर्वणि अर्घाहरणपर्वणि पञ्चपञ्चाशोऽध्यायः ॥ 55 ॥
