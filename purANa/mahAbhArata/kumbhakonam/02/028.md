अध्यायः 028

अर्जुनेन उत्तरदिग्विजये नानादेशजयः ॥ 1 ॥

KK0203028001	वैशम्पायन उवाच 
KK0203028001a	एवमुक्तः प्रत्युवाच भगदत्तं धनञ्जयः ।
KK0203028001c	अनेनैव कृतं सर्वं भविष्यत्यनुजानता ॥
KK0203028002a	तं विजित्य महाबाहुः कुन्तीपुत्रो धनञ्जयः ।
KK0203028002c	प्रययावुत्तरां तस्माद्दिशं धनदपालिताम् ॥
KK0203028003a	अन्तर्गिरिं च कौन्तेयस्तथैव च बहिर्गिरिम् ।
KK0203028003c	तथैवोपगिरिं चैव विजिग्ये पुरुषर्षभः ॥
KK0203028004a	विजित्य पर्वतान्सर्वान्ये च तत्र नराधिपाः ।
KK0203028004c	तान्वशे स्थापयित्वा स धनान्यादाय सर्वशः ॥
KK0203028005a	तैरेव सहितः सर्वैरनुरज्य च तान्नृपान् ।
KK0203028005c	उलूकवासिनं राजन्बृहन्तमुपजग्मिवान् ॥
KK0203028006a	मृदङ्गवरनादेन रथनेमिस्वनेन च ।
KK0203028006c	हस्तिनां च निनादेन कम्पयन्वसुधामिमाम् ॥
KK0203028007a	ततो बृहन्तस्त्वरितो बलेन चतुरङ्गिणा ।
KK0203028007c	निष्क्रम्य नगरात्तस्माद्योधयामास फाल्गुनम् ॥
KK0203028008a	सुमहान्सन्निपातोऽभूद्धनञ्जयबृहन्तयोः ।
KK0203028008c	न शशाक बृहन्तस्तु सोढुं पाण्डवविक्रमम् ॥
KK0203028009a	सोऽविषह्यतमं मत्वा कौन्तेयं पर्वतेश्वरः ।
KK0203028009c	उपावर्तत दुर्धर्षो रत्नान्यादाय सर्वशः ॥
KK0203028010a	स तद्राज्यमवस्थाप्य उलूकसहितो ययौ ।
KK0203028010c	सेनाबिन्दुमथो राजन्राज्यादाशु समाक्षिपत् ॥
KK0203028011a	मोदापुरं वामदेवं सुदामानं सुसङ्कुलम् ।
KK0203028011c	उलूकानुत्तरांश्चैव तांश्च राज्ञः समानयत् ॥
KK0203028012a	तत्रस्थः पुरुषैरेव धर्मराजस्य शासनात् ।
KK0203028012c	किरीटी जितवान्राजन्देशान्पञ्चगणांस्ततः ॥
KK0203028013a	स देवप्रस्थमासाद्य सेनाबिन्दोः पुरं प्रति ।
KK0203028013c	बलेन चतुरङ्गेण निवेशमकरोत्प्रभुः ॥
KK0203028014a	स तैः परिवृतः सर्वैर्विष्वगश्वं नराधिपम् ॥
KK0203028014c	अभ्यगच्छन्महातेजाः पौरवं पुरुषर्षभ ॥
KK0203028015a	विजित्य चाहवे शूरान्पार्वतीयान्महारथान् ।
KK0203028015c	जिगाय सेनया राजन्पुरं पौरवरक्षितम् ॥
KK0203028016a	पौरवं युधि निर्जित्य दस्यून्पर्वतवासिनः ।
KK0203028016c	गणानुत्सवसङ्केतानजयत्सप्त पाण्डवः ॥
KK0203028017a	ततः काश्मीरकान्वीरान्क्षत्रियान्क्षत्रियर्षभः ।
KK0203028017c	व्यजयल्लोहितं चैव मण्डलैर्दशभिः सह ॥
KK0203028018a	ततस्त्रिगर्ताः कौन्तेयं दार्वाः कोकनदास्तथा ।
KK0203028018c	क्षत्रिया बहवो राजन्नुपावर्तन्त सर्वशः ॥
KK0203028019a	अभिसारीं ततो रम्यां विजिग्ये कुरुनन्दनः ।
KK0203028019c	उरगावासिनं रम्यं रोचमानं रणेऽजयत् ॥
KK0203028020a	ततः सिंहपुरं रम्यं चित्रायुधसुरक्षितम् ।
KK0203028020c	प्राधमद्बलमास्थाय पाकशासनिराहवे ॥
KK0203028021a	ततः सुह्मांश्च चोलांश्च किरीटी पाण्डवर्षभः ।
KK0203028021c	सहितः सर्वसैन्येन प्रामथत्कुरुनन्दनः ॥
KK0203028022a	ततः परमविक्रान्तो बाह्लीकान्पाकशासनिः ।
KK0203028022c	महता परिमर्देन वशे चक्रे दुरासदान् ॥
KK0203028023a	गृहीत्वा तु बलं सारं फल्गुनः पाण्डुनन्दनः ।
KK0203028023c	दरदान्सहकाम्भोजैरजयत्पाकशासनिः ॥
KK0203028024a	प्रागुत्तरं दिशं ये च वसन्त्याश्रित्य दस्यवः ।
KK0203028024c	निवसन्ति वने ये च तान्सर्वानजयत्प्रभुः ॥
KK0203028025a	लोहान्परमकाम्भोजानृषिकानुत्तरानपि ।
KK0203028025c	सहितांस्तान्महाराज व्यजयत्पाकशासनिः ॥
KK0203028026a	ऋषिकेष्वपि सङ्ग्रामे बभूवातिभयङ्करः ।
KK0203028026c	तारकामयसङ्काशः परस्त्वृषिकपार्थयोः ॥
KK0203028027a	स विजित्य ततो राजन्नृषिकान्रणमूर्धनि ।
KK0203028027c	शुकोदरसमांस्तत्र हयानष्टौ समानयत् ॥
KK0203028028a	मयूरसदृशानन्यानुत्तरानपरानपि ।
KK0203028028c	जवनानाशुगांश्चैव करार्थं समुपानयत् ॥
KK0203028029a	स विनिर्जित्य सङ्ग्रामे हिमवन्तं सनिष्कुटम् ।
KK0203028029c	श्वेतपर्वतमासाद्य न्यविशत्पुरुषर्षभः ॥ 

इति श्रीमन्महाभारते सभापर्वणि दिग्विजयपर्वणि अष्टाविंशोऽध्यायः ॥ 28 ॥
