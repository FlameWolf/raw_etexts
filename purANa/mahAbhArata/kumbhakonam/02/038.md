अध्यायः 038

आगतान्भीष्मादीन्सम्मान्य तत्तदधिकारेषु तेषांतेषां नियमनम् ॥ 1 ॥ राजसूययागः ॥ 2 ॥
	
KK0204038001	वैशम्पायन उवाच 
KK0204038001a	पितामहं गुरुं चैव प्रत्युद्गम्य युधिष्ठिरः ।
KK0204038001c	अभिवाद्य ततो राजन्निदं वचनमब्रवीत् ॥
KK0204038002a	भीष्मं द्रोणं कृपं द्रौणिं दुर्योधनविविंशती ।
KK0204038002c	अस्मिन्यज्ञे भवन्तो मामनुगृह्णन्तु सर्वशः ॥
KK0204038003a	इदं वः सुमहच्चैव यदिहास्ति धनं मम ।
KK0204038003c	प्रणयन्तु भवन्तो मां यथेष्टमभिमन्त्रिताः ॥
KK0204038004a	एवमुक्त्वा स तान्सर्वान्दीक्षितः पाण्डवाग्रजः ।
KK0204038004c	युयोज स यथायोगमधिकारेष्वनन्तरम् ॥
KK0204038005a	`पङ्क्त्यारोपणकार्ये च उच्छिष्टापनये पुनः ।
KK0204038005c	भोजनावेक्षणे चैव युयुत्सुं समयोजयत्' ॥
KK0204038006a	भक्ष्यभोज्याधिकारेषु दुःशासनमयोजयत् ।
KK0204038006c	परिग्रहे ब्राह्मणानामश्वत्थामानमुक्तवान् ।
KK0204038007a	राज्ञां तु प्रतिपूजार्थं सञ्जयं स न्ययोजयत् ।
KK0204038007c	कृताकृतपरिज्ञाने भीष्णद्रोणौ महामती ॥
KK0204038008a	हिरण्यस्य सुवर्णस्य रत्नानां चान्ववेक्षणे ।
KK0204038008c	दक्षिणानां च वै दाने कृपं राजा न्ययोजयत् ॥
KK0204038009a	तथाऽऽन्यान्पुरुषव्याघ्रांस्तस्मिंस्तस्मिन्न्ययोजयत् ।
KK0204038009c	बाह्लिको धृतराष्ट्रश्च सोमदत्तो जयद्रथः ।
KK0204038009e	नकुलेन समानीताः स्वामिवत्तत्र रेमिरे ॥
KK0204038010a	क्षत्ता व्ययकरस्त्वासीद्विदुरः सर्वधर्मवित् ।
KK0204038010c	दुर्योधनस्त्वर्हणानि प्रतिजग्राह सर्वशः ॥
KK0204038011a	`कुन्ती साध्वी च गान्धारी स्त्रीणां कुर्वन्ति चार्चनम् ॥
KK0204038011c	अन्याः सर्वाः स्नुषास्तासां सन्देशं यान्तु माचिरम् ।
KK0204038011e	तिष्ठेत्कृष्णान्तिके सोयमर्जुनः कार्यसिद्धये' ॥
KK0204038012a	चरणक्षालने कृष्णो ब्राह्मणानां स्वयं ह्यभूत् ।
KK0204038012c	सर्वलोकसमावृत्तः पिप्रीषुः फलमुत्तमम् ॥
KK0204038013a	द्रष्टुकामः सभां चैव धर्मराजं युधिष्ठिरम् ।
KK0204038013c	न कश्चिदाहरत्तत्र सहस्रावरमर्हणम् ॥
KK0204038014a	रत्नैश्च बहुभिस्तत्र धर्मराजमवर्धयत् ।
KK0204038014c	कथं तु मम कौरव्यो रत्नदानैः समाप्नुयात् ॥
KK0204038015a	यज्ञमित्येव राजानः स्पर्धमाना ददुर्धनम् ।
KK0204038015c	भवनैः सविमानाग्रैः सोदर्कैर्बलसंवृतैः ॥
KK0204038016a	लोकराजविमानैश्च ब्राह्मणावसथैः सह ।
KK0204038016c	कृतैरावसथैर्दिव्यैर्विमानप्रतिमैस्तथा ॥
KK0204038017a	विचित्रै रत्ववद्भिश्च ऋद्ध्या परमया युतैः ।
KK0204038017c	राजभिश्च समावृत्तैरतीव श्रीसमृद्धिभिः ।
KK0204038017e	अशोभत सदो राजन्कौन्तेयस्य महात्मनः ॥
KK0204038018a	ऋद्ध्या तु वरुणं देवं स्पर्धमानो युधिष्ठिरः ।
KK0204038018c	षडग्निनाथ यज्ञेन सोऽयजद्दक्षिणावता ॥
KK0204038019a	सर्वाञ्जनान्सर्वकामैः समृद्धैः समतर्पयत् ।
KK0204038019c	अन्नवान्बहुभक्ष्यश्च भुक्तवज्जनसंवृतः ।
KK0204038019e	रत्नोपहारसम्पन्नो बभूव स समागमः ॥
KK0204038020a	इडाज्यहोमाहुतिभिर्मन्त्रशिक्षाविशारदैः ।
KK0204038020c	तस्मिन्हि ततृपुर्देवास्तते यज्ञे महर्षिभिः ॥
KK0204038021a	यथा देवास्तथा विप्रा दक्षिणान्नमहाधनैः ।
KK0204038021c	ततृपुः सर्ववर्णाश्च तस्मिन्यज्ञे मुदाऽन्विताः ॥ 

इति श्रीमन्महाभारते सभापर्वणि दिग्विजयपर्वणि अष्टत्रिंशोऽध्यायः ॥ 38 ॥ ॥ समाप्तं च राजसूयपर्व ॥
