अध्यायः 048
	
देवैर्वरुणस्य जलाधिपत्येऽभिषेचनम् ॥ 1 ॥ बलभद्रस्याग्नितीर्थकौबेरतीर्थगमनं तन्महिमानुवर्णनं च ॥ 2 ॥
	
001	जनमेजय उवाच ।
001a	अत्यद्भुतमिदं ब्रह्मञ्श्रुतवानस्मि तत्त्वतः ।
001c	अभिषेकं कुमारस्य विस्तरेण यथाविधि ॥
002a	यच्छ्रुत्वा पूतमात्मानं विजानामि तपोधन ।
002c	प्रहृष्टानि च रोमाणि प्रसन्नं च मनो मम ॥
003a	अभिषेकं कुमारस्य दैत्यानां च वधं तथा ।
003c	श्रुत्वा मे परमा प्रीतिर्भूयः कौतूहलं हि मे ॥
004a	अपाम्पतिः कथं ह्यस्मिन्नभिषिक्तः पुरा सुरैः ।
004c	तन्मे ब्रूहि महाप्रज्ञ कुशलो ह्यसि सत्तम ॥
005	वैशम्पायन उवाच ।
005ac	शृणु राजन्निदं चित्रं पूर्वकाले यथाऽभवत् ॥
006a	आदौ कृतयुगे राजन्वर्तमाने यथाविधि ।
006c	वरुणं देवताः सर्वाः समेत्येदमथाब्रुवन् ॥
007a	यथाऽस्मान्सुरराट् शक्रो भयेभ्यः पाति सर्वदा ।
007c	तथा त्वमपि सर्वासां सरितां वै पतिर्भव ॥
008a	वासश्च ते सदा देव सागरे मकरालये ।
008c	समुद्रोऽयं तव वशे भविष्यति नदीपतिः ॥
009a	सोमेन सार्धं च तव हानिवृद्वी भविष्यतः ।
009c	एवमस्त्विति तान्देवान्वरुणो वाक्यमब्रवीत् ॥
010a	समागम्य ततः सर्वे वरुणं सागरालयम् ।
010c	अपाम्पतिं प्रचक्रुर्हि विधिदृष्टेन कर्मणा ॥
011a	अभिषिच्य ततो देवा वरुणं यादसाम्पतिम् ।
011c	जग्मुः स्वान्येव स्थानानि पूजयित्वा जलेश्वरम् ॥
012a	अभिषिक्तस्ततो देवैर्वरुणोऽपि महायशाः ।
012c	सरितः सागरांश्चैव नदांश्चापि सरांसि च ।
012e	पालयामास विधिना यथा देवाञ्शतक्रतुः ॥
013a	ततस्तत्राप्युपस्पृश्य दत्त्वा च विविधं वसु ।
013c	अग्नितीर्थं महाप्राज्ञो जगामाथ प्रलम्बहा ।
013e	नष्टो न दृश्यते यत्र शमीगर्भे दुताशनः ॥
014a	लोकालोकविनाशे च प्रादुर्भूते तदाऽनघ ।
014c	उपतस्थुः सुरा यत्र सर्वलोकपितामहम् ॥
015a	अग्निः प्रनष्टो भगवान्कारणं च न विद्महे ।
015c	सर्वभूतक्षयो राजन्सम्पादय विभोऽनलम् ॥
016	जनमेजय उवाच ।
016a	किमर्थं भगवानग्निः प्रनष्टो लोकभावनाः ।
016c	विज्ञातश्च कथं देवैस्तन्ममाचक्ष्व तत्त्वतः ॥
017	वैशम्पायन उवाच ।
017a	भृगोः शापाद्भृशं भीतो जातवेदाः प्रतापवान् ।
017c	शमीगर्भमथासाद्य ननाश भगवांस्ततः ॥
018a	प्रनष्टे तु तदा वह्नौ देवाः सर्वे सवासवाः ।
018c	अन्वैषन्त तदा नष्टं ज्वलनं भृशदुःखिताः ॥
019a	ततोऽग्नितीर्थमासाद्य शमीगर्भस्थमेव हि ।
019c	ददृशुर्ज्वलनं तत्र वसमानं यथाविधि ॥
020a	देवाः सर्वे नरव्याघ्र बृहस्पतिपुरोगमाः ।
020c	ज्वलनं तं समासाद्य प्रीताऽभूवन्सवासवाः ॥
021a	पुनर्यथागतं जग्मुः सर्वभक्षश्च सोऽभवत् ।
021c	भृगोः शापान्महाभाग यदुक्तं ब्रह्मवादिना ॥
022ac	तत्राप्याप्लुत्य मतिमान्ब्रह्मशापान्मुमोच ह ॥
023a	तत्राप्लुत्य ततो ब्रह्मा सह देवैः प्रभुः पुरा ।
023c	ससर्ज चान्नानि तथा देवतानां यथाविधि ॥
024a	तत्र स्नात्वा च दत्त्वा च वसूनि विविधानि च ।
024c	कौबेरं प्रययौ तीर्थं यत्र तप्त्वा महत्तपः ॥
025ac	धनाधिपत्यं सम्प्राप्तो राजन्नैलबिलः प्रभुः ॥
026a	तत्रस्थमेव तं राजन्धनानि निधयस्तथा ।
026c	उपतस्थुर्नरश्रेष्ठ तत्तीर्थं लाङ्गली बलः ॥
027a	गत्वा स्नात्वा च विधिवद्ब्राह्मणेभ्यो धनं ददौ ।
027c	ददृशे तत्र तत्स्थानं कौबेरे काननोत्तमे ॥
028a	पुरा यत्र तपस्तप्तं विपुलं सुमहात्मना ।
028c	यक्षराज्ञा कुबेरेण वरा लब्धाश्च पुष्कलाः ॥
029a	धनाधिपत्यं सख्यं च रुद्रेणामिततेजसा ।
029c	सुरत्वं लोकपालत्वं पुत्रं च नलकूबरम् ॥
030a	यत्र लेभे महाबाहो धनाधिपतिरञ्जसा ।
030c	अभिषिक्तश्च तत्रैव समागम्य मरुद्गणैः ॥
031a	वाहनं चास्य तद्दत्तं हंसयुक्तं मनोजवम् ।
031c	विमानं पुष्पकं दिव्यं नैर्ऋतैश्वर्यमेव च ॥
032a	तत्राप्लुत्य बलो राजन्दत्त्वा दायांश्च पुष्कलान् ।
032c	जगाम त्वरितो रामस्तीर्थं स्वेतानुलेपनः ॥
033a	निषेवितं सर्वसत्वैर्नाम्ना बदरपाचनम् ।
033c	नानर्तुकवनोपेतं सदा पुष्पफलं शुभम् ॥ ॥
	
इति श्रीमन्महाभारते शल्यपर्वणि ह्रदप्रवेशपर्वणि अष्टचत्वारिंशोऽध्यायः ॥ 48 ॥
	
9-16-25 ऐलबिलः कुबेरः ॥
