अध्यायः 045
	
कुमारोत्पत्तिवर्णनम् ॥ 1 ॥

001	जनमेजय उवाच ।
001a	सरस्वत्याः प्रभावोऽयमुक्तस्ते द्विजसत्तम ।
001c	कुमारस्याभिषेकं तु ब्रह्मन्नाख्यातुमर्हसि ॥
002a	यस्मिन्देशे च काले च यथा च वदतां वर ।
002c	यैश्चाभिषिक्तो भगवान्विधिना येन च प्रभुः ॥
003a	स्कन्दो यथा च दैत्यानामकरोत्कदनं महत् ।
003c	तथा मे सर्वमाचक्ष्व परं कौतूहलं हि मे ॥
004	वैशम्पायन उवाच ।
004a	कुरुवंशस्य सदृशं कौतूहलमिदं तव ।
004c	हर्षमुत्पादयत्वेव वचो मे जनमेजय ॥
005a	हन्त ते कथयिष्यामि शृण्वानस्य नराधिप ।
005c	अभिषेकं कुमारस्य प्रभावं च महात्मनः ॥
006a	तेजो माहेश्वरं स्कन्नमग्नौ प्रपतितं पुरा ।
006c	तत्सर्वं भगवानग्निर्नाशकद्धर्तुमक्षयम् ॥
007a	तेन सीदति तेजस्वी दीप्तिमान्हव्यवाहनः ।
007c	न चैनं धारयामास ब्रह्मणे उक्तवान्प्रभुः ॥
008a	स गङ्गामुपसङ्गम्य नियोगाद्ब्रह्मणः प्रभुः ।
008c	गर्भमाहितवान्दिव्यं भास्करोपमतेजसम् ॥
009a	अथ गङ्गापि तं गर्भमसहन्ती विधारणे
009c	उत्ससर्ज गिरौ रम्ये हिमवत्यमरार्चिते ॥
010a	स तत्र ववृधे लोकानावृत्य ज्वलनात्मजः ।
010c	ददृशुर्ज्वलनाकारं तं गर्भमथ कृत्तिकाः ॥
011a	शरस्तम्बे महात्मानमनलात्मजमीश्वरम् ।
011c	ममायमिति ताः सर्वाः पुत्रार्थिन्योऽभिचुक्रुशुः ॥
012a	तासां विदित्वा भावं तं मातॄणां भगवान्प्रभुः ।
012c	प्रस्नुतानां पयः षड्भिर्वदनैरपिबत्तदा ॥
013a	तं प्रभावं समालक्ष्य तस्य बालस्य कृत्तिकाः ।
013c	परं विस्मयमापन्ना देव्यो दिव्यवपुर्धराः ॥
014a	यत्रोत्सृष्टश्च गर्भः स गङ्गया निरिमूर्धनि ।
014c	स शैलः काञ्चनः सर्वः सम्बभौ मेरुवत्तदा ॥
015a	वर्धता चैव गर्भेण पृथिवी तेन रञ्जिता ।
015c	अतश्च सर्वे संवृत्ता गिरयः काञ्चनात्मकाः ॥
016a	कुमारः सुमहावीर्यः कार्तिकेय इति स्मृतः ।
016c	गाङ्गेयः पूर्वमभवन्महाकायो बलान्वितः ॥
017a	शमेन तपसा चैव वीर्येण च समन्वितः ।
017c	ववृधेऽतीव राजेन्द्र चन्द्रवत्प्रियदर्शनः ॥
018a	स तस्मिन्काञ्चने दिव्ये शरस्तम्बे श्रिया वृतः ।
018c	स्तूयमानः सदा शेते गन्धर्वैर्मुनिभिस्तथा ॥
019a	तथैनमन्वनृत्यन्त देवकन्याः सहस्रशः ।
019c	दिव्यवादित्रनृत्यज्ञाः स्तुवन्त्यश्चारुदर्शनाः ॥
020a	अन्वयुश्चाग्नयः सर्वे गङ्गा च सरितां वरा ।
020c	दधार पृथिवी चैनं बिभ्रती रूपमुत्तमम् ।
021a	जातकर्मादिकास्तस्य क्रियाश्चक्रे बृहस्पतिः ।
021c	वेदश्चैनं चतुर्मूर्तिरुपतस्थे कृताञ्जलिः ॥
022a	धनुर्वेदश्चतुष्पादः सास्त्रग्रामः ससङ्ग्रहः ।
022c	तत्रैनं समुपातिष्ठत्साक्षाद्वाणी च केवला ॥
023a	स ददर्श महात्मानं देवदेवमुमापतिः ।
023c	शैलपुत्र्या समागम्य भूतसङ्घशतैर्वृतः ॥
024a	निकाया भूतसङ्घानां परमाद्भुतदर्शनाः ।
024c	विकृता विकृताकारा विकृताभरणध्वजाः ॥
025a	व्याघ्रसिंहर्क्षवदना बिडालमकराननाः ।
025c	वृषदंशमुखाश्चान्ये गजोष्ट्रवदनास्तथा ॥
026a	उलूकवदनाः केचिद्गृध्रगोमायुदर्शनाः ।
026c	क्रौञ्चपारावतनिभैर्वदनै राङ्कवैरपि ॥
027a	श्वाविच्छल्यकगोधानामजैडकगवां तथा ।
027c	सदृशानि वपूंष्यन्ये तत्रतत्र व्यधारयन् ॥
028a	केचिच्छेलाम्बुदप्रख्याश्चक्रालातगदायुधाः ।
028c	केचिदञ्जनपुञ्जाभाः केचिच्छ्वेताचलप्रभाः ॥
029a	सप्तमातृगणाश्चैव समाजग्मुर्विशाम्पते ।
029c	साध्या विश्वेऽथ मरुतो वसवः पितरस्तथा ॥
030a	रुद्रादित्यास्तथा सिद्धा भुजगा दानवाः खगाः ।
030c	ब्रह्मा स्वयम्भूर्भगवान्सपुत्रः सहविष्णुना ॥
031a	शक्रस्तथाऽभ्ययाद्द्रष्टुं कुमारममितप्रभम् ।
031c	नारदप्रमुखाश्चापि देवगन्धर्वसत्तमाः ॥
032a	देवर्षयश्च सिद्धाश्च बृहस्पतिपुरोगमाः ।
032c	पितरो जगतः श्रेष्ठा देवानामपि देवताः ।
032e	तेऽपि तत्र समाजग्मुर्यामा धामाश्च सर्वशः ॥
033a	स तु बालोऽपि बलवान्महायोगबलान्वितः ।
033c	अभ्याजगाम देवेशं शूलहस्तं पिनाकिनम् ॥
034a	तमाव्रजन्तमालक्ष्य शिवस्यासीन्मनोगतम् ।
034c	युगपच्छैलपुत्र्याश्च गङ्गायाः पावकस्य च ॥
035a	कं नु पूर्वमयं बालो गौरवादभ्युपैष्यति ।
035c	अपि मामिति सर्वेषां तेषामासीन्मनोगतम् ॥
036a	तेषामेतमभिप्रायं चतुर्णामुपलक्ष्य सः ।
036c	युगपद्योगमास्थाय ससर्ज विविधास्तनूः ॥
037a	ततोऽभवच्चतुर्मूर्तिः क्षणेन भगवान्प्रभुः ।
037c	तस्य शाखो विशाखश्च नैगमेयश्च पृष्ठतः ॥
038a	एवं स कृत्वा ह्यात्मानं चतुर्धा भगवान्प्रभुः ।
038c	यतो रुद्रस्ततः स्कन्दो जगामाद्भुतदर्शनः ॥
039a	विशाखस्तु ययौ देवीं ततो गिरिवरात्मजाम् ।
039c	शाखो ययौ स भगवान्दिव्यमूर्तिर्विभावसुम् ॥
040ac	नैगमेयोऽगमद्गङ्गां कुमारः पावकप्रभः ॥
041a	सर्वे भासुरदेहास्ते चत्वारः समरूपिणः ।
041c	तान्समभ्ययुरव्यग्रास्तदद्भुतमिवाभवत् ॥
042a	हाहाकारो महानासीद्देवदानवरक्षसाम् ।
042c	तद्दृष्ट्वा महदाश्चर्यमद्भुतं रोमहर्षणम् ॥
043a	ततो रुद्रश्च देवी च पावकश्च पितामहम् ।
043c	गङ्गया सहिताः सर्वे प्रणिपेतुर्जगत्पतिम् ॥
044a	प्रणिपत्य ततस्ते तु विधिवद्राजपुङ्गव ।
044c	इदमूचुर्वचो राजन्कार्तिकेयप्रियेप्सया ॥
045a	अस्य बालस्य भगवन्नाधिपत्यं यथेप्सितम् ।
045c	अस्मत्प्रियार्थं देवेश सदृशं दातुमर्हसि ॥
046a	ततः स भगवान्धीमान्सर्वलोकपितामहः ।
046c	मनसा चिन्तयामास किमयं लभतामिति ॥
047a	ऐश्वर्याणि च सर्वाणि देवगन्धर्वरक्षसाम् ।
047c	भूतयक्षविहङ्गानां पन्नगानां च सर्वशः ॥
048a	सर्वमेवादिदेशासौ कौरवेय महात्मनः ।
048c	समर्थं च तमैश्वर्ये महामतिरमन्यत ॥
049a	ततो मुहूर्तं स ध्यात्वा देवानां श्रेयसि स्थितः ।
049c	सैनापत्यं ददौ तस्मै सर्व भूतेषु भारत ॥
050a	सर्वदेवनिकायानां ये राजानः परिश्रुताः ।
050c	तान्सर्वान्व्यादिदेशास्मै सर्वभूतपितामहः ॥
051a	ततः कुमारमादाय देवा ब्रह्मपुरोगमाः ।
051c	अभिषेकार्थमाजग्मुः शैलेन्द्रं सहितास्ततः ॥
052a	पुण्यां हैमवतीं देवीं सरिच्छ्रेष्ठां सरस्वतीम् ।
052c	समन्तपञ्चके या वै त्रिषु लोकेषु विश्रुता ॥
053a	तत्र तीरे सरस्वत्याः पुण्ये सर्वगुणान्विते ।
053c	निषेदुर्देवगन्धर्वाः सर्वे सम्पूर्णमानसाः ॥ ॥
	
इति श्रीमन्महाभारते शल्यपर्वणि ह्रदप्रवेशपर्वणि पञ्चचत्वारिंशोऽध्यायः ॥ 45 ॥

9-45-6 तत्सर्वभक्षो भगवान्नाशकद्दग्धुमक्षयमिति झ.पाठः ॥ 9-45-7 तेनासीदति तेजस्वी इति झ.ङ.पाठः ॥ 9-45-25 बिडालवृषदंशौ मार्जारजातिभेदौ तत्सदृशाननौ ॥ 9-45-27 श्वानशल्यकगोधानामिति क.पाठः ॥ 9-45-37 तस्य स्कन्दस्य पृष्ठतः पश्चात् शाखविशाखनैगमेयाः आसन् । ते स्कन्देन सह चत्वारः ॥ 9-45-39 वायुमूर्तिर्विभावसुमिति झ.पाठः ॥ 9-45-42 अद्भुतमदृष्टपूर्वम् ॥
