अध्यायः 027

सहदेवेन शकुन्युलूकयोर्वधः ॥ 1 ॥

001	सञ्जय उवाच ।
001a	तस्मिन्प्रवृत्ते सङ्ग्रामे गजवाजिनरक्षये ।
001c	शकुनिः सौबलो राजन्सहदेवं समभ्ययात् ॥
002a	ततोऽस्यापततस्तूर्णं सहदेवः प्रतापवान् ।
002c	शरौघान्प्रेषयामास पतङ्गानिव शीघ्रगान् ।
002e	उलूकं च रणे राजन्विव्याध दशभिः शरैः ॥
003a	शकुनिश्च महाराज भीमं विद्ध्वा त्रिभिः शरैः ।
003c	नवत्या निशितैर्बाणैः सहदेवमवाकिरत् ॥
004a	ते शूराः समरे राजन्समासाद्य परस्परम् ।
004c	विव्यधुर्निशितैर्बाणैः कङ्कबर्हिणवाजितैः ।
004e	स्वर्णपुङ्खैः शिलधौतैराकर्णप्रहितैः शरैः ॥
005a	तेषां चापगुणोत्सृष्टा शरवृष्टिर्विशाम्पते ।
005c	आच्छादयद्दिशः सर्वा धाराभिरिव तोयदः ॥
006a	ततः क्रुद्धो रणे भीमः सहदेवश्च भारत ।
006c	चेरतुः कदनं सङ्ख्ये कुर्वन्तौ सुमहाबलौ ॥
007a	ताभ्यां शरशतैश्छनं तद्बलं तव भारत ।
007c	सान्धकारमिवाकाशमभवत्तत्रतत्र ह ॥
008a	अश्वैर्विपरिधावद्भिः शरच्छन्नैर्विशाम्पते ।
008c	तत्रतत्र कृतो मार्गो विकर्षद्भिर्हतान्बहून् ॥
009a	निहतानां हयानां च सहैव हयसादिभिः ।
009c	वर्मभिर्विनिकृत्तैश्च प्रासैश्छिन्नैश्च मारिष ॥
010a	ऋष्टिभिः शक्तिभिश्चैव सासिप्रासपरश्वथैः ।
010c	सञ्छन्ना पृथिवी जज्ञे कुसुमैः शबला इव ॥
011a	योधास्तत्र महाराज समासाद्य परस्परम् ।
011c	व्यचरन्त रणे क्रुद्धा विनिघ्नन्तः परस्परम् ॥
012a	उद्वृत्तनयनै रोषात्सन्दष्टौष्ठपुटैर्मुखैः ।
012c	सकुण्डलैर्मही च्छन्ना पद्मकिञ्चल्कसन्निभैः ॥
013a	भुजैश्छिन्नैर्महाराज नागराजकरोपमैः ।
013c	साङ्गदैः सतनुत्रैश्च सासिप्रासपरश्वथैः ॥
014a	कबन्धैरुत्थितैश्छिन्नैर्नृत्यद्भिश्चापरैर्युधि ।
014c	क्रव्यादगणसञ्छन्ना घोराऽभूत्पृथिवी विभो ॥
015a	अल्पावशिष्टे सैन्ये तु कौरवेयान्महाहवे ।
015c	प्रहृष्टाः पाण्डवा भूत्वा निन्यिरे यमसादनम् ॥
016a	एतस्मिन्नन्तरे शूरः सौबलेयः प्रतापवान् ।
016c	प्रासेन सहदेवस्य शिरसि प्राहरद्भृशम् ॥
017ac	स विह्वलो महाराज रथोपस्थ उपाविशत् ॥
018a	सहदेवं तथा दृष्ट्वा भीमसेनः प्रतापवान् ।
018c	सर्वसैन्यानि सङ्क्रुद्धो वारयामास भारत ॥
019a	निर्बिभेद च नाराचैः शतशोऽथ सहस्रशः ।
019c	स निर्भिद्याकरोच्चैव सिंहनादमरिन्दमः ॥
020a	तेन शब्देन वित्रस्ताः सर्वे सहयवारणाः ।
020c	प्राद्रवन्सहसा भीताः शकुनेश्च पदानुगाः ॥
021a	प्रभग्नानथ तान्दृष्ट्वा राजा दुर्योधनोऽब्रवीत् ।
021c	निवर्तध्वमधर्मज्ञा युध्यध्वं किं सृतेन वः ॥
022a	इह कीर्तिं समाधाय प्रेत्य लोकान्समश्नुते ।
022c	प्राणाञ्जहाति यो धीरो युद्धे पृष्ठमदर्शयन् ॥
023a	एवमुक्तास्तु ते राज्ञा सौबलस्य पदानुगाः ।
023c	पाण्डवानभ्यवर्तन्त मृत्युं कृत्वा निवर्तनम् ॥
024a	द्रवद्भिस्तत्र राजेन्द्र कृतः शब्दोऽतिदारुणः ।
024c	क्षुब्धसागरसङ्काशः क्षुभितैः सर्वतो दिशम् ॥
025a	तांस्ततः पुरतो दृष्ट्वा सौबलस्य पदानुगान् ।
025c	प्रत्युद्ययुर्महाराज पाण्डवा विजयोद्यताः ॥
026a	प्रत्याश्वस्य च दुर्धर्षः सहदेवो विशाम्पते ।
026c	शकुनिं दशभिर्विद्ध्वा हयांश्चास्य त्रिभिः शरैः ।
026e	धनुश्चिच्छेद च शरैः सौबलस्य हसन्निव ॥
027a	अथान्यद्धनुरादाय शकुनिर्युद्धदुर्मदः ।
027c	विव्याध नकुलं षष्ट्या भीमसेनं च सप्तभिः ॥
028a	उलूकोऽपि महाराज भीमं विव्याध सप्तभिः ।
028c	सहदेवं च सप्तत्या परीप्सन्पितरं रणे ॥
029a	तं भीमसेनः समरे विव्याध नवभिः शरैः ।
029c	शकुनिं च चतुःषष्ट्या पार्श्वस्थांश्च त्रिभिस्त्रिभिः ॥
030a	ते हन्यमाना भीमेन नाराचैस्तैलपायितैः ।
030c	सहदेवं रणे क्रुद्धाश्छादयञ्शरवृष्टिभिः ।
030e	पर्वतं वारिधाराभिः सविद्युत इवाम्बुदाः ॥
031a	ततोऽस्यापततः शूरः सहदेवः प्रतापवान् ।
031c	उलूकस्य महाराज भल्लेनापाहरच्छिरः ॥
032a	स जगाम रथाद्भूमिं सहदेवेन पातितः ।
032c	रुधिराप्लुतसर्वाङ्गो नन्दयन्पाण्डवान्युधि ॥
033a	पुत्रं तु निहतं दृष्ट्वा शकुनिस्तत्र भारत ।
033c	साश्रुकण्ठो विनिःश्वस्य क्षत्तुर्वाक्यमनुस्मरन् ॥
034a	चिन्तयित्वा मुहूर्तं स बाष्पपूर्णेक्षणः श्वसन् ।
034c	सहदेवं समासाद्य त्रिभिर्विव्याध सायकैः ॥
035a	तानपास्य शरान्मुक्ताञ्शरसङ्घैः प्रतापवान् ।
035c	सहदेवो महाराज धनुश्चिच्छेद संयुगे ॥
036a	छिन्ने धनुषि राजेन्द्र शकुनिः सौबलस्तदा ।
036c	प्रगृह्य विपुलं खड्गं सहदेवाय प्राहिणोत् ॥
037a	तमापतन्तं सहसा घोररूपं विशाम्पते ।
037c	द्विधा चिच्छेद समरे सौबलस्य हसन्निव ॥
038a	असिं दृष्ट्वा द्विधा च्छिन्नं प्रगृह्य महतीं गदाम् ।
038c	प्राहिणोत्सहदेवाय सा मोघा न्यपतद्भुवि ॥
039a	ततः शक्तिं महाघोरां कालरात्रीमिवोद्यताम् ।
039c	प्रेषयामास सक्रुद्धः पाण्डवं प्रति सौबलः ॥
040a	तामापतन्तीं सहसा शरैः कनकभूषणैः ।
040c	त्रिधा चिच्छेद समरे सहदेवो हसन्निव ॥
041a	सा पपात त्रिधा च्छिन्ना भूमौ कनकभूषणा ।
041c	शीर्यमाणा यथा दीप्ता गगनाद्वै शतह्रदा ॥
042a	शक्तिं विनिहतां दृष्ट्वा सौबलं च भयार्दितम् ।
042c	दुद्रुवुस्तावकाः सर्वे भये जाते ससौबलाः ॥
043a	अथोत्क्रुष्टं महच्चासीत्पाण्डवैर्जितकाशिभिः ।
043c	धार्तराष्ट्रास्ततः सर्वे प्रायशो विमुखाऽभवन् ॥
044a	तान्वै विमनसो दृष्ट्वा माद्रीपुत्रः प्रतापवान् ।
044c	शरैरनेकसाहस्रैर्वारयामास संयुगे ॥
045a	ततो गान्धारकैर्गुप्तं पुष्टैरश्वैर्जये धृतम् ।
045c	आससाद रणे यान्तं सहदेवोऽथ सौबलम् ॥
046a	स्वमंशमवशिष्टं तं संस्मृत्य शकुनिं नृप ।
046c	रथेन काञ्चनाङ्गेन सहदेवः समभ्ययात् ॥
047a	अधिज्यं बलवत्कृत्वा व्याक्षिपन्सुमहद्धनुः ।
047c	स सौबलमभिद्रुत्य गार्ध्रपत्रैः शिलाशितैः ॥
048a	भृशमभ्यहन्त्कुद्धस्तोत्रैरिव महाद्विपम् ।
048c	उवाच चैनं मेधावी विगृह्य स्मारयन्निव ॥
049a	क्षत्रधर्मे स्थिरो भूत्वा युध्यस्व पुरुषो भव ।
049c	यत्तदा भाषसे मूढ गृह्णन्नक्षान्सभातले ।
049e	फलमद्य प्रपद्यस्व कर्मणस्तस्य दुर्मते ॥
050a	निहतास्ते दुरात्मानो येऽस्मानवहसन्पुरा ।
050c	दुर्योधनः कुलाङ्गारः शिष्टस्त्वं चास्य मातुलः ॥
051a	अद्य ते निहनिष्यामि क्षुरेणोन्मथितं शिरः ।
051c	वृक्षात्फलमिवाविद्धं लगुडेन प्रमाथिना ॥
052a	एवमुक्त्वा महाराज सहदेवो महाबलः ।
052c	सङ्क्रुद्धो रणशार्दूलो वेगेनाभिजगाम तम् ॥
053a	अभिगम्य सुदुर्धर्षः सहदेवो युधां पतिः ।
053c	विकृष्य बलवच्चापं क्रोधेन प्रज्वलन्निव ॥
054a	शकुनिं दशभिर्विद्ध्वा चतुर्भिश्चास्य वाजिनः ।
054c	छत्रं ध्वजं धनुश्चास्य च्छित्त्वा सिंह इवानदत् ॥
055a	छिन्नध्वजधनुश्छत्रः सहदेवेन सौबलः ।
055c	कृतो विद्धश्च बहुभिः सर्वमर्मसु सायकैः ॥
056a	ततो भूयो महाराज सहदेवः प्रतापवान् ।
056c	शकुनेः प्रेषयान्मास शरवृष्टिं दुरासदाम् ॥
057a	ततस्तु क्रुद्धः सुबलस्य पुत्रो माद्रीसुतं सहदेवं विमर्दे ।
057c	प्रासेन जाम्बूनदभूषणेन जिघांसुरेकोऽभिपपात शीघ्रम् ॥
058a	माद्रीसुतस्तस्य समुद्यतं तं प्रासं सुवृत्तौ च भुजौ रणाग्रे ।
058c	भल्लैस्त्रिभिर्युगपत्सञ्चकर्त ननाद चोच्चैस्तरसाऽऽजिमध्ये ॥
059a	तस्याशुकारी सुसमाहितेन सुवर्णपुङ्खेन दृढायसेन ।
059c	भल्लेन सर्वावरणातिगेन शिरः शरीरात्प्रममाथ भूयः ॥
060a	शरेण कार्तस्वरभूषितेन दिवाकराभेण सुसंहितेन ।
060c	हृतोत्तमाङ्गो युधि पाण्डवेन पपात भूमौ सुबलस्य पुत्रः ॥
061a	स तच्छिरो वेगवता शरेण सुवर्णपुङ्खेन शिलाशितेन ।
061c	प्रावेरयत्कुपितः पाण्डुपुत्रो यत्तत्कुरूणामनयस्य मूलम् ॥
062a	भुजौ सुवृत्तौ प्रचकर्त वीरः पश्चात्कबन्धं रुधिरावसिक्तम् ।
062c	विस्पन्दमानं निपपात घोरं रथोत्तमात्पार्थिव पार्थिवस्य ॥
063a	हृतोत्तमाङ्गं शकुनिं समीक्ष्य भूमौ शयानं रुधिरार्द्रगात्रम् ।
063c	योधास्त्वदीया भयनष्टसत्वा दिशः प्रजग्मुः प्रगृहीतशस्त्राः ॥
064a	प्रविद्रुताः शुष्कमुखा विसञ्ज्ञा गाण्डीवघोषेण समाहताश्च ।
064c	भयार्दिता भग्नरथाश्वनागाः पदातयश्चैव सधार्तराष्ट्राः ॥
065a	ततो रथाच्छकुनिं पातयित्वा मुदान्विता भारत पाण्डवेयाः
065c	शङ्खान्प्रदध्मुः समरेऽतिहृष्टाः सकेशवाः सैनिकान्हर्षयन्तः ॥
066a	तं चापि सर्वे प्रतिपूजयन्तो दृष्ट्वा ब्रुवाणाः सहदेवमाजौ ।
066c	दिष्ट्या हतो नैकृतिको महात्मा सहात्मजो वीर रणे त्वयेति ॥ ॥

इति श्रीमन्महाभारते शल्यपर्वणि शल्यवधपर्वणि अष्टादशदिवसयुद्धे सप्तविंशोऽध्यायः ॥ 27 ॥

9-27-7 अलङ्कृतमिवाकाशं इति क.पाठः ॥ 9-27-49 यत्तदा हृष्यसे मृढ ग्लहन्नक्षैः सभातले इति झ.पाठः ॥
