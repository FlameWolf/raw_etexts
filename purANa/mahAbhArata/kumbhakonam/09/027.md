अध्यायः 027

सहदेवेन शकुन्युलूकयोर्वधः ॥ 1 ॥

KK-09-01-027-001	सञ्जय उवाच ।
KK-09-01-027-001a	तस्मिन्प्रवृत्ते सङ्ग्रामे गजवाजिनरक्षये ।
KK-09-01-027-001c	शकुनिः सौबलो राजन्सहदेवं समभ्ययात् ॥
KK-09-01-027-002a	ततोऽस्यापततस्तूर्णं सहदेवः प्रतापवान् ।
KK-09-01-027-002c	शरौघान्प्रेषयामास पतङ्गानिव शीघ्रगान् ।
KK-09-01-027-002e	उलूकं च रणे राजन्विव्याध दशभिः शरैः ॥
KK-09-01-027-003a	शकुनिश्च महाराज भीमं विद्ध्वा त्रिभिः शरैः ।
KK-09-01-027-003c	नवत्या निशितैर्बाणैः सहदेवमवाकिरत् ॥
KK-09-01-027-004a	ते शूराः समरे राजन्समासाद्य परस्परम् ।
KK-09-01-027-004c	विव्यधुर्निशितैर्बाणैः कङ्कबर्हिणवाजितैः ।
KK-09-01-027-004e	स्वर्णपुङ्खैः शिलधौतैराकर्णप्रहितैः शरैः ॥
KK-09-01-027-005a	तेषां चापगुणोत्सृष्टा शरवृष्टिर्विशाम्पते ।
KK-09-01-027-005c	आच्छादयद्दिशः सर्वा धाराभिरिव तोयदः ॥
KK-09-01-027-006a	ततः क्रुद्धो रणे भीमः सहदेवश्च भारत ।
KK-09-01-027-006c	चेरतुः कदनं सङ्ख्ये कुर्वन्तौ सुमहाबलौ ॥
KK-09-01-027-007a	ताभ्यां शरशतैश्छनं तद्बलं तव भारत ।
KK-09-01-027-007c	सान्धकारमिवाकाशमभवत्तत्रतत्र ह ॥
KK-09-01-027-008a	अश्वैर्विपरिधावद्भिः शरच्छन्नैर्विशाम्पते ।
KK-09-01-027-008c	तत्रतत्र कृतो मार्गो विकर्षद्भिर्हतान्बहून् ॥
KK-09-01-027-009a	निहतानां हयानां च सहैव हयसादिभिः ।
KK-09-01-027-009c	वर्मभिर्विनिकृत्तैश्च प्रासैश्छिन्नैश्च मारिष ॥
KK-09-01-027-010a	ऋष्टिभिः शक्तिभिश्चैव सासिप्रासपरश्वथैः ।
KK-09-01-027-010c	सञ्छन्ना पृथिवी जज्ञे कुसुमैः शबला इव ॥
KK-09-01-027-011a	योधास्तत्र महाराज समासाद्य परस्परम् ।
KK-09-01-027-011c	व्यचरन्त रणे क्रुद्धा विनिघ्नन्तः परस्परम् ॥
KK-09-01-027-012a	उद्वृत्तनयनै रोषात्सन्दष्टौष्ठपुटैर्मुखैः ।
KK-09-01-027-012c	सकुण्डलैर्मही च्छन्ना पद्मकिञ्चल्कसन्निभैः ॥
KK-09-01-027-013a	भुजैश्छिन्नैर्महाराज नागराजकरोपमैः ।
KK-09-01-027-013c	साङ्गदैः सतनुत्रैश्च सासिप्रासपरश्वथैः ॥
KK-09-01-027-014a	कबन्धैरुत्थितैश्छिन्नैर्नृत्यद्भिश्चापरैर्युधि ।
KK-09-01-027-014c	क्रव्यादगणसञ्छन्ना घोराऽभूत्पृथिवी विभो ॥
KK-09-01-027-015a	अल्पावशिष्टे सैन्ये तु कौरवेयान्महाहवे ।
KK-09-01-027-015c	प्रहृष्टाः पाण्डवा भूत्वा निन्यिरे यमसादनम् ॥
KK-09-01-027-016a	एतस्मिन्नन्तरे शूरः सौबलेयः प्रतापवान् ।
KK-09-01-027-016c	प्रासेन सहदेवस्य शिरसि प्राहरद्भृशम् ॥
KK-09-01-027-017ac	स विह्वलो महाराज रथोपस्थ उपाविशत् ॥
KK-09-01-027-018a	सहदेवं तथा दृष्ट्वा भीमसेनः प्रतापवान् ।
KK-09-01-027-018c	सर्वसैन्यानि सङ्क्रुद्धो वारयामास भारत ॥
KK-09-01-027-019a	निर्बिभेद च नाराचैः शतशोऽथ सहस्रशः ।
KK-09-01-027-019c	स निर्भिद्याकरोच्चैव सिंहनादमरिन्दमः ॥
KK-09-01-027-020a	तेन शब्देन वित्रस्ताः सर्वे सहयवारणाः ।
KK-09-01-027-020c	प्राद्रवन्सहसा भीताः शकुनेश्च पदानुगाः ॥
KK-09-01-027-021a	प्रभग्नानथ तान्दृष्ट्वा राजा दुर्योधनोऽब्रवीत् ।
KK-09-01-027-021c	निवर्तध्वमधर्मज्ञा युध्यध्वं किं सृतेन वः ॥
KK-09-01-027-022a	इह कीर्तिं समाधाय प्रेत्य लोकान्समश्नुते ।
KK-09-01-027-022c	प्राणाञ्जहाति यो धीरो युद्धे पृष्ठमदर्शयन् ॥
KK-09-01-027-023a	एवमुक्तास्तु ते राज्ञा सौबलस्य पदानुगाः ।
KK-09-01-027-023c	पाण्डवानभ्यवर्तन्त मृत्युं कृत्वा निवर्तनम् ॥
KK-09-01-027-024a	द्रवद्भिस्तत्र राजेन्द्र कृतः शब्दोऽतिदारुणः ।
KK-09-01-027-024c	क्षुब्धसागरसङ्काशः क्षुभितैः सर्वतो दिशम् ॥
KK-09-01-027-025a	तांस्ततः पुरतो दृष्ट्वा सौबलस्य पदानुगान् ।
KK-09-01-027-025c	प्रत्युद्ययुर्महाराज पाण्डवा विजयोद्यताः ॥
KK-09-01-027-026a	प्रत्याश्वस्य च दुर्धर्षः सहदेवो विशाम्पते ।
KK-09-01-027-026c	शकुनिं दशभिर्विद्ध्वा हयांश्चास्य त्रिभिः शरैः ।
KK-09-01-027-026e	धनुश्चिच्छेद च शरैः सौबलस्य हसन्निव ॥
KK-09-01-027-027a	अथान्यद्धनुरादाय शकुनिर्युद्धदुर्मदः ।
KK-09-01-027-027c	विव्याध नकुलं षष्ट्या भीमसेनं च सप्तभिः ॥
KK-09-01-027-028a	उलूकोऽपि महाराज भीमं विव्याध सप्तभिः ।
KK-09-01-027-028c	सहदेवं च सप्तत्या परीप्सन्पितरं रणे ॥
KK-09-01-027-029a	तं भीमसेनः समरे विव्याध नवभिः शरैः ।
KK-09-01-027-029c	शकुनिं च चतुःषष्ट्या पार्श्वस्थांश्च त्रिभिस्त्रिभिः ॥
KK-09-01-027-030a	ते हन्यमाना भीमेन नाराचैस्तैलपायितैः ।
KK-09-01-027-030c	सहदेवं रणे क्रुद्धाश्छादयञ्शरवृष्टिभिः ।
KK-09-01-027-030e	पर्वतं वारिधाराभिः सविद्युत इवाम्बुदाः ॥
KK-09-01-027-031a	ततोऽस्यापततः शूरः सहदेवः प्रतापवान् ।
KK-09-01-027-031c	उलूकस्य महाराज भल्लेनापाहरच्छिरः ॥
KK-09-01-027-032a	स जगाम रथाद्भूमिं सहदेवेन पातितः ।
KK-09-01-027-032c	रुधिराप्लुतसर्वाङ्गो नन्दयन्पाण्डवान्युधि ॥
KK-09-01-027-033a	पुत्रं तु निहतं दृष्ट्वा शकुनिस्तत्र भारत ।
KK-09-01-027-033c	साश्रुकण्ठो विनिःश्वस्य क्षत्तुर्वाक्यमनुस्मरन् ॥
KK-09-01-027-034a	चिन्तयित्वा मुहूर्तं स बाष्पपूर्णेक्षणः श्वसन् ।
KK-09-01-027-034c	सहदेवं समासाद्य त्रिभिर्विव्याध सायकैः ॥
KK-09-01-027-035a	तानपास्य शरान्मुक्ताञ्शरसङ्घैः प्रतापवान् ।
KK-09-01-027-035c	सहदेवो महाराज धनुश्चिच्छेद संयुगे ॥
KK-09-01-027-036a	छिन्ने धनुषि राजेन्द्र शकुनिः सौबलस्तदा ।
KK-09-01-027-036c	प्रगृह्य विपुलं खड्गं सहदेवाय प्राहिणोत् ॥
KK-09-01-027-037a	तमापतन्तं सहसा घोररूपं विशाम्पते ।
KK-09-01-027-037c	द्विधा चिच्छेद समरे सौबलस्य हसन्निव ॥
KK-09-01-027-038a	असिं दृष्ट्वा द्विधा च्छिन्नं प्रगृह्य महतीं गदाम् ।
KK-09-01-027-038c	प्राहिणोत्सहदेवाय सा मोघा न्यपतद्भुवि ॥
KK-09-01-027-039a	ततः शक्तिं महाघोरां कालरात्रीमिवोद्यताम् ।
KK-09-01-027-039c	प्रेषयामास सक्रुद्धः पाण्डवं प्रति सौबलः ॥
KK-09-01-027-040a	तामापतन्तीं सहसा शरैः कनकभूषणैः ।
KK-09-01-027-040c	त्रिधा चिच्छेद समरे सहदेवो हसन्निव ॥
KK-09-01-027-041a	सा पपात त्रिधा च्छिन्ना भूमौ कनकभूषणा ।
KK-09-01-027-041c	शीर्यमाणा यथा दीप्ता गगनाद्वै शतह्रदा ॥
KK-09-01-027-042a	शक्तिं विनिहतां दृष्ट्वा सौबलं च भयार्दितम् ।
KK-09-01-027-042c	दुद्रुवुस्तावकाः सर्वे भये जाते ससौबलाः ॥
KK-09-01-027-043a	अथोत्क्रुष्टं महच्चासीत्पाण्डवैर्जितकाशिभिः ।
KK-09-01-027-043c	धार्तराष्ट्रास्ततः सर्वे प्रायशो विमुखाऽभवन् ॥
KK-09-01-027-044a	तान्वै विमनसो दृष्ट्वा माद्रीपुत्रः प्रतापवान् ।
KK-09-01-027-044c	शरैरनेकसाहस्रैर्वारयामास संयुगे ॥
KK-09-01-027-045a	ततो गान्धारकैर्गुप्तं पुष्टैरश्वैर्जये धृतम् ।
KK-09-01-027-045c	आससाद रणे यान्तं सहदेवोऽथ सौबलम् ॥
KK-09-01-027-046a	स्वमंशमवशिष्टं तं संस्मृत्य शकुनिं नृप ।
KK-09-01-027-046c	रथेन काञ्चनाङ्गेन सहदेवः समभ्ययात् ॥
KK-09-01-027-047a	अधिज्यं बलवत्कृत्वा व्याक्षिपन्सुमहद्धनुः ।
KK-09-01-027-047c	स सौबलमभिद्रुत्य गार्ध्रपत्रैः शिलाशितैः ॥
KK-09-01-027-048a	भृशमभ्यहन्त्कुद्धस्तोत्रैरिव महाद्विपम् ।
KK-09-01-027-048c	उवाच चैनं मेधावी विगृह्य स्मारयन्निव ॥
KK-09-01-027-049a	क्षत्रधर्मे स्थिरो भूत्वा युध्यस्व पुरुषो भव ।
KK-09-01-027-049c	यत्तदा भाषसे मूढ गृह्णन्नक्षान्सभातले ।
KK-09-01-027-049e	फलमद्य प्रपद्यस्व कर्मणस्तस्य दुर्मते ॥
KK-09-01-027-050a	निहतास्ते दुरात्मानो येऽस्मानवहसन्पुरा ।
KK-09-01-027-050c	दुर्योधनः कुलाङ्गारः शिष्टस्त्वं चास्य मातुलः ॥
KK-09-01-027-051a	अद्य ते निहनिष्यामि क्षुरेणोन्मथितं शिरः ।
KK-09-01-027-051c	वृक्षात्फलमिवाविद्धं लगुडेन प्रमाथिना ॥
KK-09-01-027-052a	एवमुक्त्वा महाराज सहदेवो महाबलः ।
KK-09-01-027-052c	सङ्क्रुद्धो रणशार्दूलो वेगेनाभिजगाम तम् ॥
KK-09-01-027-053a	अभिगम्य सुदुर्धर्षः सहदेवो युधां पतिः ।
KK-09-01-027-053c	विकृष्य बलवच्चापं क्रोधेन प्रज्वलन्निव ॥
KK-09-01-027-054a	शकुनिं दशभिर्विद्ध्वा चतुर्भिश्चास्य वाजिनः ।
KK-09-01-027-054c	छत्रं ध्वजं धनुश्चास्य च्छित्त्वा सिंह इवानदत् ॥
KK-09-01-027-055a	छिन्नध्वजधनुश्छत्रः सहदेवेन सौबलः ।
KK-09-01-027-055c	कृतो विद्धश्च बहुभिः सर्वमर्मसु सायकैः ॥
KK-09-01-027-056a	ततो भूयो महाराज सहदेवः प्रतापवान् ।
KK-09-01-027-056c	शकुनेः प्रेषयान्मास शरवृष्टिं दुरासदाम् ॥
KK-09-01-027-057a	ततस्तु क्रुद्धः सुबलस्य पुत्रो माद्रीसुतं सहदेवं विमर्दे ।
KK-09-01-027-057c	प्रासेन जाम्बूनदभूषणेन जिघांसुरेकोऽभिपपात शीघ्रम् ॥
KK-09-01-027-058a	माद्रीसुतस्तस्य समुद्यतं तं प्रासं सुवृत्तौ च भुजौ रणाग्रे ।
KK-09-01-027-058c	भल्लैस्त्रिभिर्युगपत्सञ्चकर्त ननाद चोच्चैस्तरसाऽऽजिमध्ये ॥
KK-09-01-027-059a	तस्याशुकारी सुसमाहितेन सुवर्णपुङ्खेन दृढायसेन ।
KK-09-01-027-059c	भल्लेन सर्वावरणातिगेन शिरः शरीरात्प्रममाथ भूयः ॥
KK-09-01-027-060a	शरेण कार्तस्वरभूषितेन दिवाकराभेण सुसंहितेन ।
KK-09-01-027-060c	हृतोत्तमाङ्गो युधि पाण्डवेन पपात भूमौ सुबलस्य पुत्रः ॥
KK-09-01-027-061a	स तच्छिरो वेगवता शरेण सुवर्णपुङ्खेन शिलाशितेन ।
KK-09-01-027-061c	प्रावेरयत्कुपितः पाण्डुपुत्रो यत्तत्कुरूणामनयस्य मूलम् ॥
KK-09-01-027-062a	भुजौ सुवृत्तौ प्रचकर्त वीरः पश्चात्कबन्धं रुधिरावसिक्तम् ।
KK-09-01-027-062c	विस्पन्दमानं निपपात घोरं रथोत्तमात्पार्थिव पार्थिवस्य ॥
KK-09-01-027-063a	हृतोत्तमाङ्गं शकुनिं समीक्ष्य भूमौ शयानं रुधिरार्द्रगात्रम् ।
KK-09-01-027-063c	योधास्त्वदीया भयनष्टसत्वा दिशः प्रजग्मुः प्रगृहीतशस्त्राः ॥
KK-09-01-027-064a	प्रविद्रुताः शुष्कमुखा विसञ्ज्ञा गाण्डीवघोषेण समाहताश्च ।
KK-09-01-027-064c	भयार्दिता भग्नरथाश्वनागाः पदातयश्चैव सधार्तराष्ट्राः ॥
KK-09-01-027-065a	ततो रथाच्छकुनिं पातयित्वा मुदान्विता भारत पाण्डवेयाः
KK-09-01-027-065c	शङ्खान्प्रदध्मुः समरेऽतिहृष्टाः सकेशवाः सैनिकान्हर्षयन्तः ॥
KK-09-01-027-066a	तं चापि सर्वे प्रतिपूजयन्तो दृष्ट्वा ब्रुवाणाः सहदेवमाजौ ।
KK-09-01-027-066c	दिष्ट्या हतो नैकृतिको महात्मा सहात्मजो वीर रणे त्वयेति ॥ ॥

इति श्रीमन्महाभारते शल्यपर्वणि शल्यवधपर्वणि अष्टादशदिवसयुद्धे सप्तविंशोऽध्यायः ॥ 27 ॥

9-27-7 अलङ्कृतमिवाकाशं इति क.पाठः ॥ 9-27-49 यत्तदा हृष्यसे मृढ ग्लहन्नक्षैः सभातले इति झ.पाठः ॥
