अध्यायः 057
	
भीमदुर्योधनयोर्वीरवादः ॥ 1 ॥

001	वैशम्पायन उवाच ।
001a	ततो वाग्युद्धमभवत्तुमुलं जनमेजय ।
001c	यत्र दुःखान्वितो राजा धृतराष्ट्रोऽब्रवीदिदम् ॥
002a	धिगस्तु खलु मानुष्यं यस्य निष्ठेयमीदृशी ।
002c	एकादशचमूभर्ता यत्र पुत्रो ममानघ ॥
003a	आज्ञाप्य सर्वान्नृपतीन्भुक्त्वा चेमां वसुन्धराम् ।
003c	गदामादाय चैकाकी पदातिः प्रस्थितो रणम् ॥
004a	भूत्वा हि जगतो नाथो ह्यनाथ इव मे सुतः ।
004c	गदामुद्यम्य यो याति किमन्यद्भागधेयतः ॥
005a	अहो दुःखं महत्प्राप्तं पुत्रेण मम सञ्जय ।
005c	एवमुक्त्वा स दुःखार्तो विरराम जनाधिपः ॥
006	सञ्जय उवाच ।
006a	स मेघनिनदो हर्षान्निनदन्निव गोवृषः ।
006c	आजुहाव तदा पार्थं युद्धाय युधि वीर्यवान् ॥
007a	भीममाह्वयमाने तु कुरुराजे महात्मनि ।
007c	प्रादुरासन्सुघोराणि रूपाणि विविधान्युत ॥
008a	ववुर्वाताः सनिर्घाताः पांसुवर्षं पपात च ।
008c	बभूवुश्च दिशः सर्वास्तिमिरेण समावृताः ॥
009a	महास्वनाः सुनिर्वातास्तुमुला रोमहर्षणाः ।
009c	पेतुस्तथोल्काः शतशः स्फोटयन्त्यो नभस्तलात् ॥
010a	राहुश्चाग्रसदादित्यमपर्वणि विशाम्पते ।
010c	चकम्पे च महाकम्पं पृथिवी सवनद्रुमा ॥
011a	रूक्षाश्च वाताः प्रववुर्नीचैः शर्करकर्षिणः ।
011c	गिरीणां शिखराण्येव न्यपतन्त महीतले ॥
012a	मृगा बहुविधाकाराः सम्पतन्ति दिशो दश ।
012c	दीप्ताः शिवाश्चाप्यनदन्घोररूपाः सुदारुणाः ॥
013a	निर्घाताश्च महाघोरा बभूवू रोमहर्षणाः ।
013c	दीप्तायां दिशि राजेन्द्र मृगाश्चाशुभवादिनः ॥
014a	उदपानगताश्चापो व्यवर्धन्त समन्ततः ।
014c	अशरीरा महानादाः श्रूयन्ते स्म भयानकाः ॥
015a	एवमादीनि दृष्ट्वा स निमित्तानि वृकोदरः ।
015c	उवाच भ्रातरं ज्येष्ठं धर्मराजं युधिष्ठिरम् ॥
016ac	एष शक्यो मया जेतुं मन्दात्मा च सुयोधनः ॥
017a	अद्य क्रोधं विमोक्ष्यामि निगूढं हृदयेशयम् ।
017c	सुयोधने कौरवेन्द्रे खाण्डवेऽग्निमिवार्जुनः ॥
018a	शल्यमद्योद्धरिष्यामि तव पाण्डव हृच्छयम् ।
018c	निहत्य गदया पापमिमं कुरुकुलान्तकम् ॥
019a	अद्य कीर्तिमयीं मालां प्रतिमोक्ष्याम्यहं त्वयि ।
019c	हत्वेमं पापकर्माणं गदया रणमूर्धनि ॥
020a	अद्योरुगदया राजन्भेत्ताऽस्मि समरेऽनया ।
020c	नायं प्रवेष्टा नगरं पुनर्वारणसाह्वयम् ॥
021a	सर्पोत्सर्गस्य शयने विषदानस्य भोजने ।
021c	प्रमाणकोट्यां पातस्य दाहस्य जतुवेश्मनि ॥
022a	सभायामवहासस्य सर्वस्वहरणस्य च ।
022c	वर्षमज्ञातवासस्य वनवासस्य चानघ ॥
023a	अद्यान्तमेषां दुःखानां गन्ताऽहं भरतर्षभ ।
023c	एकाह्ना विनिहत्येमं भविष्याम्यात्मनोऽनृणः ॥
024a	अद्यायुर्धार्तराष्ट्रस्य दुर्मतेरकृतात्मनः ।
024c	समाप्तं भरतश्रेष्ठ मातापित्रोश्च दर्शनम् ॥
025a	अद्य सौख्यं तु राजेन्द्र कुरुराजस्य दुर्मतेः ।
025c	समाप्तं च महाराज नारीणां दर्शनं पुनः ॥
026a	अद्यायं कुरुराजस्य शन्तनोः कुलपांसनः ।
026c	प्राणाञ्श्रियं च राज्यं च त्यक्त्वा शेष्यति भूतले ॥
027a	राजा च धृतराष्ट्रोऽद्य श्रुत्वा पुत्रं निपातितम् ।
027c	स्मरिष्यत्यशुभं कर्म यत्तच्छकुनिबुद्धिजम् ॥
028a	इत्युक्त्वा राजशार्दूल गदामादाय वीर्यवान् ।
028c	अभ्यतिष्ठत युद्धाय शक्रो वृत्रमिवाह्वयन् ॥
029a	तमुद्यतगदं दृष्ट्वा कैलासमिव शृङ्गिणम् ।
029c	भीमसेनः पुनः क्रुद्धो दुर्योधनमुवाच ह ॥
030a	राज्ञश्च धृतराष्ट्रस्य तथा त्वमपि चात्मनः ।
030c	स्मर तद्दुष्कृतं कर्म यद्वृत्तं वारणावते ॥
031a	द्रौपदी च परिक्लिष्टा सभामध्ये रजस्वला ।
031c	द्यूते च वञ्चितो राजा यत्त्वया सौबलेन च ॥
032a	वने दुःखं च यत्प्राप्तमस्माभिस्त्वत्कृतं महत् ।
032c	विराटनगरे चैव योन्यन्तरगतैरिव ।
032e	तत्सर्वं पातयाम्यद्य दिष्ट्या दृष्टोऽसि दुर्मते ॥
033a	त्वत्कृतेऽसौ हतः शेते शरतल्पे पितामहः ।
033c	गाङ्गेयो रथिनां श्रेष्ठो रथिना याज्ञसेनिना ॥
034a	हतो द्रोणश्च कर्णश्च तथा शल्यः प्रतापवान् ।
034c	वैराग्नेरादिकर्तासौ शकुनिः सौबलो हतः ॥
035a	प्रातिकामी तथा पापो द्रौपद्याः क्लेशकृद्धतः ।
035c	भ्रातरस्ते हताः सर्वे शूरा विक्रान्तयोधिनः ॥
036a	एते चान्ये च बहवो निहतास्त्वत्कृते नृपाः ।
036c	त्वामद्य निहनिष्यामि गदया नात्र संशयः ॥
037a	इत्येवमुच्चै राजानं भाषमाणं वृकोदरम् ।
037c	उवाच गतभी राजन्पुत्रस्ते सत्यविक्रमः ॥
038a	किं कत्थनेन बहुना युध्यस्वेह वृकोदर ।
038c	अद्य तेऽहं विनेष्यामि युद्धश्रद्धां कुलाधम ॥
039a	इति दुर्यार्धेनोऽक्षुद्रस्त्वया क्षुद्रबलेन वै ।
039c	शक्यस्रासयितुं वाचा न चान्यः प्राकृतो यथा ॥
040a	चिरकालेप्सितं दिष्ट्या हृदयस्थमिदं मम ।
040c	त्वया सह गदायुद्धं त्रिदशैरुपपादितम् ॥
041a	किं वाचा बहुनोक्तेन कत्थितेन च दुर्मते ।
041c	वाणी सङ्कोच्यतामेषा कर्मणा मा चिरं कृथाः ॥
042a	तस्य तद्वचनं श्रुत्वा सर्व एवाभ्यपूजयन् ।
042c	राजानः सोमकाश्चैव ये तत्रासन्समागताः ॥
043a	ततः सम्पूजितः सर्वैः सम्प्रहृष्टतनूरुहः ।
043c	भूयो धीरां मतिं चक्रे युद्धाय कुरुनन्दनः ॥
044a	तं मत्तमिव मातङ्गं तलशब्दैर्नराधिपाः ।
044c	भूयः संहर्षयांचक्रुर्दुर्योधनममर्षणम् ॥
045a	तं महात्मा महात्मानं गदामुद्यम्य पाण्डवः ।
045c	अभिदुद्राव वेगेन धार्तराष्ट्रं वृकोदरः ॥
046a	बृंहन्ति कुञ्चरास्तत्र हया ह्रेषन्ति चासकृत् ।
046c	शस्त्राणि चाप्यदीप्यन्त पाण्डवानां जयैषिणां ॥
	
इति श्रीमन्महाभारते शल्यपर्वणि गदायुद्धपर्वणि सप्तपञ्चाशत्तमोऽध्यायः ॥ 57 ॥

9-57-16 नैष शक्तो रणे जेतुं मन्दात्मा मां सुयोधन इति झ.पाठः ॥ 9-57-41 वाणी सम्पद्यतामिति झ.पाठः ॥
