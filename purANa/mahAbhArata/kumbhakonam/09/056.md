अध्यायः 056
	
(अथ गदायुद्धपर्व ॥ 3 ॥) गदायुद्धाय सन्नद्धयोर्भीमदुर्योधनयोर्वर्णनम् ॥ 1 ॥
	
KK-09-03-056-001	सञ्जय उवाच ।
KK-09-03-056-001a	रामसान्निध्यमागम्य पुत्रो दुर्योधनस्तव ।
KK-09-03-056-001c	योद्धुकामो महाबाहुः समहृष्यत वीर्यवान् ॥
KK-09-03-056-002a	दृष्ट्वा लाङ्गलिनं राजा प्रत्युत्थाय च भारत ।
KK-09-03-056-002c	प्रीत्यापरमया युक्तो युधिष्ठिरमथाब्रवीत् ॥
KK-09-03-056-003	दुर्योधन उवाच ।
KK-09-03-056-003a	समन्तपञ्चकं पुण्यमितो याम विशाम्पते ।
KK-09-03-056-003c	प्रथितोत्तरवेदी सा देवलोके प्रजापतेः ॥
KK-09-03-056-004a	तस्मिन्महापुण्यतमे त्रैलोक्यस्य सनातने ।
KK-09-03-056-004c	सङ्ग्रामे निधनं प्राप्य ध्रुवं स्वर्गं गमिष्यसि ॥
KK-09-03-056-005a	तथेत्युक्त्वा महाराज कुन्तीपुत्रो युधिष्ठिरः ।
KK-09-03-056-005c	समन्तपञ्चकं वीरः प्रायादभिमुखः प्रभुः ॥
KK-09-03-056-006a	ततो दुर्योधनो राजा प्रगृह्य महतीं गदाम् ।
KK-09-03-056-006c	पद्भ्याममर्षी द्युतिमानगच्छत्पाण्डवैः सह ॥
KK-09-03-056-007a	तथा यान्तं गदाहस्तं वर्मणा चापि दंशितम् ।
KK-09-03-056-007c	अन्तरिक्षचरा देवाः साधुसाध्वित्यपूजयन् ॥
KK-09-03-056-008ac	वादकाश्च नरास्तत्र दृष्ट्वा ते हर्षमागताः ॥
KK-09-03-056-009a	स पाण्डवैः परिवृतः कुरुराजस्तवात्मजः ।
KK-09-03-056-009c	मत्तस्येव गजेन्द्रस्य गतिमास्थाय सोऽव्रजत् ॥
KK-09-03-056-010a	ततः शङ्खनिनादैश्च भेरीणां च महास्वनैः ।
KK-09-03-056-010c	सिंहनादैश्च शूराणां दिशः सर्वाः प्रपूरिताः ॥
KK-09-03-056-011a	ततस्ते तु कुरुक्षेत्रं प्राप्ता नरवरोत्तमाः ।
KK-09-03-056-011c	प्रतीच्यभिमुखं देशं यथोद्दिष्टं सुतेन ते ।
KK-09-03-056-011e	दक्षिणेन सरस्वत्याः स्वयनं तीर्थमुत्तमम् ॥
KK-09-03-056-012ac	तस्मिन्देशे त्वनिरिणे ते तु युद्धमरोचयन् ॥
KK-09-03-056-013a	ततो भीमो महाकोटिं गदां गृह्याथ वर्मभृत् ।
KK-09-03-056-013c	बिभ्रद्रूपं महाराज सदृशं हि गरुत्मतः ॥
KK-09-03-056-014a	अवबद्धशिरस्त्राणः शुद्धकाञ्चनवर्मभृत् ।
KK-09-03-056-014c	रराज राजन्पुत्रस्ते काञ्चनः शैलराडिव ॥
KK-09-03-056-015a	तौ तथा सङ्गतौ वीरौ भीमदुर्योधनावुभौ ।
KK-09-03-056-015c	संयुगे सम्प्रकाशेते संरब्धाविव कुञ्जरौ ॥
KK-09-03-056-016a	रथमण्डलमध्यस्थौ भ्रातरौ तौ नरर्षभौ ।
KK-09-03-056-016c	अशोभेतां महाराज चन्द्रसूर्याविवोदितौ ॥
KK-09-03-056-017a	तावन्योन्यं निरीक्षेतां क्रुद्धाविव महोरगौ ।
KK-09-03-056-017c	दहन्तौ लोचनै राजन्परस्परवधैषिणौ ॥
KK-09-03-056-018a	संप्रहृष्टमना राजन्गदामादाय कौरवः ।
KK-09-03-056-018c	सृक्विणी संलिहन्राजन्क्रोधरक्तेक्षणः श्वसन् ॥
KK-09-03-056-019a	ततो दुर्योधनो राजन्गदामादाय वीर्यवान् ।
KK-09-03-056-019c	भीमसेनमभिप्रेक्ष्य गजो गजमिवाह्वयत् ॥
KK-09-03-056-020a	अद्रिसारमयीं भीमस्तथैवादाय वीर्यवान् ।
KK-09-03-056-020c	आह्वयामास नृपतिं सिंहः सिंहं यथा वने ॥
KK-09-03-056-021a	तावुद्यतगदापाणी दुर्योधनवृकोदरौ ।
KK-09-03-056-021c	संयुगे सम्प्रकाशेतां गिरी सशिखराविव ॥
KK-09-03-056-022a	तावुभौ समतिक्रुद्धावुभौ भीमपराक्रमौ ।
KK-09-03-056-022c	उभौ शिष्यौ गदायुद्धे रौहिणेयस्य धीमतः ॥
KK-09-03-056-023a	उभौ सदृशकर्माणौ वरुणस्य महाबलौ ।
KK-09-03-056-023c	वासुदेवस्य रामस्य तथा वैश्रवणस्य च ॥
KK-09-03-056-024a	सदृशौ तौ महाराज मधुकैटभयोरपि ।
KK-09-03-056-024c	उभौ सदृशकर्माणौ तथा सुन्दोपसुन्दयोः ॥
KK-09-03-056-025a	[रामरावणयोश्चैव वालिसुग्रीवयोस्तथा] ।
KK-09-03-056-025c	तथैव कालस्य समौ मृत्योश्चैव परन्तपौ ॥
KK-09-03-056-026a	अन्योन्यमभिधावन्तौ मत्ताविव महाद्विपौ ।
KK-09-03-056-026c	वासितासङ्गमे दृप्तौ शरदीव मदोत्कटौ ॥
KK-09-03-056-027a	उभौ क्रोधविषं दीप्तं वमन्तावुरगाविव ।
KK-09-03-056-027c	अन्योन्यमभिसंरब्धौ प्रेक्षमाणावरिन्दमौ ॥
KK-09-03-056-028a	उभौ भरतशार्दूलौ विक्रमेण समन्वितौ ।
KK-09-03-056-028c	सिंहाविव दुराधर्षौ गदायुद्धविशारदौ ॥
KK-09-03-056-029a	नखदंष्ट्रायुधौ वीरौ व्याघ्राविव दुरुत्सहौ ।
KK-09-03-056-029c	प्रजासंहरणे क्षुब्धौ समुद्राविव दुस्तरौ ॥
KK-09-03-056-030a	लोहिताङ्गाविव क्रुद्धौ प्रतपन्तौ महारथौ ।
KK-09-03-056-030c	[पूर्वपश्चिमजौ मेघौ प्रेक्षमाणावरिन्दमौ ॥
KK-09-03-056-031a	गर्जमानौ सुविषमं क्षरन्तौ प्रावृषीव हि ।
KK-09-03-056-031c	रश्मियुक्तौ महात्मानौ दीप्तिमन्तौ महाबलौ ॥
KK-09-03-056-032a	ददृशाते कुरुश्रेष्ठौ कालसूर्याविवोदितौ ।
KK-09-03-056-032c	व्याघ्राविव सुसंरब्धौ गर्जन्ताविवतोयदौ ॥
KK-09-03-056-033a	जहृषाते महाबाहू सिंहकेसरिणाविव ।
KK-09-03-056-033c	गजाविव सुसंरब्धौ ज्वलिताविव पावकौ ॥
KK-09-03-056-034a	ददृशाते महात्मानौ सशृङ्गाविव पर्वतौ ।
KK-09-03-056-034c	रोषात्प्रस्फुरमाणोष्ठौ निरीक्षन्तौ परस्परम् ॥
KK-09-03-056-035a	तौ समेतौ महात्मानौ गदाहस्तौ नरोत्तमौ ।]
KK-09-03-056-035c	उभौ परमसंहृष्टावुभौ परमसम्मतौ ॥
KK-09-03-056-036a	सदश्वाविव हेषन्तौ बृंहन्ताविव कुञ्जरौ ।
KK-09-03-056-036c	वृषभाविव गर्जन्तौ दुर्योधनवृकोदरौ ।
KK-09-03-056-036e	दैत्याविव बलोन्मत्तौ रेजतुस्तौ नरोत्तमौ ॥
KK-09-03-056-037a	ततो दुर्योधनो राजन्निदमाह युधिष्ठिरम् ।
KK-09-03-056-037c	सृञ्जयैः सह तिष्ठन्तं तपन्तमिव भास्करम् ॥
KK-09-03-056-038a	इदं व्यवसितं युद्धं मम भीमस्य चोभयोः ।
KK-09-03-056-038c	उपोपविष्टाः पश्यध्वं विमर्दं नृपसत्तमाः ॥
KK-09-03-056-039a	ततः समुपविष्टं तत्सुमहद्राजमण्डलम् ।
KK-09-03-056-039c	विराजमानं ददृशे दिवीवादित्यमण्डलम् ॥
KK-09-03-056-040a	तेषां मध्ये महाबाहुः श्रीमान्केशवपूर्वजः ।
KK-09-03-056-040c	उपविष्टो महाराज पूज्यमानः समन्ततः ॥
KK-09-03-056-041a	शुशुभे राजमध्यस्थो नीलवासाः सितप्रभः ।
KK-09-03-056-041c	नक्षत्रैरिव सम्पूर्णो वृतो निशि निशाकरः ॥
KK-09-03-056-042a	तौ तथा तु महाराज गदाहस्तौ सुदुःसहौ ।
KK-09-03-056-042c	अन्योन्यं वाग्भिरुग्राभिस्तक्षमाणौ व्यवस्थितौ ॥
KK-09-03-056-043a	अप्रियाणि ततोऽन्योन्यमुक्त्वा तौ कुरुसत्तमौ ।
KK-09-03-056-043c	उदीक्षन्तौ स्थितौ तत्र वृत्रशक्रौ यथाऽऽहवे ॥ ॥
	
इति श्रीमन्महाभारते शल्यपर्वणि गदायुद्धपर्वणि षट्पञ्चाशत्तमोऽध्यायः ॥ 56 ॥
	
9-56-8 वातिकाश्चारणा ये तु इति झ.पाठः । तत्र वातिकाः वातेन सह गच्छन्ति ते आकाशचारिणः । चारणाः सिद्धविशेषा इत्यर्थः ॥ । 9-56-11 स्वयनं सुगतिदम् ॥ 9-56-12 अनिरिणे अनूषरे ॥ 9-56-26 वासितासङ्गमे एककरिणीसङ्गमार्थे दृप्तौ मोहितौ ॥ 9-56-30 लोहिताङ्गौ द्वौ कुजाविवेत्यभूतोपमा ॥ 9-56-33 जहृषाते हर्षं प्रापतुः ॥
