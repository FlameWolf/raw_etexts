अध्यायः 056
	
(अथ गदायुद्धपर्व ॥ 3 ॥) गदायुद्धाय सन्नद्धयोर्भीमदुर्योधनयोर्वर्णनम् ॥ 1 ॥
	
001	सञ्जय उवाच ।
001a	रामसान्निध्यमागम्य पुत्रो दुर्योधनस्तव ।
001c	योद्धुकामो महाबाहुः समहृष्यत वीर्यवान् ॥
002a	दृष्ट्वा लाङ्गलिनं राजा प्रत्युत्थाय च भारत ।
002c	प्रीत्यापरमया युक्तो युधिष्ठिरमथाब्रवीत् ॥
003	दुर्योधन उवाच ।
003a	समन्तपञ्चकं पुण्यमितो याम विशाम्पते ।
003c	प्रथितोत्तरवेदी सा देवलोके प्रजापतेः ॥
004a	तस्मिन्महापुण्यतमे त्रैलोक्यस्य सनातने ।
004c	सङ्ग्रामे निधनं प्राप्य ध्रुवं स्वर्गं गमिष्यसि ॥
005a	तथेत्युक्त्वा महाराज कुन्तीपुत्रो युधिष्ठिरः ।
005c	समन्तपञ्चकं वीरः प्रायादभिमुखः प्रभुः ॥
006a	ततो दुर्योधनो राजा प्रगृह्य महतीं गदाम् ।
006c	पद्भ्याममर्षी द्युतिमानगच्छत्पाण्डवैः सह ॥
007a	तथा यान्तं गदाहस्तं वर्मणा चापि दंशितम् ।
007c	अन्तरिक्षचरा देवाः साधुसाध्वित्यपूजयन् ॥
008ac	वादकाश्च नरास्तत्र दृष्ट्वा ते हर्षमागताः ॥
009a	स पाण्डवैः परिवृतः कुरुराजस्तवात्मजः ।
009c	मत्तस्येव गजेन्द्रस्य गतिमास्थाय सोऽव्रजत् ॥
010a	ततः शङ्खनिनादैश्च भेरीणां च महास्वनैः ।
010c	सिंहनादैश्च शूराणां दिशः सर्वाः प्रपूरिताः ॥
011a	ततस्ते तु कुरुक्षेत्रं प्राप्ता नरवरोत्तमाः ।
011c	प्रतीच्यभिमुखं देशं यथोद्दिष्टं सुतेन ते ।
011e	दक्षिणेन सरस्वत्याः स्वयनं तीर्थमुत्तमम् ॥
012ac	तस्मिन्देशे त्वनिरिणे ते तु युद्धमरोचयन् ॥
013a	ततो भीमो महाकोटिं गदां गृह्याथ वर्मभृत् ।
013c	बिभ्रद्रूपं महाराज सदृशं हि गरुत्मतः ॥
014a	अवबद्धशिरस्त्राणः शुद्धकाञ्चनवर्मभृत् ।
014c	रराज राजन्पुत्रस्ते काञ्चनः शैलराडिव ॥
015a	तौ तथा सङ्गतौ वीरौ भीमदुर्योधनावुभौ ।
015c	संयुगे सम्प्रकाशेते संरब्धाविव कुञ्जरौ ॥
016a	रथमण्डलमध्यस्थौ भ्रातरौ तौ नरर्षभौ ।
016c	अशोभेतां महाराज चन्द्रसूर्याविवोदितौ ॥
017a	तावन्योन्यं निरीक्षेतां क्रुद्धाविव महोरगौ ।
017c	दहन्तौ लोचनै राजन्परस्परवधैषिणौ ॥
018a	संप्रहृष्टमना राजन्गदामादाय कौरवः ।
018c	सृक्विणी संलिहन्राजन्क्रोधरक्तेक्षणः श्वसन् ॥
019a	ततो दुर्योधनो राजन्गदामादाय वीर्यवान् ।
019c	भीमसेनमभिप्रेक्ष्य गजो गजमिवाह्वयत् ॥
020a	अद्रिसारमयीं भीमस्तथैवादाय वीर्यवान् ।
020c	आह्वयामास नृपतिं सिंहः सिंहं यथा वने ॥
021a	तावुद्यतगदापाणी दुर्योधनवृकोदरौ ।
021c	संयुगे सम्प्रकाशेतां गिरी सशिखराविव ॥
022a	तावुभौ समतिक्रुद्धावुभौ भीमपराक्रमौ ।
022c	उभौ शिष्यौ गदायुद्धे रौहिणेयस्य धीमतः ॥
023a	उभौ सदृशकर्माणौ वरुणस्य महाबलौ ।
023c	वासुदेवस्य रामस्य तथा वैश्रवणस्य च ॥
024a	सदृशौ तौ महाराज मधुकैटभयोरपि ।
024c	उभौ सदृशकर्माणौ तथा सुन्दोपसुन्दयोः ॥
025a	[रामरावणयोश्चैव वालिसुग्रीवयोस्तथा] ।
025c	तथैव कालस्य समौ मृत्योश्चैव परन्तपौ ॥
026a	अन्योन्यमभिधावन्तौ मत्ताविव महाद्विपौ ।
026c	वासितासङ्गमे दृप्तौ शरदीव मदोत्कटौ ॥
027a	उभौ क्रोधविषं दीप्तं वमन्तावुरगाविव ।
027c	अन्योन्यमभिसंरब्धौ प्रेक्षमाणावरिन्दमौ ॥
028a	उभौ भरतशार्दूलौ विक्रमेण समन्वितौ ।
028c	सिंहाविव दुराधर्षौ गदायुद्धविशारदौ ॥
029a	नखदंष्ट्रायुधौ वीरौ व्याघ्राविव दुरुत्सहौ ।
029c	प्रजासंहरणे क्षुब्धौ समुद्राविव दुस्तरौ ॥
030a	लोहिताङ्गाविव क्रुद्धौ प्रतपन्तौ महारथौ ।
030c	[पूर्वपश्चिमजौ मेघौ प्रेक्षमाणावरिन्दमौ ॥
031a	गर्जमानौ सुविषमं क्षरन्तौ प्रावृषीव हि ।
031c	रश्मियुक्तौ महात्मानौ दीप्तिमन्तौ महाबलौ ॥
032a	ददृशाते कुरुश्रेष्ठौ कालसूर्याविवोदितौ ।
032c	व्याघ्राविव सुसंरब्धौ गर्जन्ताविवतोयदौ ॥
033a	जहृषाते महाबाहू सिंहकेसरिणाविव ।
033c	गजाविव सुसंरब्धौ ज्वलिताविव पावकौ ॥
034a	ददृशाते महात्मानौ सशृङ्गाविव पर्वतौ ।
034c	रोषात्प्रस्फुरमाणोष्ठौ निरीक्षन्तौ परस्परम् ॥
035a	तौ समेतौ महात्मानौ गदाहस्तौ नरोत्तमौ ।]
035c	उभौ परमसंहृष्टावुभौ परमसम्मतौ ॥
036a	सदश्वाविव हेषन्तौ बृंहन्ताविव कुञ्जरौ ।
036c	वृषभाविव गर्जन्तौ दुर्योधनवृकोदरौ ।
036e	दैत्याविव बलोन्मत्तौ रेजतुस्तौ नरोत्तमौ ॥
037a	ततो दुर्योधनो राजन्निदमाह युधिष्ठिरम् ।
037c	सृञ्जयैः सह तिष्ठन्तं तपन्तमिव भास्करम् ॥
038a	इदं व्यवसितं युद्धं मम भीमस्य चोभयोः ।
038c	उपोपविष्टाः पश्यध्वं विमर्दं नृपसत्तमाः ॥
039a	ततः समुपविष्टं तत्सुमहद्राजमण्डलम् ।
039c	विराजमानं ददृशे दिवीवादित्यमण्डलम् ॥
040a	तेषां मध्ये महाबाहुः श्रीमान्केशवपूर्वजः ।
040c	उपविष्टो महाराज पूज्यमानः समन्ततः ॥
041a	शुशुभे राजमध्यस्थो नीलवासाः सितप्रभः ।
041c	नक्षत्रैरिव सम्पूर्णो वृतो निशि निशाकरः ॥
042a	तौ तथा तु महाराज गदाहस्तौ सुदुःसहौ ।
042c	अन्योन्यं वाग्भिरुग्राभिस्तक्षमाणौ व्यवस्थितौ ॥
043a	अप्रियाणि ततोऽन्योन्यमुक्त्वा तौ कुरुसत्तमौ ।
043c	उदीक्षन्तौ स्थितौ तत्र वृत्रशक्रौ यथाऽऽहवे ॥ ॥
	
इति श्रीमन्महाभारते शल्यपर्वणि गदायुद्धपर्वणि षट्पञ्चाशत्तमोऽध्यायः ॥ 56 ॥
	
9-56-8 वातिकाश्चारणा ये तु इति झ.पाठः । तत्र वातिकाः वातेन सह गच्छन्ति ते आकाशचारिणः । चारणाः सिद्धविशेषा इत्यर्थः ॥ । 9-56-11 स्वयनं सुगतिदम् ॥ 9-56-12 अनिरिणे अनूषरे ॥ 9-56-26 वासितासङ्गमे एककरिणीसङ्गमार्थे दृप्तौ मोहितौ ॥ 9-56-30 लोहिताङ्गौ द्वौ कुजाविवेत्यभूतोपमा ॥ 9-56-33 जहृषाते हर्षं प्रापतुः ॥
