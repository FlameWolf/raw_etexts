शल्यपर्व

अध्यायः 001

दुर्योधनेन शल्यस्य सैनापत्येऽभिषेचनपूर्वकं पुनर्युद्धाय निर्याणम् ॥ 1 ॥ सञ्जयाच्छल्यदुर्योधनादिवधश्रवणेन मूर्च्छितस्य धृतराष्ट्रस्य विदुरेण समाश्वासनम् ॥ 2 ॥

001	श्रीवेदव्यासाय नमः ॥
001a	नारायणं नमस्कृत्य नरं चैव नरोत्तमम् ।
001c	देवीं सरस्वतीं (व्यासं) चैव ततो जयमुदीरयेत् ॥
001	जनमेजय उवाच ।
001a	एवं निपातिते कर्णे समरे सव्यसाचिना ।
001c	अल्पावशिष्टाः कुरवः किमकुर्वत वै द्विज ॥
002a	विदीर्यमाणं च बलं दृष्ट्वा राजा सुयोधनः ।
002c	पाण्डवैः प्राप्तकालं च किं प्रापद्यत कौरवः ॥
003a	एतदिच्छाम्यहं श्रोतुं तदाचक्ष्व द्विजोत्तम ।
003c	न हि तृप्यामि पूर्वेषां शृण्वानश्चरितं महत् ॥
004	वैशम्पायन उवाच ।
004a	ततः कर्णे हते राजन्धार्तराष्ट्रः सुयोधनः ।
004c	भृशं शोकार्णवे मग्नो निराशः सर्वतोऽभवत् ॥
005a	हाकर्ण हाकर्ण इति शोचमानो मुहुर्मुहुः ।
005c	कृच्छ्रात्स्वशिबिरं प्रायाद्धतशिष्टैर्नृपैः सह ॥
006a	स समाश्वास्यमानोऽपि हेतुभिः शास्त्रनिश्चितैः ।
006c	राजन्विभूतिमिच्छद्भिः सूतपुत्रमनुस्मरन् ॥
007a	स दैवं बलवन्मत्वा प्रभाते विमले सति ।
007c	सङ्ग्रामे निश्चयं कृत्वा पुनर्युद्वाय निर्ययौ ॥
008a	शल्यं सेनापतिं कृत्वा विधिवद्राजसत्तमम् ।
008c	रणाय निर्ययौ राजा हतशिष्टैर्नृपैः सह ॥
009a	ततः सुतुमुलं युद्धं कुरुपाण्डवसेनयोः ।
009c	बभूव भरतश्रेष्ठ देवासुररणोपमम् ॥
010a	ततः शल्यो महाराज कृत्वा कदनमाहवे ।
010c	पाण्डुसैन्येऽथ मध्याह्ने धर्मराजेन पातितः ॥
011a	ततो दुर्योधनो राजा हतबन्धू रणाजिरात् ।
011c	अपसृत्य ह्रदं घोरं विवेश रिपुजाद्भुयात् ॥
012a	अथापराह्णे तस्याह्नः परिवार्य महारथैः ।
012c	ह्रदादाहूय युद्वाय भीमसेनेन पातितः ॥
013a	तस्मिंस्तु निहते वीरे महेष्वासास्त्रयो रणे ।
013c	कृतवर्मा कृपो द्रौणिर्जघ्नुः पाण्डवसैनिकान् ॥
014a	ततः पूर्वाह्णसमये शिबिरादेत्य सञ्जयः ।
014c	प्रविवेश पुरीं दीनो दुःखशोकसमन्वितः ॥
015a	स प्रविश्य पुरीं सूतो भूजावुच्छ्रित्य दुःखितः ।
015c	वेपमानस्ततो राज्ञः प्रविवेश निवेशनम् ॥
016a	धावतश्चाप्यपश्यत्स तत्रत्यान्पुरुषर्षभान् ।
016c	नष्टचित्तानिवोन्मत्ताञ्शोकेन भृशदुःखितान् ॥
017a	दृष्ट्वैव च नराञ्शीघ्रं व्याजहारातिदुःखितः ।
017c	अहो बत विपन्नोऽस्मि निधनेन महात्मनः ॥
018a	अहो सुबलवान्कालो गतिश्च परमा तथा ।
018c	शुक्रतुल्यबलाः सर्वे यत्राहन्यन्त पार्थिवाः ॥
019a	तं दृष्ट्वैव पुरे राजञ्जनः सर्वः स्म सञ्जयम् ।
019c	प्ररुरोद भयोद्विग्नो हा राजन्निति सुस्वरम् ॥
020a	आकुमारं नरव्याघ्र तत्पुरं वै समन्ततः ।
020c	आर्तनादं महच्चक्रे श्रुत्वा विनिहतं नृपम् ॥
021a	तथा स विह्वलः सूतः प्रविश्य नृपतिक्षयम् ।
021c	ददर्श नृपतिश्रेष्ठं प्रज्ञाचक्षुषमीश्वरम् ॥
022a	दृष्ट्वा चासीनमनघं समन्तात्परिवारितम् ।
022c	स्नुषामिर्भरतश्रेष्ठ गान्धार्या विदुरेण च ।
022e	तथाऽन्यैश्च सुहृद्भिश्च ज्ञातिभिश्च हितैषिभिः ॥
023a	तमेव चार्थं ध्यायन्तं कर्णस्य निधनं प्रति ।
023c	रुदन्नेवाब्रवीद्वाक्यं राजानं जनमेजय ॥
024a	नातिहृष्टमनाः सूतो बाष्पसन्दिग्धया गिरा ।
024c	सञ्जयोऽहं नरव्याघ्र नमस्ते भरतर्षभ ॥
025a	मद्राधिपो हतः शल्यः शकुनिः सौबलस्तथा ।
025c	उलूकः पुरुषव्याघ्र कैतव्यो दृढविक्रमः ॥
026a	संशप्तका हताः सर्वे काम्भोजाश्च शकैः सह ।
026c	म्लेच्छाश्च पार्वतीयाश्च यवनाश्च निपातिताः ॥
027a	प्राच्या हता महाराज दाक्षिणात्याश्च सर्वशः ।
027c	उदीच्याश्च हताः सर्वे प्रतीच्याश्च नरोत्तमाः ।
028a	राजानो राजपुत्राश्च सर्वे विनिहता नृप ॥
028c	कर्णपुत्रो हतः शूरः सत्यसेनो महाबलः ॥
029a	दुर्योधनो हतो राजा ययोक्तं पाण्डवेन ह ।
029c	भग्नसक्थो महाराज शेते पांसुषु रूषितः ॥
030a	धृष्टद्युम्नो हतो  राजञ्शिखण्डी चापराजितः ।
030c	उत्तमौजा युधामन्युस्तथा सर्वे प्रभद्रकाः ॥
031a	पाञ्चालश्च नरव्याघ्र चेदयश्च निषूदिताः ।
031c	तव पुत्रा हताः सर्वे द्रौपदेयाश्च भारत ॥
032a	नरा विनिहताः सर्वे गजाश्च विनिपातिताः ।
032c	रथिनत्र नरव्याघ्र हयाश्च निहता युधि ॥
033a	निःशेषं शिबिरं राजंस्तावकानां कृतं प्रभो ।
033c	पाण्डवानां च शूराणां समासाद्य परस्परम् ॥
034a	प्रायः स्त्रीशेषमभवज्जगत्कालेन मोहितम् ।
034c	सप्त पाण्डवतः शिष्टा धार्तराष्ट्रास्त्रयोरथाः ॥
035a	ते चैव भ्रातरः पञ्च वासुदेवोऽथ सात्यकिः ।
035c	कृपश्च कृतवर्मा च द्रौणिश्च जयतां वरः ॥
036a	एते शेषा महाराज रथिनो नृपसत्तम ।
036c	अक्षौहिणीनामष्टानां दशानां च न संशयः ॥
037a	एते शेषा महाराज सर्वेऽन्ये निधनं गताः ।
037c	कालेन निहतं सर्वं जगद्वै भरतर्षभ ।
037e	दुर्योधनं वै पुरतः कृत्वा सर्वे नरा हताः ॥
038	वैशम्पायन उवाच ।
038a	एतच्छ्रुत्वा वचः क्रूरं धृतराष्ट्रो जनेश्वरः ।
038c	निपपात स राजेन्द्रो गतसत्वो महीतले ॥
039a	तस्मिन्निपतिते वीरे विदुरोऽपि महायशाः ।
039c	निपपात महाराज शोकव्यसनकर्शितः ॥
040a	गान्धारी च महाभागा सर्वाश्च कुरुयोषितः ।
040c	पतिताः सहसा भूमौ श्रुत्वा घोरतरं वचः ॥
041a	निःसंज्ञं पतितं भूमौ तदाऽऽसीद्राजमण्डलम् ।
041c	विलापमुक्तोपहतं चित्रं न्यस्तं पटे यथा ॥
042a	कृच्छ्रेण तु ततो राजा धृतराष्ट्रो महीपतिः ।
042c	शनैरलभत प्राणान्पुत्रव्यसनकर्शितः ॥
043a	लब्ध्वा तु स नृपः प्राणान्वेपमानः सुदुःखितः ।
043c	निरीक्ष्य च दिशः सर्वाः क्षत्तारं वाक्यमब्रवीत् ॥
044a	विद्धि क्षत्तर्महाप्राज्ञ त्वं गतिर्भरतर्षभ ।
044c	ममानाथस्य सुभृशं पुत्रैर्हीनस्य सर्वशः ।
044e	एवमुक्त्वा ततो भूयो विसंज्ञो निपपात ह ॥
045a	तं तथा पतितं दृष्ट्वा बान्धवा येऽस्य केचन ।
045c	शीतैस्ते सिषिचुस्तोयैर्विव्यजुर्व्यजनैरपि ॥
046a	स तु दीर्घेण कालेन प्रत्याश्वस्तो नराधिपः ।
046c	तूष्णीमासीन्महीपालः पुत्रव्यसनकर्शितः ॥
047ac	निःश्वसञ्जिह्मग इव कुम्भक्षिप्तोऽभवन्नृपः ॥
048a	सञ्जयोऽप्यरुदत्तत्र दृष्ट्वा राजानमातुरम् ।
048c	तथा सर्वाः स्त्रियश्चैव गान्धारी च यशस्विनी ॥
049a	ततो दीर्घेण कालेन विदुरं वाक्यमब्रवीत् ।
049c	धृतराष्ट्रो नरश्रेष्ठ मुह्यमानो मुहुर्मुहुः ॥
050a	गच्छन्तु योषितः सर्वा गान्धारी च यशस्विनी ।
050c	तथेमे सुहृदः सर्वे मुह्यते मे मनो भृशम् ॥
051a	एवमुक्तस्ततः क्षत्ता ताः स्त्रियो भरतर्षभ ।
051c	विसर्जयामास शनैर्मुह्यमानः पुनःपुनः ॥
052a	निश्चक्रमुस्ततः सर्वाः स्त्रियो भरतसत्तम ।
052c	सुहृदश्च तथा सर्वे दृष्ट्वा राजानमातुरम् ॥
053a	ततो नरपतिस्तत्र लब्ध्वा संज्ञां परन्तपः ।
053c	गतिर्मे को भवेदद्य इति चिन्तासमाकुलः ।
053e	अपृच्छत्सञ्जयं तत्र रोदमानं भृशातुरम् ॥
054a	प्राञ्जलिं सञ्जयं दृष्ट्वा रोदमानं मुहुर्मुहुः ।
054c	ज्ञातीन्स्त्रियोऽथ निर्याप्य प्रविश्य विदुरः पुनः ॥
055a	राजानं शोचमानस्तु तं शोचन्तं मुहुर्मुहुः ।
055c	समाश्वासयत क्षत्ता वचसा मधुरेण च ॥ ॥

इति श्रीमन्महाभारते कर्णपर्वणि शल्यवधपर्वणि प्रथमोऽध्यायः ॥ 1 ॥

9-1-12 अपराह्णे अपरार्धे ॥ 9-1-41 विलापयुक्तोपहतं इति ङ.पाठः । विलापयुक्तं सुमहत् इति घ. पाठः ॥ 
