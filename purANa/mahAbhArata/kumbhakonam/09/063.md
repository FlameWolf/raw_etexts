अध्यायः 063

पाञ्चालादिषु स्वस्वशिबिराण्युपगतेषु पाण्डवैर्दुर्योधनशिबिरमेत्य स्वस्वरथेभ्योऽवतरणम् ॥ 1 ॥ कृष्णे रथात्प्रथमं पार्थमवतार्य पश्चात्स्वयमप्यवतीर्णे अग्निना तद्रथस्य भस्मीकरणम् ॥ 2 ॥ कृष्णेनार्जुनम्प्रति रथदाहस्य कारणकथनम् ॥ 3 ॥ कृष्णचोदनया पाण्डवैरोघवतीतीरे रात्रौ निवसनम् ॥ 4 ॥ कृष्णेन युधिष्ठिरचोदनया गान्धार्याश्वासनाय हास्तिनपुरागमनम् ॥ 5 ॥

001	सञ्जय उवाच ।
001a	ततस्ते प्रययुः सर्वे निवासाय महीक्षितः ।
001c	शङ्खान्प्रध्मापयन्तो वै हृष्टाः परिघबाहवः ॥
002a	पाण्डवान्गच्छतश्चापि शिबिरं नो विशाम्पते ।
002c	महेष्वासोऽन्वगात्पश्चाद्युयुत्सुः सात्यकिस्तथा ॥
003a	धृष्टद्युम्नः शिखण्डी च द्रौपदेयाश्च सर्वशः ।
003c	सर्वे चान्ये महेष्वासा ययुः स्वशिबिराण्युत ॥
004a	ततस्ते प्राविशन्पार्था हतत्विट्कं हतेश्वरम् ।
004c	दुर्योधनस्य शिबिरं रङ्गवन्निःसृते जने ॥
005a	गतोत्सवं पुरमिव हृतनागमिव ह्रदम् ।
005c	स्त्रीवर्षवरभूयिष्ठं वृद्धामात्यैरधिष्ठितम् ॥
006a	तत्रैतान्पर्युपातिष्ठन्दुर्योधन पुरःसराः ।
006c	कृताञ्जलिपुटा राजन्काषायमलिनाम्बराः ॥
007a	शिबिरं समनुप्राप्य कुरुराजस्य पाण्डवाः ।
007c	अवतेरुर्महाराज रथेभ्यो रथसत्तमाः ॥
008a	ततो गाण्डीवधन्वानमभ्यभाषत केशवः ।
008c	स्थितः प्रियहिते नित्यमतीव भरतर्षभ ॥
009a	अवरोपय गाण्डीवमक्षयौ च महेषुधी ।
009c	अथाहमवरोक्ष्यामि पश्चाद्भरतसत्तम ।
010a	स्वयं चैवावरोह त्वमेतच्छ्रेयस्तवानघ ॥
010c	तच्चाकरोत्तथा वीरः पाण्डुपुत्रो धनञ्जयः ॥
011a	अथ पश्चात्ततः कृष्णो रश्मीनुत्सृज्य वाजिनाम् ।
011c	अवारोहत मेधावी रथाद्गाण्डीवधन्वनः ॥
012a	अथावतीर्णे भूतानामीश्वरे सुमहात्मनि ।
012c	कपिरप्याश्वपाक्रामत्सहदेवैर्ध्वजालयैः ॥
013a	स दग्धो द्रोणकर्णाभ्यां दिव्यैरस्त्रैर्महारथः ।
013c	अथ दीप्तोऽग्निना ह्याशु प्रजज्वाल महीपते ॥
014a	सोपासङ्गः सरश्मिश्च साश्वः सयुगबन्धनः ।
014c	भस्मीभूतोऽपतद्भूमौ रथो गाण्डीवधन्वनः ॥
015a	तं तथा भस्मभूतं तु दृष्ट्वा पाण्डुसुताः प्रभो ।
015c	अभवन्विस्मिता राजन्नर्जुनश्चेदमब्रवीत् ॥
016a	कृताञ्जलिः सप्रणयं प्रणिपत्याभिवाद्य ह ।
016c	गोवन्द कस्माद्भगवन्रथो दग्धोऽयमग्निना ॥
017a	किमेतन्महदाश्चर्यमभवद्यदुनन्दन ।
017c	तन्मे ब्रूहि महाबाहो श्रोतव्यं यदि मन्यसे ॥
018	वासुदेव उवाच ।
018a	द्रोणकर्णास्त्रनिर्दग्धः पूर्वमेवायमर्जुन ।
018c	मदास्थितत्वात्समरे न विशीर्णः परन्तप ॥
019a	इदानीं तु विशीर्णोऽयं दग्धो ब्रह्मास्त्रतेजसा ।
019c	मया विमुक्तः कौन्तेय त्वय्यद्य कृतकर्मणि ॥
020	सञ्जय उवाच ।
020a	ईषदुत्स्मयमानस्तु भगवान्केशवोऽरिहा ।
020c	परिष्वज्य च राजानं युधिष्ठिरमभाषत ॥
021a	दिष्ट्या जयसि कौन्तेय दिष्ट्या ते शत्रवो जिताः ।
021c	दिष्ट्या गाण्डीवधन्वा च भीमसेनश्च पाण्डवः ॥
022a	त्वं चापि कुशली राजन्माद्रीपुत्रौ च पाण्डवौ ।
022c	मुक्ता वीरक्षयादिस्मात्सङ्ग्रामान्निहतद्विषः ।
022e	क्षिप्रमुत्तरकालानि कुरु कार्याणि भारत ॥
023a	उपयातमुपप्लाव्यं सह गाण्डीवधन्वना ।
023c	आनीय मधुपर्कं मां यत्पुरा त्वमवोचथाः ॥
024a	एष भ्राता सखा चैव तव कृष्ण धनञ्जयः ।
024c	रक्षितव्यो महाबाहो सर्वास्वापत्स्विति प्रभो ॥
025a	तव चैव ब्रुवाणस्य तथेत्येवाहमब्रुवम् ॥
025c	स सव्यसाची गुप्तस्ते विजयी च जनेश्वर ।
026a	भ्रातृभिः सह राजेन्द्र शूरः सत्यपराक्रमः ।
026c	मुक्तो वीरक्षयादस्मात्सङ्ग्रामाद्रोमहर्षणात् ॥
027a	एवमुक्तस्तु कृष्णेन धर्मराजो युधिष्ठिरः ।
027c	हृष्टरोमा महाराज प्रत्युवाच जनार्दनम् ॥
028	युधिष्ठिर उवाच ।
028a	प्रमुक्तं द्रोणकर्णाभ्यां ब्रह्मास्त्रमरिमर्दन ।
028c	कस्त्वदन्यः सहेत्साक्षादपि वज्री पुरन्दरः ॥
029a	भवतस्तु प्रसादेन संग्रामे बहवो हताः ।
029c	महारणगतः पार्थो यच्च नासीत्पराङ्मुखः ॥
030a	तथा तव महाबाहो पर्यायैर्बहुभिर्मया ।
030c	कर्मणामनुसन्धानात्तेजस्वी जगति श्रुता ॥
031a	उपप्लाव्ये महर्षिर्मे कृष्णद्वैपायनोऽब्रवीत् ।
031c	यतो धर्मस्ततः कृष्णो यतः कृष्णस्ततो जयः ॥
032a	`एवमुक्तस्ततः कृष्णः प्रत्युवाच युधिष्ठिरम् ।
032c	अक्षौहिण्यो दशाष्टौ च तव तेषां च भारत ।
032e	न तुल्याश्चार्जुनस्येह बलेन कुरुनन्दन ॥
033a	स एष सर्वाण्यस्त्राणि दिव्यानि प्राप्य शङ्करात् ।
033c	मत्समो वा विशिष्टो वा रणे त्वमिति पाण्डवः ।
033e	अनुज्ञातः पाण्डुसुतः पुनः प्रत्यागमन्महीम् ॥
034a	भूतं भव्यं भविष्यच्च अनुज्ञातस्त्वया विभो ।
034c	निमेषार्धान्नरव्याघ्रो नयेदिति मतिर्मम ॥
035a	द्रोणं भीष्मं कृपं कर्णं द्रोणपुत्रं जयद्रथम् ।
035c	निहन्तुं शक्नुयात्क्रुद्धो निमेषार्धाद्धनञ्जयः ॥
036a	सदेवासुरगन्धर्वान्सयक्षोरगराक्षसान् ।
036c	त्रीन्वा लोकान्विजेतुं स शक्तः किमिह मानुषान् ॥
037a	विधिना विहितं चासौ मया सञ्चोदितोऽपि सन् ।
037c	न चकार मतिं हन्तुं ततस्ते बलवत्तराः ॥
038a	अत्र गीता मया सुष्ठु गिरः सत्या महीपते ।
038c	दर्शितं मयि सर्वं च तेनासौ जितवान्रिपून् ॥
039a	अर्जुनोऽपि महाबाहुर्मया तुल्यो महीपते ।
039c	स महेश्वरलब्धास्त्रः किं न कुर्याद्विभुः प्रभो ॥'
040a	इत्येवमुक्ते ते वीराः शिबिरं तव भारत ।
040c	प्रविश्य प्रत्यपद्यन्त कोशरत्नर्धिसञ्चयान् ॥
041a	रजतं जातरूपं च मणीनथ च मौक्तिकान् ।
041c	भूषणान्यथ मुख्यानि कम्बलान्यजिनानि च ॥
042a	`गजानश्वान्रथांश्चैव महान्ति शयनानि च' ।
042c	दासीदासमसंख्येयं राज्योपकरणानि च ॥
043a	ते प्राप्य धनमक्षय्यं त्वदीयं भरतर्षभ ।
043c	उदक्रोशन्महाभागा नरेन्द्र विजितारयः ॥
044a	ते तु वीराः समाश्वस्य वाहनान्यवमुच्य च ।
044c	अतिष्ठन्त मुहुः सर्वे पाण्डवा विगतज्वराः ॥
045a	अथाब्रवीन्महाराज वासुदेवो महायशाः ।
045c	अस्माभिर्मङ्गलार्थाय वस्तव्यं शिबिराद्बहिः ॥
046a	तथेत्युक्त्वा हि ते सर्वे पाण्डवाः सात्यकिस्तथा ।
046c	वासुदेवेन सहिता मङ्गलार्थं बहिर्ययुः ॥
047a	ते समासाद्य सरितं पुण्यामोघवतीं नृप ।
047c	न्यवसन्नथ तां रात्रिं पाण्डवा हतशत्रवः ॥
048ac	युधिष्ठिरस्ततो राजा प्राप्तकालमचिन्तयत् ॥
049a	तत्र ते गमनं प्राप्तं रोचते तव माधव ।
049c	गान्धार्याः क्रोधदीप्तायाः प्रशमार्थमरिन्दम ॥
050a	हेतुकारणयुक्तैश्च वाक्यैः कालसमीरितैः ।
050c	क्षिप्रमेव महाभाग गान्धारीं प्रशमिष्यसि ।
050e	पितामहश्च भगवान्व्यासस्तत्र भविष्यति ॥
051ac	ततः सम्प्रेषयामासुर्यादवं नागसाह्वयम् ॥
052a	स च प्रायाज्जवेनाशु वासुदेवः प्रतापवान् ।
052c	दारुकं रथमारोप्य येन राजाऽम्बिकासुतः ॥
053a	तमूचुः सम्प्रयास्यन्तं शैब्यसुग्रीववाहनम् ।
053c	प्रत्याश्वासय गान्धारीं हतपुत्रां यशस्विनीम् ॥
054a	स प्रायात्पाण्डवैरुक्तस्तत्पुरं सात्वतां वरः ।
054c	आससाद ततः क्षिप्रं गान्धारीं निहतात्मजाम् ॥ ॥

इति श्रीमन्महाभारते शल्यपर्वणि गदायुद्धपर्वणि त्रिषष्टितमोऽध्यायः ॥ 63 ॥

9-63-5 वर्षवरः षण्ढः ॥ 9-63-6 दुर्योधनस्य पुरसराः दुर्योधनपुरः सराः ॥ 9-63-30 तेजस्वीति गतिः श्रुता इति छ.पाठः । तथैव च महाबाहो मनुसन्तानं तेजसश्च गतीः शुभाः इति झ.पाठः ॥
