अध्यायः 016

युधिष्ठिरेण शल्यशल्यानुजयोर्वधः ॥ 1 ॥

001	सञ्जय उवाच ।
001a	तं भीमसेनश्च शिनेश्च नप्ता माद्र्याश्च पुत्रौ पुरुषप्रवीरौ ।
001c	समागतं भीमबलेन राज्ञा पर्यापुरन्योन्यमथाह्वयन्त ॥
002a	ततस्तु शूराः समरे नरेन्द्र नरेश्वरं प्राप्य युधां वरिष्ठम् ।
002c	आवार्य चैनं समरे नृवीरा जघ्नुः शितैः पत्रिभिरुग्रवेगैः ॥
003a	संरक्षितो भीमसेनेन राजा माद्रीसुताभ्यामथ माधवेन ।
003c	मद्राधिपं पत्रिभिरुग्रवेगैः स्तनान्तरे धर्मसुतो निजघ्ने ॥
004a	ततो रणे तावकानां रथौघाः समीक्ष्य मद्राधिपतिं शरार्तम् ।
004c	पर्यावव्रुः प्रवराः सर्वयोधा दुर्योधनस्यानुमते पुरस्तात् ॥
005a	ततो द्रुतं मद्रजनाधिपो रणे युधिष्ठिरं सप्तभिरभ्यविद्ध्यत् ।
005c	तं चापि पार्थो नवभिः पृषत्कैर्विव्याध राजंस्तुमुले महात्मा ॥
006a	आकर्णपूर्णायतसम्प्रयुक्तैः शरैस्तदा संयति तैलधौतैः ।
006c	अन्योन्यमाच्छादयतां महारथौ मद्राधिपश्चापि युधिष्ठिरश्च ॥
007a	ततस्तु तूर्णं समरे महारथौ परस्परस्यान्तरमीक्षमाणौ ।
007c	शरैर्भृशं विव्यधतुर्नृपोत्तमौ महबलौ शत्रुभिरप्रधृष्यौ ॥
008a	तयोर्धनुर्ज्यातलनिःस्वनो महान्महेन्द्रवज्राशनितुल्यनिःस्वनः ।
008c	परस्परं बाणगणैर्महात्मनोःप्रवर्षतोर्मद्रपपाण्डुवीरयोः ॥
009a	तौ चेरतुर्व्याघ्रशिशुप्रकाशौ महावनेष्वामिषगृद्धिनाविव ।
009c	विषाणिनौ नागवराविवोभौ ततक्षतुः संयति जातदर्पौ ॥
010a	ततस्तु मद्राधिपतिर्महात्मा युधिष्ठिरं भीमबलं प्रसह्य ।
010c	विव्याध वीरं हृदयेऽतिवेगं शरेण सूर्याग्निसमप्रभेण ॥
011a	ततोऽतिविद्धोऽथ युधिष्ठिरोऽपि सुसम्प्रयुक्तेन शरेण राजन् ।
011c	जघान मद्राधिपतिं महात्मामुदं च लेभे वृषभः कुरूणाम् ॥
012a	ततो मुहूर्तादिव पार्थिवेन्द्रोलब्ध्वा संज्ञां क्रोधसंरक्तनेत्रः ।
012c	शरेण पार्थं त्वरितो जघानसहस्रनेत्रप्रतिमप्रभावः ॥
013a	त्वरंस्ततो धर्मसुतो महात्माशल्यस्य कोपान्नवभिः पृषत्कैः ।
013c	भित्त्वा ह्युरस्तपनीयं च वर्मजघान षड्भिस्त्वपरैः पृषत्कैः ॥
014a	ततस्तु मद्राधिपतिः प्रकृष्टंधनुर्विकृष्य व्यसृजत्पृषत्कान् ।
014c	द्वाभ्यां शराभ्यां च तथैव राज्ञश्चिच्छेद चापं कुरुपुङ्गवस्य ॥
015a	नवं ततोऽन्यत्समरे प्रगृह्यराजा धनुर्धोरतरं महात्मा ।
015c	शल्यं तु विव्याध शरैः समन्ताद्यथा महेन्द्रो नमुचिं शिताग्रैः ॥
016a	ततस्तु शल्यो नवभिः पृषत्कैर्भीमस्य राज्ञश्च युधिष्ठिरस्य ।
016c	निकृत्य रौक्मे पटुवर्मणी तयोर्विदास्यामास भुजौ महात्मा ॥
017a	ततोऽपरेण ज्वलनार्कतेजसाक्षुरेण राज्ञो धनुरुन्ममाथ ।
017c	कृपश्च तस्यैव जघान सूतंषड्भिः शरैः सोऽभिमुखः पपात ॥
018a	मद्राधिपश्चापि युधिष्ठिरस्यशरैश्चतुर्भिर्निजघान वाहान् ।
018c	वाहांश्च हत्वा व्यकरोन्महात्मायोधक्षयं धर्मसुतस्य राज्ञः ॥
019a	`यदद्भुतं कर्म न शक्यमन्यैःसुदुःसहं तत्कृतवन्तमेकम् ।
019c	शल्यो नरेन्द्रः सविषण्णभावाद्विचिन्तयामास मृदङ्गकेतुः ॥
020a	किमेतदिन्द्रावरजस्य वाक्यंमोघं भवत्यद्य विधेर्बलेन ।
020c	जहीति शल्यं ह्यवदत्तदाऽऽजौन लोकनाथस्य वचोऽन्यथा स्यात् ॥'
021a	तथा कृते राजनि भीमसेनोमद्राधिपस्याथ ततो महात्मा ।
021c	छित्त्वा धनुर्वेगवता शरेण द्वाभ्यामविध्यत्सुभृशं नरेन्द्रम् ॥
022a	तथापरेणास्य जहार यन्तुः कायाच्छिरः संहननीयमध्यात् ।
022c	जघान चाश्वांश्चतुरः सुशीघ्रं तथा भृशं कुपितो भीमसेनः ॥
023a	तमग्रणीः सर्वधनुर्धराणामेकं चरन्तं समरेऽतिवेगम् ।
023c	भीमः शतेन व्यकिरच्छराणां माद्रीपुत्रः सहदेवस्तथैव ॥
024a	तैः सायकैर्मोहितं वीक्ष्य शल्यं भीमः शरैरस्य चकर्त वर्म ।
024c	स भीमसेनेन निकृत्तवर्मा मद्राधिपश्चर्म सहस्रतारम् ॥
025a	प्रगृह्य खड्गं च रथान्महात्मा प्रस्कन्द्य कुन्तीसुतमभ्यधावत् ।
025c	छित्त्वा रथेषां नकुलस्य सोऽथ युधिष्ठिरं भीमबलोऽभ्यधावत् ॥
026a	तं चापि राजानमथोत्पतन्तं क्रुद्धं यथैवान्तकमापतन्तम् ।
026c	धृष्टद्युम्नो द्रौपदेयाः शिखण्डी शिनेश्च नप्ता सहसा परीयुः ॥
027a	अथास्य चर्माप्रतिमं न्यकृन्तद्भीमो महात्मा नवभिः पृषत्कैः ।
027c	खड्गं च भल्लैर्निचकर्त मुष्टौ नदन्प्रहृष्टस्तव सैन्यमध्ये ॥
028a	तत्कर्म भीमस्य समीक्ष्य हृष्टास्ते पाण्डवानां प्रवरा रथौघाः ।
028c	नादं च चक्रुर्भृशमुत्स्मयन्तः शङ्खांश्च दध्मुः शशिसन्निकाशान् ॥
029a	तेनाथ शब्देन विभीषणेन तथाऽभितप्तं बलमप्रधृष्यम् ।
029c	स्वेदाभिभूतं रुधिरोक्षिताङ्गं विसञ्ज्ञकल्पं च तदा विषण्णम् ॥
030a	स मद्रराजः सहसा विकीर्णो भीमाग्रगैः पाण्डवयोधमुख्यैः ।
030c	युधिष्ठिरस्याभिमुखं जवेन सिंहो यथा मृगहेतोः प्रयातः ॥
031a	स धर्मराजो निहताश्वसूतः क्रोधेन दीप्तो ज्वलनप्रकाशः ।
031c	दृष्ट्वा च मद्राधिपतिं स्म तूर्णं समभ्यधावत्तमरिं बलेन ॥
032a	गोविन्दवाक्यं त्वरितं विचिन्त्य दध्रे मतिं शल्यविनाशनाय ।
032c	स धर्मराजो निहताश्वसूतो रथे तिष्ठञ्शक्तिमथान्वकर्षत् ॥
033a	तच्चापि शल्यस्य निशाम्य कर्म तमात्मनो भागमथावशिष्टम् ।
033c	कृत्वा मनः शल्यवधे महात्मा यथोक्तमिन्द्रावरजस्य चक्रे ॥
034a	स धर्मराजो मणिहेमदण्डां जग्राह शक्तिं कनकप्रकाशाम् ।
034c	नेत्रे च दीप्ते सहसा विवृत्य मद्राधिपं क्रुद्धमना निरैक्षत् ॥
035a	निरीक्षितो धर्मसुतेन राज्ञा पूतात्मना निर्हृतकल्मषेण ।
035c	आसीन्न यद्भस्मसान्मद्रराजस्तदद्भुतं मे प्रतिभाति राजन् ॥
036a	ततस्तु शक्तिं रचिरोग्रदण्डां मणिप्रवेकोज्ज्वलितां प्रदीप्ताम् ।
036c	चिक्षेप वेगात्सुभृशं महात्मा मद्राधिपाय प्रवरः कुरूणाम् ॥
037a	दीप्तामथैनां प्रहितां बलेन सविस्फुलिङ्गां सहसापतन्तीम् ।
037c	प्रैक्षन्त सर्वे कुरवः समेता दिवो युगान्ते महतीमिवोल्काम् ॥
038a	तां कालरात्रीमिव पाशहस्तां यमस्य धात्रीमिव चोग्ररूपाम् ।
038c	स ब्रह्मदण्डप्रतिमाममोघां ससर्ज यत्तो युधि धर्मराजः ॥
039a	गन्धस्रगग्र्यासनपानभोजनैरभ्यर्चितां पाण्डुसुतैः प्रयत्नात् ।
039c	सांवर्तकाग्निप्रतिमां ज्वलन्तीं कृत्यामथर्वाङ्गिरसीमिवोग्राम् ॥
040a	ईशानहेतोः प्रतिनिर्मितां तां त्वष्ट्रा रिपूणामसुदेहभक्ष्याम् ।
040c	भूम्यन्तरिक्षद्युजलाश्रयाणि प्रसह्य भूतानि निहन्तुमीशाम् ॥
041a	घण्टापताकां मणिवज्रभूषां वैदूर्यचित्रां तपनीयदण्डाम् ।
041c	त्वष्ट्रा प्रयत्नान्नियमेन क्लृप्तां ब्रह्मद्विषामन्तकरीममाोघाम् ॥
042a	बलप्रयत्नादनिरोधवेगां मन्त्रैश्च घोरैरपि पूरयित्वा ।
042c	ससर्ज मार्गेण च तां खगानां वधाय मद्राधिपतेस्तदानीम् ॥
043a	हतो ह्यसावित्यभिगर्जमानो रुद्रोऽन्धकायान्तकरं यथेषुम् ।
043c	प्रसार्य बाहुं सुदृढं सुपाणिं क्रोधेन नृत्यन्निव धर्मराजः ॥
044a	`स्फुरत्प्रभामण्डलिनोंशुजालैर्धर्मात्मनो मद्रविनाशकाले ।
044c	पुरत्रयप्रोत्सरणे पुरस्तान्माहेश्वरं रूपमभूत्तदानीम् ॥
045a	आवर्तनाकुञ्चितबाहुदण्डः सन्ध्याविहारी तनुवृत्तमध्यः ।
045c	विशालवक्षा भगवान्हरो यथा सुदुर्निरीक्ष्योऽभवदर्जुनाग्रजः' ॥
046a	तां सर्वशक्त्या प्रहितां सुशक्तिं युधिष्ठिरेणाप्रतिवार्यवीर्याम् ।
046c	प्रतिग्रहायाभिननन्द शल्यः सम्यग्घुतामग्निरिवाज्यधाराम् ॥
047a	सा तस्य वर्माभिविदार्य शुभ्रमुरो विशालं च तथैव भित्त्वा ।
047c	विवेश गां तोयमिवाप्रसक्ता यशो विशालं नृपतेर्हरन्ती ॥
048a	नासाक्षिकर्णास्यविनिः सृतेन प्रस्यन्दता च व्रणसम्भवेन ।
048c	संसिक्तगात्रो रुधिरेण सोऽभूत्क्रौञ्चो यथा स्कन्दहतो महाद्रिः ॥
049a	प्रसार्य बाहू च रथाद्गतो गां सञ्छिन्नवर्मा कुरुनन्दनेन ।
049c	महेन्द्रवाहप्रतिमो महात्मा वज्राहतं शृङ्गमिवाचलस्य ॥
050a	ततो निपतितः सोऽभूदिन्द्रध्वज इवोच्छ्रितः ।
050c	बाहू प्रसार्याभिमुखो धर्मराजस्य मद्रराट् ।
050e	स तथा भिन्नसर्वाङ्गो रुधिरेण समुक्षितः ॥
051a	प्रत्युद्गत इव प्रेम्णा भूम्या स नरपुङ्गवः ।
051c	प्रियया कान्तया कान्तः पतमान इवोरसि ॥
052a	चिरं भुक्त्वा वसुमतीं प्रियां कान्तामिव प्रभुः ।
052c	सर्वैरङ्गैः समाश्लिष्य प्रसुप्त इव चाभवत् ॥
053a	धर्म्ये धर्मात्मना युद्धे निहतो धर्मसूनुना ।
053c	सम्यक्स्फीत इवोत्सृष्टः प्रशान्तोऽग्निरिवाध्वरे ॥
054a	शक्त्या विभिन्नहृदयं विप्रविद्धायुधध्वजम् ।
054c	संशान्तमपि मद्रेशं लक्ष्मीर्नैव विमुञ्चति ॥
055a	ततो युधिष्ठिरश्चापमादायेन्द्रधनुष्प्रभम् ।
055c	व्यधमद्द्विषतः सङ्ख्ये खगराडिव पन्नगान् ।
055e	देहान्सुनिशितैर्भल्लै रिपूणां नाशयन्क्षणात् ॥
056a	ततः पार्थस्य बाणौघैरावृताः सैनिकास्तव ।
056c	निमीलिताक्षाः क्षिण्वन्ति भृशमन्योन्यकर्शिताः ।
056e	क्षरन्तो रुधिरं देहैर्विशस्त्रायुधजीविताः ॥
057a	ततः शल्ये निपतिते मद्रराजानुजो युवा ।
057c	भ्रातुस्तुल्यो गुणैः सर्वै रथी पाण्डवमभ्ययात् ॥
058a	विव्याध च नरश्रेष्ठो नाराचैर्बहुभिस्त्वरन् ।
058c	हतस्यापचितिं भ्रातुश्चिकीषुर्युद्धदुर्मदः ॥
059a	तं विव्याधाशुगैः षड्भिर्धर्मराजस्त्वरन्निव ।
059c	कार्मुकं चास्य चिच्छेद क्षुराभ्यां ध्वजमेव च ॥
060a	ततोऽस्य दीप्यमानेन सुदृढेन शितेन च ।
060c	प्रमुखे वर्तमानस्य भल्लेनापाहरच्छिरः ॥
061a	सकुण्डलं तद्ददृशे पतमानं शिरो रथात् ।
061c	पुण्यक्षयमनुप्राप्य पतन्स्वर्गादिव च्युतः ॥
062a	तस्यापकृत्तशीर्षं तु शरीरं पतितं रथात् ।
062c	रुधिरेणावसिक्ताङ्गं दृष्ट्वा सैन्यमभज्यत ॥
063a	विचित्रकवचे तस्मिन्हते मद्रनृपानुजे ।
063c	हाहाकारं प्रकुर्वाणाः कुरवोऽभिप्रदुद्रुवुः ॥
064a	शल्यानुजं हतं दृष्ट्वा तावकास्त्यक्तजीविताः ।
064c	वित्रेसुः पाण्डवभयात्प्रविध्वस्तास्तदा भृशम् ॥
065a	तांस्तथा भज्यमानांस्तु कौरवान्भरतर्षभ ।
065c	शिनेर्नप्ताऽकिरन्बाणैरभ्यवर्तत सात्यकिः ॥
066a	तमायान्तं महेष्वासं दुष्प्रसह्यं दुरासदम् ।
066c	हार्दिक्यस्त्वरितो राजन्प्रत्यगृह्णादभीतवत् ॥
067a	तौ समेतौ महात्मानौ वार्ष्णेयौ वरवाजिनौ ।
067c	हार्दिक्यः सात्यकिश्चैव सिंहाविव बलोत्कटौ ॥
068a	इषुभिर्विमलाभासैश्छादयन्तौ परस्परम् ।
068c	अर्चिर्भिरिव सूर्यस्य दिवाकरसमप्रभौ ॥
069a	चापमार्गबलोद्वूतान्मार्गणान्वृष्णिसिंहयोः ।
069c	आकाशगानपश्याम पतङ्गानिव शीघ्रगान् ॥
070a	सात्यकिं दशभिर्विद्ध्वा हयांश्चास्य त्रिभिः शरैः ।
070c	चापमेकेन चिच्छेद हार्दिक्यो नतपर्वणा ॥
071a	तन्निकृत्तं धनुःश्रेष्ठमपास्य शिनिपुङ्गवः ।
071c	अन्यदादत्त वेगेन धनुर्जलदनिःस्वनम् ॥
072a	तदादाय धनुःश्रेष्ठं वरिष्ठः सर्वधन्विनाम् ।
072c	हार्दिक्यं दशभिर्बाणैः प्रत्यविध्यत्स्तनान्तरे ॥
073a	ततो युगं रथेषां च च्छित्त्वा भल्लैः सुसंयतैः ।
073c	अश्वांस्तस्यावधीत्तूर्णमुभौ च पार्ष्णिसारथी ॥
074a	हार्दिक्यं विरथं दृष्ट्वा कृपः शारद्वतः प्रभो ।
074c	अपोवाह ततः क्षिप्रं रथमारोप्य वीर्यवान् ॥
075a	मद्रराजे हते राजन्विरथे कृतवर्मणि ।
075c	दुर्योधनबलं सर्वं पुनरासीत्पराङ्मुखम् ॥
076a	स्वे परे नान्वबुध्यन्त सैन्येन रजसा वृते ।
076c	बलं तु हतभूयिष्ठं त्रस्तमासीत्पराङ्मुखम् ॥
077a	ततो मुहूर्तात्तेऽपश्यन्रजो भौमं समुत्थितम् ।
077c	विविधैः शोणितस्रावैः प्रशान्तं पुरुषर्षभ ॥
078a	ततो दुर्योधनो दृष्ट्वा भग्नं स्वबलमन्तिकात् ।
078c	जवेनापततः पार्थानेकः सर्वानवारयत् ॥
079a	पाण्डवान्सरथान्दृष्ट्वा धृष्टद्युम्नं च पार्षतम् ।
079c	आनर्तं च दुराधर्षं शितैर्बाणैरवारयत् ॥
080a	तं परे नाभ्यवर्तन्त मर्त्या मृत्युमिवागतम् ।
080c	अथान्यं रथमास्थाय हार्दिक्योऽपि न्यवर्तत ॥
081a	ततो युधिष्ठिरो राजा त्वरमाणो महारथः ।
081c	चतुर्भिर्निजघानाश्वान्पत्रिभिः कृतवर्मणः ।
081e	विव्याध गौतमं चापि षड्भिर्भल्लैः सुतेजनैः ॥
082a	अश्वत्थामा ततो राज्ञा हताश्वं विरथीकृतम् ।
082c	तमपोवाह हार्दिक्यं स्वरथेन युधिष्ठिरात् ॥
083a	ततः शारद्वतः षड्भिः प्रत्यविध्यद्युधिष्ठिरम् ।
083c	विव्याध चाश्वान्निशितैस्तस्याष्टाभिः शिलीमुखैः ॥
084a	एवमेतन्महाराज युद्धशेषमवर्तत ।
084c	तव दुर्मन्त्रिते राजन्सहपुत्रस्य भारत ॥
085a	तस्मिन्महेष्वासधरे विशस्ते सङ्ग्राममध्ये कुरुपुङ्गवेन ।
085c	पार्थाः समेताः परमप्रहृष्टाः शङ्खान्प्रदध्मुर्हतमीक्ष्य शल्यम् ॥
086a	युधिष्ठिरं च प्रशशंसुराजौ पुरा सुरा वृत्रवधे यथेन्द्रम् ।
086c	चक्रुश्च नानाविधवाद्यशब्दान्निनादयन्तो वसुधां समन्तात् ॥ ॥

इति श्रीमन्महाभारते शल्यपर्वणि शल्यवधपर्वणि अष्टादशदिवसयुद्धे षोडशोऽध्यायः ॥ 16 ॥

9-16-22 संहननीयो दृढसन्धिको मध्यो यस्य तस्मात्कायात् ॥ 9-16-47 तोयमिव सुप्रवेशाङ्गाम् । अप्रसक्ता अप्रतिहता । नृपतेः शल्यस्य ॥
