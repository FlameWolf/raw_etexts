अध्यायः 008

अष्टादशदिवसयुद्धारभ्यः ॥ 1 ॥ सङ्कुलयुद्धम् ॥ 2 ॥

001	सञ्जय उवाच ।
001a	ततः प्रववृते युद्धं कुरूणां भयवर्धनम् ।
001c	सृञ्जयैः सह राजेन्द्र घोरं देवासुरोपमम् ॥
002a	नरा रथा गजौघाश्च वाजिनश्च सहस्रशः ।
002c	वाजिनश्च पराक्रान्ताः समाजग्मुः परस्परम् ॥
003a	गजानां भीमरूपाणां द्रवतां निःस्वनो महान् ।
003c	अश्रूयत यथा काले जलदानां नभस्तले ॥
004a	नागैरभ्याहताः केचित्सरथा रथिनोऽपतन् ।
004c	व्यद्रवन्त रणे भीता द्राव्यमाणा मदोत्कटैः ॥
005a	हयौघान्पादरक्षांश्च रथिनस्तत्र शिक्षिताः ।
005c	शरैः सम्प्रेषयामासुः परलोकाय भारत ॥
006a	सादिनः शिक्षिता राजन्परिवार्य महारथान् ।
006c	विचरन्तो रणेऽभ्यघ्नन्प्रासशक्त्यृष्टिभिस्तथा ॥
007a	धन्विनः पुरुषाः केचित्परिवार्य महारथान् ।
007c	एकं बहव आसाद्य प्रैषयन्यमसादनम् ॥
008a	नागान्रथवरांश्चान्ये परिवार्य महारथाः ।
008c	सोत्तरा युधि निर्जघ्नुर्द्रवमाणं महारथम् ॥
009a	तथा च रथिनं क्रुद्धं विकिरन्तं शरान्बहून् ।
009c	नागा जघ्नुर्महाराज परिवार्य समन्ततः ॥
010a	नागा नागमभिद्रुत्य रथी च रथिनं रणे ।
010c	शक्तितोमरनाराचैर्निजघ्नुस्तत्र भारत ॥
011a	पादातानवमृद्नन्तो रथवारणवाजिनः ।
011c	रणमध्ये व्यदृश्यन्त कुर्वन्तो महदाकुलम् ॥
012a	हयाश्च पर्यधावन्त चामरैरुपशोभिताः ।
012c	हंसा हिमवतः प्रस्थे पिबन्त इव मेदिनीम् ॥
013a	तेषां तु वाजिनां भूमिः खुरैश्चित्रा विशाम्पते ।
013c	अशोभत यथा नारी करजैः क्षतविक्षता ॥
014a	वाजिनां खुरशब्देन रथनेमिस्वनेन च ।
014c	पत्तीनां चापि शब्देन नागानां बृंहितेन च ॥
015a	वादित्राणां च घोषेण शङ्खानां निनदेन च ।
015c	अभवन्नादिता भूमिर्निर्घातैरिव भारत ॥
016a	धनुषां कूजमानानां शस्त्रौघानां च पात्यताम् ।
016c	कवचानां प्रभाभिश्च न प्राज्ञायत किञ्चन ॥
017a	बहवो बाहवश्छिन्ना नागराजकरोपमाः ।
017c	उद्वेष्टन्ते विचेष्टन्ते वेगं कुर्वन्ति दारुणम् ॥
018a	शिरसां च महाराज पततां धरणीतले ।
018c	च्युतानामिव तालेभ्यः फलानां श्रूयते स्वनः ॥
019a	शिरोभिः पतितैर्भाति रुधिरार्द्रैर्वसुन्धरा ।
019c	तपनीयनिभैः काले नलिनैरिव भारत ॥
020a	उद्वृत्तनयनैस्तैस्तु गतसत्वैः सुविक्षतैः ।
020c	व्यभ्राजत मही राजन्पुण्डरीकैरिवावृता ॥
021a	बाहुभिश्चन्दनादिग्धैः सकेयूरैर्महारधनैः ।
021c	पतितैर्भाति राजेन्द्र महाशक्रध्वजैरिव ॥
022a	ऊरुभिश्च नरेन्द्राणां विनिकृत्तैर्महाहवे ।
022c	हस्तिहस्तोपमैर्जज्ञे संवृतं तद्रणाङ्कणम् ॥
023a	कबन्धंशतसङ्कीर्णं छत्रचामरसङ्कुलम् ।
023c	सेनावनं तच्छुशुभे वनं पुष्पाचितं यथा ॥
024a	तत्र योधा महाराज विचरन्तो ह्यभीतवत् ।
024c	दृश्यन्ते रुधिराक्ताङ्गाः पुष्पिता इव किंशुकाः ॥
025a	मातङ्गाश्चाप्यदृश्यन्त शरतोमरपीडिताः ।
025c	पतन्तस्तत्र तत्रैव छिन्नाभ्रसदृशा रणे ॥
026a	गजानीकं महाराज वध्यमानं महात्मभिः ।
026c	व्यदीर्यत दिशः सर्वा वातनुन्ना धना इव ॥
027a	ते गजा धनसङ्काशाः पेतुरुर्व्यां समन्ततः ।
027c	वज्रनुन्ना इव बभुः पर्वता युगसङ्क्षये ॥
028a	हयानां सादिभिः सार्धं पतितानां महीतले ।
028c	राशयः स्म प्रदृश्यन्ते गिरिमात्रांस्ततस्ततः ॥
029a	सञ्जज्ञे रणभूमौ तु परलोकवहा नदी ।
029c	शोणितोदा रथावर्ता ध्वजवृक्षास्थिशर्करा ॥
030a	भुजनक्रा धनुःस्रोता हस्तिशैला हयोपला ।
030c	मेदोमज्जाकर्दमिनी छत्रहंसा गदोडुपा ॥
031a	कवचोष्णीषसञ्छन्ना पताकारुचिरद्रुमा ।
031c	चक्रचक्रावलीजुष्टा त्रिवेणूरगसंवृता ॥
032a	शूराणां हर्षजननी भीरूणां भयवर्धनी ।
032c	प्रावर्तत नदी रौद्रा कुरुसृञ्जयसङ्गमे ॥
033a	तां नदीं परलोकाय वहन्तीमतिभैरवाम् ।
033c	तेरुर्वाहननौभिस्ते शूराः परिघबाहवः ॥
034a	वर्तमाने तदा युद्धे निर्मर्यादे विशाम्पते ।
034c	चतुरङ्गक्षये घोरे युद्धे देवासुरोपमे ॥
035a	व्याक्रोशन्बान्धवानन्ये तत्र तत्र परन्तप ।
035c	क्रोशद्भिर्दयितैरन्ये भयार्ता न निवर्तिरे ॥
036a	निर्मर्यादे तथा युद्धे वर्तमाने भयानके ।
036c	अर्जुनो भीमसेनश्च मोहयाञ्चक्रतुः परान् ॥
037a	सा वध्यमाना महती सेना तव नराधिप ।
037c	अमुह्यत्तत्र तत्रैव योषिन्मदवशादिव ॥
038a	मोहयित्वा च तां सेनां भीमसेनधनञ्जयौ ।
038c	दध्मतुर्वारिजौ तत्र सिंहनादांश्च चक्रतुः ॥
039a	श्रुत्वैव तु महाशब्दं धृष्टद्युम्नशिखण्डिनौ ।
039c	धर्मराजं पुरस्कृत्य मद्रराजमभिद्रुतौ ॥
040a	तत्राश्चर्यमपश्याम घोररूपं महद्भयम् ।
040c	शल्येन सङ्गताः शूरा यदयुध्यन्त भागशः ॥
041a	माद्रीपुत्रौ तु रभसौ कृतास्त्रौ युद्धदुर्मदौ ।
041c	अभ्ययातां त्वरायुक्तौ जिगीषन्तौ बलं तव ॥
042a	ततोऽभ्यावर्तत बलं तावकं भरतर्षभ ।
042c	शरैः प्रणुन्नं बहुधा पाण्डवैर्जितकाशिभिः ॥
043a	वध्यमाना चमूः सा तु पुत्राणां प्रेक्षतां तव ।
043c	भेजे दश दिशो राजन्प्रणुन्ना शरवृष्टिभिः ॥
044a	हाहाकारो महाञ्जज्ञे योधानां तत्र भारत ।
044c	तिष्ठतिष्ठेति चाप्यासीद्द्रावितानां महात्मनाम् ॥
045a	क्षत्रियाणां तथाऽन्योन्यं संयुगे जयमिच्छताम् ।
045c	प्राद्रवन्नेव सम्भग्नाः पाण्डवैस्तव सैनिकाः ॥
046a	त्यक्त्वा युद्धे प्रियान्पुत्रान्भ्रातॄनथ पितामहान् ।
046c	मातुलान्भागिनेयांश्च वयस्यानपि भारत ॥
047a	हयान्द्विपांस्त्वरयन्तो योधा जग्मुः समन्ततः ।
047c	आत्मत्राणकृतोत्साहास्तावका भरतर्षभ ॥ ॥

इति श्रीमन्महाभारते शल्यपर्वणि शल्यवधपर्वणि अष्टादशदिवसयुद्धे अष्टमोऽध्यायः ॥ 8 ॥

9-8-35 न निवर्तिरे न निवर्तिताः ॥
