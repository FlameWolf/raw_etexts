अध्यायः 021

सङ्कुलयुद्धम् ॥ 1 ॥

001	सञ्जय उवाच ।
001a	पुत्रस्तु ते महाराज रथस्थो रथिनां वरः ।
001c	दुरुत्सहो बभौ युद्धे यथा रुद्रः प्रतापवान् ॥
002a	तस्य बाणसहस्रैस्तु प्रच्छन्ना ह्यभवन्मही ।
002c	परांश्च सिषिचे बाणैर्धाराभिरिव पर्वतान् ॥
003a	न च सोऽस्ति पुमान्कश्चित्पाण्डवानां बलार्णवे ।
003c	हयो गजो रथो वाऽपि यः स्याद्बाणैरविक्षतः ॥
004a	यं यं हि समरे योधं प्रपश्यामि विशाम्पते ।
004c	स स बाणैश्चितोऽभूद्वै पुत्रेण तव भारत ॥
005a	यथा सैन्येन रजसा समुद्भूतेन वाहिनी ।
005c	प्रत्यदृश्यत सञ्छन्ना तथा बाणैर्महात्मनः ॥
006a	बाणभूतामपश्याम पृथिवीं पृथिवीपते ।
006c	दुर्योधनेन प्रकृतां क्षिप्रहस्तेन धन्विना ॥
007a	तेषु योधसहस्रेषु तावकेषु परेषु च ।
007c	नास्ति दुर्योधनसमः पुमानिति मतिर्मम ॥
008a	तत्राद्भुतमपश्याम तव पुत्रस्य विक्रमम् ।
008c	यदेकं सहिताः पार्था नाभ्यवर्तन्त भारत ॥
009a	युधिष्ठिरं शतेनाजौ विव्याध भरतर्षभ ।
009c	भीमसेनं च सप्तत्या सहदेवं च पञ्चभिः ॥
010a	नकुलं च चतुःषष्ट्या धृष्टद्युम्नं च पञ्चभिः ।
010c	पञ्चभिर्द्रौपदेयांश्च त्रिभिर्विव्याध सात्यकिम् ॥
011a	धनुश्चिच्छेद भल्लेन सहदेवस्य मारिष ।
011c	तदपास्य धनुश्छिन्नं माद्रीपुत्रः प्रतापवान् ॥
012a	अभ्यद्रवत राजानं प्रगृह्यान्यन्महद्धनुः ।
012c	ततो दुर्योधनं सङ्ख्ये विव्याध दशभिः शरैः ॥
013a	नकुलस्तु ततो वीरो राजानं नवभिः शरैः ।
013c	घोररूपैर्महेष्वासो विव्याध च ननाद च ॥
014a	सात्यकिश्चैव राजानं शरेणानतपर्वणा ।
014c	द्रौपदेयास्त्रिसप्तत्या धर्मराजश्च पञ्चभिः ।
014e	अशीत्या भीमसेनश्च शरै राजानमार्पयन् ॥
015a	समन्तात्कीर्यमाणस्तु बाणसङ्घैर्महात्मभिः ।
015c	न चचाल महाराज सर्वसैन्यस्य पश्यतः ॥
016a	लाघवात्सौष्ठवाच्चापि वीर्याच्चापि महात्मनः ।
016c	अति सर्वाणि भूतानि ददृशुः सर्वपार्थिवाः ॥
017a	धार्तराष्ट्रा हि राजेन्द्र योधास्तु स्वल्पमन्तरम् ।
017c	अपश्यमाना राजानं पर्यवर्तन्त दंशिताः ॥
018a	तेषामापततां घोरस्तुमुलः समपद्यत ।
018c	क्षुब्धस्य हि समुद्रस्य प्रावृट्काले यथा स्वनः ॥
019a	समासाद्य रणे ते तु राजानमपराजितम् ।
019c	प्रत्युद्ययुर्महेष्वासाः पाण्डवानाततायिनः ॥
020a	भीमसेनं रणे क्रुद्धो द्रोणपुत्रो न्यवारयत् ।
020c	तयोर्बाणैर्महाराज प्रमुक्तैः सर्वतोदिशम् ।
020e	नाज्ञायन्त रणे वीरा न दिशः प्रदिशस्तथा ॥
021a	तावुभौ क्रूरकर्माणावुभौ भारतदुःसहौ ।
021c	घोररूपमयुध्येतां कृतप्रतिकृतैषिणौ ॥
022a	त्रासयन्तौ दिशः सर्वा ज्याक्षेपकठिनत्वचौ ।
022c	शकुनिस्तु रणे वीरो युधिष्ठिरमपीडयत् ॥
023a	तस्याश्वांश्चतुरो हत्वा सुबलस्य सुतो विभो ।
023c	नादं चकार बलवत्सर्वसैन्यानि कम्पयन् ॥
024a	एतस्मिन्नन्तरे वीरं राजानमपराजितम् ।
024c	अपोवाह रथेनाजौ सहदेवः प्रतापवान् ॥
025a	अथान्यं रथमास्थाय धर्मपुत्रो युधिष्ठिरः ।
025c	शकुनिं नवभिर्विद्ध्वा पुनर्विव्याध पञ्चभिः ।
025e	ननाद च महानादं प्रवरः सर्वधन्विनाम् ॥
026a	तद्युद्धमभवच्चित्रं घोररूपं च मारिष ।
026c	प्रेक्षतां प्रीतिजननं सिद्धचारणसेवितम् ॥
027a	उलूकस्तु महेष्वासं नकुलं युद्धदुर्मदम् ।
027c	अभ्यवर्षदमेयात्मा शरवर्षैः समन्ततः ॥
028a	तथैव नकुलः शूरः सौबलस्य सुतं रणे ।
028c	शरवर्षेण महता समन्तात्पर्यवारयत् ॥
029a	तौ तत्र समरे वीरौ कुलपुत्रौ महारथौ ।
029c	योधयन्तावपश्येतां कृतप्रतिकृतैषिणौ ॥
030a	तथैव कृतवर्माणं शैनेयः शत्रुतापनः ।
030c	योधयञ्शुशुभे राजन्बलिं शक्र इवाहवे ॥
031a	दुर्योधनो धनुश्छित्त्वा धृष्टद्युम्नस्य संयुगे ।
031c	अथैनं छिन्नधन्वानं विव्याध निशितैः शरैः ॥
032a	धृष्टद्युम्नोऽपि समरे प्रगृह्य परमायुधम् ।
032c	राजानं योधयामास पश्यतां सर्वधन्विनाम् ॥
033a	तयोर्युद्धं महच्चासीत्सङ्ग्रामे भरतर्षभ ।
033c	प्रभिन्नयोर्यथा सक्तं मत्तयोर्वनहस्तिनोः ॥
034a	गौतमस्तु रणे क्रुद्धो द्रौपदेयान्महाबालान् ।
034c	विव्याध बहुभिः शूरः शरैः सन्नतपर्वभिः ॥
035a	तस्य तैरभवद्युद्धमिन्द्रियैरिव देहिनः ।
035c	घोररूपमसंवार्यं निर्मर्यादमवर्तत ॥
036a	ते च सम्पीडयामासुरिन्द्रियाणीव बालिशम् ।
036c	स च तान्प्रतिसंरब्धः प्रत्ययोधयदाहवे ॥
037a	एवं चित्रमभूद्युद्धं तस्य तैः सह भारत ।
037c	उत्थायोत्थाय हि यथा देहिनामिन्द्रियैर्विभो ॥
038a	नराश्चैव नरैः सार्धं दन्तिनो दन्तिभिस्तथा ।
038c	हया हयैः समासक्ता रथिनो रथिभिः सह ॥
039ac	सङ्कुलं चाभवद्भूयो घोररूपं विशाम्पते ॥
040a	इदं चित्रमिदं घोरमिदं रौद्रमिति प्रभो ।
040c	युद्धान्यासन्महाराज घोराणि च बहूनि च ॥
041a	ते समासाद्य समरे परस्परमरिन्दमाः ।
041c	व्यनदंश्चैव जघ्नुश्च समासाद्य महाहवे ॥
042a	तेषां पत्रसमुद्भूतं रजस्तीव्रमदृश्यत ।
042c	वातेन चोद्धतं राजन्धावद्भिश्चाश्वसादिभिः ॥
043a	रथनेमिसमुद्भूतं निःश्वासैश्चापि दन्तिनाम् ।
043c	रजः सन्ध्याभ्रकलिलं दिवाकरपथं ययौ ॥
044a	रजसा तेन सम्पृक्तो भास्करो निष्प्रभः कृतः ।
044c	सञ्छादिताऽभवद्भूमिस्ते च शूरा महारथाः ॥
045a	मुहूर्तादिव संवृत्तं नीरजस्कं समन्ततः ।
045c	वीरशोणितसिक्तायां भूमौ भरतसत्तम ॥
046ac	उपाशाम्यत्ततस्तीव्रं तद्रजो घोरदर्शनम् ॥
047a	ततोऽपश्यमहं भूयो द्वन्द्वयुद्धानि भारत ।
047c	यथाप्राणं यथाश्रेष्ठं मध्याह्ने वै सुदारुणम् ॥
048a	वर्मणां तत्र राजेन्द्र व्यदृश्यन्तोज्ज्वलाः प्रभाः ।
048c	शब्दश्च तुमुलः सङ्ख्ये शराणां पततामभूत्
048e	महावेणुवनस्येव दह्यमानस्य पर्वते ॥ ॥

इति श्रीमन्महाभारते शल्यपर्वणि शल्यवधपर्वणि अष्टादशदिवसयुद्धे एकविंशोऽध्यायः ॥ 21 ॥

9-21-42 पत्रं वाहनम् ॥
