अध्यायः 060

भीमसेनेन दुर्योधनापनयानुस्मारणपूर्वकं वामपादेन तच्छिरस्ताडनम् ॥ 1 ॥ युधिष्ठिरेण दुर्योधनसमाश्वासनम् ॥ 2 ॥

	
001	सञ्जय उवाच ।
001a	तं पातितं ततो दृष्ट्वा महासालमिवोद्गतम् ।
001c	प्रहृष्टमनसः सर्वे बभूवुस्तत्र पाण्डवाः ॥
002a	उन्मत्तमिव मातङ्गं सिंहेन विनिपातितम् ।
002c	ददृशुर्हृष्टरोमाणः सर्वे ते चापि सोमकाः ॥
003a	ततो दुर्योधनं हत्वा भीमसेनः प्रतापवान् ।
003c	पातितं कौरवेन्द्रं तमुपगम्येदमब्रवीत् ॥
004a	गौर्गौरिति पुरा मन्द द्रौपदीमेकवाससम् ।
004c	यत्सभायां हसन्नस्मांस्तदा वदसि दुर्मते ।
004e	तस्यावहासस्य फलमद्य त्वं समवाप्नुहि ॥
005a	एवमुक्त्वा स वामेन पदा मौलिमुपास्पृशत् ।
005c	शिरश्च राजसिंहस्य पादेन समलोडयत् ॥
006a	तथैव क्रोधसंरक्तो भीमः परबलार्दनः ।
006c	पुनरेवाब्रवीद्वाक्यं यत्तच्छृणु नराधिप ॥
007a	येऽस्मान्पुरा प्रनृत्यन्ति मूढा गौरिति गौरिति ।
007c	तान्वयं प्रतिनृत्यामः पुनर्गौरिति गौरिति ॥
008a	नास्माकं निकृतिर्वह्निर्नाक्षद्यूतं न वञ्चना ।
008c	स्वबाहुबलमाश्रित्य प्रबाधामो वयं रिपून् ॥
009a	सोऽवाप्य वैरस्य चिरस्य पारं वृकोदरः प्राह शनैः प्रहस्य ।
009c	युधिष्ठिरं केशवसृञ्जयांश्च धनञ्जयं माद्रवतीसुतौ च ॥
010a	रजस्वलां द्रौपदीमानयन्ये ये चाप्यकुर्वन्त सदस्यवस्त्राम् । 
010c	तान्पश्यध्वं पाण्डवैर्धार्तराष्ट्रान्रणे हतांस्तपसा याज्ञसेन्याः ॥
011a	ये नः पुरा षण्ढतिलानवोचन्क्रूरा राज्ञो धृतराष्ट्रस्य पुत्राः ।
011c	ते नो हताः सगणाः सानुबन्धाः कामं स्वर्गं नरकं वा व्रजामः ॥
012a	पुनश्च राज्ञः पतितस्य भूमौ स तां गदां स्कन्धगतां प्रगृह्य ।
012c	वामेन पादेन शिरः प्रमृद्य दुर्योधनं नैकृतिकेत्यवोचत् ॥
013a	हृष्टेन राजन्कुरुपार्थिवस्य क्षुद्रात्मना भीमसेनेन पादम् ।
013c	दृष्ट्वा कृतं मूर्धनि नाभ्यनन्दन्धर्मात्मानः सोमकानां प्रबर्हाः ॥
014a	तव पुत्रं तथा हत्वा कत्थमानं वृकोदरम् ।
014c	नृत्यमानं च बहुशो धर्मराजोऽब्रवीदिदम् ॥
015a	गतोऽसि वैरस्यानृण्यं प्रतिज्ञा पूरिता त्वया ।
015c	शुभेनाथाशुभेनैव कर्मणा विरमाधुना ॥
016a	मा शिरोऽस्य पदाऽमर्दीर्मा धर्मस्तेऽतिगो भवेत् ।
016c	राजा ज्ञातिर्हतश्चायं नैतन्न्याय्यं तवानघ ॥
017a	एकादशचमूनाथं कुरूणामधिपं तथा ।
017c	मास्प्राक्षीर्भीम पादेन राजानं ज्ञातिमेव च ॥
018a	हतबन्धुर्हतामात्यो भ्रष्टसैन्यो हतो मृधे ।
018c	सर्वाकारेण शोच्योऽयं नावहास्योऽयमीश्वरः ॥
019a	विध्वस्तोऽयं हतामात्यो हतबन्धुर्हतात्मजः ।
019c	उत्सन्नपिण्डो भ्राता च नैतन्न्याय्यं कृतं त्वया ॥
020a	धार्मिको भीमसेनोऽसावित्याहुस्त्वां पुरा जनाः ।
020c	स कस्माद्भीमसेन त्वं राजानमधितिष्ठसि ॥
021a	इत्युक्त्वा भीमसेनं तु साश्रुकण्ठो युधिष्ठिरः ।
021c	उपसृत्याब्रवीद्दीनो दुर्योधनमरिन्दमम् ॥
022a	तात मन्युर्न ते कार्यो नात्मा शोच्यस्त्वया तथा ।
022c	नूनं पूर्वकृतं कर्म सुघोरमनुभूयते ॥
023a	धात्रोपदिष्टं विषमं नूनं फलमसंस्कृतम् ।
023c	यद्वयं त्वां जिघांसामस्त्वं चास्मान्कुरुसत्तम ॥
024a	आत्मनो ह्यपराधेन महद्व्यसनमीदृशम् ।
024c	प्राप्तवानसि यल्लोभान्मदाद्बाल्याच्च भारत ॥
025a	घातयित्वा वयस्यांश्च भ्रातॄनथ पितॄंस्तथा ।
025c	पुत्रान्पौत्रांस्तथा चान्यांस्ततोसि निधनं गतः ॥
026a	तवापराधादस्माभिर्भ्रातरस्ते निपातिताः ।
026c	निहता ज्ञातयश्चापि दिष्टं मन्ये दुरत्ययम् ॥
027a	[आत्मा न शोचनीयस्ते श्लाघ्यो मृत्युस्तवानघ ।
027c	वयमेवाधुना शोच्याः सर्वावस्थासु कौरव ॥
028a	कृपणं वर्तयिष्यामस्तैर्हीना बन्धुभिः प्रियैः ।
028c	भ्रातॄणां चैव पुत्राणां तथा वै शोकविह्वलाः ॥
029a	कथं द्रक्ष्यामि विधवा वधूः शोकपरिप्लुताः ।
029c	त्वमेकः सुस्थितो राजन्स्वर्गे ते निलयो ध्रुवः ।
029e	वयं नरकसंज्ञं वै दुःखं प्राप्स्याम दारुणम् ॥]
030a	स्नुषाश्च प्रस्नुषाश्चैव धृतराष्ट्रस्य विह्वलाः ।
030c	गर्हयिष्यन्ति नो नूनं विधवाः शोककर्शिताः ॥
031	सञ्जय उवाच ।
031a	एवमुक्त्वा सुदुःखार्तो निशश्वास स पार्थिवः ।
031c	विललाप चिरं चापि धर्मपुत्रो युधिष्ठिरः ॥ ॥

इति श्रीमन्महाभारते शल्यपर्वणि गदायुद्धपर्वणि षष्टितमोऽध्यायः ॥ 60 ॥
