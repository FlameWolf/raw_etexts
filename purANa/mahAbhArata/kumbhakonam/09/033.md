अध्यायः 033
	
युधिष्ठिरेण दुर्योधनम्प्रति स्वेष्वन्यतमपराजयेनापि तस्य राज्यप्राप्तिवचने कृष्णेन तम्प्रति सकोपं भीमेनापि दुर्योधनपराजये स्वस्य संशयोक्तिः ॥ 1 ॥ भीमेन कृष्णम्प्रति स्वसामर्थ्यप्रकथनपूर्वकं स्वेन दुर्योधनवधस्य सुकरत्वे कथिते कृष्णादिभिस्तत्प्रशंसनम् ॥ 2 ॥ भीमदुर्योधनयोर्वीरवादपुर्वकं युद्धोद्यमः ॥ 3 ॥
	
001	सञ्जय उवाच ।
001a	एवं दुर्योधने राजन्गर्जमाने मुहुर्मुहुः ।
001c	युधिष्ठिरस्य सङ्क्रुद्धो वासुदेवोऽब्रवीदिदम् ॥
002a	यदि नाम ह्ययं यूद्धे वरयेत्त्वां युधिष्ठिर ।
002c	अर्जुनं नकुलं चैव सहदेवमथापि वा ॥
003a	किमिदं साहसं राजंस्त्वया व्याहृतमीदृशम् ।
003c	एकमेव निहत्याजौ भव राजा कुरुष्विति ॥
004a	एतेन हि कृता योग्या वर्षाणीह त्रयोदश ।
004c	आयसे पुरुषे राजन्भीमसेनजिघांसया ॥
005a	कथं नाम भवेत्कार्यमस्माद्धि भरतर्षभ ।
005c	साहसं कृतवांस्त्वं तु ह्यनुक्रोशान्नृपोत्तम ॥
006a	नान्यमस्यानुपश्यामि प्रतियोद्धारमाहवे ।
006c	ऋते वृकोदरात्पार्थात्स च नातिकृतश्रमः ॥
007a	तदिदं द्यूतमारब्धं पुनरेव यथा पुरा ।
007c	विषमं शकुनेश्चैव तव चैव विशेषतः ॥
008a	बली भीमः समर्थश्च कृती राजा सुयोधनः ।
008c	बलवान्वा कृती वेति कृती राजन्विशिष्यते ॥
009a	सोऽयं राजंस्त्वया शत्रुः समे पथि निवेशितः ।
009c	न्यस्तश्चात्मा सुविषमे कृच्छ्रमापादिता वयम् ॥
010a	कोऽनु सर्वान्विनिर्जित्य शत्रूनेकेन वैरिणा ।
010c	[कृच्छ्रप्राप्तेन च तथा हारयेद्राज्यमागतम् ।]
010e	पातितश्चैकबाणेन शोचयेदेवमाहवे ॥
011a	न हि पश्यामि तं लोके योऽद्य दुर्योधनं रणे ।
011c	गदाहस्तं विजेतुं वै शक्तः स्यादमरोपि हि ॥
012a	फल्गुनो वा भवान्वाथ माद्रीपुत्रावथापि वा ।
012c	न समर्थानहं मन्ये गदाहस्तस्य संयुगे ॥
013a	न त्वं भीमो न नकुलः सहदेवोऽथ फल्गुनः ।
013c	जेतुं न्यायेन शक्तो वै कृती राजा सुयोधनः ॥
014a	स कथं वदसे शत्रुं युध्यस्व गदयेति हि ।
014c	एकं च नो निहत्याजौ भव राजेति भारत ॥
015a	वृकोदरं समासाद्य संशयो वै जये हि नः ।
015c	न्यायतो युध्यमानानां कृती ह्येष महाबलः ॥
016a	[नूनं न राज्यभागेषा पाण्डोः कुन्त्याश्च सन्ततिः ।
016c	अत्यन्तवनवासाय सृष्टा भैक्ष्याय वा पुनः ॥]
017	भीमसेन उवाच ।
017a	मधुसूदन माकार्षीविषादं यदुनन्दन ।
017c	अद्य पारं गमिष्यामि वैरस्य भृशदुर्गमम् ॥
018a	अहं सुयोधनं सङ्ख्ये हनिष्यामि न संशयः ।
018c	विजयो वै ध्रुवः कृष्ण धर्मराजस्य दृश्यते ॥
019a	अध्यर्धेन गुणेनेयं गदा गुरुतरी मम ।
019c	न तथा धार्तराष्ट्रस्य माकार्षीर्माधव व्यथाम् ॥
020a	अनया गदया चाहं संयुगे योद्धुमुत्सहे ।
020c	भवन्तः प्रेक्षकाः सर्वे मम सन्तु जनार्दन ॥
021a	सामरानपि लोकांस्त्रीन्नानाशस्त्रधरान्युधि ।
021c	योधयेयं रणे कृष्ण किमुताद्य सुयोधनम् ॥
022	सञ्जय उवाच ।
022a	तथा सम्भाषमाणं तु वासुदेवो वृकोदरम् ।
022c	हृष्टः सम्पूजयामास वचनं चेदमब्रवीत् ॥
023a	त्वामाश्रित्य महाबाहो धर्मराजो युधिष्ठिरः ।
023c	निहतारिः स्वकां दीप्तां श्रियं प्राप्नोत्यसंशयम् ॥
024a	त्वया विनिहताः सर्वे धृतराष्ट्रसुता रणे ।
024c	राजानो राजपुत्राश्च नागाश्च विनिपातिताः ॥
025a	कलिङ्गा मागधाः प्राच्या गान्धाराः कुरवस्तथा ।
025c	त्वामासाद्य महायुद्धे निहताः पाण्डुनन्दन ॥
026a	हत्वा दुर्योधनं चापि प्रयच्छोर्वीं ससागराम् ।
026c	धर्मराजाय कौन्तेय यथा विष्णुः शचीपतेः ॥
027a	त्वां च प्राप्य रणे पापो धार्तराष्ट्रो विनङ्क्ष्यति ।
027c	त्वमस्य सक्थिनी भङ्क्त्वा प्रतिज्ञां पालयिष्यसि ॥
028a	यत्नेन ह त्वया पापो योद्धव्यो धृतराष्ट्रजः ।
028c	कृती च बलवांश्चैव युद्धशौण्डश्च नित्यदा ॥
029a	ततस्तु सात्यकी राजन्पूजयामास पाण्डवम् ।
029c	विविधाभिश्च तं वाग्भिर्भीमसेनं जनेश्वर ॥
030a	पाञ्चालाः पाण्डवेयाश्च धर्मराजपुरोगमाः ।
030c	तद्वचो भीमसेनस्य सर्व एवाभ्यपूजयन् ॥
031a	ततो भीमबलो भीमो युधिष्ठिरमथाब्रवीत् ।
031c	सृञ्जयैः सह तिष्ठन्तं तपन्तमिव भास्करम् ॥
032a	अहमेतेन सङ्गम्य संयुगे योद्धुमुत्सहे ।
032c	न हि शक्तो रणे जेतुं मामेष पुरुषाधमः ॥
033a	अद्य क्रोधं विमोक्ष्यामि निहितं हृदये भृशम् ।
033c	सुयोधने धार्तराष्ट्रे खाण्डवेऽग्निमिवार्जुनः ॥
034a	शल्यमद्योद्धरिष्यामि तव पाण्डव हृच्छयम् ।
034c	निहते गदया पापे अद्य राजन्सुखी भव ॥
035a	अद्य कीर्तिमयीं मालां प्रितमोक्ष्ये तवानघ ।
035c	प्राणाञ्श्रियं च राज्यं च मोक्ष्यतेऽद्य सुयोधनः ॥
036a	राजा च धृतराष्ट्रोऽद्य श्रुत्वा पुत्रं मया हतम् ।
036c	स्मरिष्यत्यशुभं कर्म यत्तच्छकुनिबुद्धिजम् ॥
037a	इत्युक्त्वा भरतश्रेष्ठो गदामुद्यम्य वीर्यवान् ।
037c	उदतिष्ठत युद्धाय शक्रो वृत्रमिवाह्वयन् ॥
038a	[तदाह्वानममृष्यन्वै तव पुत्रोऽतिवीर्यवान् ।
038c	प्रत्युपस्थित एवाशु मत्तो मत्तमिव द्विपम् ॥
039a	गदाहस्तं तव सुतं युद्धाय समुपस्थितम् ।
039c	ददृशुः पाण्डवाः सर्वे कैलासमिव शृङ्गिणम्] ॥
040a	तमेकाकिनमासाद्य धार्तराष्ट्रं महाबलम् ।
040c	वियूथमिव मातङ्गं समहृष्यन्त पाण्डवाः ॥
041a	[न सम्भ्रमो न च भयं न च ग्लानिर्न च व्यथा ।
041c	आसीद्दुर्योधनस्यापि स्थितः सिंह इवाहवे] ॥
042a	समुद्यतगदं दृष्ट्वा कैलासमिव शृङ्गिणम् ।
042c	भीमसेनस्तदा राजन्दुर्योधनमथाब्रवीत् ॥
043a	राज्ञापि धृतराष्ट्रेण त्वया चास्मासु यत्कृतम् ।
043c	स्मर तद्दुष्कृतं कर्मं यद्भूतं वारणावते ॥
044a	द्रौपदी च परामृष्टा समामध्ये रजस्वला ।
044c	द्यूते च वञ्चितो राजा शकुनेर्बुद्धिलाघवात् ॥
045a	यानि चान्यानि दुष्टात्मन्पापानि कृतवानसि ।
045c	अनागःसु च पार्थेषु तस्य पश्य महत्फलम् ॥
046a	त्वत्कृते निहतः शेते शरतल्पे महायशाः ।
046c	गाङ्गेयो भरतश्रेष्ठः सर्वेषां नः पितामहः ॥
047a	हतो द्रोणश्च कर्णश्च हतः शल्यः प्रतापवान् ।
047c	वैराग्नेरादिकर्ता च शकुनिर्निहतो रणे ॥
048a	भ्रातरस्ते हताः शूराः पुत्राश्च सहसैनिकाः ।
048c	राजानश्च हताः शूराः समरेष्वनिवर्तिनः ॥
049a	एते चान्ये च निहता बहवः क्षत्रियर्षभाः ।
049c	प्रातिकामी तथा पापो द्रौपद्याः क्लेशकृद्धतः ॥
050a	अवशिष्टस्त्वमेवैकः कुलघ्नोऽधमपूरुषः ।
050c	त्वामप्यद्य हनिष्यामि गदया नात्र संशयः ॥
051a	अद्य तेऽहं रणे दर्पं सर्वं नाशयिता नृप ।
051c	राज्याशां विपुलां चापि पाण्डवेषु च दुष्कृतम् ॥
052	दुर्योधन उवाच ।
052a	किं कत्थितेन बहुना युध्यस्वाद्य मया सह ।
052c	अद्य तेऽहं विनेष्यामि युद्धश्रद्धां वृकोदर ॥
053a	किं न पश्यसि मां पाप गदायुद्धे व्यवस्थितम् ।
053c	हिमवच्छिखराकारां प्रगृह्य महतीं गदाम् ॥
054a	गदिनं कोऽद्य मां पाप हन्तुमुत्सहते रिपुः ।
054c	न्यायतो युध्यमानश्च देवेष्वपि पुरन्दरः ॥
055a	मा वृथा गर्ज कौन्तेय शारदाभ्रमिवाजलम् ।
055c	दर्शयस्व बलं युद्धे यावन्नासून्निहन्मि ते ॥
056a	तस्य तद्वचनं श्रुत्वा पाण्डवाः सहसृञ्जयाः ।
056c	सर्वे सम्पूजयामासुस्तद्वचो विजिगीषवः ॥
057a	उन्मत्तमिव मातङ्गं तलशब्देन मानवाः ।
057c	भूयः संहर्षयामासू राजन्दुर्योधनं द्विषः ॥
058a	बृंहन्ति कुञ्जरास्तत्र हया हेषन्ति चासकृत् ।
058c	शस्त्राणि सम्प्रदीप्यन्ते पाण्डवानां जयैषिणाम् ॥ ॥

इति श्रीमन्महाभारते शल्यपर्वणि ह्रदप्रवेशपर्वणि त्रयस्त्रिंशोऽध्यायः ॥ 33 ॥

9-33-4 योग्या अभ्यासः । योग्यः प्रवीणेत्याद्युपक्रम्य स्त्र्यभ्यासार्कयोषितोरिति मेदिनी ॥ 9-33-7 शकुनेश्च तव च यथापुरा तथैवेदमिति सम्बन्धः ॥ 9-33-10 पणित्वा चैकपाणेन रोचयेदेव माहवम् इति झ.पाठः ॥
