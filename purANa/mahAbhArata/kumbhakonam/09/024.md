अध्यायः 024

धृष्टद्युम्नपराजितेन दुर्योधनेनाश्वारोहणेन पलायनम् ॥ 1 ॥ अश्वत्थामादिभिस्तदन्वेषणम् ॥ 2 ॥

KK-09-01-024-001	सञ्जय उवाच ।
KK-09-01-024-001a	युध्यतां यतमानानां शूराणामनिवर्तिनाम् ।
KK-09-01-024-001c	सङ्कल्पमकरोन्मोघं गाण्डीवेन धनञ्जयः ॥
KK-09-01-024-002a	इन्द्राशनिसमस्पर्शानविषह्यान्महौजसः ।
KK-09-01-024-002c	विसृजन्दृश्यते बाणान्धारा मुञ्चन्निवाम्बुदः ॥
KK-09-01-024-003a	तत्सैन्यं भरतश्रेष्ठ वध्यमानं किरीटिना ।
KK-09-01-024-003c	सम्प्रदुद्राव सङ्ग्रामात्तव पुत्रस्य पश्यतः ॥
KK-09-01-024-004ac	पितॄन्भ्रातॄन्परित्यज्य वयस्यानपि चापरे ॥
KK-09-01-024-005a	हतधुर्या रथाः केचिद्धतसूतास्तथा परे ।
KK-09-01-024-005c	भग्नाक्षयुगचक्रेषाः केचिदासन्विशाम्पते ॥
KK-09-01-024-006a	अन्येषां सायकाः क्षीणास्तथाऽन्ये बाणपीडिताः ।
KK-09-01-024-006c	अक्षता युगपत्केचित्प्राद्रवन्भयपीडिताः ॥
KK-09-01-024-007a	केचित्पुत्रानुपादाय हतभूयिष्ठबान्धवाः ।
KK-09-01-024-007c	विचुक्रुशुः पितॄंस्त्वन्ये सहायानपरे पुनः ॥
KK-09-01-024-008a	बान्धवांश्च नरव्याघ्र भ्रातॄन्सम्बन्धिनस्तथा ।
KK-09-01-024-008c	दुद्रुवुः केचिदुत्सृज्य तत्रतत्र विशाम्पते ॥
KK-09-01-024-009a	बहवोऽत्र भृशं विद्धा मुह्यमाना महारथाः ।
KK-09-01-024-009c	निःश्वसन्ति स्म दृश्यन्ते पार्थबाणहता नराः ॥
KK-09-01-024-010a	तानन्ये रथमारोप्य ह्याश्वास्य च मुहूर्तकम् ।
KK-09-01-024-010c	विश्रान्ताश्च वितृष्णाश्च पुनर्युद्धाय जग्मिरे ॥
KK-09-01-024-011a	तानपास्य गताः केचित्पुनरेव युयुत्सवः ।
KK-09-01-024-011c	कुर्वन्तस्तव पुत्रस्य शासनं युद्धदुर्मदाः ॥
KK-09-01-024-012a	पानीयमपरे पीत्वा पर्याश्वास्य च वाहनम् ।
KK-09-01-024-012c	वर्माणि च समारोप्य केचिद्भरतसत्तम ॥
KK-09-01-024-013a	समाश्वास्यापरे भ्रातॄन्निक्षिप्य शिबिरेऽपि च ।
KK-09-01-024-013c	पुत्रानन्ये पितॄनन्ये पुनर्युद्धमरोचयन् ॥
KK-09-01-024-014a	सज्जयित्वा रथान्केचिद्यथामुख्यं विशाम्पते ।
KK-09-01-024-014c	आवृत्य पाण्डवानीकं पुनर्युद्धमरोचयन् ॥
KK-09-01-024-015a	ते शूराः किङ्किणीजालैः समाच्छन्ना बभासिरे ।
KK-09-01-024-015c	त्रैलोक्यविजये युक्ता यथा दैतेयदानवाः ॥
KK-09-01-024-016a	आगम्य सहसा केचिद्रथैः स्वर्णविभूषितैः ।
KK-09-01-024-016c	पाण्डवानामनीकेषु धृष्टद्युम्नमयोधयन् ॥
KK-09-01-024-017a	धृष्टद्युम्नोऽपि पाञ्चाल्यः शिखण्डी च महारथः ।
KK-09-01-024-017c	नाकुलिस्तु शतानीको रथानीकमयोधयन् ॥
KK-09-01-024-018a	पाञ्चाल्यस्तु ततः क्रुद्धः सैन्येन महता वृतः ।
KK-09-01-024-018c	अभ्यद्रवत्सुसङ्क्रुद्धस्तावकान्हन्तुमुद्यतः ॥
KK-09-01-024-019a	ततस्त्वापततस्तस्य तव पुत्रो जनाधिप ।
KK-09-01-024-019c	बाणसङ्घाननेकान्वै प्रेषयामास भारत ॥
KK-09-01-024-020a	धृष्टद्युम्नस्ततो राजंस्तव पुत्रेण धन्विना ।
KK-09-01-024-020c	नाराचैरर्धनाराचैर्बहुभिः क्षिप्रकारिभिः ॥
KK-09-01-024-021a	वत्सदन्तैश्च बाणैश्च कर्मारपरिमार्जितैः ।
KK-09-01-024-021c	अश्वांश्च चतुरो हत्वा बाह्वोरुरसि चार्पितः ॥
KK-09-01-024-022a	सोऽतिविद्धो महेष्वासस्तोत्रार्दित इव द्विपः ।
KK-09-01-024-022c	तस्याश्वांश्चतुरो बाणैः प्रेषयामास मृत्यवे ।
KK-09-01-024-022e	सारथेश्चास्य भल्लेन शिरः कायादपाहरत् ॥
KK-09-01-024-023a	ततो दुर्योधनो राजा पृष्ठमारुह्य वाजिनः ।
KK-09-01-024-023c	अपाक्रामद्धतरथो नातिदूरमरिन्दमः ॥
KK-09-01-024-024a	दृष्टा तु हतविक्रान्तं स्वमनीकं महाबलः ।
KK-09-01-024-024c	तव पुत्रो महाराज प्रययौ यत्र सौबलः ॥
KK-09-01-024-025a	ततो रथेषु भग्नेषु त्रिसाहस्रा महाद्विपाः ।
KK-09-01-024-025c	पाण्डवान्रथिनः सर्वान्समन्तात्पर्यवारयन् ॥
KK-09-01-024-026a	ते वृताः समरे पञ्च गजानीकेन भारत ।
KK-09-01-024-026c	अशोभन्त महाराज ग्रहास्तारागणैरिव ॥
KK-09-01-024-027a	ततोऽर्जुनो महाराज लब्धलक्षो महाभुजः ।
KK-09-01-024-027c	विनिर्ययौ रथेनैव श्वेताश्वः कृष्णसारथिः ॥
KK-09-01-024-028a	तैः समन्तात्परिवृतः कुञ्जरैः पर्वतोपमैः ।
KK-09-01-024-028c	नाराचैर्विमलैस्तीक्ष्णैर्गजानीकमयोधयत् ॥
KK-09-01-024-029a	तत्रैकबाणनिहतानपश्याम महागजान् ।
KK-09-01-024-029c	पतितान्पात्यमानांश्च निर्भिन्नान्सव्यसाचिना ॥
KK-09-01-024-030a	भीमसेनस्तु तान्दृष्ट्वा नागान्मत्तगजोपमः ।
KK-09-01-024-030c	करेणादाय महतीं गदामभ्यपतद्बली ।
KK-09-01-024-030e	अथाप्लुत्य रथात्तूर्णं दण्डपाणिरिवान्तकः ॥
KK-09-01-024-031a	तमुद्यतगदं दृष्ट्वा पाण्डवानां महारथम् ।
KK-09-01-024-031c	वित्रेसुस्तावकाः सैन्याः शकृन्मूत्रं च सुस्रुवुः ॥
KK-09-01-024-032ac	आविग्नं च बलं सर्वं गदाहस्ते वृकोदरे ॥
KK-09-01-024-033a	गदया भीमसेनेन भिन्नकुम्भान्निपातितान् ।
KK-09-01-024-033c	धावमानानपश्याम कुञ्जरान्पर्वतोपमान् ॥
KK-09-01-024-034a	प्राद्रवन्कुञ्जरास्ते तु भीमसेनगदाहताः ।
KK-09-01-024-034c	पेतुरार्तस्वरं कृत्वा छिन्नपक्षा इवाद्रयः ॥
KK-09-01-024-035a	प्रभिन्नकुम्भांस्तु बहून्द्रवमाणानितस्ततः ।
KK-09-01-024-035c	पतमानांश्च सम्प्रेक्ष्य वित्रेसुस्तव सैनिकाः ॥
KK-09-01-024-036a	युधिष्ठिरोऽपि सङ्क्रुद्धो माद्रीपुत्रौ च पाण्डवौ ।
KK-09-01-024-036c	गार्ध्रपत्रैः शितैर्बाणैर्जघ्नुर्वै गजयोधिनः ॥
KK-09-01-024-037a	धृष्टद्युम्नस्तु समरे पारजित्य नराधिपम् ।
KK-09-01-024-037c	अपक्रान्ते तव सुते हयपृष्ठे समाश्रिते ॥
KK-09-01-024-038a	दृष्ट्वा च पाण्डवान्सर्वान्कुञ्चरैः परिवारितान् ।
KK-09-01-024-038c	धृष्टद्युम्नो महाराज सहसा समुपाद्रवत् ॥
KK-09-01-024-039a	पुत्रः पाञ्चालराजस्य जिघांसुः कुञ्जरान्ययौ ।
KK-09-01-024-039c	अदृष्ट्वा तु रथानीके दुर्योधनमरिन्दमम् ॥
KK-09-01-024-040a	अश्वत्थामा कृपश्चैव कृतवर्मा च सात्वतः ।
KK-09-01-024-040c	अपृच्छन्क्षत्रियांस्तत्र क्व नु दुर्योधनो गतः ॥
KK-09-01-024-041a	तेऽपश्यमाना राजानं वर्तमाने जनक्षये ।
KK-09-01-024-041c	मन्वाना निहतं तत्र तव पुत्रं महारथाः ।
KK-09-01-024-041e	विवर्णवदना भूत्वा पर्यपृच्छन्त ते सुतम् ॥
KK-09-01-024-042a	आहुः केचिद्धते सूते प्रयातो यत्र सौबलः ।
KK-09-01-024-042c	हित्वा पाञ्चालराजस्य तदनीकं दुरुत्सहम् ॥
KK-09-01-024-043a	अपरे त्वब्रुवंस्तत्र क्षत्रिया भृशविक्षताः ।
KK-09-01-024-043c	दुर्योधनेन किं कार्यं द्रक्ष्यध्वं यदि जीवति ।
KK-09-01-024-043e	युध्यध्वं सहिताः सर्वे किं वो राजा करिष्यति ॥
KK-09-01-024-044a	ते क्षत्रियाः क्षतैर्गात्रैर्हतभूयिष्ठवाहनाः ।
KK-09-01-024-044c	शरैः सम्पीड्यमानास्तु नातिव्यक्तमथाब्रुवन् ॥
KK-09-01-024-045a	इदं सर्वं बलं हन्मो येन स्म परिवारिताः ।
KK-09-01-024-045c	एते सर्वे गजान्हत्वा उपयान्ति स्म पाण्डवाः ॥
KK-09-01-024-046a	श्रुत्वा तु वचनं तेषामश्वत्थामा महाबलः ।
KK-09-01-024-046c	भित्त्वा पाञ्चालराजस्य तदनीकं दुरुत्सहम् ॥
KK-09-01-024-047a	कृपश्च कृतवर्मा च प्रययौ यत्र सौबलः ।
KK-09-01-024-047c	रथानीकं परित्यज्य शूराः सुदृढधन्विनः ॥
KK-09-01-024-048a	ततस्तेषु प्रयातेषु धृष्टद्युम्नपुरस्कृताः ।
KK-09-01-024-048c	आययुः पाण्डवा राजन्विनिघ्नन्तः स्म तावकान् ॥
KK-09-01-024-049a	दृष्ट्वा तु तानापततः सम्प्रहृष्टान्महारथान् ।
KK-09-01-024-049c	पराक्रान्तास्ततो वीरा निराशा जीविते तदा ॥
KK-09-01-024-050a	विवर्णमुखभूयिष्ठमभवत्तावकं बलम् ।
KK-09-01-024-050c	परिक्षीणायुधान्दृष्ट्वा तानहं परिवारितान् ॥
KK-09-01-024-051a	राजन्बलेन त्र्यङ्गेन त्यक्त्वा जीवितमात्मनः ।
KK-09-01-024-051c	आत्मना पञ्चमोऽयुध्यं पाञ्चालस्य बलेन ह ॥
KK-09-01-024-052a	तस्मिन्देशे व्यवस्थाय यत्र शारद्वतः स्थितः ।
KK-09-01-024-052c	सम्प्रद्रुता वयं पञ्च किरीटिशरपीडिताः ॥
KK-09-01-024-053a	धृष्टद्युम्नं महारौद्रं तत्र नाभूद्रणो महान् ।
KK-09-01-024-053c	जितास्तेन वयं सर्वे व्यपयाम रणात्ततः ॥
KK-09-01-024-054a	अथापश्यं सात्यकिं तमुपायातं महारथम् ।
KK-09-01-024-054c	रथैश्चतुः शतैर्वीरो मामभ्यद्रवदाहवे ॥
KK-09-01-024-055a	धृष्टद्युम्नादहं मुक्तः कञ्छिछ्रान्तवाहनात् ।
KK-09-01-024-055c	पतितो माधवानीकं दुष्कृती नरकं यथा ॥
KK-09-01-024-056ac	तत्र युद्धमभूद्धोरं मुहूर्तमतिदारुणम् ॥
KK-09-01-024-057a	सात्यकिस्तु महाबाहुर्मम हत्वा परिच्छदम् ।
KK-09-01-024-057c	जीवग्राहमगृह्णान्मां मूर्च्छितं पतितं भुवि ॥
KK-09-01-024-058a	ततो मुहूर्तादिव तद्गजानीकमविध्यत ।
KK-09-01-024-058c	गदया भीमसेनेन नाराचैरर्जुनेन च ॥
KK-09-01-024-059a	अभिपिष्टैर्महानागैः समन्तात्पर्वतोपमैः ।
KK-09-01-024-059c	नातिप्रसिद्धैव गतिः पाण्डवानामजायत ॥
KK-09-01-024-060a	रथमार्गं ततश्चक्रे भीमसेनो महाबलः ।
KK-09-01-024-060c	पाण्डवानां महाराज व्यपाकर्षन्महागजान् ॥
KK-09-01-024-061a	अश्वत्थामा कृपश्चैव कृतवर्मा च सात्वतः ।
KK-09-01-024-061c	अपश्यन्तो रथानीके दुर्योधनमरिन्दमम् ।
KK-09-01-024-061e	राजानं मृगयामासुस्तव पुत्रं महारथम् ॥
KK-09-01-024-062a	परित्यज्य च पाञ्चाल्यं प्रयाता यत्र सौबलः ।
KK-09-01-024-062c	राज्ञोऽदर्शनसंविग्ना वर्तमानो जनक्षये ॥ ॥

इति श्रीमन्महाभारते शल्यपर्वणि शल्यवधपर्वणि अष्टादशदिवसयुद्धे चतुर्विंशोऽध्यायः ॥ 24 ॥

9-24-4 सम्प्रदुद्रावेति पूर्वस्थं सम्प्रदुद्रुवुरिति विपरिणामेन सम्बध्यते ॥
