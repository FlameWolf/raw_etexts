अध्यायः 024

धृष्टद्युम्नपराजितेन दुर्योधनेनाश्वारोहणेन पलायनम् ॥ 1 ॥ अश्वत्थामादिभिस्तदन्वेषणम् ॥ 2 ॥

001	सञ्जय उवाच ।
001a	युध्यतां यतमानानां शूराणामनिवर्तिनाम् ।
001c	सङ्कल्पमकरोन्मोघं गाण्डीवेन धनञ्जयः ॥
002a	इन्द्राशनिसमस्पर्शानविषह्यान्महौजसः ।
002c	विसृजन्दृश्यते बाणान्धारा मुञ्चन्निवाम्बुदः ॥
003a	तत्सैन्यं भरतश्रेष्ठ वध्यमानं किरीटिना ।
003c	सम्प्रदुद्राव सङ्ग्रामात्तव पुत्रस्य पश्यतः ॥
004ac	पितॄन्भ्रातॄन्परित्यज्य वयस्यानपि चापरे ॥
005a	हतधुर्या रथाः केचिद्धतसूतास्तथा परे ।
005c	भग्नाक्षयुगचक्रेषाः केचिदासन्विशाम्पते ॥
006a	अन्येषां सायकाः क्षीणास्तथाऽन्ये बाणपीडिताः ।
006c	अक्षता युगपत्केचित्प्राद्रवन्भयपीडिताः ॥
007a	केचित्पुत्रानुपादाय हतभूयिष्ठबान्धवाः ।
007c	विचुक्रुशुः पितॄंस्त्वन्ये सहायानपरे पुनः ॥
008a	बान्धवांश्च नरव्याघ्र भ्रातॄन्सम्बन्धिनस्तथा ।
008c	दुद्रुवुः केचिदुत्सृज्य तत्रतत्र विशाम्पते ॥
009a	बहवोऽत्र भृशं विद्धा मुह्यमाना महारथाः ।
009c	निःश्वसन्ति स्म दृश्यन्ते पार्थबाणहता नराः ॥
010a	तानन्ये रथमारोप्य ह्याश्वास्य च मुहूर्तकम् ।
010c	विश्रान्ताश्च वितृष्णाश्च पुनर्युद्धाय जग्मिरे ॥
011a	तानपास्य गताः केचित्पुनरेव युयुत्सवः ।
011c	कुर्वन्तस्तव पुत्रस्य शासनं युद्धदुर्मदाः ॥
012a	पानीयमपरे पीत्वा पर्याश्वास्य च वाहनम् ।
012c	वर्माणि च समारोप्य केचिद्भरतसत्तम ॥
013a	समाश्वास्यापरे भ्रातॄन्निक्षिप्य शिबिरेऽपि च ।
013c	पुत्रानन्ये पितॄनन्ये पुनर्युद्धमरोचयन् ॥
014a	सज्जयित्वा रथान्केचिद्यथामुख्यं विशाम्पते ।
014c	आवृत्य पाण्डवानीकं पुनर्युद्धमरोचयन् ॥
015a	ते शूराः किङ्किणीजालैः समाच्छन्ना बभासिरे ।
015c	त्रैलोक्यविजये युक्ता यथा दैतेयदानवाः ॥
016a	आगम्य सहसा केचिद्रथैः स्वर्णविभूषितैः ।
016c	पाण्डवानामनीकेषु धृष्टद्युम्नमयोधयन् ॥
017a	धृष्टद्युम्नोऽपि पाञ्चाल्यः शिखण्डी च महारथः ।
017c	नाकुलिस्तु शतानीको रथानीकमयोधयन् ॥
018a	पाञ्चाल्यस्तु ततः क्रुद्धः सैन्येन महता वृतः ।
018c	अभ्यद्रवत्सुसङ्क्रुद्धस्तावकान्हन्तुमुद्यतः ॥
019a	ततस्त्वापततस्तस्य तव पुत्रो जनाधिप ।
019c	बाणसङ्घाननेकान्वै प्रेषयामास भारत ॥
020a	धृष्टद्युम्नस्ततो राजंस्तव पुत्रेण धन्विना ।
020c	नाराचैरर्धनाराचैर्बहुभिः क्षिप्रकारिभिः ॥
021a	वत्सदन्तैश्च बाणैश्च कर्मारपरिमार्जितैः ।
021c	अश्वांश्च चतुरो हत्वा बाह्वोरुरसि चार्पितः ॥
022a	सोऽतिविद्धो महेष्वासस्तोत्रार्दित इव द्विपः ।
022c	तस्याश्वांश्चतुरो बाणैः प्रेषयामास मृत्यवे ।
022e	सारथेश्चास्य भल्लेन शिरः कायादपाहरत् ॥
023a	ततो दुर्योधनो राजा पृष्ठमारुह्य वाजिनः ।
023c	अपाक्रामद्धतरथो नातिदूरमरिन्दमः ॥
024a	दृष्टा तु हतविक्रान्तं स्वमनीकं महाबलः ।
024c	तव पुत्रो महाराज प्रययौ यत्र सौबलः ॥
025a	ततो रथेषु भग्नेषु त्रिसाहस्रा महाद्विपाः ।
025c	पाण्डवान्रथिनः सर्वान्समन्तात्पर्यवारयन् ॥
026a	ते वृताः समरे पञ्च गजानीकेन भारत ।
026c	अशोभन्त महाराज ग्रहास्तारागणैरिव ॥
027a	ततोऽर्जुनो महाराज लब्धलक्षो महाभुजः ।
027c	विनिर्ययौ रथेनैव श्वेताश्वः कृष्णसारथिः ॥
028a	तैः समन्तात्परिवृतः कुञ्जरैः पर्वतोपमैः ।
028c	नाराचैर्विमलैस्तीक्ष्णैर्गजानीकमयोधयत् ॥
029a	तत्रैकबाणनिहतानपश्याम महागजान् ।
029c	पतितान्पात्यमानांश्च निर्भिन्नान्सव्यसाचिना ॥
030a	भीमसेनस्तु तान्दृष्ट्वा नागान्मत्तगजोपमः ।
030c	करेणादाय महतीं गदामभ्यपतद्बली ।
030e	अथाप्लुत्य रथात्तूर्णं दण्डपाणिरिवान्तकः ॥
031a	तमुद्यतगदं दृष्ट्वा पाण्डवानां महारथम् ।
031c	वित्रेसुस्तावकाः सैन्याः शकृन्मूत्रं च सुस्रुवुः ॥
032ac	आविग्नं च बलं सर्वं गदाहस्ते वृकोदरे ॥
033a	गदया भीमसेनेन भिन्नकुम्भान्निपातितान् ।
033c	धावमानानपश्याम कुञ्जरान्पर्वतोपमान् ॥
034a	प्राद्रवन्कुञ्जरास्ते तु भीमसेनगदाहताः ।
034c	पेतुरार्तस्वरं कृत्वा छिन्नपक्षा इवाद्रयः ॥
035a	प्रभिन्नकुम्भांस्तु बहून्द्रवमाणानितस्ततः ।
035c	पतमानांश्च सम्प्रेक्ष्य वित्रेसुस्तव सैनिकाः ॥
036a	युधिष्ठिरोऽपि सङ्क्रुद्धो माद्रीपुत्रौ च पाण्डवौ ।
036c	गार्ध्रपत्रैः शितैर्बाणैर्जघ्नुर्वै गजयोधिनः ॥
037a	धृष्टद्युम्नस्तु समरे पारजित्य नराधिपम् ।
037c	अपक्रान्ते तव सुते हयपृष्ठे समाश्रिते ॥
038a	दृष्ट्वा च पाण्डवान्सर्वान्कुञ्चरैः परिवारितान् ।
038c	धृष्टद्युम्नो महाराज सहसा समुपाद्रवत् ॥
039a	पुत्रः पाञ्चालराजस्य जिघांसुः कुञ्जरान्ययौ ।
039c	अदृष्ट्वा तु रथानीके दुर्योधनमरिन्दमम् ॥
040a	अश्वत्थामा कृपश्चैव कृतवर्मा च सात्वतः ।
040c	अपृच्छन्क्षत्रियांस्तत्र क्व नु दुर्योधनो गतः ॥
041a	तेऽपश्यमाना राजानं वर्तमाने जनक्षये ।
041c	मन्वाना निहतं तत्र तव पुत्रं महारथाः ।
041e	विवर्णवदना भूत्वा पर्यपृच्छन्त ते सुतम् ॥
042a	आहुः केचिद्धते सूते प्रयातो यत्र सौबलः ।
042c	हित्वा पाञ्चालराजस्य तदनीकं दुरुत्सहम् ॥
043a	अपरे त्वब्रुवंस्तत्र क्षत्रिया भृशविक्षताः ।
043c	दुर्योधनेन किं कार्यं द्रक्ष्यध्वं यदि जीवति ।
043e	युध्यध्वं सहिताः सर्वे किं वो राजा करिष्यति ॥
044a	ते क्षत्रियाः क्षतैर्गात्रैर्हतभूयिष्ठवाहनाः ।
044c	शरैः सम्पीड्यमानास्तु नातिव्यक्तमथाब्रुवन् ॥
045a	इदं सर्वं बलं हन्मो येन स्म परिवारिताः ।
045c	एते सर्वे गजान्हत्वा उपयान्ति स्म पाण्डवाः ॥
046a	श्रुत्वा तु वचनं तेषामश्वत्थामा महाबलः ।
046c	भित्त्वा पाञ्चालराजस्य तदनीकं दुरुत्सहम् ॥
047a	कृपश्च कृतवर्मा च प्रययौ यत्र सौबलः ।
047c	रथानीकं परित्यज्य शूराः सुदृढधन्विनः ॥
048a	ततस्तेषु प्रयातेषु धृष्टद्युम्नपुरस्कृताः ।
048c	आययुः पाण्डवा राजन्विनिघ्नन्तः स्म तावकान् ॥
049a	दृष्ट्वा तु तानापततः सम्प्रहृष्टान्महारथान् ।
049c	पराक्रान्तास्ततो वीरा निराशा जीविते तदा ॥
050a	विवर्णमुखभूयिष्ठमभवत्तावकं बलम् ।
050c	परिक्षीणायुधान्दृष्ट्वा तानहं परिवारितान् ॥
051a	राजन्बलेन त्र्यङ्गेन त्यक्त्वा जीवितमात्मनः ।
051c	आत्मना पञ्चमोऽयुध्यं पाञ्चालस्य बलेन ह ॥
052a	तस्मिन्देशे व्यवस्थाय यत्र शारद्वतः स्थितः ।
052c	सम्प्रद्रुता वयं पञ्च किरीटिशरपीडिताः ॥
053a	धृष्टद्युम्नं महारौद्रं तत्र नाभूद्रणो महान् ।
053c	जितास्तेन वयं सर्वे व्यपयाम रणात्ततः ॥
054a	अथापश्यं सात्यकिं तमुपायातं महारथम् ।
054c	रथैश्चतुः शतैर्वीरो मामभ्यद्रवदाहवे ॥
055a	धृष्टद्युम्नादहं मुक्तः कञ्छिछ्रान्तवाहनात् ।
055c	पतितो माधवानीकं दुष्कृती नरकं यथा ॥
056ac	तत्र युद्धमभूद्धोरं मुहूर्तमतिदारुणम् ॥
057a	सात्यकिस्तु महाबाहुर्मम हत्वा परिच्छदम् ।
057c	जीवग्राहमगृह्णान्मां मूर्च्छितं पतितं भुवि ॥
058a	ततो मुहूर्तादिव तद्गजानीकमविध्यत ।
058c	गदया भीमसेनेन नाराचैरर्जुनेन च ॥
059a	अभिपिष्टैर्महानागैः समन्तात्पर्वतोपमैः ।
059c	नातिप्रसिद्धैव गतिः पाण्डवानामजायत ॥
060a	रथमार्गं ततश्चक्रे भीमसेनो महाबलः ।
060c	पाण्डवानां महाराज व्यपाकर्षन्महागजान् ॥
061a	अश्वत्थामा कृपश्चैव कृतवर्मा च सात्वतः ।
061c	अपश्यन्तो रथानीके दुर्योधनमरिन्दमम् ।
061e	राजानं मृगयामासुस्तव पुत्रं महारथम् ॥
062a	परित्यज्य च पाञ्चाल्यं प्रयाता यत्र सौबलः ।
062c	राज्ञोऽदर्शनसंविग्ना वर्तमानो जनक्षये ॥ ॥

इति श्रीमन्महाभारते शल्यपर्वणि शल्यवधपर्वणि अष्टादशदिवसयुद्धे चतुर्विंशोऽध्यायः ॥ 24 ॥

9-24-4 सम्प्रदुद्रावेति पूर्वस्थं सम्प्रदुद्रुवुरिति विपरिणामेन सम्बध्यते ॥
