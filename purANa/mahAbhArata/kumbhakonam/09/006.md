अध्यायः 006
 
दुर्योधनेन शल्यस्य सैनापत्येऽमिषेचनम् ॥ 1 ॥ कृष्णेन युधिष्ठिरम्प्रति शल्यवधविधानम् ॥ 2 ॥

KK-09-01-006-001	सञ्जय उवाच ।
KK-09-01-006-001a	एतच्छ्रुत्वा वचो राज्ञो मद्रराजः प्रतापवान् ।
KK-09-01-006-001c	दुर्योधनं तदा राजन्वाक्यमेतदुवाच ह ॥
KK-09-01-006-002a	दुर्योधन महाबाहो शृणु वाक्यविदां वर ।
KK-09-01-006-002c	यावेतौ मन्यसे कृष्णौ रथस्थौ रथिनांवरौ ।
KK-09-01-006-002e	न मे तुल्यावुभावेतौ बाहुवीर्ये कथञ्चन ॥
KK-09-01-006-003a	उद्यतां पृथिवीं सर्वां ससुरासुरमानवाम् ।
KK-09-01-006-003c	योधयेयं रणमुखे सङ्क्रुद्धः किमु पाण्डवान् ॥
KK-09-01-006-004a	विजेष्यामि रणे पार्थान्सोमकांश्च समागतान् ।
KK-09-01-006-004	अहं सेनाप्रमेता ते भविष्यामि न संशयः ॥
KK-09-01-006-005a	तं च व्यूहं विधास्यामि न क (त) रिष्यन्ति यं परे ।
KK-09-01-006-005c	इति सत्यं ब्रवीम्येष दुर्योधन न संशयः ॥
KK-09-01-006-006a	`अद्यैवाहं रणे सर्वान्पाञ्चालान्सह पाण्डवैः ।
KK-09-01-006-006c	निहनिष्यामि वा राजन्स्वर्गं यास्यामि वा हतः ॥
KK-09-01-006-007ac	अद्य पश्यन्तु मां लोका विचरन्तमभीतवत् ॥
KK-09-01-006-008a	अद्य पाण्डुसुताः सर्वे वासुदेवः ससात्यकिः ।
KK-09-01-006-008c	पाञ्चालाश्चेदयश्चैव द्रौपदेयाश्च सर्वशः ।
KK-09-01-006-008e	धृष्टद्युम्नः शिखण्डी च सर्वे चापि प्रभद्रकाः ॥
KK-09-01-006-009a	विक्रमं मम पश्यन्तु धनुषश्च महद्बलम् ।
KK-09-01-006-009c	लाघवं चास्त्रवीर्यं च भुजयोश्च बलं युधि ॥
KK-09-01-006-010a	अद्य पश्यन्तु मे पार्थाः सिद्धाश्च सह चारणैः ।
KK-09-01-006-010c	यादृशं मे बलं बाह्वोः सम्पदस्त्रेषु या च मे ॥
KK-09-01-006-011a	अद्य मे विक्रमं दृष्ट्वा पाण्डवानां महारथाः ।
KK-09-01-006-011c	प्रतीकारपरा भूत्वा चेष्टन्ते विविधाः क्रियाः ॥
KK-09-01-006-012ac	अद्य सैन्यानि पाण्डूनां द्रावयिष्ये समन्ततः ॥
KK-09-01-006-013a	द्रोणभीष्मावति विभो सूतपुत्रं च संयुगे ।
KK-09-01-006-013c	विचरिष्ये रणमुखे प्रियार्थं तव कौरव ॥
KK-09-01-006-014	सञ्जय उवाच ।
KK-09-01-006-014a	एवमुक्तस्ततो राजा मद्राधिपतिमञ्जसा ।
KK-09-01-006-014c	अभ्यषिञ्चत सेनाया मध्ये भरतसत्तम ।
KK-09-01-006-014e	विधिना शास्त्रदृष्टेन क्लिष्टरूपो विशाम्पते ॥
KK-09-01-006-015a	अभिषिक्ते ततस्तस्मिन्सिंहनादो महानभूत् ।
KK-09-01-006-015c	तव सैन्येऽभ्यवाद्यन्त वादित्राणि च भारत ॥
KK-09-01-006-016a	हृष्टाश्चासंस्तथा योधा मद्रकाश्च महारथाः ।
KK-09-01-006-016c	तुष्टुवुश्चैव राजानं शल्यमाहवशोभिनम् ॥
KK-09-01-006-017a	जय राजंश्चिरं जीव जहि शत्रून्समागतान् ।
KK-09-01-006-017c	तव बाहुबलं प्राप्य धार्तराष्ट्रो महाबलः ।
KK-09-01-006-017e	निखिलां पृथिवीं सर्वां प्रशास्तु निहतद्विषम् ॥
KK-09-01-006-018a	त्वं हि शक्तो रणे जेतुं ससुरासुरमानवान् ।
KK-09-01-006-018c	मर्त्यधर्माण इह तु किमु सृञ्जयसोमकान् ॥
KK-09-01-006-019a	एवं सम्पूज्यमानस्तु मद्राणामधिपो बली ।
KK-09-01-006-019c	हर्षं प्राप तदा वीरो दुरापमकृतात्मभिः ॥
KK-09-01-006-020	सञ्जय उवाच ।
KK-09-01-006-020a	अभिषिक्ते तथा शल्ये तव सैन्येषु मानद ।
KK-09-01-006-020c	न कर्णव्यसनं किञ्चिन्मेनिरे तत्र भारत ॥
KK-09-01-006-021a	हृष्टाः सुमनसश्चैव बभूवुस्तत्र सैनिकाः ।
KK-09-01-006-021c	मेनिरे निहतान्पार्थान्मद्रराजवशङ्गतान् ॥
KK-09-01-006-022a	प्रहर्षं प्राप्य सेना तु तावकी भरतर्षभ ।
KK-09-01-006-022c	तां रात्रिं सुखिता सुप्ता हर्षचित्ता च साभवत् ॥
KK-09-01-006-023a	सैन्यस्य तव तं शब्दं श्रुत्वा राजा युधिष्ठिरः ।
KK-09-01-006-023c	वार्ष्णेयमब्रवीद्वाक्यं सर्वक्षत्रस्य पश्यतः ॥
KK-09-01-006-024a	मद्रराजः कृतः शल्यो धार्तराष्ट्रेण माधव ।
KK-09-01-006-024c	सेनापतिर्महेष्वासः सर्वसैन्येषु पूजितः ॥
KK-09-01-006-025a	एतज्ज्ञात्वा यथाभूतं कुरु माधव यत्क्षमम् ।
KK-09-01-006-025c	भवान्नेता च गोप्ता च विधत्स्व यदनन्तरम् ॥
KK-09-01-006-026a	तमब्रवीन्महाराज वासुदेवो जनाधिपम् ।
KK-09-01-006-026c	आर्तायनिमहं जाने यथातत्त्वेन भारत ॥
KK-09-01-006-027a	वीर्यवांश्च महातेजा महात्मा च विशेषतः ।
KK-09-01-006-027c	कृती च चित्रयोधी च संयुक्तो लाघवेन च ॥
KK-09-01-006-028a	यादृग्भीष्मस्तथा द्रोणो यादृक्कर्णश्च संयुगे ।
KK-09-01-006-028c	तादृशस्तद्विशिष्टो वा मद्रराजो मतो मम ॥
KK-09-01-006-029a	युध्यमानस्य तस्याहं चिन्तयानश्च भारत ।
KK-09-01-006-029c	योद्धारं नाधिगच्छामि तुल्यरूपं जनाधिप ॥
KK-09-01-006-030a	शिखण्ड्यर्जुनभीमानां सात्वतस्य च भारत ।
KK-09-01-006-030c	धृष्टद्युम्नस्य च तथा बलेनाभ्यधिको रणे ॥
KK-09-01-006-031a	मद्रराजो महाराजः सिंहद्विरदविक्रमः ।
KK-09-01-006-031c	विचरिष्यत्यभीः काले कालः क्रुद्धः प्रजास्विव ॥
KK-09-01-006-032a	तस्याद्य न प्रपश्यामि प्रतियोद्धारमाहवे ।
KK-09-01-006-032c	त्वामृते पुरुषव्याघ्र शार्दूलसमविक्रमम् ॥
KK-09-01-006-033a	स त्वमेको हि लोकेऽस्मिन्नान्यस्त्वत्तः पुमान्भवेत् ।
KK-09-01-006-033c	मद्रराजं रणे क्रुद्धं यो हन्यात्कुरुनन्दन ॥
KK-09-01-006-034a	अहन्यहनि युध्यन्तं क्षोभयन्तं बलं तव ।
KK-09-01-006-034c	तस्माज्जहि रणे शल्यं मघवानिव शम्बरम् ॥
KK-09-01-006-035a	सौतेः पश्चादसौ वीरो धार्तराष्ट्रेण सत्कृतः ।
KK-09-01-006-035c	तवैव हि जयो नूनं हते मद्रेश्वरे युधि ।
KK-09-01-006-035e	तस्मिन्हते हतं सर्वं धार्तराष्ट्रबलं महत् ॥
KK-09-01-006-036a	एतच्छ्रुत्वा महाराज वचनं मम साम्प्रतम् ।
KK-09-01-006-036c	प्रत्युद्याहि रणे पार्थ मद्रराजं महारथम् ॥
KK-09-01-006-037ac	जहि चैनं महाबाहो वासवो नमुचिं यथा ॥
KK-09-01-006-038a	न चैवात्र दया कार्या मातुलोऽयं ममेति वै ।
KK-09-01-006-038c	क्षत्रधर्मं पुरस्कृत्य जहि मद्रजनेश्वरम् ॥
KK-09-01-006-039a	द्रोणभीष्मार्णवं तीर्त्वा कर्णपातालसम्भवम् ।
KK-09-01-006-039c	मा निमज्जस्व सगणः शल्यमासाद्य गोष्पदम् ॥
KK-09-01-006-040a	यच्च ते तपसो वीर्यं यच्च क्षात्रं बलं तव ।
KK-09-01-006-040c	तद्दर्शय रणे सर्वं जहि चैनं महारथम् ॥
KK-09-01-006-041	सञ्जय उवाच ।
KK-09-01-006-041a	एतावदुक्त्वा वचनं केशवः परवीरहा ।
KK-09-01-006-041c	जगाम शिबिरं सायं पूज्यमानोऽथ पाण्डवैः ॥
KK-09-01-006-042a	केशवे तु तदा याते धर्मपुत्रो युधिष्ठिरः ।
KK-09-01-006-042c	विसृज्य सर्वान्भ्रातॄंश्च पाञ्चालानथ सोमकान् ।
KK-09-01-006-042e	सुष्वाप रजनीं तां तु विशल्य इव कुञ्जरः ॥
KK-09-01-006-043a	ते च सर्वे महेष्वासाः पाञ्चालाः पाण्डवास्तथा ।
KK-09-01-006-043c	कर्णस्य निधने हृष्टाः सुषुपुस्तां निशां तदा ॥
KK-09-01-006-044a	गतज्वरं महेष्वासं तीर्णपारं महारथम् ।
KK-09-01-006-044c	बभूव पाण्डवेयानां सैन्यं च मुदितं निशि ।
KK-09-01-006-044e	सूतपुत्रस्य निधनाज्जयं लब्ध्वा च मारिष ॥ ॥

इति श्रीमन्महाभारते कर्णपर्वणि शल्यवधपर्वणि षष्ठोऽध्यायः ॥ 6 ॥

9-6-14 क्लिष्टरूपः पराजयनिश्चयात् ॥ 9-6-18 मर्त्यधर्माणः मर्त्यधर्मणः ॥
