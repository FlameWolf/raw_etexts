अध्यायः 002

धृतराष्ट्रेण सञ्जयस्य पुरतो दुर्योधनवचनानुस्मरणेन विलापः ॥ 1 ॥

001	वैशम्पायन उवाच ।
001a	विसृष्टास्वथ नारीषु धृतराष्ट्रोऽम्बिकासुतः ।
001c	विललाप महाराज दुःखाद्दुःखतरं गतः ॥
002a	सधूममिव निःश्वस्य करौ धुन्वन्पुनःपुनः ।
002c	बहु सञ्चिन्तयित्वा तु सञ्जयं वाक्यमब्रवीत् ॥
003	धृतराष्ट्र उवाच ।
003a	अहो बत महद्दुःखं यदहं पाण्डवान्रणे ।
003c	क्षेमिणश्चाव्ययांश्चैव त्वत्तः सूत शृणोमि वै ॥
004a	वज्रसारमयं नूनं हृदयं सुदृढं मम ।
004c	यच्छ्रुत्वा निहतान्पुत्रान्दीर्यते न सहस्रधा ॥
005a	चिन्तयित्वा वचस्तेषां बालक्रीडां च सञ्जय ।
005c	अद्य चैव हताञ्श्रुत्वा दीर्यते मे भृशं मनः ॥
006a	अन्धत्वाद्यदि पुत्राणां न मे रूपिनिदर्शनम् ।
006c	पुत्रस्नेहकृता प्रीतिर्नित्यमेतेषु धारिता ॥
007a	बालभावमतिक्रम्य यौवनस्थांश्च तानहम् ।
007c	श्रियं प्राप्तांश्च ताञ्श्रुत्वा हृष्ट आसं तदाऽनघ ॥
008a	तानद्य निहताञ्श्रुत्वा हतैश्वर्यान्हतौजसः ।
008c	न लभेयं क्वचिच्छान्तिं पुत्राधिभिरभिप्लुतः ॥
009a	एह्येहि वत्स राजेन्द्र ममानाथस्य पुत्रक ।
009c	त्वया हीनो महाबाहो कां नु यास्याम्यहं गतिम् ॥
010a	कथं त्वं पृथिवीपालांस्त्यक्त्वा तात समागतान् ।
010c	शेषे विनिहतो भूमौ प्राकृतः कुनृपो यथा ॥
011a	गतिर्भूत्वा महाराज ज्ञातीनां सुहृदां तथा ।
011c	अन्धं वृद्धं च मां वीर विहाय क्व नु यास्यसि ॥
012a	सा कृपा सा च ते प्रीतिः सा च राजसु मानिता ।
012c	कथं त्वं निहतः पार्थैः संयुगेष्वपराजितः ॥
013a	को नु मामुत्थितः काले ताततातेति वक्ष्यति ।
013c	महाराजेति सततं लोकनाथेति चासकृत् ॥
014a	परिष्वज्य च कं कण्ठे स्नेहेन क्लिन्नलोचनः ।
014c	अनुशास्ताऽस्मि कौरव्य तत्साधु वद मे वचः ॥
015a	ननु नामाहमश्रौषं वचनं तव पुत्रक ।
015c	भूयसी मम पृथ्वीयं तात पार्थस्य नो तथा ॥
016a	भगदत्तः कृपः शल्य आवन्त्योऽथ जयद्रथः ।
016c	भूरिश्रवाः सोमदत्तो महाराजश्च बाह्लिकः ॥
017a	अश्वत्थामा च भोजश्च मागधश्च महाबलः ।
017c	बृहद्बलश्च क्राथश्च शकुनिश्चापि सौबलः ॥
018a	म्लेच्छाश्च शतसाहस्राः शकाश्च यवनैः सह ।
018c	सुदक्षिणश्च काम्भोजस्त्रिगर्ताधिपतिस्तथा ॥
019a	भीष्मः पितामहश्चैव भारद्वाजोऽथ गौतमः ।
019c	श्रुतायुश्चाश्रुतायुश्च शतायुश्चापि वीर्यवान् ॥
020a	जलसन्धोऽथार्ष्यशृङ्गी राक्षसश्चाप्यलायुधः ।
020c	अलम्बुसो वीरबाहुः सुबाहुश्च महारथः ॥
021a	एते चान्ये च बहवो राजानो राजसत्तम ।
021c	मदर्थं प्रहरिष्यन्ति प्राणांस्त्यक्त्वा धनानि च ॥
022a	तेषां मध्ये स्थितो युद्धे भ्रातृभिः परिवारितः ।
022c	योधयिष्याम्यहं पार्थान्पाञ्चालांश्चैव सर्वशः ॥
023a	चेदींश्च नृपशार्दूल द्रौपदेयांश्च संयुगे ।
023c	सात्यकिं कुन्तिभोजं च राक्षसं च घटोत्कचम् ॥
024a	एकोऽप्येषां महाराज समर्थः सन्निवारणे ।
024c	समरे पाण्डवेयानां सङ्क्रुद्धो ह्यभिधावताम् ॥
025a	किं पुनः सहिता वीराः कृतवैराश्च पाण्डवैः ।
025c	अथवा सर्व एवैते पाण्डवस्यानुयायिभिः ॥
026a	योत्स्यन्ते सह राजेन्द्र हनिष्यन्ति च तान्मृधे ।
026c	कर्ण एको मया सार्धं निहनिष्यति पाण्डवान् ॥
027ac	ते वै नृपतयो वीराः स्थास्यन्ति मम शासने ॥
028a	यश्च तेषां प्रणेता वै वासुदेवो महाबलः ।
028c	न स सन्नह्यते राजन्निति मामब्रवीद्वचः ॥
029a	एवं च वदतः सूत बहुशो मम सन्निधौ ।
029c	युक्तितो ह्यनुपश्यामि निहतान्पाण्डवान्रणे ॥
030a	तेषां मध्ये स्थिता यत्र हन्यन्ते मम पुत्रकाः ।
030c	व्यायच्छमानाः समरे किमन्यद्भागधेयतः ॥
031a	भीष्मश्च निहतो यत्र लोकनाथः प्रतापवान् ।
031c	शिखण्डिनं समासाद्य मृगेन्द्र इव जम्बुकम् ॥
032a	द्रोणश्च ब्राह्मणो यत्र सर्वशस्त्रास्त्रपारगः ।
032c	निहतः पाण्डवैः सङ्ख्ये किमन्यद्भागधेयतः ॥
033a	कर्णश्च निहतः सङ्ख्ये दिव्यास्त्रज्ञो महाबलः ।
033c	भूरिश्रवा हतो पत्र सोमदत्तश्च संयुगे ।
033e	बाह्लिकश्च महाराज किमन्यद्भागधेयतः ॥
034a	भगदत्तो हतो यत्र गजयुद्धविशारदः ।
034c	जयद्रथश्च निहतः किमन्यद्भागधेयतः ॥
035a	सुदक्षिणो हतो यत्र जलसन्धश्च पौरवः ।
035c	श्रुतायुश्चाश्रुतायुश्च किमन्यद्भागधेयतः ॥
036a	महाबलस्तथा पाण्ड्यः सर्वशस्त्रभृतां वरः ।
036c	निहतः पाण्डवैः सङ्ख्ये किमन्यद्भागधेयतः ॥
037a	बृहद्बलो हतो यत्र मागधश्च महाबलः ।
037c	उग्रायुधश्च विक्रान्तः प्रतिमानं धनुष्मताम् ॥
038a	आवन्त्यो निहतो यत्र त्रैगर्तश्च जनाधिपः ।
038c	संशप्तकाश्च निहताः किमन्यद्भागधेयतः ॥
039a	अलम्बुसस्तथा राजन्राक्षसश्चाप्यलायुधः ।
039c	आर्ष्यशृङ्गिश्च निहतः किमन्यद्भागधेयतः ॥
040a	नारायणा हता यत्र गोपाला युद्धदुर्मदाः ।
040c	म्लेच्छाश्च बहुसाहस्राः किमन्यद्भागधेयतः ॥
041a	शकुनिः सौबलो यत्र कैतव्यश्च महाबलः ।
041c	निहतः सबलो वीरः किमन्यद्भागधेयतः ॥
042a	एते चान्ये च बहवः कृतास्त्रा युद्धदुर्मदाः ।
042c	राजानो राजपुत्राश्च शूराः परिघबाहवः ।
042e	निहता बहवो यत्र किमन्यद्भागधेयतः ॥
043a	यत्र शूरा महेष्वासाः कृतास्त्रा युद्धदुर्मदाः ।
043c	बहवो निहताः सूत महेन्द्रसमविक्रमाः ॥
044a	नानादेशसमावृत्ताः क्षत्रिया यत्र सञ्जय ।
044c	निहताः समरे सर्वे किमन्यद्भागधेयतः ॥
045a	पुत्राश्च मे विनिहताः पौत्राश्चैव महाबलाः ।
045c	वयस्या भ्रातरश्चैव किमन्यद्भागधेयतः ॥
046a	भागधेयसमायुक्तो ध्रुवमुत्पद्यते नरः ।
046c	यस्तु भाग्यसमायुक्तः स शुभं प्राप्नुयान्नरः ॥
047a	अहं वियुक्तस्तैर्भाग्यैः पुत्रैश्चैवेह सञ्जय ।
047c	कथमद्य भविष्यामि वृद्धः शत्रुवशं गतः ॥
048a	नान्यदत्र परं मन्ये वनवासादृते प्रभो ।
048c	सोऽहं वनं गमिष्यामि निर्बन्धुर्ज्ञातिसंक्षये ॥
049a	न हि मेऽन्यद्भवेच्छ्रेयो वनाभ्युपगमादृते ।
049c	इमामवस्थां प्राप्तस्य लूनपक्षस्य सञ्जय ॥
050a	दुर्योधनो हतो यत्र शल्यश्च निहतो युधि ।
050c	दुःशासनो विविंशश्च विकर्णश्च महाबलः ॥
051a	कथं हि भीमसेनस्य श्रोष्येऽहं शब्दमुत्तमम् ।
051c	एकेन समरे येन हतं पुत्रशतं मम ॥
052a	असकृद्वदतस्तस्य दुर्योधनवधेन च ।
052c	दुःखशोकाभिसन्तप्तो न श्रोष्ये परुषा गिरः ॥
053	वैशम्पायन उवाच ।
053a	एवं स शोकसन्तप्तः पार्थिवो हतबान्धवः ।
053c	मुहुर्मुहुर्मुह्यमानः पुत्राधिभिरभिप्लुतः ॥
054a	विलप्य सुचिरं कालं धृतराष्ट्रोऽम्बिकासुतः ।
054c	दीर्घमुष्णं स निःश्वस्य चिन्तयित्वा पराभवम् ॥
055a	दुःखेन महता राजन्सन्तप्तो भरतर्षभः ।
055c	पुनर्गावल्गणिं सूतं पर्यपृच्छद्यथातथम् ॥
056	धृतराष्ट्र उवाच ।
056a	भीष्मद्रोणौ हतौ श्रुत्वा सूतपुत्रं च पातितम् ।
056c	सेनापतिं प्रणेतारं कमकुर्वत मामकाः ॥
057a	यं यं सेनाप्रणेतारं युधि कुर्वन्ति मामकाः ।
057c	अचिरेणैव कालेन तं तं निघ्नन्ति पाण्डवाः ॥
058a	रणमूर्ध्नि हतो भीष्मः पश्यतां वः किरीटिना ।
058c	एवमेव हतो द्रोणः सर्वेषामेव पश्यताम् ॥
059a	एवमेव हतः कर्णः सूतपुत्रः प्रतापवान् ।
059c	सराजकानां सर्वेषां पश्यतां वः किरीटिना ॥
060a	पूर्वमेवाहमुक्तो वै विदुरेण महात्मना ।
060c	दुर्योधनापराधेन प्रजेयं विनशिष्यति ॥
061a	केचिन्न सम्यक्पश्यन्ति मूढाः सम्यगवेक्ष्य च ।
061c	तदिदं मम मूढस्य तथाभूतं वचः स्म तत् ॥
062a	यदब्रवीत्स धर्मात्मा विदुरो दीर्घदर्शिवान् ।
062c	तत्तथा समनुप्राप्तं वचनं सत्यवादिनाः ॥
063a	दैवोपहतचित्तेन यन्मयाऽनुष्ठितं पुरा ।
063c	अनयस्य फलं तस्य ब्रूहि गावल्गणे पुनः ॥
064a	को वा मुखमनीकानामासीत्कर्णे निपातिते ।
064c	अर्जुनं वासुदेवं च को वा प्रत्युद्ययौ रथी ॥
065a	केऽरक्षन्दक्षिणं चक्रं मद्रराजस्य संयुगे ।
065c	वामं च योद्वुकामस्य के वा वीरस्य पृष्ठतः ॥
066a	कथं च वः समेतानां मद्रराजो महारथः ।
066c	निहतः पाण्डवैः सङ्ख्ये पुत्रो वा मम सञ्जय ॥
067a	ब्रूहि सर्वं यथातत्त्वं भरतानां महाक्षयम् ।
067c	यथा च निहतः सङ्ख्ये पुत्रो दुर्योधनो मम ॥
068a	पाञ्चालाश्च यथा सर्वे निहताः सपदानुगाः ।
068c	धृष्टद्युम्नः शिखण्डी च द्रौपद्याः पञ्च चात्मजाः ॥
069a	पाण्डवाश्च यथा मुक्तास्तथोभौ माधवौ युधि ।
069c	कृपश्च कृतवर्मा च भारद्वाजस्य चात्मजः ॥
070a	यद्यथा यादृशं चैव युद्धं वृत्तं च साम्प्रतम् ।
070c	अखिलं श्रोतुमिच्छामि कुशलो ह्यसि सञ्जय ॥ ॥

इति श्रीमन्महाभारते कर्णपर्वणि शल्यवधपर्वणि द्वितीयोऽध्यायः*॥ 2 ॥*

9-2-2 सधूममिव अत्युष्णित्यर्थः ॥ 9-2-14 परिष्वज्य च मां कण्ठे स्नेहेन क्लिन्नलोचनः । अनुशाधीति कौरव्य तत्साधु वद मे वचः इति झ.पाठः ॥ 9-2-37 प्रतिमानं केतुभूतः ॥ 9-2-61 केचित्सम्यक्प्रपश्यन्ति मूढास्तु न तथा परे इति ख.पाठः । सम्यगवेक्ष्य निपुणं विभाव्यापि मूढास्तथाभूतं तद्वचः केचिन्न पश्यन्तीति सम्बन्धः । तथाभूतं यथार्थम् ॥
