अध्यायः 017

सङ्कुलयुद्धम् ॥ 1 ॥

001	सञ्जय उवाच ।
001a	शल्येऽथ निहते राजन्मद्रराजपदानुगाः ।
001c	रथाः सप्तशता वीरा दुद्रुवुर्महतो बलात् ॥
002a	दुर्योधनस्तु द्विरदमारुह्याचलसन्निभम् ।
002c	छत्रेण ध्रियमाणेन वीज्यमानश्च चामरैः ।
002e	न गन्तव्यं न गन्तव्यमिति मद्रानवारयत् ॥
003a	दुर्योधनेन ते वीरा वार्यमाणाः पुनः पुनः ।
003c	युधिष्ठिरं जिघांसन्तः पाण्डूनां प्राविशन्बलम् ॥
004a	ते तु शूरा महाराज कृतचित्ताश्च योधने ।
004c	धनुःशब्दं महत्कृत्वा सहायुध्यन्त पाण्डवैः ॥
005a	श्रुत्वा च निहतं शल्यं धर्मपुत्रं च पीडितम् ।
005c	मद्रराजप्रिये युक्तैर्मद्रकाणां महारथैः ॥
006a	आजगाम ततः पार्थो गाण्डीवं विक्षिपन्धनुः ।
006c	पूरयन्रथघोषेण दिशः सर्वा महारथः ॥
007a	ततोऽर्जुनश्च भीमश्च माद्रीपुत्रौ च पाण्डवौ ।
007c	सात्यकिश्च नरव्याघ्रो द्रौपदेयाश्च सर्वशः ॥
008a	धृष्टद्युम्नः शिखण्डी च पाञ्चालाः सह सोमकैः ।
008c	युधिष्ठिरं परीप्सन्तः समन्तात्पर्यवारयन् ॥
009a	ते समन्तात्परिवृताः पाण्डवैः पुरुषर्षभैः ।
009c	क्षोभयन्ति स्म तां सेनां मकराः सागरं यथा ।
009e	वृक्षानिव महावाताः कम्पयन्ति स्म तावकाः ॥
010a	पुरोवातेन गङ्गेव क्षोभ्यमाणा महानदी ।
010c	अक्षोभ्यत तदा राजन्पाण्डूनां ध्वजिनी ततः ॥
011a	प्रस्कन्द्य सेनां महतीं महात्मानो महारथाः ।
011c	बहवश्चुक्रुशुस्तत्र क्व स राजा युधिष्ठिरः ।
011e	भ्रातरो वाऽस्य ते शूरा दृश्यन्ते नेह केचन ॥
012a	धृष्टद्युम्नोऽथ शैनेयो द्रौपदेयाश्च सर्वशः ।
012c	पाञ्चालाश्च महावीर्याः शिखण्डी च महारथः ॥
013a	एवं तान्वादिनः शूरान्द्रौपदेया महारथाः ।
013c	अभ्यघ्नन्युयुधानश्च मद्रराजपदानुगान् ॥
014a	चक्रैर्विमथितैः केचित्केचिच्छिन्नैर्महाध्वजैः ।
014c	सम्प्रदृश्यन्त समरे तावका निहताः परैः ॥
015a	आलोक्य पाण्डवान्युद्धे योधा राजन्समन्ततः ।
015c	वार्यमाणा ययुर्वेगात्पुत्रेण तव भारत ॥
016a	दुर्योधनश्च तान्वीरान्वारयामास सान्त्वयन् ।
016c	न चास्य शासनं केचित्तत्र चक्रुर्महारथाः ॥
017a	ततो गान्धारराजस्य पुत्रः शकुनिरब्रवीत् ।
017c	दुर्योधनं महाराज वचनं वचनक्षमम् ॥
018a	किं नः सम्प्रेक्षमाणानां मद्राणां हन्यते बलम् ।
018c	न युक्तमेतत्समरे त्वयि तिष्ठति भारत ॥
019a	सहितैर्नाम योद्धव्यमित्येष समयः कृतः ।
019c	अथ कस्मात्स्मरन्नेव घ्नतो मर्षयसे नृप ॥
020	दुर्योधन उवाच ।
020a	वार्यमाणा मया पूर्वं नैते चक्रुर्वचो मम ।
020c	एते विनिहताः सर्वे प्रस्कन्नाः पाण्डुवाहिनीम् ॥
021	शकुनिरुवाच ।
021a	न भर्तुः शासनं वीरा रणे कुर्वन्त्यमर्षिताः ।
021c	अलं क्रोद्धुमथैतेषां नायं काल उपेक्षितुम् ॥
022a	यामः सर्वेऽत्र सम्भूय सवाजिरथकुञ्जराः ।
022c	परित्रातुं महेष्वासान्मद्रराजपदानुगान् ॥
023a	अन्योन्यं परिरक्षामो यत्नेन महता नृप ।
023c	एवं सर्वेऽनुसञ्चिन्त्य प्रययुर्यत्र सैनिकाः ॥
024	सञ्जय उवाच ।
024a	एवमुक्तस्तदा राजा बलेन महता वृतः ।
024c	प्रययौ सिंहनादेन कम्पयन्निव मेदिनीम् ॥
025a	हत विध्यत गृह्णीत प्रहरध्वं निकृन्तत ।
025c	इत्यासीत्तुमुलः शब्दस्तव सैन्यस्य भारत ॥
026a	पाण्डवास्तु रणे दृष्ट्वा मद्रराजपदानुगान् ।
026c	सहितानभ्यवर्तन्तं गुल्ममास्थाय मध्यमम् ॥
027a	ते मुहूर्ताद्रणे वीरा हस्ताहस्ति विशाम्पते ।
027c	निहताः प्रत्यदृश्यन्त मद्रराजपदानुगाः ॥
028a	ततो नः सम्प्रयातानां हता मद्रास्तरस्विनः ।
028c	हृष्टाः किलकिलाशब्दमकुर्वन्सहिताः परे ॥
029a	अथोत्थितानि रुण्डानि समदृश्यन्त सर्वशः ।
029c	पपात महती चोल्का मध्येनादित्यमण्डलम् ॥
030a	रथैर्भग्नयुगाक्षैश्च निहतैश्च महारथैः ।
030c	अश्वैर्निपातितैश्चैव सञ्छन्नाऽभूद्वसुन्धरा ॥
031a	वातायमानैस्तुरगैर्युगासक्तैस्ततस्ततः ।
031c	अकृष्यन्त महाराज योधास्तत्र रणाजिरे ॥
032a	भग्नचक्रान्रथान्केचिदहरंस्तुरगा रणे ।
032c	रथार्धं केचिदादाय दिशो दश विबभ्रमुः ।
032e	तत्रतत्र व्यदृश्यन्त योक्त्रैः श्लिष्टाः स्म वाजिनः ॥
033a	रथिनः पतमानाश्च दृश्यन्ते स्म नरोत्तमाः ।
033c	गगनात्प्रच्युताः सिद्धाः पुण्यानामिव सङ्क्षये ॥
034a	निहतेषु च शूरेषु मद्रराजानुगेषु वै ।
034c	अस्मानापततश्चापि दृष्ट्वा पार्था महारथाः ॥
035a	अभ्यवर्तन्त वेगेन जयगृद्धाः प्रहारिणः ।
035c	बाणशब्दरवान्कृत्वा विमिश्राञ्शङ्खनिःस्वनैः ॥
036a	अस्मांस्तु पुनरासाद्य लब्धलक्षाः प्रहारिणः ।
036c	शरासनानि धुन्वानाः सिंहनादान्प्रचुक्रुशुः ॥
037a	ततो हतमभिप्रेक्ष्य मद्रराजबलं महत् ।
037c	मद्रराजं च समरे दृष्ट्वा शूरं निपातितम् ।
037e	दुर्योधनबलं सर्वं पुनरासीत्पराङ्मुखम् ॥
038a	वध्यमानं महाराज पाण्डवैर्जितकाशिभिः ।
038c	दिशो भेजेऽथ सम्भ्रान्तं त्रासितं दृढधन्विभिः ॥ ॥

इति श्रीमन्महाभारते शल्यवपर्वणि शल्यवधपर्वणि अष्टादशदिवसयुद्धे सप्तदशोऽध्यायः ॥ 17 ॥

9-17-20 प्रस्कन्नाः प्रपन्नाः ॥
