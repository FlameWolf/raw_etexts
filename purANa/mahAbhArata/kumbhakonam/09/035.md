अध्यायः 035

जनमेजयेन वैशम्पायनम्प्रति बलरामस्य तीर्थयात्राप्रकारप्रश्नः ॥ 1 ॥ तेन तम्प्रति तत्कथनमुपक्रम्य प्रभासतीर्थस्य तत्पदवाच्यत्वे हेतुकथनम् ॥ 2 ॥

001	जनमेजय उवाच ।
001a	पूर्वमेव यदा रामस्तस्मिन्युद्ध उपस्थिते ।
001c	आमन्त्र्य केशवं यातो वृष्णिभिः सहितः प्रभुः ॥
002a	साहाय्यं धार्तराष्ट्रस्य न च कर्ताऽस्मि केशव ।
002c	न चैव पाण्डुपुत्राणां गमिष्यामि यथागतम् ॥
003a	एवमुक्त्वा तदा रामो यातः शत्रुनिबर्हणः ।
003c	तस्य चागमनं भूयो ब्रह्मञ्शं सितुमर्हसि ॥
004a	आख्याहि मे विस्तरशः कथं राम उपस्थितः ।
004c	कथं च दृष्टवान्युद्धं कुशलो ह्यसि सत्तम ॥
005	वैशम्पायन उवाच ।
005a	उपप्लाव्ये निविष्टेषु पाण्डवेषु महात्मसु ।
005c	प्रेषितो धृतराष्ट्रस्य समीपं मधुसूदनः ॥
006ac	शमं प्रति महाबाहो हितार्थं सर्वदेहिनाम् ॥
007a	स गत्वा हास्तिनपुरं धृतराष्ट्रं समेत्य च ।
007c	उक्तवान्वचनं पथ्यं हितं चैव विशेषतः ॥
008ac	न च तत्कृतवान्राजा यथाऽख्यातं हि तत्पुरा ॥
009a	अनवाप्य शमं तत्र कृष्णः पुरुषसत्तमः ।
009c	आगच्छत महाबाहुरुपप्लाव्यं जनाधिप ॥
010a	ततः प्रत्यागतः कृष्णो धार्तराष्ट्रविसर्जितः ।
010c	आजगाम नरव्याघ्रः पाण्डवानामनीकिनीम् ।
010e	यथोक्तं च यथावृत्तं गत्वा पाण्डवमब्रवीत् ॥
011a	न कुर्वन्ति वचो मह्यं कुरवः कालनोदिताः ।
011c	निर्गच्छध्वं पाण्डवेयाः पुष्येण सहिता मया ॥
012a	ततो विभज्यमानेषु बलेषु बलिनां वरः ।
012c	प्रोवाच भ्रातरं कृष्णं रौहिणेयो महामनाः ॥
013a	तेषामपि महाबाहो साहाय्यं मधुसूदन ।
013c	क्रियतामिति तत्कृष्णो नास्य चक्रे वचस्तदा ॥
014a	ततो मन्युपरीतात्मा जगाम यदुनन्दनः ।
014c	तीर्थयात्रां हलधरः सरस्वत्यां महायशाः ।
014e	मैत्रनक्षत्रयोगे स्म सहितः सर्वयादवैः ॥
015a	आश्रयामास भोजस्तु दुर्योधनमरिन्दमः ।
015c	युयुधानेन सहितो वासुदेवस्तु पाण्डवान् ॥
016a	रौहिणेये गते शूरे पुष्येण मधुसूदनः ।
016c	पाण्डवेयान्पुरस्कृत्य ययावभिमुखः कूरून् ॥
017a	गच्छन्नेव पथिस्थस्तु रामः प्रेष्यानुवाच ह ।
017c	सम्भारांस्तीर्थयात्रायां सर्वोपकरणानि च ॥
018a	आनयध्वं द्वारकाया अग्नीन्वै याजकांस्तथा ।
018c	सुवर्णरजतं चैव धेनूर्वासांसि वाजिनः ॥
019a	कुञ्जरांश्च रथांश्चैव खरोष्ट्रं वाहनानि च ।
019c	क्षिप्रमानीयतां सर्वं तीर्थहेतोः परिच्छदम् ॥
020a	प्रतिस्रोतः सरस्वत्या गच्छध्वं शीघ्रगामिनः ।
020c	ऋत्विजश्चानयध्वं वै शतशश्च द्विजर्षभान् ॥
021a	एवं सन्दिश्य तु प्रेष्यान्बलदेवो महाबलः ।
021c	तीर्थयात्रां ययौ राजन्कुरूणां वैशसे तदा ॥
022a	सरस्वत्याः प्रतिस्रोतः समुद्रादभिजग्मिवान ।
022c	रामो यदूत्तमः श्रीमांस्तीर्थयात्रामनुस्मरन् ॥
023a	ऋत्विग्भिश्च सुहृद्भिश्च यथाऽन्यैर्द्विजसत्तमैः ।
023c	रथैर्गजैस्तथाऽश्वैश्च प्रेष्यैश्च भरतर्षभ ।
023e	गोखरोष्ट्रप्रयुक्तैश्च यानैश्च बहुभिर्वृतः ॥
024a	श्रान्तानां क्लान्तवपुषां शिशूनां विपुलायुषाम् ।
024c	देशेदेशे तु देयानि दानानि विविधानि च ॥
025a	अर्चायै चार्थिनां राजन्क्लृप्तानि बहुशस्तथा ।
025c	तानि यानीह देशेषु प्रतीक्षन्ति स्म भारत ॥
026ac	बुभुक्षितानामर्थाय क्लृप्तमन्नं समन्ततः ॥
027a	योयो यत्र द्विजो भोज्यं भोक्तुं कामयते तदा ।
027c	तस्यतस्य तु तत्रैवमुपजह्रुस्तदा नृष ॥
028a	तत्रतत्र स्थिता राजन्रौहिणेयस्य शासनात् ।
028c	भक्ष्यपेयस्य कुर्वन्ति राशींस्तत्र समन्ततः ॥
029a	वासांसि च महार्हाणि पर्यङ्कास्तरणानि च ।
029c	पूजार्थं तत्र क्लृप्तानि विप्राणां सुखमिच्छताम् ॥
030a	यत्र यः स्वपते विप्रो यो वा जागर्ति भारत ।
030c	तत्रतत्रैव सर्वस्य क्लृप्तं सर्वमपश्यत ॥
031a	यथासुखं जनः सर्वो याति तिष्ठति वै तदा ।
031c	यातुकामस्य यानानि पानानि तृषितस्य च ॥
032a	बुभुक्षितस्य चान्नानि स्वादूनि भरतर्षभ ।
032c	उपजह्रुर्नरास्तत्र वस्त्राण्याभरणानि च ॥
033a	स पन्थाः प्रबभौ राजन्सर्वस्यैव सुखावहः ।
033c	स्वर्गोपमस्तदा वीर नराणां तत्र गच्छताम् ॥
034a	नित्यप्रमुदितोपेतः स्वादुभक्ष्यो जलान्वितः ।
034c	विपण्यापणपण्यानं नानाजनशतैर्वृतः ।
034e	नानाद्रुमलतोपेतो नानारत्नविभूषितः ॥
035a	ततो महात्मा नियतो मनस्विनां पुण्येषु तीर्थेषु वसूनि राजन् ।
035c	ददौ द्विजेभ्यः क्रतुदक्षिणाश्च यदुप्रवीरो हलभृत्प्रतीतः ॥
036a	दोग्ध्रीश्च धेनूश्च सहस्रशो वै सुवाससः काञ्चनबद्धशृङ्गीः ।
036c	हयांश्च नानाविधदेशजातान्यानानि दासांश्च शुभान्द्विजेभ्यः ॥
037a	रत्नानि मुक्तामणिविद्रुमं चाप्यग्र्यं सुवर्णं रजतं सुशुद्धम् ।
037c	अयस्मयं ताम्रमयं च भाण्डं ददौ द्विजातिप्रवरेषु रामः ॥
038a	एवं स वित्तं प्रददौ महात्मा सरस्वतीतीर्थगतेषु भूरि ।
038c	ययौ क्रमेणाप्रतिमप्रभावस्ततः कुरुक्षेत्रमुदारवृत्तः ॥
039	जनमेजय उवाच ।
039a	सारस्वतानां तीर्थानां गुणोत्पत्तिं वदस्व मे ।
039c	फलं च द्विपदां श्रेष्ठ कर्म निर्वृत्तिमेव च ॥
040a	यथाक्रमेण भगवंस्तीर्थानामनुपूर्वशः ।
040c	ब्रूहि ब्रह्मविदां श्रेष्ठ परं कौतूहलं हि मे ॥
041	वैशम्पायन उवाच ।
041a	तीर्थानां च फलं राजन्गुणोत्पत्तिं च सर्वशः ।
041c	मयोच्यमानं वै पुण्यं शृणु राजेन्द्र कृत्स्नशः ॥
042a	पूर्वं महाराज यदुप्रवीर ऋत्विक्सुहृद्विप्रगणैश्च सार्धम् ।
042c	पुण्यं प्रभासं समुपाजगाम यत्रोडुराढ्यक्ष्मणा क्षीयमाणः ॥
043a	विमुक्तशापः पुनराप्य तेजः सर्वं जगद्भासयते नरेन्द्र ।
043c	एतत्तु तीर्थप्रवरं पृथिव्यां प्रभासनात्तस्य ततः प्रभासः ॥ ॥

इति श्रीमन्महाभारते शल्यपर्वणि ह्रदप्रवेशपर्वणि अष्टदशदिवसयुद्धे पञ्चत्रिंशोऽध्यायः ॥ 35 ॥

9-35-14 मैत्रनक्षत्रयोगे अनुराधायां ॥ 9-35-15 भोजः कृतवर्मा ॥ 9-35-16 पुष्येण हि पाण्डवेभ्यः प्रयाणं अनुराधातस्तीर्थयात्रार्थमिति विवेकः ॥ 9-35-34 विपणिः पण्यवीथिका । आपणा हट्टाः । पण्यानि विक्रेयद्रव्याणि ॥ 9-35-35 कृतदक्षिणाश्चेति क.ङ.पाठः ॥ 9-35-39 गुणान् रमणीयत्वादीन् । उत्पत्तिं सम्भवम् । कर्मनिर्वृत्तिं तीर्थयात्राविधिसिद्धम् । निवृत्तिमपि कर्मणाम् इति क.ङ.पाठः ॥ 9-35-40 यथाकमेण तीर्थक्रमापेक्षया अनुपूर्वशः गुणोत्पत्त्यादिक्रमापेक्षया ॥ 9-35-43 प्रभासः प्रभासत्वम् ॥
