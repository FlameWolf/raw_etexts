अध्यायः 052
	
दधीचिसारस्वतयोश्चरितवर्णनम् ॥ 1 ॥

KK-09-02-052-001	वैशम्पायन उवाच ।
KK-09-02-052-001a	यत्रेजिवानुडुपती राजसूयेन भारत ।
KK-09-02-052-001c	यस्मिन्वृत्ते महानासीत्सङ्ग्रामस्तारकामयः ॥
KK-09-02-052-002a	तत्राप्युपस्पृश्य बलो दत्त्वा दानानि चात्मवान् ।
KK-09-02-052-002c	सारस्वतस्य धर्मात्मा मुनेस्तीर्थं जगाम ह ॥
KK-09-02-052-003a	यत्र द्वादशवार्षिक्यामनावृष्ट्यां द्विजोत्तमान् ।
KK-09-02-052-003c	वेदानध्यापयामास पुरा सारस्वतो मुनिः ॥
KK-09-02-052-004	जनमेजय उवाच ।
KK-09-02-052-004a	कथं द्वादशवार्षिक्यामनावृष्ट्यां द्विजोत्तमान् ।
KK-09-02-052-004c	वेदानध्यापयामास पुरा सारस्वतो मुनिः ॥
KK-09-02-052-005	वैशम्पायन उवाच ।
KK-09-02-052-005a	आसीत्पूर्वं महाराज मुनिर्धीमान्महातपाः ।
KK-09-02-052-005c	दधीचिरिति विख्यातो ब्रह्मचारी जितेन्द्रियः ॥
KK-09-02-052-006a	तस्यातितपसः शक्रो बिभेति सततं विभो ।
KK-09-02-052-006c	न स लोभयितुं शक्यः फलैर्बहुविधैरपि ॥
KK-09-02-052-007a	प्रलोभनार्थं तस्याथ प्राहिणोत्पाकशासनः ।
KK-09-02-052-007c	दिव्यामप्सरसं पुण्यां दर्शनीयामलम्बुसाम् ॥
KK-09-02-052-008a	तस्य तर्पयतो देवान्सरस्वत्यां महात्मनः ।
KK-09-02-052-008c	समीपतो महाराज सोपातिष्ठत भामिनी ॥
KK-09-02-052-009a	तां दिव्यवपुषं दृष्ट्वा तस्यर्षेर्भावितात्मनः ।
KK-09-02-052-009c	रेतः स्कन्नं सरस्वत्यां तत्सा जग्राह निम्नगा ॥
KK-09-02-052-010a	कुक्षौ चाप्यदधद्धृष्टा तद्रेतः पुरुषर्षभ ।
KK-09-02-052-010c	सा दधार च तं गर्भं पुत्रहेतोर्महात्मनः ॥
KK-09-02-052-011a	सुषुवे चापि समये पुत्रं सारस्वतं वरम् ।
KK-09-02-052-011c	जगाम पुत्रमादाय तमृषिं प्रति च प्रभो ॥
KK-09-02-052-012a	ऋषिसंसदि तं दृष्ट्वा सा नदी मुनिसत्तमम् ।
KK-09-02-052-012c	ततः प्रोवाच राजेन्द्र ददती पुत्रमस्य तम् ।
KK-09-02-052-012e	ब्रह्मर्षे तव पुत्रोऽयं त्वद्भक्त्या धारितो मया ॥
KK-09-02-052-013a	दृष्ट्वा तेऽप्सरसं रेतो यत्स्कन्नं प्रागलम्बुसाम् ।
KK-09-02-052-013c	तत्कुक्षिणाऽहं ब्रह्मर्षे त्वद्भक्त्या धृतवत्यहम् ॥
KK-09-02-052-014a	न विनाशमिदं गच्छेत्त्वत्तेज इति निश्चयात् ।
KK-09-02-052-014c	प्रतिगृह्णीष्व पुत्रं स्वं मया दत्तमनिन्दितम् ॥
KK-09-02-052-015a	इत्युक्तः प्रतिजग्राह प्रीतिं चावाप पुष्कलाम् ।
KK-09-02-052-015c	पितृवच्चोपजिघ्रत्तं मूर्ध्नि प्रेम्णा द्विजोत्तमः ॥
KK-09-02-052-016a	परिष्वज्य चिरं कालं तदा भरतसत्तम ।
KK-09-02-052-016c	सरस्वत्यै वरं प्रादात्प्रीयमाणो महामुनिः ॥
KK-09-02-052-017a	विश्वेदेवाः सपितरो गन्धर्वाप्सरसां गणाः ।
KK-09-02-052-017c	तृप्तिं यास्यन्ति सुभगे तर्प्यमाणास्तवाम्भसा ॥
KK-09-02-052-018a	इत्युक्त्वा स तु तुष्टाव वचोभिर्वै महानदीम् ।
KK-09-02-052-018c	प्रीतः परमहृष्टात्मा यथावच्छृणु पार्थिव ॥
KK-09-02-052-019	दधीचिरुवाच ।
KK-09-02-052-019a	प्रस्रुताऽसि महाभागे सरसो ब्रह्मणः पुरा ।
KK-09-02-052-019c	जानन्ति त्वां सरिच्छ्रेष्ठे मुनयः संशितव्रताः ॥
KK-09-02-052-020a	मम प्रियकरी चापि सततं प्रियदर्शने ।
KK-09-02-052-020c	तस्मात्सारस्वतं पुत्रमदधा वरवर्णिनि ॥
KK-09-02-052-021a	तवैव नाम्ना प्रथितः पुत्रस्ते लोकभावनः ।
KK-09-02-052-021c	सारस्वत इति ख्यातो भविष्यति महातपाः ॥
KK-09-02-052-022a	एष द्वादशवार्षिक्यामनावृष्ट्यां द्विजर्षभान् ।
KK-09-02-052-022c	सारस्वतो महाभागे वेदानध्यापयिष्यति ॥
KK-09-02-052-023a	पुण्याभ्यश्च सरिद्भ्यस्त्वं सदा पुण्यतमा शुभे ।
KK-09-02-052-023c	भविष्यसि महाभागे मत्प्रसादात्सरस्वति ॥
KK-09-02-052-024a	एवं सा संस्तुता तेन वरं लब्ध्वा महानदी ।
KK-09-02-052-024c	पुत्रमादाय मुदिता जगाम भरतर्षभ ॥
KK-09-02-052-025a	एतस्मिन्नेव काले तु विरोधे देवदानवैः ।
KK-09-02-052-025c	शक्रः प्रहरणान्वेषी लोकांस्त्रीन्विचचार ह ॥
KK-09-02-052-026a	न चोपलेभे भगवाञ्शक्रः प्रहरणं तदा ।
KK-09-02-052-026c	यद्वै तेषां भवेद्योग्यं वधाय विबुधद्विषाम् ॥
KK-09-02-052-027a	ततोऽब्रवीत्सुराञ्शक्रो न मे शक्याः सुरारयः ।
KK-09-02-052-027c	ऋतेऽस्थिभिर्दधीचस्य निहन्तुं त्रिदशद्विषः ॥
KK-09-02-052-028a	तस्माद्यत्नादृषिश्रेष्ठो याच्यतां कार्यसिद्धये ।
KK-09-02-052-028c	दधीचास्थीनि देहीति तैर्वधिष्यामहे रिपून् ॥
KK-09-02-052-029a	स च तैर्याचितोऽस्थीनि यत्नादृषिवरस्तदा ।
KK-09-02-052-029c	साहाय्यं नः कुरुष्वेति चकारैवाविचारयन् ॥
KK-09-02-052-030a	स लोकानक्षयान्प्राप्तो देवप्रियकरस्तदा ।
KK-09-02-052-030c	तस्यास्थिभिरथो शक्रः सम्प्रहृष्टमनास्तदा ॥
KK-09-02-052-031a	कारयामास दिव्यानि नानाप्रहरणान्युत ।
KK-09-02-052-031c	गदा वज्राणि चक्राणि गुरून्दण्डांश्च पुष्कलान् ॥
KK-09-02-052-032a	स हि तीव्रेण तपसा सम्भृतः परमर्षिणा ।
KK-09-02-052-032c	प्रजापतिसुतेनाथ भृगुणा लोकभावनः ॥
KK-09-02-052-033a	अतिकायः स तेजस्वी लोकसारो विनिर्मितः ।
KK-09-02-052-033c	जज्ञे शैलगुरुः प्रांशुर्महिम्ना प्रथितः प्रभुः ॥
KK-09-02-052-034ac	नित्यमुद्विजते चास्य तेजसः पाकशासनः ॥
KK-09-02-052-035a	तेन वज्रेण भगवान्मन्त्रयुक्तेन भारत ।
KK-09-02-052-035c	भृशं क्रोधविसृष्टेन ब्रह्मतेजोद्भवेन च ।
KK-09-02-052-035e	दैत्यदानववीराणां जघान नवतीर्नव ॥
KK-09-02-052-036a	अथ काले व्यतिक्रान्ते महत्यतिभयङ्करी ।
KK-09-02-052-036c	अनावृष्टिरनुप्राप्ता राजन्द्वादशवार्षिकी ॥
KK-09-02-052-037a	तस्यां द्वादशवार्षिक्यामनावृष्ट्यां महर्षयः ।
KK-09-02-052-037c	वृत्त्यर्थं प्राद्रवन्राजन्क्षुधार्ताः सर्वतोदिशम् ॥
KK-09-02-052-038a	दिग्भ्यस्तान्प्रद्रुतान्दृष्ट्वा मुनिः सारस्वतस्तदा ।
KK-09-02-052-038c	गमनाय मतिं चक्रे तं प्रोवाच सरस्वती ॥
KK-09-02-052-039a	न गन्तव्यमितः पुत्र तवाहारमहं सदा ।
KK-09-02-052-039c	दास्यामि मत्स्यप्रवरानुष्यतामिह भारत ॥
KK-09-02-052-040a	इत्युक्तस्तर्पयामास स पितॄन्देवतास्तथा ।
KK-09-02-052-040c	आहारमकरोन्नित्यं प्राणान्वेदांश्च धारयन् ॥
KK-09-02-052-041a	अथ तस्यामनावृष्ट्यामतीतायां महर्षयः ।
KK-09-02-052-041c	अन्योन्यं परिपप्रच्छुः पुनः स्वाध्यायकारणात् ॥
KK-09-02-052-042a	तेषां क्षुधापरीतानां नष्टा वेताा विधावताम् ।
KK-09-02-052-042c	सर्वेषामेव राजेन्द्र न किचित्प्रतिभाति ह ॥
KK-09-02-052-043a	अथ कश्चिदृषिस्तेषां सारस्वतमुपेयिवान् ।
KK-09-02-052-043c	कुर्वाणं संशितात्मानं स्वाध्यायमृषिसत्तमम् ॥
KK-09-02-052-044a	स गत्वाऽचष्ट तेभ्यश्च सारस्वतमृषिं प्रभुम् ।
KK-09-02-052-044c	स्वाध्यायममरप्रख्यं कुर्वाणं विजने वने ॥
KK-09-02-052-045a	ततः सर्वे समाजग्मुस्तत्र राजन्महर्षयः ।
KK-09-02-052-045c	सारस्वतं मुनिश्रेष्ठमिदमूचुः समागताः ॥
KK-09-02-052-046a	अस्मानध्यापयस्वेति तानुवाच ततो मुनिः ।
KK-09-02-052-046c	शिष्यत्वमुपगच्छध्वं विधिना च ममेत्युत ॥
KK-09-02-052-047a	तत्राब्रुवन्मुनिगणा बालस्त्वमसि पुत्रक ।
KK-09-02-052-047c	स तानाह न मे धर्मो नश्येदिति पुनर्मुनीन् ॥
KK-09-02-052-048a	यो ह्यधर्मेण वै ब्रूयाद्गृह्णीयाद्योऽप्यधर्मतः ।
KK-09-02-052-048c	म्रियेतां तावुभौ क्षिप्रं स्यातां वा वैरिणावुभौ ॥
KK-09-02-052-049a	न हायनैर्न पलितैर्न वित्तेन न बन्धुभिः ।
KK-09-02-052-049c	ऋषयश्चक्रिरे धर्मं योऽनूचानः स नो महान् ॥
KK-09-02-052-050a	एतच्छ्रुत्वा वचस्तस्य मनुयस्ते विधानतः ।
KK-09-02-052-050c	तस्माद्वेदाननुप्राप्य पुनर्धर्मं प्रचक्रिरे ॥
KK-09-02-052-051a	षष्टिर्मुनिसहस्राणि शिष्यत्वं प्रतिपेदिरे ।
KK-09-02-052-051c	सारस्वतस्य विप्रर्षेर्वेदस्वाध्यायकारणात् ॥
KK-09-02-052-052a	मुष्टिं मुष्टिं ततः सर्वे दर्भाणां ते ह्युपाहरन् ।
KK-09-02-052-052c	तस्यासनार्थं विप्रर्षेर्बालस्यापि वशे स्थिताः ॥
KK-09-02-052-053a	तत्रापि दत्त्वा वसु रौहिणेयो महाबलः केशवपूर्वजोऽथ
KK-09-02-052-053c	जगाम तीर्थं मुदितः क्रमेण तं वृद्धकन्याश्रममेव वीरः ॥ ॥
	
इति श्रीमन्महाभारते शल्यपर्वणि ह्रदप्रवेशपर्वणि द्विपञ्चाशत्तमोऽध्यायः ॥ 52 ॥

9-52-5 दधीच  इति छ.झ.पाठः ॥ 9-52-12 ऋषिसंसादितं दृष्ट्वेति क.छ.पाठः । तत्र संसादितं परिवारितमित्यर्थः ॥ 9-52-28 दधीचोऽस्थीनीति छ.पाठः ॥ 9-52-29 प्राणत्यागं कुरुश्रेष्ठ चकारैवाविचारयन्निति झ.पाठः ॥ 9-52-34 अस्य मुनेः ॥ 9-52-35 तेन तदस्थिजेन वज्रेण नवतीर्नव दशाधिकां अष्टशतीम् ॥
