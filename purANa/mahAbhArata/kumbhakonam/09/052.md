अध्यायः 052
	
दधीचिसारस्वतयोश्चरितवर्णनम् ॥ 1 ॥

001	वैशम्पायन उवाच ।
001a	यत्रेजिवानुडुपती राजसूयेन भारत ।
001c	यस्मिन्वृत्ते महानासीत्सङ्ग्रामस्तारकामयः ॥
002a	तत्राप्युपस्पृश्य बलो दत्त्वा दानानि चात्मवान् ।
002c	सारस्वतस्य धर्मात्मा मुनेस्तीर्थं जगाम ह ॥
003a	यत्र द्वादशवार्षिक्यामनावृष्ट्यां द्विजोत्तमान् ।
003c	वेदानध्यापयामास पुरा सारस्वतो मुनिः ॥
004	जनमेजय उवाच ।
004a	कथं द्वादशवार्षिक्यामनावृष्ट्यां द्विजोत्तमान् ।
004c	वेदानध्यापयामास पुरा सारस्वतो मुनिः ॥
005	वैशम्पायन उवाच ।
005a	आसीत्पूर्वं महाराज मुनिर्धीमान्महातपाः ।
005c	दधीचिरिति विख्यातो ब्रह्मचारी जितेन्द्रियः ॥
006a	तस्यातितपसः शक्रो बिभेति सततं विभो ।
006c	न स लोभयितुं शक्यः फलैर्बहुविधैरपि ॥
007a	प्रलोभनार्थं तस्याथ प्राहिणोत्पाकशासनः ।
007c	दिव्यामप्सरसं पुण्यां दर्शनीयामलम्बुसाम् ॥
008a	तस्य तर्पयतो देवान्सरस्वत्यां महात्मनः ।
008c	समीपतो महाराज सोपातिष्ठत भामिनी ॥
009a	तां दिव्यवपुषं दृष्ट्वा तस्यर्षेर्भावितात्मनः ।
009c	रेतः स्कन्नं सरस्वत्यां तत्सा जग्राह निम्नगा ॥
010a	कुक्षौ चाप्यदधद्धृष्टा तद्रेतः पुरुषर्षभ ।
010c	सा दधार च तं गर्भं पुत्रहेतोर्महात्मनः ॥
011a	सुषुवे चापि समये पुत्रं सारस्वतं वरम् ।
011c	जगाम पुत्रमादाय तमृषिं प्रति च प्रभो ॥
012a	ऋषिसंसदि तं दृष्ट्वा सा नदी मुनिसत्तमम् ।
012c	ततः प्रोवाच राजेन्द्र ददती पुत्रमस्य तम् ।
012e	ब्रह्मर्षे तव पुत्रोऽयं त्वद्भक्त्या धारितो मया ॥
013a	दृष्ट्वा तेऽप्सरसं रेतो यत्स्कन्नं प्रागलम्बुसाम् ।
013c	तत्कुक्षिणाऽहं ब्रह्मर्षे त्वद्भक्त्या धृतवत्यहम् ॥
014a	न विनाशमिदं गच्छेत्त्वत्तेज इति निश्चयात् ।
014c	प्रतिगृह्णीष्व पुत्रं स्वं मया दत्तमनिन्दितम् ॥
015a	इत्युक्तः प्रतिजग्राह प्रीतिं चावाप पुष्कलाम् ।
015c	पितृवच्चोपजिघ्रत्तं मूर्ध्नि प्रेम्णा द्विजोत्तमः ॥
016a	परिष्वज्य चिरं कालं तदा भरतसत्तम ।
016c	सरस्वत्यै वरं प्रादात्प्रीयमाणो महामुनिः ॥
017a	विश्वेदेवाः सपितरो गन्धर्वाप्सरसां गणाः ।
017c	तृप्तिं यास्यन्ति सुभगे तर्प्यमाणास्तवाम्भसा ॥
018a	इत्युक्त्वा स तु तुष्टाव वचोभिर्वै महानदीम् ।
018c	प्रीतः परमहृष्टात्मा यथावच्छृणु पार्थिव ॥
019	दधीचिरुवाच ।
019a	प्रस्रुताऽसि महाभागे सरसो ब्रह्मणः पुरा ।
019c	जानन्ति त्वां सरिच्छ्रेष्ठे मुनयः संशितव्रताः ॥
020a	मम प्रियकरी चापि सततं प्रियदर्शने ।
020c	तस्मात्सारस्वतं पुत्रमदधा वरवर्णिनि ॥
021a	तवैव नाम्ना प्रथितः पुत्रस्ते लोकभावनः ।
021c	सारस्वत इति ख्यातो भविष्यति महातपाः ॥
022a	एष द्वादशवार्षिक्यामनावृष्ट्यां द्विजर्षभान् ।
022c	सारस्वतो महाभागे वेदानध्यापयिष्यति ॥
023a	पुण्याभ्यश्च सरिद्भ्यस्त्वं सदा पुण्यतमा शुभे ।
023c	भविष्यसि महाभागे मत्प्रसादात्सरस्वति ॥
024a	एवं सा संस्तुता तेन वरं लब्ध्वा महानदी ।
024c	पुत्रमादाय मुदिता जगाम भरतर्षभ ॥
025a	एतस्मिन्नेव काले तु विरोधे देवदानवैः ।
025c	शक्रः प्रहरणान्वेषी लोकांस्त्रीन्विचचार ह ॥
026a	न चोपलेभे भगवाञ्शक्रः प्रहरणं तदा ।
026c	यद्वै तेषां भवेद्योग्यं वधाय विबुधद्विषाम् ॥
027a	ततोऽब्रवीत्सुराञ्शक्रो न मे शक्याः सुरारयः ।
027c	ऋतेऽस्थिभिर्दधीचस्य निहन्तुं त्रिदशद्विषः ॥
028a	तस्माद्यत्नादृषिश्रेष्ठो याच्यतां कार्यसिद्धये ।
028c	दधीचास्थीनि देहीति तैर्वधिष्यामहे रिपून् ॥
029a	स च तैर्याचितोऽस्थीनि यत्नादृषिवरस्तदा ।
029c	साहाय्यं नः कुरुष्वेति चकारैवाविचारयन् ॥
030a	स लोकानक्षयान्प्राप्तो देवप्रियकरस्तदा ।
030c	तस्यास्थिभिरथो शक्रः सम्प्रहृष्टमनास्तदा ॥
031a	कारयामास दिव्यानि नानाप्रहरणान्युत ।
031c	गदा वज्राणि चक्राणि गुरून्दण्डांश्च पुष्कलान् ॥
032a	स हि तीव्रेण तपसा सम्भृतः परमर्षिणा ।
032c	प्रजापतिसुतेनाथ भृगुणा लोकभावनः ॥
033a	अतिकायः स तेजस्वी लोकसारो विनिर्मितः ।
033c	जज्ञे शैलगुरुः प्रांशुर्महिम्ना प्रथितः प्रभुः ॥
034ac	नित्यमुद्विजते चास्य तेजसः पाकशासनः ॥
035a	तेन वज्रेण भगवान्मन्त्रयुक्तेन भारत ।
035c	भृशं क्रोधविसृष्टेन ब्रह्मतेजोद्भवेन च ।
035e	दैत्यदानववीराणां जघान नवतीर्नव ॥
036a	अथ काले व्यतिक्रान्ते महत्यतिभयङ्करी ।
036c	अनावृष्टिरनुप्राप्ता राजन्द्वादशवार्षिकी ॥
037a	तस्यां द्वादशवार्षिक्यामनावृष्ट्यां महर्षयः ।
037c	वृत्त्यर्थं प्राद्रवन्राजन्क्षुधार्ताः सर्वतोदिशम् ॥
038a	दिग्भ्यस्तान्प्रद्रुतान्दृष्ट्वा मुनिः सारस्वतस्तदा ।
038c	गमनाय मतिं चक्रे तं प्रोवाच सरस्वती ॥
039a	न गन्तव्यमितः पुत्र तवाहारमहं सदा ।
039c	दास्यामि मत्स्यप्रवरानुष्यतामिह भारत ॥
040a	इत्युक्तस्तर्पयामास स पितॄन्देवतास्तथा ।
040c	आहारमकरोन्नित्यं प्राणान्वेदांश्च धारयन् ॥
041a	अथ तस्यामनावृष्ट्यामतीतायां महर्षयः ।
041c	अन्योन्यं परिपप्रच्छुः पुनः स्वाध्यायकारणात् ॥
042a	तेषां क्षुधापरीतानां नष्टा वेताा विधावताम् ।
042c	सर्वेषामेव राजेन्द्र न किचित्प्रतिभाति ह ॥
043a	अथ कश्चिदृषिस्तेषां सारस्वतमुपेयिवान् ।
043c	कुर्वाणं संशितात्मानं स्वाध्यायमृषिसत्तमम् ॥
044a	स गत्वाऽचष्ट तेभ्यश्च सारस्वतमृषिं प्रभुम् ।
044c	स्वाध्यायममरप्रख्यं कुर्वाणं विजने वने ॥
045a	ततः सर्वे समाजग्मुस्तत्र राजन्महर्षयः ।
045c	सारस्वतं मुनिश्रेष्ठमिदमूचुः समागताः ॥
046a	अस्मानध्यापयस्वेति तानुवाच ततो मुनिः ।
046c	शिष्यत्वमुपगच्छध्वं विधिना च ममेत्युत ॥
047a	तत्राब्रुवन्मुनिगणा बालस्त्वमसि पुत्रक ।
047c	स तानाह न मे धर्मो नश्येदिति पुनर्मुनीन् ॥
048a	यो ह्यधर्मेण वै ब्रूयाद्गृह्णीयाद्योऽप्यधर्मतः ।
048c	म्रियेतां तावुभौ क्षिप्रं स्यातां वा वैरिणावुभौ ॥
049a	न हायनैर्न पलितैर्न वित्तेन न बन्धुभिः ।
049c	ऋषयश्चक्रिरे धर्मं योऽनूचानः स नो महान् ॥
050a	एतच्छ्रुत्वा वचस्तस्य मनुयस्ते विधानतः ।
050c	तस्माद्वेदाननुप्राप्य पुनर्धर्मं प्रचक्रिरे ॥
051a	षष्टिर्मुनिसहस्राणि शिष्यत्वं प्रतिपेदिरे ।
051c	सारस्वतस्य विप्रर्षेर्वेदस्वाध्यायकारणात् ॥
052a	मुष्टिं मुष्टिं ततः सर्वे दर्भाणां ते ह्युपाहरन् ।
052c	तस्यासनार्थं विप्रर्षेर्बालस्यापि वशे स्थिताः ॥
053a	तत्रापि दत्त्वा वसु रौहिणेयो महाबलः केशवपूर्वजोऽथ
053c	जगाम तीर्थं मुदितः क्रमेण तं वृद्धकन्याश्रममेव वीरः ॥ ॥
	
इति श्रीमन्महाभारते शल्यपर्वणि ह्रदप्रवेशपर्वणि द्विपञ्चाशत्तमोऽध्यायः ॥ 52 ॥

9-52-5 दधीच  इति छ.झ.पाठः ॥ 9-52-12 ऋषिसंसादितं दृष्ट्वेति क.छ.पाठः । तत्र संसादितं परिवारितमित्यर्थः ॥ 9-52-28 दधीचोऽस्थीनीति छ.पाठः ॥ 9-52-29 प्राणत्यागं कुरुश्रेष्ठ चकारैवाविचारयन्निति झ.पाठः ॥ 9-52-34 अस्य मुनेः ॥ 9-52-35 तेन तदस्थिजेन वज्रेण नवतीर्नव दशाधिकां अष्टशतीम् ॥
