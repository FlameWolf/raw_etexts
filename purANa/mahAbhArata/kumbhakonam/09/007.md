अध्यायः 007

उभयसैन्यानां व्यूहरचनापूर्वकं द्वन्द्वीभूय युद्धाय निर्गमनम् ॥ 1 ॥

001	सञ्जय उवाच ।
001a	व्यतीतायां रजन्यां तु राजा दुर्योधनस्तदा ।
001c	अब्रवीत्तावकान्सर्वान्सन्नह्यन्तां महारथाः ॥
002a	राज्ञश्च मतमाज्ञाय समनह्यत सा चमूः ।
002c	अयोजयन्रथांस्तूर्णं पर्यधावंस्तथा परे ॥
003a	अकल्प्यन्त च मातङ्गाः समनह्यन्त पत्तयः ।
003c	हयानास्तरणोपेतांश्चक्रुरन्ये सहस्रशः ॥
004a	वादित्राणां च निनदः प्रादुरासीद्विशाम्पते ।
004c	योधानां सैन्यमुख्यानामन्योन्यं प्रतिगर्जताम् ॥
005a	ततो बलानि सर्वाणि हतशिष्टानि भारत ।
005c	सन्नद्धानि व्यदृश्यन्त मृत्युं कृत्वा निवर्तनम् ॥
006a	शल्यं सेनापतिं कृत्वा मद्रराजं महारथाः ।
006c	प्रविभज्य बलं सर्वमनीकेषु व्यवस्थिताः ॥
007a	ततः सर्वे समागम्य पुत्रेण तव सैनिकाः ।
007c	कृपश्च कृतवर्मा च द्रौणिः शल्योऽथ सौबलः ।
007e	अन्ये च पार्थिवाः शेषाः समयं चक्रुरादृताः ॥
008a	`अद्याचार्यसुतो द्रौणिर्नैको युध्येत शत्रुभिः' ।
008c	न न एकेन योद्धव्यं कथञ्चिदपि पाण्डवैः ॥
009a	यो ह्येकः पाण्डवैर्युध्येद्यो वा युध्यन्तमुत्सृजेत् ।
009c	स पञ्चभिर्भवेद्युक्तः पातकैश्चोपपातकैः ।
009e	अन्योन्यं परिरक्षद्भिर्योद्धव्यं सहितैश्च नः ॥
010a	एवं ते समयं कृत्वा सर्वे तत्र महारथाः ।
010c	मद्रराजं पुरस्कृत्य तूर्णमभ्यद्रवन्परान् ॥
011a	तथैव पाण्डवा राजन्व्यूह्य सैन्यं महारणे ।
011c	अभ्ययुः कौरवान्युद्धे योत्स्यमानाः समन्ततः ॥
012a	ततो बलं समभवत्क्षुब्धार्णवसमस्वनम् ।
012c	समुद्भूतार्णवाकारमुदीर्णरथकुञ्जरम् ॥
013	धृतराष्ट्र उवाच ।
013a	द्रोणस्य चैव भीष्मस्य राधेयस्य च मे श्रुतम् ।
013c	पातनं शंस मे भूयः शल्यस्याथ सुतस्य मे ॥
014a	कथं रणे हतः शल्यो धर्मराजेन सञ्जय ।
014c	भीमेन च महाबाहुः पुत्रो दुर्योधनो मम ॥
015	सञ्जय उवाच ।
015a	क्षयं मनुष्यदेहानां तथा नागाश्वसङ्क्षयम् ।
015c	शृणु राजन्स्थिरो भूत्वा सङ्ग्रामं शंसतो मम ॥
016ac	आशा बलवती राजन्पुत्राणां तेऽभवत्तदा ॥
017a	हते द्रोणे च भीष्मे च सूतपुत्रे च पातिते ।
017c	शल्यः पार्थान्रणे सर्वान्निहनिष्यति मारिष ॥
018a	तामाशां हृदये कृत्वा समाश्वस्य च भारत ।
018c	मद्रराजं च समरे समाश्रित्य महारथम् ।
018e	नाथवन्तं तदाऽऽत्मानममन्यत सुतस्तव ॥
019a	यदा कर्णे हते पार्थाः सिंहनादं प्रचक्रिरे ।
019c	तदा राजन्धार्तराष्ट्रान्प्रविवेश महद्भयम् ॥
020a	तान्समाश्वास्य तु तदा मद्रराजः प्रतापवान् ।
020c	व्यूह्य व्यूहं महाराज सर्वतोभद्रमृद्धिमत् ॥
021a	प्रत्युद्ययौ रणे पार्थान्मद्रराजः प्रतापवान् ।
021c	विधून्वन्कार्मुकं चित्रं भारघ्नं वेगवत्तरम् ।
021e	रथप्रवरमास्थाय सैन्धवाश्वं महारथः ॥
022a	तस्य सूतो महाराज रथस्थोऽशोभयद्रथम् ।
022c	स तेन संवृतो वीरो रथेनामित्रकर्शनः ।
022e	तस्थौ शूरो महाराज पुत्राणां ते भयप्रणुत् ॥
023a	प्रयाणे मद्रराजोऽभून्मुखं व्यूहस्य दंशितः ।
023c	मद्रकैः सहितो वीरैः कर्णपुत्रैश्च दुर्जयैः ॥
024a	सव्येऽभूत्कृतवर्मा च त्रिगर्तैः परिवारितः ।
024c	गौतमो दक्षिणे पार्श्वे शकैश्च यवनैः सह ॥
025a	अश्वत्थामा पृष्ठतोऽभूत्काम्भोजैः परिवारितः ।
025c	दुर्योधनोऽभवन्मध्ये रक्षितः कुरुपुङ्गवैः ॥
026a	हयानीकेन महता सौबलश्चापि संवृतः ।
026c	प्रययौ सर्वसैन्येन कैतव्यश्च महारथः ॥
027a	पाण्डवाश्च महेष्वासा व्यूह्य सैन्यमरिन्दमाः ।
027c	त्रिधाभूता महाराज तव सैन्यमुपाद्रवन् ॥
028a	धृष्टद्युम्नः शिखण्डी च सात्यकिश्च महारथः ।
028c	शल्यस्य वाहिनीं हन्तुमभिदुद्रुवुराहवे ॥
029a	ततो युधिष्ठिरो राजा स्वेनानीकेन संवृतः ।
029c	शल्यमेवाभिदुद्राव जिघांसुर्भरतर्षभः ॥
030a	हार्दिक्यं च महेष्वासमर्जुनः शत्रुपूगहा ।
030c	संशप्तकगणांश्चैव वेगितोऽभिविदुद्रुवे ॥
031a	गौतमं भीमसेनो वै सोमकाश्च महारथाः ।
031c	अभ्यद्रवन्त राजेन्द्र जिघांसन्तः परान्युधि ॥
032a	माद्रीपुत्रौ तु शकुनिमुलूकं च महारथम् ।
032c	ससैन्यौ सहसैन्यौ तावुपतस्थतुराहवे ॥
033a	तथैवायुतशो योधास्तावकाः पाण्डवान्रणे ।
033c	अभ्यवर्तन्त सङ्क्रुद्धा विविधायुधपाणयः ॥
034	धृतराष्ट्र उवाच ।
034a	हते भीष्मे महेष्वासे द्रोणे कर्णे जयद्रथे ।
034c	कुरुष्वल्पावशिष्टेषु पाण्डवेषु च संयुगे ॥
035a	संरब्धेषु च पार्थेषु पराक्रान्तेषु सञ्जय ।
035c	मामकानां परेषां च किं शिष्टमभवद्बलम् ॥
036	सञ्जय उवाच ।
036a	यथा वयं परे राजन्युद्धाय समुपस्थिताः ।
036c	यावच्चासीद्बलं शिष्टं सङ्ग्रामे तन्निबोध मे ॥
037a	एकादश सहस्राणि रथानां भरतर्षभ ।
037c	दश दन्तिसहस्राणि सप्त चैव शतानि च ॥
038a	पूर्णे शतसहस्रे द्वे हयानां तत्र भारत ।
038c	पत्तिकोट्यस्तथा तिस्रो बलमेतत्तवाभवत् ॥
039a	रथानां षट्सहस्राणि षट्सहस्राश्च कुञ्जराः ।
039c	दश चाश्वसहस्राणि पत्तिकोटी च भारत ॥
040a	एतद्बलं पाण्डवानामभवच्छेषमाहवे ।
040c	एत एव समाजग्मुर्युद्धाय भरतर्षभ ॥
041a	एवं विभज्य राजेन्द्र मद्रराजमते स्थिताः ।
041c	पाण्डवान्प्रत्युदीयाम जयगृद्धाः प्रमन्यवः ॥
042a	तथैव पाण्डवाः शूराः समरे जितकाशिनः ।
042c	उपयाता नरव्याघ्राः पाञ्चालाश्च यशस्विनः ॥
043a	एवमेते बलौघेन परस्परवधैषिणः ।
043c	उपयाता नरव्याघ्राः पूर्वां सन्ध्यां प्रति प्रभो ॥
044a	ततः प्रववृते युद्धं घोररूपं भयानकम् ।
044c	तावकानां परेषां च निघ्नतामितरेतरम् ॥ ॥

इति श्रीमन्महाभारते शल्यपर्वणि शल्यवधपर्वणि सप्तमोऽध्यायः ॥ 7 ॥

9-7-39 पत्तिकोटी इति द्विवचनम् ॥

