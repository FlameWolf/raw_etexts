अध्यायः 054
	
बलभद्राय महर्षिभिः कुरुक्षेत्रमहिमानुवर्णनम् ॥ 1 ॥

KK-09-02-054-001	ऋषय ऊचुः ।
KK-09-02-054-001a	प्रजापतेरुत्तरवेदिरुच्यते सनातनं राम समन्तपञ्चकम् ।
KK-09-02-054-001c	समीजिरे यत्र पुरा दिवौकसो वरेण सत्रेण महावरप्रदाः ॥
KK-09-02-054-002a	पुरा च राजर्षिवरेण धीमता बहूनि वर्षाण्यमितेन तेजसा ।
KK-09-02-054-002c	प्रकृष्टमेतत्कुरुणा महात्मना ततः कुरुक्षेत्रमितीह पप्रथे ॥
KK-09-02-054-003	राम उवाच ।
KK-09-02-054-003a	किमर्थं कुरुणा कृष्टं क्षेत्रमेतन्महात्मना ।
KK-09-02-054-003c	एतदिच्छाम्यहं श्रोतुं कथ्यमानं तपोधनाः ॥
KK-09-02-054-004	ऋषय ऊचुः ।
KK-09-02-054-004a	पुरा किल कुरुं राम कर्षन्तं सततोत्थितम् ।
KK-09-02-054-004c	अभ्येत्य शक्रस्त्रिदिवात्पर्यपृच्छत कारणम् ॥
KK-09-02-054-005	इन्द्र उवाच ।
KK-09-02-054-005a	किमिदं वर्तते कर्म प्रयत्नेन परेण च ।
KK-09-02-054-005c	राजर्षे किमभिप्रेत्य येनेयं कृष्यते क्षितिः ॥
KK-09-02-054-006	कुरुरुवाच ।
KK-09-02-054-006a	इह ये पुरुषाः क्षेत्रे जनिष्यन्ति शतक्रतो ।
KK-09-02-054-006c	ते गमिष्यन्ति सुकृतां लोकान्पापविवर्जितान् ॥
KK-09-02-054-007a	अपहास्य तु तं शक्रो जगाम त्रिदिवं पुनः ।
KK-09-02-054-007c	राजर्षिरप्यनिर्विण्णः कर्षत्येव वसुन्धराम् ॥
KK-09-02-054-008a	आगम्यागम्य चैवैनं भूयोभूयोऽपहास्य च ।
KK-09-02-054-008c	शतक्रतुरनिर्विण्णं पृष्ट्वापृष्ट्वा जगाम ह ॥
KK-09-02-054-009a	यदा तु तपसोग्रेण चकर्ष वसुधां नृपः ।
KK-09-02-054-009c	ततः शक्रोऽब्रवीद्देवान्राजर्षेर्यच्चिकीर्षितम् ॥
KK-09-02-054-010a	एतच्छ्रुत्वाऽब्रुवन्देवाः सहस्राक्षमिदं वचः ।
KK-09-02-054-010c	वरेण च्छन्द्यतां शक्र राजर्षिर्यदि शक्यते ॥
KK-09-02-054-011a	यदि ह्यत्र प्रसूता वै स्वर्गं गच्छन्ति मानवाः ।
KK-09-02-054-011c	अस्माननिष्ट्वा क्रतुभिर्भागो नो न भविष्यति ॥
KK-09-02-054-012a	आगम्य च ततः शक्रस्तदा राजर्षिमब्रवीत् ।
KK-09-02-054-012c	अलं खेदेन भवतः क्रियतां वचनं मम ॥
KK-09-02-054-013a	मानवा ये निराहारा देहं त्यक्ष्यन्त्यतन्द्रिताः ।
KK-09-02-054-013c	युधि वा निहताः सम्यगपि तिर्यग्गता नृप ॥
KK-09-02-054-014a	ते स्वर्गभाजो राजेन्द्र भवन्त्विह हतास्तु ये ।
KK-09-02-054-014c	तथास्त्विति ततो राजा कुरुः शक्रमुवाच ह ॥
KK-09-02-054-015a	ततस्तमभ्यनुज्ञाप्य प्रहृष्टेनान्तरात्मना ।
KK-09-02-054-015c	जगाम त्रिदिवं भूयः क्षिप्रं बलनिषूदनः ॥
KK-09-02-054-016a	एवमेतद्यदुश्रेष्ठ कृष्टं राजर्षिणा पुरा ।
KK-09-02-054-016c	शक्रेण चाभ्यनुज्ञातः पुण्ये प्राणान्मुमोच ह ॥
KK-09-02-054-017a	[शक्रेण चाभ्यनुज्ञातं ब्रह्माद्यैश्च सुरैस्तथा ।
KK-09-02-054-017c	नातः परतरं पुण्यं भूमेः स्थानं भविष्यति ॥
KK-09-02-054-018a	इह तप्स्यन्ति ये केचित्तपः परमकं नराः ।
KK-09-02-054-018c	देहत्यागेन ते सर्वे यास्यन्ति ब्रह्मणः क्षयम् ॥
KK-09-02-054-019a	ये पुनः पुण्यभाजो वै दानं दास्यन्ति मानवाः ।
KK-09-02-054-019c	तेषां सहस्रगुणितं भविष्यत्यचिरेण वै ॥
KK-09-02-054-020a	ये चेह नित्यं मनुजा निवत्स्यन्ति शुभैषिणः ।
KK-09-02-054-020c	यमस्य विषयं ते तु न द्रक्ष्यन्ति कदाचन ॥
KK-09-02-054-021a	यक्ष्यन्ति ये च क्रतुभिर्महद्भिर्मनुजेश्वराः ।
KK-09-02-054-021c	तेषां त्रिविष्टपे वासो यावद्भूमिर्धरिष्यति ॥]
KK-09-02-054-022a	अपि चात्र स्वयं शक्रो जगौ गाथां सुराधिपः ।
KK-09-02-054-022c	कुरुक्षेत्रनिबद्धां वै तां शृणुष्व हलायुध ॥
KK-09-02-054-023a	पांसवोऽपि कुरुक्षेत्राद्वायुना समुदीरिताः ।
KK-09-02-054-023c	अपि दुष्कृतकर्माणं नयन्ति परमां गतिम् ॥
KK-09-02-054-024a	`कुरुक्षेत्रं गमिष्यामि कुरुक्षेत्रे वसाम्यहम् ।
KK-09-02-054-024c	इत्येवं निश्चितो भूत्वा तेन स्वर्गं गमिष्यति ॥
KK-09-02-054-025a	कुरुक्षेत्रं गमिष्यामि कुरुक्षेत्रे वसाम्यहम् ।
KK-09-02-054-025c	तथा स्थानं च मौनं च वीरासनमुपास्महे ॥
KK-09-02-054-026a	एवं प्रलपमानोऽपि चिन्तयंश्च मुहुर्मुहुः ।
KK-09-02-054-026c	दूरस्थो यदि वा तिष्ठँल्लभेत्स्वर्गं सुनिश्चितम्' ॥
KK-09-02-054-027a	सुरर्षभा ब्राह्मणसत्तमाश्च तथा नृगाद्या नरदेवमुख्याः ।
KK-09-02-054-027c	इष्ट्वा महार्हैः क्रतुभिर्नृसिंह सन्त्यज्य देहान्सुगतिं प्रपन्नाः ॥
KK-09-02-054-028a	तरन्तुकारन्तुकयोर्यदन्तरं रामह्रदानां च मचक्रुकस्य च ।
KK-09-02-054-028c	एतत्कुरुक्षेत्रसमन्तपञ्चकं प्रजापतेरुत्तरवेदिरुच्यते ॥
KK-09-02-054-029a	शिवं महापुण्यमिदं दिवौकसां सुसम्मतं स्वर्गगुणैः समन्वितम् ।
KK-09-02-054-029c	अतश्च सर्वे निहता नृपा रणे यास्यन्ति पुण्यां गतिमक्षयां सदा ॥
KK-09-02-054-030a	[इत्युवाच स्वयं शक्रः सह ब्रह्मादिभिस्तदा ।
KK-09-02-054-030c	तच्चानुमोदितं सर्वं ब्रह्मविष्णुमहेष्वरैः] ॥ ॥

इति श्रीमन्महाभारते शल्यपर्वणि ह्रदप्रवेशपर्वणि चतुःपञ्चाशत्तमोऽध्यायः ॥ 54 ॥

9-54-2 पप्रथे प्रसिद्धं बभूव ॥ 9-54-3 परिष्यन्ति शतक्रतो इति झ.पाठः ॥ 9-54-11 प्रमीता वै इति झ.पाठः ॥ 9-54-18 ब्रह्मणः क्षयं निवासम् ॥ 9-54-28 आरुन्दुकारुन्दकयोर्यदन्तरं रामह्रदानां च समन्दुकस्य इति क.पाठः । परमन्दुकस्येति ङ.छ.पाठः ॥

