अध्यायः 054
	
बलभद्राय महर्षिभिः कुरुक्षेत्रमहिमानुवर्णनम् ॥ 1 ॥

001	ऋषय ऊचुः ।
001a	प्रजापतेरुत्तरवेदिरुच्यते सनातनं राम समन्तपञ्चकम् ।
001c	समीजिरे यत्र पुरा दिवौकसो वरेण सत्रेण महावरप्रदाः ॥
002a	पुरा च राजर्षिवरेण धीमता बहूनि वर्षाण्यमितेन तेजसा ।
002c	प्रकृष्टमेतत्कुरुणा महात्मना ततः कुरुक्षेत्रमितीह पप्रथे ॥
003	राम उवाच ।
003a	किमर्थं कुरुणा कृष्टं क्षेत्रमेतन्महात्मना ।
003c	एतदिच्छाम्यहं श्रोतुं कथ्यमानं तपोधनाः ॥
004	ऋषय ऊचुः ।
004a	पुरा किल कुरुं राम कर्षन्तं सततोत्थितम् ।
004c	अभ्येत्य शक्रस्त्रिदिवात्पर्यपृच्छत कारणम् ॥
005	इन्द्र उवाच ।
005a	किमिदं वर्तते कर्म प्रयत्नेन परेण च ।
005c	राजर्षे किमभिप्रेत्य येनेयं कृष्यते क्षितिः ॥
006	कुरुरुवाच ।
006a	इह ये पुरुषाः क्षेत्रे जनिष्यन्ति शतक्रतो ।
006c	ते गमिष्यन्ति सुकृतां लोकान्पापविवर्जितान् ॥
007a	अपहास्य तु तं शक्रो जगाम त्रिदिवं पुनः ।
007c	राजर्षिरप्यनिर्विण्णः कर्षत्येव वसुन्धराम् ॥
008a	आगम्यागम्य चैवैनं भूयोभूयोऽपहास्य च ।
008c	शतक्रतुरनिर्विण्णं पृष्ट्वापृष्ट्वा जगाम ह ॥
009a	यदा तु तपसोग्रेण चकर्ष वसुधां नृपः ।
009c	ततः शक्रोऽब्रवीद्देवान्राजर्षेर्यच्चिकीर्षितम् ॥
010a	एतच्छ्रुत्वाऽब्रुवन्देवाः सहस्राक्षमिदं वचः ।
010c	वरेण च्छन्द्यतां शक्र राजर्षिर्यदि शक्यते ॥
011a	यदि ह्यत्र प्रसूता वै स्वर्गं गच्छन्ति मानवाः ।
011c	अस्माननिष्ट्वा क्रतुभिर्भागो नो न भविष्यति ॥
012a	आगम्य च ततः शक्रस्तदा राजर्षिमब्रवीत् ।
012c	अलं खेदेन भवतः क्रियतां वचनं मम ॥
013a	मानवा ये निराहारा देहं त्यक्ष्यन्त्यतन्द्रिताः ।
013c	युधि वा निहताः सम्यगपि तिर्यग्गता नृप ॥
014a	ते स्वर्गभाजो राजेन्द्र भवन्त्विह हतास्तु ये ।
014c	तथास्त्विति ततो राजा कुरुः शक्रमुवाच ह ॥
015a	ततस्तमभ्यनुज्ञाप्य प्रहृष्टेनान्तरात्मना ।
015c	जगाम त्रिदिवं भूयः क्षिप्रं बलनिषूदनः ॥
016a	एवमेतद्यदुश्रेष्ठ कृष्टं राजर्षिणा पुरा ।
016c	शक्रेण चाभ्यनुज्ञातः पुण्ये प्राणान्मुमोच ह ॥
017a	[शक्रेण चाभ्यनुज्ञातं ब्रह्माद्यैश्च सुरैस्तथा ।
017c	नातः परतरं पुण्यं भूमेः स्थानं भविष्यति ॥
018a	इह तप्स्यन्ति ये केचित्तपः परमकं नराः ।
018c	देहत्यागेन ते सर्वे यास्यन्ति ब्रह्मणः क्षयम् ॥
019a	ये पुनः पुण्यभाजो वै दानं दास्यन्ति मानवाः ।
019c	तेषां सहस्रगुणितं भविष्यत्यचिरेण वै ॥
020a	ये चेह नित्यं मनुजा निवत्स्यन्ति शुभैषिणः ।
020c	यमस्य विषयं ते तु न द्रक्ष्यन्ति कदाचन ॥
021a	यक्ष्यन्ति ये च क्रतुभिर्महद्भिर्मनुजेश्वराः ।
021c	तेषां त्रिविष्टपे वासो यावद्भूमिर्धरिष्यति ॥]
022a	अपि चात्र स्वयं शक्रो जगौ गाथां सुराधिपः ।
022c	कुरुक्षेत्रनिबद्धां वै तां शृणुष्व हलायुध ॥
023a	पांसवोऽपि कुरुक्षेत्राद्वायुना समुदीरिताः ।
023c	अपि दुष्कृतकर्माणं नयन्ति परमां गतिम् ॥
024a	`कुरुक्षेत्रं गमिष्यामि कुरुक्षेत्रे वसाम्यहम् ।
024c	इत्येवं निश्चितो भूत्वा तेन स्वर्गं गमिष्यति ॥
025a	कुरुक्षेत्रं गमिष्यामि कुरुक्षेत्रे वसाम्यहम् ।
025c	तथा स्थानं च मौनं च वीरासनमुपास्महे ॥
026a	एवं प्रलपमानोऽपि चिन्तयंश्च मुहुर्मुहुः ।
026c	दूरस्थो यदि वा तिष्ठँल्लभेत्स्वर्गं सुनिश्चितम्' ॥
027a	सुरर्षभा ब्राह्मणसत्तमाश्च तथा नृगाद्या नरदेवमुख्याः ।
027c	इष्ट्वा महार्हैः क्रतुभिर्नृसिंह सन्त्यज्य देहान्सुगतिं प्रपन्नाः ॥
028a	तरन्तुकारन्तुकयोर्यदन्तरं रामह्रदानां च मचक्रुकस्य च ।
028c	एतत्कुरुक्षेत्रसमन्तपञ्चकं प्रजापतेरुत्तरवेदिरुच्यते ॥
029a	शिवं महापुण्यमिदं दिवौकसां सुसम्मतं स्वर्गगुणैः समन्वितम् ।
029c	अतश्च सर्वे निहता नृपा रणे यास्यन्ति पुण्यां गतिमक्षयां सदा ॥
030a	[इत्युवाच स्वयं शक्रः सह ब्रह्मादिभिस्तदा ।
030c	तच्चानुमोदितं सर्वं ब्रह्मविष्णुमहेष्वरैः] ॥ ॥

इति श्रीमन्महाभारते शल्यपर्वणि ह्रदप्रवेशपर्वणि चतुःपञ्चाशत्तमोऽध्यायः ॥ 54 ॥

9-54-2 पप्रथे प्रसिद्धं बभूव ॥ 9-54-3 परिष्यन्ति शतक्रतो इति झ.पाठः ॥ 9-54-11 प्रमीता वै इति झ.पाठः ॥ 9-54-18 ब्रह्मणः क्षयं निवासम् ॥ 9-54-28 आरुन्दुकारुन्दकयोर्यदन्तरं रामह्रदानां च समन्दुकस्य इति क.पाठः । परमन्दुकस्येति ङ.छ.पाठः ॥

