अध्यायः 028
	
हतावशिष्टे बले पाण्डवैर्निहते दुर्योधनेन पलायने निर्धारणम् ॥ 1 ॥

001	सञ्जय उवाच ।
001a	ततः क्रुद्धा महाराज सौबलस्य पदानुगाः ।
001c	त्यक्त्वा जीवितमाक्रन्दे पाण्डवान्पर्यवारयन् ॥
002a	तानर्जुनः प्रत्यगृह्णात्सहदेवजये धृतः ।
002c	भीमसेनश्च तेजस्वी क्रुद्धाशीविषदर्शनः ॥
003a	शक्त्यृष्टिप्रासहस्तानां सहदेवं जिघांसताम् ।
003c	सङ्कल्पमकरोन्मोघं गाण्डीवेन धनञ्जयः ॥
004a	सङ्गृहीतायुधान्बाहून्योधानामभिधावताम् ।
004c	भल्लैश्चिच्छेद बीभत्सुः शिरांस्यपि हयानपि ॥
005a	ते हयाः प्रत्यपद्यन्त वसुधां विगतासवः ।
005c	चरता लोकवीरेण प्रहताः सव्यसाचिना ॥
006a	ततो दुर्योधनो राजा दृष्ट्वा स्वबलसङ्क्षयम् ।
006c	हतशेषान्समानीय क्रुद्धो रथगणान्बहून् ॥ 
007a	कुञ्जरांश्च हयांश्चैव पादातांश्च समन्ततः ।
007c	उवाच दुःखितान्सर्वान्धार्तराष्ट्र इदं वचः ॥
008a	समासाद्य रणे सर्वान्पाण्डवान्ससुहृद्गणान् ।
008c	पाञ्चाल्यं चापि सबलं हत्वा शीघ्रं न्यवर्तत ॥
009a	तस्य ते शिरसा गृह्य वचनं युद्धदुर्मदाः ।
009c	अभ्युद्ययू रणे पार्थांस्तव पुत्रस्य शासनात् ॥
010a	तानभ्यापततः शीघ्रं हतशेषान्महारणे ।
010c	शरैराशीविषाकारैः पाण्डवाः समवाकिरन् ॥
011a	तत्सैन्यं भरतश्रेष्ठ मुहूर्तेन महात्मभिः ।
011c	अवध्यत रणं प्राप्य त्रातारं नाभ्यविन्दत ॥
012a	पलायमानं तु भयान्नावतिष्ठति दंशितम् ।
012c	अश्वैर्विपरिधावद्भिः सैन्येन रजसा वृते ॥
013a	न प्राज्ञायन्त समरे दिशः सप्रदिशस्तथा ।
013c	ततस्तु पाण्डवानीकान्निःसृत्य बहवो जनाः ॥
014a	अभ्यघ्नंस्तावकान्युद्धे मुहूर्तादिव भारत ।
014c	ततो निःशेषमभवत्तत्सैन्यं तव भारत ॥
015a	अक्षौहिण्यः समेतास्तु तव पुत्रस्य भारत ।
015c	एकादश हता युद्धे ताः प्रभो पाण्डुसृञ्जयैः ॥
016a	तेषु राजसहस्रेषु तावकेषु महात्मसु ।
016c	एको दुर्योधनो राजन्नदृश्यत भृशं क्षतः ॥
017a	ततो वीक्ष्य दिशः सर्वा दृष्ट्वा शून्यां च मेदिनीम् ।
017c	विहीनः सर्वयोधैश्च पाण्डवान्वीक्ष्यं संयुगे ॥
018a	मुदितान्सर्वतः सिद्धान्नर्दमानान्समन्ततः ।
018c	बाणशब्दरवांश्चैव श्रुत्वा तेषां महात्मनाम् ॥
019a	दुर्योधनो महाराज कश्मलेनाभिसंवृतः ।
019c	अपयाने मनश्चक्रे विहीनबलवाहनः ॥ ॥

इति श्रीमन्महाभारते शल्यपर्वणि ह्रदप्रवेशपर्वणि अष्टादशदिवसयुद्धे अष्टाविंशोऽध्यायः ॥ 28 ॥
