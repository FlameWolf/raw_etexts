अध्यायः 010

सङ्कुलयुद्धम् ॥ 1 ॥

KK-09-01-010-001	सञ्जय उवाच ।
KK-09-01-010-001a	तस्मिन्विलुलिते सैन्ये वध्यमाने परस्परम् ।
KK-09-01-010-001c	द्रवमाणेषु योधेषु विद्रवत्सु च दन्तिषु ॥
KK-09-01-010-002a	कूजतां स्तनतां चैव पदातीनां महाहवे ।
KK-09-01-010-002c	निहतेषु महाराज हयेषु बहुधा तदा ॥
KK-09-01-010-003a	प्रक्षये दारुणे घोरे संहारे सर्वदेहिनाम् ।
KK-09-01-010-003c	नानाशस्त्रसमावापे व्यतिषक्तरथद्विपे ॥
KK-09-01-010-004a	हर्षणे युद्धशौण्डानां भीरूणां भयवर्धने ।
KK-09-01-010-004c	गाहमानेषु योधेषु परस्परवधैषिषु ॥
KK-09-01-010-005a	प्राणादाने महाघोरे वर्तमाने दुरोदरे ।
KK-09-01-010-005c	सङ्ग्रामे घोररूपे तु यमराष्ट्रविवर्धने ॥
KK-09-01-010-006a	पाण्डवास्तावकं सैन्यं व्यधमन्निशितैः शरैः ।
KK-09-01-010-006c	तथैव तावका योधा जघ्नुः पाण्डवसैनिकान् ॥
KK-09-01-010-007a	तस्मिंस्तथा वर्तमाने युद्धे भीरुभयावहे ।
KK-09-01-010-007c	पूर्वाह्णे चापि सम्प्राप्ते भास्करोदयनं प्रति ॥
KK-09-01-010-008a	लब्धलक्षाः परे राजन्रक्षितास्तु महात्मना ।
KK-09-01-010-008c	अयोधयंस्तव बलं मृत्युं कृत्वा निवर्तनम् ॥
KK-09-01-010-009a	बलिभिः पाण्डवैर्दृप्तैर्लैब्धलक्षैः प्रहारिभिः ।
KK-09-01-010-009c	कौरव्यसीदत्पृतना मृगीवाग्निबयाकुला ॥
KK-09-01-010-010a	तां दृष्ट्वा सीदतीं सेनां पङ्के गामिव दुर्बलाम् ।
KK-09-01-010-010c	उज्जिहीर्षुस्तदा शल्यः प्रायात्पाण्डुसुतान्प्रति ॥
KK-09-01-010-011a	मद्रराजः सुसङ्क्रुद्धो गृहीत्वा धनुरुत्तमम् ।
KK-09-01-010-011c	अभ्यद्रवत सङ्ग्रामे पाण्डवानाततायिनः ॥
KK-09-01-010-012a	पाण्डवा अपि भूपाल समरे जितकाशिनः ।
KK-09-01-010-012c	मद्रराजं समासाद्य बिभिदुर्निशितैः शरैः ॥
KK-09-01-010-013a	ततः शरशतैस्तीक्ष्णैर्मद्रराजो महारथः ।
KK-09-01-010-013c	अर्दयामास तां सेनां धर्मराजस्य पश्यतः ॥
KK-09-01-010-014a	प्रादुरासन्निमित्तानि नानारूपाण्यनेकशः ।
KK-09-01-010-014c	चचाल शब्दं कुर्वाणा मही चापि सपर्वता ॥
KK-09-01-010-015a	[सदण्डशूला दीप्ताग्रा दीर्यमाणाः समन्ततः ।]
KK-09-01-010-015c	उल्का भूमिं दिवः पेतुराहत्य रविमण्डलम् ॥
KK-09-01-010-016a	मृगाश्च महिषाश्चापि पक्षिणश्च विशाम्पते ।
KK-09-01-010-016c	अपसव्यं तदा चक्रुः सेनां ते बहुशो नृप ॥
KK-09-01-010-017a	[भृगुसूनुधरापुत्रौ शशिजेन समन्वितौ ।
KK-09-01-010-017c	चरमं पाण्डुपुत्राणां पुरस्तात्सर्वभूभुजाम् ॥
KK-09-01-010-018a	शस्त्राग्रेष्वभवज्ज्वाला नेत्राण्याहत्य वर्षती ।
KK-09-01-010-018c	शिरःस्वलीयन्त भृशं काकोलूकाश्च केतुषु] ॥
KK-09-01-010-019a	ततस्तद्युद्धमत्युग्रमभवत्सहचारिणाम् ।
KK-09-01-010-019c	तथा सर्वाण्यनीकानि सन्निपत्य जनाधिप ॥
KK-09-01-010-020a	अभ्यघ्नत्कौरवो राजा पाण्डवानामनीकिनीम् ।
KK-09-01-010-020c	शल्यस्तु शरवर्षेण वर्षन्निव सहस्रदृक् ॥
KK-09-01-010-021a	अभ्यवर्षत धर्मात्मा कुन्तीपुत्रं युधिष्ठिरम् ।
KK-09-01-010-021c	भीमसेनं शरैश्चापि रुक्मपुङ्खैः शिलाशितैः ॥
KK-09-01-010-022a	द्रौपदेयांस्तथा सर्वान्माद्रीपुत्रौ च पाण्डवौ ।
KK-09-01-010-022c	धृष्टद्युम्नं च शैनेयं शिखण्डिनमथापि च ॥
KK-09-01-010-023a	एकैकं दशभिर्बाणैर्विव्याध स महाबलः ।
KK-09-01-010-023c	ततोऽसृजद्बाणवर्षं घर्मान्ते मघवानिव ॥
KK-09-01-010-024a	ततः प्रभद्रका राजन्सोमकाश्च सहस्रशः ।
KK-09-01-010-024c	पतिताः पात्यमानाश्च दृश्यन्ते शल्यसायकैः ॥
KK-09-01-010-025a	भ्रमराणामिव व्राताः शलभानामिव व्रजाः ।
KK-09-01-010-025c	ह्रादिन्य इव मेघेभ्यः शल्यस्य न्यपतञ्शराः ॥
KK-09-01-010-026a	द्विरदास्तुरगाश्चार्ताः पत्तयो रथिनस्तथा ।
KK-09-01-010-026c	शल्यस्य बाणैरपतन्बभ्रमुर्व्यनदंस्तथा ॥
KK-09-01-010-027a	आविष्ट इव मद्रेशो मन्युना पौरुषेण च ।
KK-09-01-010-027c	प्राच्छादयदरीन्सङ्ख्ये कालसृष्ट इवान्तकः ।
KK-09-01-010-027e	विनर्दमानो मद्रेशो मेघह्रादो महाबलः ॥
KK-09-01-010-028a	सा वध्यमाना शल्येन पाण्डवानामनीकिनी ।
KK-09-01-010-028c	अजातशत्रुं कौन्तेयमभ्यधावद्युधिष्ठिरम् ॥
KK-09-01-010-029a	तां सम्मर्द्य शतैः सङ्ख्ये लघुहस्तः शितैः शरैः ।
KK-09-01-010-029c	बाणवर्षेण महता युधिष्ठिरमताडयत् ॥
KK-09-01-010-030a	तमापतन्तं जात्यश्वैः क्रुद्धो राजा युधिष्ठिरः ।
KK-09-01-010-030c	अवारयच्छरैस्तीक्ष्णैर्महाद्विपमिवाङ्कुशैः ॥
KK-09-01-010-031a	तस्य शल्यः शरं घोरं मुमोचाशीविषोपमम् ।
KK-09-01-010-031c	सोऽभ्यविध्यन्महात्मानं वेगेनाभ्यपतच्च गाम् ॥
KK-09-01-010-032a	ततो वृकोदरः क्रुद्धः शल्यं विव्याध सप्तभिः ।
KK-09-01-010-032c	पञ्चभिः सहदेवस्तु नकुलो दशभिः शरैः ॥
KK-09-01-010-033a	द्रौपदेयाश्च शत्रुघ्नं शूरमार्तायनिं शरैः ।
KK-09-01-010-033c	अभ्यवर्षन्महाराज मेघा इव महीधरम् ॥
KK-09-01-010-034a	ततो दृष्ट्वा वार्यमाणं शल्यं पार्थैः समन्ततः ।
KK-09-01-010-034c	कृतवर्मा कृपश्चैव सङ्क्रुद्धावभ्यधावताम् ॥
KK-09-01-010-035a	उलूकश्च महावीर्यः शकुनिंश्चापि सौबलः ।
KK-09-01-010-035c	समागम्याथ शनकैरश्वत्थामा महाबलः ।
KK-09-01-010-035e	तव पुत्राश्च कार्त्स्न्येन जुगुपुः शल्यमाहवे ॥
KK-09-01-010-036a	भीमसेनं त्रिभिर्विद्ध्वा कृतवर्मा शिलीमुखैः ।
KK-09-01-010-036c	बाणवर्षेण महता क्रुद्धरूपमवारयत् ।
KK-09-01-010-036e	धृष्टद्युम्नं ततः क्रुद्धो बाणवर्षैरपीडयत् ॥
KK-09-01-010-037ac	द्रौपदेयांश्च शकुनिर्यमौ च द्रौणिरभ्ययात् ॥
KK-09-01-010-038a	दुर्योधनो युधांश्रेष्ठ आहवे केशवार्जुनौ ।
KK-09-01-010-038c	समभ्ययादुग्रतेजाः शरैश्चाप्यहनद्बली ॥
KK-09-01-010-039a	एवं द्वन्द्वशतान्यासंस्त्वदीयानां परैः सह ।
KK-09-01-010-039c	घोररूपाणि चित्राणि तत्रतत्र विशाम्पते ॥
KK-09-01-010-040a	ऋक्षवर्णाञ्जघानाश्वान्भोजो भीमस्य संयुगे ।
KK-09-01-010-040c	सोऽवतीर्य रथोपस्थाद्धताश्वात्पाण्डुनन्दनः ।
KK-09-01-010-040e	कालो दण्डमिवोद्यम्य गदापाणिरयुध्यत ॥
KK-09-01-010-041a	प्रमुखे सहदेवस्य जघानाश्वान्स मद्रराट् ।
KK-09-01-010-041c	ततः शल्यस्य तनयं सहदेवोऽसिनावधीत् ॥
KK-09-01-010-042a	गौतमः पुनराचार्यो धृष्टद्युम्नमयोधयत् ।
KK-09-01-010-042c	असम्भ्रान्तमसम्भ्रान्तो यत्नवान्यत्नवत्तरम् ॥
KK-09-01-010-043a	द्रौपदेयांस्तथा वीरानेकैकं दशभिः शरैः ।
KK-09-01-010-043c	अविद्ध्यदाचार्यसुतो नातिक्रुद्धो हसन्निव ॥
KK-09-01-010-044a	[पुनश्च भीमसेनस्य जघानाश्वांस्तथाऽऽहवे ।
KK-09-01-010-044c	सोऽवतीर्य रथात्तूर्णं हताश्वः पाण्डुनन्दनः ॥
KK-09-01-010-045a	कालो दण्डमिवोद्यम्य गदां क्रुद्धो महाबलः ।
KK-09-01-010-045c	पोथयामास तुरगान्रथं च कृतवर्मणः ।
KK-09-01-010-045e	कृतवर्मा त्ववप्लुत्य रथात्तस्मादपाक्रमत् ॥]
KK-09-01-010-046a	शल्योऽपि राजन्सङ्क्रुद्धो निघ्नन्सोमकपाण्डवान् ।
KK-09-01-010-046c	पुनरेव शितैर्बाणैर्युधिष्ठिरमपीडयत् ॥
KK-09-01-010-047a	तस्य भीमो रणे क्रुद्धः सन्दश्य दशनच्छदम् ।
KK-09-01-010-047c	विनाशायाभिसन्धाय गदामादाय वीर्यवान् ॥
KK-09-01-010-048a	यमदण्डप्रतीकाशां कालरात्रिमिवोद्यताम् ।
KK-09-01-010-048c	गजवाजिमनुष्याणां देहान्तकरणीमति ॥
KK-09-01-010-049a	हेमपट्टपरिक्षिप्तामुल्कां प्रज्वलितामिव ।
KK-09-01-010-049c	शैक्यां व्यालीमिवात्युग्रां वज्रकल्पामयोमयीम् ॥
KK-09-01-010-050a	चन्दनागुरुपङ्काक्तां प्रमदामीप्सितामिव ।
KK-09-01-010-050c	वसामेदोपदिग्धाङ्गीं जिह्वां वैवस्वतीमिव ॥
KK-09-01-010-051a	पटुघण्टाशतरवां वासवीमशनीमिव ।
KK-09-01-010-051c	निर्मुक्ताशीविषाकारां पृक्तां गजमदैरपि ॥
KK-09-01-010-052a	त्रासनीं सर्वभूतानां स्वसैन्यपरिहर्षिणीम् ।
KK-09-01-010-052c	मनुष्यलोके विख्यातां गिरिशृङ्गविदारणीम् ॥
KK-09-01-010-053a	यया कैलासभवने महेश्वरसखं बली ।
KK-09-01-010-053c	आह्वयामास कौन्तेयः सङ्क्रुद्धमलकाधिपम् ॥
KK-09-01-010-054a	यया मायामयान्दृप्तान्सुबहून्धनदालये ।
KK-09-01-010-054c	जघान गुह्यकान्क्रुद्धो मन्दारार्थे महाबलः ।
KK-09-01-010-054e	निवार्यमाणो बहुभिर्द्रौपद्याः प्रियमास्थितः ॥
KK-09-01-010-055a	तां वज्रमणिरत्नौघकल्माषां वज्रगौरवाम् ।
KK-09-01-010-055c	समुद्यम्य महाबाहुः शल्यमभ्यपतद्रणे ॥
KK-09-01-010-056a	गदया युद्धकुशलस्तया दारुणनादया ।
KK-09-01-010-056c	पोथयामास शल्यस्य चतुरोऽश्वान्महाजवान् ॥
KK-09-01-010-057a	ततः शल्यो रणे क्रुद्धः पीने वक्षसि तोमरम् ।
KK-09-01-010-057c	निचखान नदन्वीरोवर्म भित्त्वा च सोभ्ययात् ॥
KK-09-01-010-058a	वृकोदरस्त्वसम्भ्रान्तस्तमेवोद्धृत्य तोमरम् ।
KK-09-01-010-058c	यन्तारं मद्रराजस्य निर्बिभेद तदा हृदि ॥
KK-09-01-010-059a	स भिन्नवर्मा रुधिरं वमन्वित्रस्तमानसः ।
KK-09-01-010-059c	पपाताभिमुखो भीमं मद्रराजस्त्वपाक्रमत् ॥
KK-09-01-010-060a	कृतप्रतिकृतं दृष्ट्वा शल्यो विस्मितमानसः ।
KK-09-01-010-060c	गदामाश्रित्य धर्मात्मा प्रत्यमित्रमवैक्षत ॥
KK-09-01-010-061a	ततः सुमनसः पार्था भीमसेनमपूजयन् ।
KK-09-01-010-061c	ते दृष्ट्वा कर्म सङ्ग्रामे घोरमक्लिष्टकर्मणः ॥ ॥

इति श्रीमन्महाभारते शल्यपर्वणि शल्यवधपर्वणि अष्टादशदिवसयुद्धे दशमोऽध्यायः ॥ 10 ॥

9-10-17 भृग्विति । सर्वभूभुजां कृत्स्नपृथ्वीपतीनां पाण्डुपुत्राणां पाण्डवानां चरमं विलोमगणनया प्रथमं युधिष्ठिरमभिलक्ष्य शक्रभौमबुधाः सप्तमस्थाने बलावहाः आसन् । एतच्च सर्वभूभुजामिति फलस्य जनकमित्यर्थः ॥ 9-10-18 आहत्य स्पृष्ट्वा । वर्षती भुवि पतन्ती ॥ 9-10-49 परिक्षिप्तां परिच्छन्नाम् ॥ 9-10-51 वासवीमैन्द्रीम् । रासनीमिति पाठे शब्दवतीम् ॥ 9-10-53 महेश्वरसखं कुबेरम् ॥
