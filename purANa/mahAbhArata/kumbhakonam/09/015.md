अध्यायः 015

शल्ययुधिष्ठिरयोर्युद्धम् ॥ 1 ॥

KK-09-01-015-001	सञ्जय उवाच ।
KK-09-01-015-001a	ततः सेना तव विभो मद्रराजपुरस्कृता ।
KK-09-01-015-001c	पुनरभ्यद्रवत्पार्थान्वेगेन महता रणे ॥
KK-09-01-015-002a	पीडितास्तावकाः सर्वे प्रधावन्तो रणोत्कटाः ।
KK-09-01-015-002c	क्षणेन चैव पार्थांस्ते बहुत्वात्समलोडयन् ॥
KK-09-01-015-003a	ते वध्यमानाः समरे पाण्डवा नावतस्थिरे ।
KK-09-01-015-003c	क्षणेनैव महाराज पश्यतोः कृष्णपार्थयोः ॥
KK-09-01-015-004a	ततो धनञ्जयः क्रुद्धः कृपं सह पदानुगैः ।
KK-09-01-015-004c	अवाकिरच्छरौघेण कृतवर्माणमेव च ॥
KK-09-01-015-005a	शकुनिं सहदेवस्तु सहसैन्यमवाकिरत् ।
KK-09-01-015-005c	नकुलः पार्श्वतः स्थित्वा मद्रराजमयोधयत् ॥
KK-09-01-015-006a	द्रौपदेया नरेन्द्राश्च भूयिष्ठान्समवारयन् ।
KK-09-01-015-006c	द्रोणपुत्रं च पाञ्चाल्यः शिखण्डी समवारयत् ॥
KK-09-01-015-007a	भीमसेनस्तु राजानं गदापाणिरवारयत् ।
KK-09-01-015-007c	शल्यं तु सह सैन्येन कुन्तीपुत्रो युधिष्ठिरः ॥
KK-09-01-015-008a	ततः समभवद्युद्धं संसक्तं तत्रतत्र ह ।
KK-09-01-015-008c	तावकानां परेषां च सङ्ग्रामेष्वनिवर्तिनाम् ॥
KK-09-01-015-009a	तत्र पश्यामहे कर्म शल्यस्यातिमहद्रणे ।
KK-09-01-015-009c	यदेकः सर्वसैन्यानि पाण्डवानामयोधयत् ॥
KK-09-01-015-010a	व्यदृश्यत तदा शल्यो युधिष्ठिरसमीपतः ।
KK-09-01-015-010c	क्रूरश्चन्द्रमसोऽभ्याशे शनैश्चर इव ग्रहः ॥
KK-09-01-015-011a	पीडयित्वा तु राजानं शरैराशीविषोपमैः ।
KK-09-01-015-011c	अभ्यधावत्पुनर्भीमं शरवर्षैरवाकिरत् ॥
KK-09-01-015-012a	तस्य तल्लाघवं दृष्ट्वा तथैव च कृतास्त्रताम् ।
KK-09-01-015-012c	अपूजयन्ननीकानि परेषां तावकानि च ॥
KK-09-01-015-013a	पीड्यमानास्तु शल्येन पाण्डवा भृशविक्षताः ।
KK-09-01-015-013c	प्राद्रवन्त रणं हित्वा क्रोशमाने युधिष्ठिरे ॥
KK-09-01-015-014a	वध्यमानेष्वनीकेषु मद्रराजेन पाण्डवः ।
KK-09-01-015-014c	अमर्षवशमापन्नो धर्मराजो युधिष्ठिरः ॥
KK-09-01-015-015a	ततः पौरुषमास्थाय मद्रराजमताडयत् ।
KK-09-01-015-015c	जयो वाऽस्तु वधो वेति कृतबुद्धिर्महारथः ॥
KK-09-01-015-016ac	समाहूयाब्रवीत्सर्वान्भ्रातॄन्कृष्णं च पाण्डवः ॥
KK-09-01-015-017a	भीष्मो द्रोणश्च कर्णश्च ये चान्ये पृथिवीक्षितः ।
KK-09-01-015-017c	कौरवार्थे पराक्रान्ताः सङ्ग्रामे निधनं गताः ।
KK-09-01-015-017e	यथाभागं यथोत्साहं भवन्तः कृतपौरुषाः ॥
KK-09-01-015-018a	भागोऽवशिष्ट एकोऽयं मम शल्यो महारथः ।
KK-09-01-015-018c	सोऽहमद्य युधा जेतुमाशंसे मद्रकाधिपम् ॥
KK-09-01-015-019a	तत्र यन्मानसं मह्यं तत्सर्वं निगदामि वः ।
KK-09-01-015-019c	चक्ररक्षाविमौ वीरौ मम माद्रवतीसुतौ ॥
KK-09-01-015-020a	अजेयौ वासवेनापि समरे शूरसम्मतौ ।
KK-09-01-015-020c	साध्विमौ मातुलं युद्धे क्षत्रधर्मपुरस्कृतौ ॥
KK-09-01-015-021a	मदर्थे प्रतियुध्येतां मानार्हौ सत्यसङ्गरौ ।
KK-09-01-015-021c	मां वा शल्यो रणे हन्ता तं वाऽहं भद्रमस्तु वः ।
KK-09-01-015-021e	इति सत्यामिमां वाणीं लोकवीरा निबोधत ॥
KK-09-01-015-022a	योत्स्येऽहं मातुलेनाद्य क्षात्रधर्मेण पार्थिवाः ।
KK-09-01-015-022c	स्वमंशमभिसन्धाय विजयायेतराय वा ॥
KK-09-01-015-023a	तस्य मेऽप्यधिकं शस्त्रं सर्वोपकरणानि च ।
KK-09-01-015-023c	संयुज्यन्तां रथे क्षिप्रं शास्त्रवद्रथयोजकैः ॥
KK-09-01-015-024a	शैनेयो दक्षिणं चक्रं धृष्टद्युम्नस्तथोत्तरम् ।
KK-09-01-015-024c	पृष्ठगोपो भवत्वद्य मम पार्थो धनञ्जयः ॥
KK-09-01-015-025a	पुरःसरो ममाद्यास्तु भीमः शस्त्रभृतां वरः ।
KK-09-01-015-025c	एवमभ्यधिकः शल्याद्भविष्यामि महामृधे ॥
KK-09-01-015-026ac	एवमुक्तास्तथा चक्रुस्तदा राज्ञः प्रियैषिणः ॥
KK-09-01-015-027a	ततः प्रहर्षः सैन्यानां पुनरासीत्तदाः मृधे ।
KK-09-01-015-027c	पाञ्चालानां सोमकानां मात्स्यानां च विशेषतः ॥
KK-09-01-015-028a	प्रतिज्ञातं च सङ्ग्रामे धर्मराजस्य पूजयन् ।
KK-09-01-015-028c	ततः शङ्खांश्च भेरीश्च शतशश्चैव पुष्करान् ।
KK-09-01-015-028e	अवादयन्त पाञ्चालाः सिंहनादांश्च नेदिरे ॥
KK-09-01-015-029a	तेऽभ्यधावन्त संरब्धा मद्रराजं तरस्विनम् ।
KK-09-01-015-029c	महता हर्षजेनाथ नादेन कुरुपुङ्गवाः ॥
KK-09-01-015-030a	ह्रादेन गजघण्टानां शङ्खानां निनदेन च ।
KK-09-01-015-030c	तूर्यशब्देन महता नादयन्तश्च मेदिनीम् ॥
KK-09-01-015-031a	तान्प्रत्यगृह्णात्पुत्रस्ते मद्रराजश्च वीर्यवान् ।
KK-09-01-015-031c	महामेघानिव बहूञ्शैलावस्तोदयावुभौ ॥
KK-09-01-015-032a	शल्यस्तु समरश्लाघी धर्मराजमरिन्दमम् ।
KK-09-01-015-032c	ववर्ष शरवर्षेण शम्बरं मघवा इव ॥
KK-09-01-015-033a	तथैव कुरुराजोऽपि प्रगृह्य रुचिरं धनुः ।
KK-09-01-015-033c	द्रोणोपदेशान्विविधान्दर्शयानो महामनाः ।
KK-09-01-015-033e	ववर्ष शरवर्षाणि चित्रं लघु च सुष्ठु च ॥
KK-09-01-015-034ac	न चास्य विवरं कश्चिद्ददर्श चरतो रणे ॥
KK-09-01-015-035a	तावुभौ विविधैर्बाणैस्ततक्षाते परस्परम् ।
KK-09-01-015-035c	शार्दूलावामिषप्रेप्सू पराक्रान्ताविवाहवे ॥
KK-09-01-015-036ac	भीमस्तु तव पुत्रेण युद्धशौण्डेन सङ्गतः ॥
KK-09-01-015-037a	पाञ्चाल्यः सात्यकिश्चैव माद्रीपुत्रौ च पाण्डवौ ।
KK-09-01-015-037c	शकुनिप्रमुखान्वीरान्प्रत्यगृह्णन्समन्ततः ॥
KK-09-01-015-038a	तदासीत्तुमुलं युद्धं पुनरेव जयैषिणाम् ।
KK-09-01-015-038c	तावकानां परेषां च राजन्दुर्मन्त्रिते तव ॥
KK-09-01-015-039a	दुर्योधनस्तु भीमस्य शरेणानतपर्वणा ।
KK-09-01-015-039c	चिच्छेदादिश्य सङ्ग्रामे ध्वजं हेमपरिष्कृतम् ॥
KK-09-01-015-040a	स किङ्किणीकजालेन महता चारुदर्शनः ।
KK-09-01-015-040c	पपात रुचिरः सिंहो भीमसेनस्य पश्यतः ॥
KK-09-01-015-041a	पुनश्चास्य धनुश्चित्रं गजराजकरोपमम् ।
KK-09-01-015-041c	क्षुरेण शितधारेण प्रचकर्त नराधिपः ॥
KK-09-01-015-042a	स च्छिन्नधन्वा तेजस्वी रथशक्त्या सुतं तव ।
KK-09-01-015-042c	बिभेदोरसि विक्रम्य स रथोपस्थ आविशत् ॥
KK-09-01-015-043a	तस्मिन्मोहमनुप्राप्ते पुनरेव वृकोदरः ।
KK-09-01-015-043c	यन्तुरेव शिरः कायात्क्षुरप्रेणाहरत्तदा ॥
KK-09-01-015-044a	हतसूता हयास्तस्य रथमादाय भारत ।
KK-09-01-015-044c	व्यद्रवन्त दिशो राजन्हाहाकारस्तदाऽभवत् ॥
KK-09-01-015-045a	तमभ्यधावंस्त्राणार्थं द्रोणपुत्रो महारथः ।
KK-09-01-015-045c	कृपश्च कृतवर्मां च पुत्रं ते हि परीप्सवः ॥
KK-09-01-015-046a	तस्मिन्विलुलिते सैन्ये त्रस्तांस्तस्य पदानुगान् ।
KK-09-01-015-046c	गाण्डीवधन्वा विस्फार्य धनुस्तानहनच्छरैः ॥
KK-09-01-015-047a	युधिष्ठिरस्तु मद्रेशमभ्यधावदमर्षितः ।
KK-09-01-015-047c	स्वयं सन्नोदयन्नश्वान्दन्तवर्णान्मनोजवान् ॥
KK-09-01-015-048a	तत्राश्चर्यपमश्याम कुन्तीपुत्रे युधिष्ठिरे ।
KK-09-01-015-048c	पुरा भूत्वा मृदुर्दान्तो यत्तदा दारुणोऽभवत् ॥
KK-09-01-015-049a	विवृताक्षश्च कौन्तेयो वेपमानश्च मन्युना ।
KK-09-01-015-049c	चिच्छेद योधान्निशितैः शरैः शतसहस्रशः ॥
KK-09-01-015-050a	यांयां प्रत्युद्ययौ सेनां तांतां ज्येष्ठः स पाण्डवः ।
KK-09-01-015-050c	शरैरपातयद्राजन्गिरीन्वज्रैरिवोत्तमैः ॥
KK-09-01-015-051a	साश्वसूतध्वजरथान्रथिनः पातयन्बहून् ।
KK-09-01-015-051c	अक्रीडदेको बलवान्पवनस्तोयदानिव ॥
KK-09-01-015-052a	साश्वारोहांश्च तुरगान्पत्तींश्चैव सहस्रधा ।
KK-09-01-015-052c	व्यपोथयत सङ्ग्रामे क्रुद्धो रुद्रः पशूनिव ॥
KK-09-01-015-053a	शून्यमायोधनं कृत्वा शरवर्षैः समन्ततः ।
KK-09-01-015-053c	अभ्यद्रवत मद्रेशं तिष्ठतिष्ठेति चाब्रवीत् ॥
KK-09-01-015-054a	तस्य तच्चरितं दृष्ट्वा संग्रामे भीमकर्मणः ।
KK-09-01-015-054c	वित्रेसुस्तावकाः सर्वे शल्यस्त्वेनं समभ्ययात् ॥
KK-09-01-015-055a	ततस्तौ भृशसङ्क्रुद्धौ प्रध्माय सलिलोद्भवौ ।
KK-09-01-015-055c	समाहूय तदाऽन्योन्यं भर्त्सयन्तौ समीयतुः ॥
KK-09-01-015-056a	शल्यस्तु शरवर्षेण पीडयामास पाण्डवम् ।
KK-09-01-015-056c	मद्रराजं तु कौन्तेयः शरवर्षैरवाकिरत् ॥
KK-09-01-015-057a	अदृश्येतां तदा राजन्कङ्कपत्रिभिराचितौ ।
KK-09-01-015-057c	उद्भिन्नरुधिरौ शूरौ मद्रराजयुधिष्ठिरौ ।
KK-09-01-015-057e	पुष्पिताविव रेजाते वने शाल्मलिकिंशुकौ ॥
KK-09-01-015-058a	दीव्यमानौ महात्मानौ प्राणद्यूतेन दुर्मदौ ।
KK-09-01-015-058c	दृष्ट्वा सर्वाणि सैन्यानि नाध्यवस्यंस्तयोर्जयम् ॥
KK-09-01-015-059a	हत्वा मद्राधिपं पार्थो भोक्ष्यतेऽद्य वसुन्धराम् ।
KK-09-01-015-059c	शल्यो वा पाण्डवं हत्वा दद्याद्दुर्योधनाय गाम् ॥
KK-09-01-015-060a	इतीव निश्चयो नाभूद्योधानां तत्र भारत ।
KK-09-01-015-060c	प्रदक्षिणमभूत्सर्वं धर्मराजस्य युध्यतः ॥
KK-09-01-015-061a	ततः शरशतं शल्यो मुमोचाशु युधिष्ठिरे ।
KK-09-01-015-061c	धनुश्चास्य शिताग्रेण बाणेन निरुकृन्तत ॥
KK-09-01-015-062a	सोऽन्यत्कार्मुकमादाय शल्यं शरशतैस्त्रिभिः ।
KK-09-01-015-062c	अविध्यत्कार्मुकं चास्य क्षुरेण निरकृन्तत ॥
KK-09-01-015-063a	अथास्य निजघानाश्वांश्चतुरो नतपर्वभिः ।
KK-09-01-015-063c	द्वाभ्यामतिशिताग्राभ्यामुभौ तत्पार्ष्णिसारथी ॥
KK-09-01-015-064a	ततोऽस्य दीप्यमानेन पीतेन निशितेन च ।
KK-09-01-015-064c	प्रमुखे वर्तमानस्य भल्लेनापाहरद्ध्वजम् ॥
KK-09-01-015-065ac	ततः प्रभग्नं तत्सैन्यं दौर्योधनमरिन्दम ॥
KK-09-01-015-066a	ततो मद्राधिपं द्रौणिरभ्यधावत्तथा कृतम् ।
KK-09-01-015-066c	आरोप्य चैनं स्वरथं त्वरमाणः प्रदुद्रुवे ॥
KK-09-01-015-067a	मुहूर्तमिव तौ गत्वा नर्दमाने युधिष्ठिरे ।
KK-09-01-015-067c	गत्वा ततो मद्रपतिरन्यं स्यन्दनमास्थितः ॥
KK-09-01-015-068a	विधिवत्कल्पितं शुभ्रं महाम्बुदनिनादिनम् ।
KK-09-01-015-068c	सज्जयन्त्रोपकरणं द्विषतां रोमहर्षणम् ॥
KK-09-01-015-069a	तथान्यद्धनुरादाय बलवान्वेगवत्तरम् ॥
KK-09-01-015-069c	युधिष्ठिरं मद्रपतिर्भित्त्वा सिंह इवानदत् ॥
KK-09-01-015-070a	ततः स शरवर्षेण पर्जन्य इव वृष्टिमान् ।
KK-09-01-015-070c	अभ्यवर्षदमेयात्मा क्षत्रियान्क्षत्रियर्षभः ॥
KK-09-01-015-071a	सात्यकिं दशभिर्विद्ध्वा भीमसेनं त्रिभिः शरैः ।
KK-09-01-015-071c	सहदेवं त्रिभिर्विद्ध्वा युधिष्ठिरमपीडयत् ॥
KK-09-01-015-072a	तांस्तानन्यान्महेष्वासान्साश्वान्सरथकूबरान् ।
KK-09-01-015-072c	अर्दयामास विशिखैरुल्काभिरिव कुञ्जरान् ॥
KK-09-01-015-073a	कुञ्जरान्कुञ्जरारोहानश्वप्रयायिनः ।
KK-09-01-015-073c	रथांश्च रथिभिः सार्धं जघान रथिनां वरः ॥
KK-09-01-015-074a	बाहूंश्चिच्छेद तरसा सायुधान्केतनानि च ।
KK-09-01-015-074c	चकार च महीं योधैः स्तीर्णां वेदीं कुशैरिव ॥
KK-09-01-015-075a	तथा तमरिसैन्यानि घ्नन्तं मृत्युमिवान्तकम् ।
KK-09-01-015-075c	परिवव्रुर्भृशं क्रुद्धाः पाण्डुपाञ्चालसोमकाः ॥ ॥

इति श्रीमन्महाभारते शल्यपर्वणि शल्यवधपर्वणि अष्टादशदिवसयुद्धे पञ्चदशोऽध्यायः ॥ 15 ॥

9-15-42 रथशक्त्या रथस्थया शक्त्या ॥ 9-15-50 यां यामभ्यगमत्सेनां तां तां सद्यो व्यनीनशत् । न्यपातयत कौन्तेयो गिरीन्वज्र इवोत्तमान् । इति क.ख.पाठः ॥ 9-15-67 मुहूर्तमिव तान्हत्वा नर्दमाने युधिष्ठिरे इति क.ख.पाठः ॥
