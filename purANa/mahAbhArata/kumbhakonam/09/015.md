अध्यायः 015

शल्ययुधिष्ठिरयोर्युद्धम् ॥ 1 ॥

001	सञ्जय उवाच ।
001a	ततः सेना तव विभो मद्रराजपुरस्कृता ।
001c	पुनरभ्यद्रवत्पार्थान्वेगेन महता रणे ॥
002a	पीडितास्तावकाः सर्वे प्रधावन्तो रणोत्कटाः ।
002c	क्षणेन चैव पार्थांस्ते बहुत्वात्समलोडयन् ॥
003a	ते वध्यमानाः समरे पाण्डवा नावतस्थिरे ।
003c	क्षणेनैव महाराज पश्यतोः कृष्णपार्थयोः ॥
004a	ततो धनञ्जयः क्रुद्धः कृपं सह पदानुगैः ।
004c	अवाकिरच्छरौघेण कृतवर्माणमेव च ॥
005a	शकुनिं सहदेवस्तु सहसैन्यमवाकिरत् ।
005c	नकुलः पार्श्वतः स्थित्वा मद्रराजमयोधयत् ॥
006a	द्रौपदेया नरेन्द्राश्च भूयिष्ठान्समवारयन् ।
006c	द्रोणपुत्रं च पाञ्चाल्यः शिखण्डी समवारयत् ॥
007a	भीमसेनस्तु राजानं गदापाणिरवारयत् ।
007c	शल्यं तु सह सैन्येन कुन्तीपुत्रो युधिष्ठिरः ॥
008a	ततः समभवद्युद्धं संसक्तं तत्रतत्र ह ।
008c	तावकानां परेषां च सङ्ग्रामेष्वनिवर्तिनाम् ॥
009a	तत्र पश्यामहे कर्म शल्यस्यातिमहद्रणे ।
009c	यदेकः सर्वसैन्यानि पाण्डवानामयोधयत् ॥
010a	व्यदृश्यत तदा शल्यो युधिष्ठिरसमीपतः ।
010c	क्रूरश्चन्द्रमसोऽभ्याशे शनैश्चर इव ग्रहः ॥
011a	पीडयित्वा तु राजानं शरैराशीविषोपमैः ।
011c	अभ्यधावत्पुनर्भीमं शरवर्षैरवाकिरत् ॥
012a	तस्य तल्लाघवं दृष्ट्वा तथैव च कृतास्त्रताम् ।
012c	अपूजयन्ननीकानि परेषां तावकानि च ॥
013a	पीड्यमानास्तु शल्येन पाण्डवा भृशविक्षताः ।
013c	प्राद्रवन्त रणं हित्वा क्रोशमाने युधिष्ठिरे ॥
014a	वध्यमानेष्वनीकेषु मद्रराजेन पाण्डवः ।
014c	अमर्षवशमापन्नो धर्मराजो युधिष्ठिरः ॥
015a	ततः पौरुषमास्थाय मद्रराजमताडयत् ।
015c	जयो वाऽस्तु वधो वेति कृतबुद्धिर्महारथः ॥
016ac	समाहूयाब्रवीत्सर्वान्भ्रातॄन्कृष्णं च पाण्डवः ॥
017a	भीष्मो द्रोणश्च कर्णश्च ये चान्ये पृथिवीक्षितः ।
017c	कौरवार्थे पराक्रान्ताः सङ्ग्रामे निधनं गताः ।
017e	यथाभागं यथोत्साहं भवन्तः कृतपौरुषाः ॥
018a	भागोऽवशिष्ट एकोऽयं मम शल्यो महारथः ।
018c	सोऽहमद्य युधा जेतुमाशंसे मद्रकाधिपम् ॥
019a	तत्र यन्मानसं मह्यं तत्सर्वं निगदामि वः ।
019c	चक्ररक्षाविमौ वीरौ मम माद्रवतीसुतौ ॥
020a	अजेयौ वासवेनापि समरे शूरसम्मतौ ।
020c	साध्विमौ मातुलं युद्धे क्षत्रधर्मपुरस्कृतौ ॥
021a	मदर्थे प्रतियुध्येतां मानार्हौ सत्यसङ्गरौ ।
021c	मां वा शल्यो रणे हन्ता तं वाऽहं भद्रमस्तु वः ।
021e	इति सत्यामिमां वाणीं लोकवीरा निबोधत ॥
022a	योत्स्येऽहं मातुलेनाद्य क्षात्रधर्मेण पार्थिवाः ।
022c	स्वमंशमभिसन्धाय विजयायेतराय वा ॥
023a	तस्य मेऽप्यधिकं शस्त्रं सर्वोपकरणानि च ।
023c	संयुज्यन्तां रथे क्षिप्रं शास्त्रवद्रथयोजकैः ॥
024a	शैनेयो दक्षिणं चक्रं धृष्टद्युम्नस्तथोत्तरम् ।
024c	पृष्ठगोपो भवत्वद्य मम पार्थो धनञ्जयः ॥
025a	पुरःसरो ममाद्यास्तु भीमः शस्त्रभृतां वरः ।
025c	एवमभ्यधिकः शल्याद्भविष्यामि महामृधे ॥
026ac	एवमुक्तास्तथा चक्रुस्तदा राज्ञः प्रियैषिणः ॥
027a	ततः प्रहर्षः सैन्यानां पुनरासीत्तदाः मृधे ।
027c	पाञ्चालानां सोमकानां मात्स्यानां च विशेषतः ॥
028a	प्रतिज्ञातं च सङ्ग्रामे धर्मराजस्य पूजयन् ।
028c	ततः शङ्खांश्च भेरीश्च शतशश्चैव पुष्करान् ।
028e	अवादयन्त पाञ्चालाः सिंहनादांश्च नेदिरे ॥
029a	तेऽभ्यधावन्त संरब्धा मद्रराजं तरस्विनम् ।
029c	महता हर्षजेनाथ नादेन कुरुपुङ्गवाः ॥
030a	ह्रादेन गजघण्टानां शङ्खानां निनदेन च ।
030c	तूर्यशब्देन महता नादयन्तश्च मेदिनीम् ॥
031a	तान्प्रत्यगृह्णात्पुत्रस्ते मद्रराजश्च वीर्यवान् ।
031c	महामेघानिव बहूञ्शैलावस्तोदयावुभौ ॥
032a	शल्यस्तु समरश्लाघी धर्मराजमरिन्दमम् ।
032c	ववर्ष शरवर्षेण शम्बरं मघवा इव ॥
033a	तथैव कुरुराजोऽपि प्रगृह्य रुचिरं धनुः ।
033c	द्रोणोपदेशान्विविधान्दर्शयानो महामनाः ।
033e	ववर्ष शरवर्षाणि चित्रं लघु च सुष्ठु च ॥
034ac	न चास्य विवरं कश्चिद्ददर्श चरतो रणे ॥
035a	तावुभौ विविधैर्बाणैस्ततक्षाते परस्परम् ।
035c	शार्दूलावामिषप्रेप्सू पराक्रान्ताविवाहवे ॥
036ac	भीमस्तु तव पुत्रेण युद्धशौण्डेन सङ्गतः ॥
037a	पाञ्चाल्यः सात्यकिश्चैव माद्रीपुत्रौ च पाण्डवौ ।
037c	शकुनिप्रमुखान्वीरान्प्रत्यगृह्णन्समन्ततः ॥
038a	तदासीत्तुमुलं युद्धं पुनरेव जयैषिणाम् ।
038c	तावकानां परेषां च राजन्दुर्मन्त्रिते तव ॥
039a	दुर्योधनस्तु भीमस्य शरेणानतपर्वणा ।
039c	चिच्छेदादिश्य सङ्ग्रामे ध्वजं हेमपरिष्कृतम् ॥
040a	स किङ्किणीकजालेन महता चारुदर्शनः ।
040c	पपात रुचिरः सिंहो भीमसेनस्य पश्यतः ॥
041a	पुनश्चास्य धनुश्चित्रं गजराजकरोपमम् ।
041c	क्षुरेण शितधारेण प्रचकर्त नराधिपः ॥
042a	स च्छिन्नधन्वा तेजस्वी रथशक्त्या सुतं तव ।
042c	बिभेदोरसि विक्रम्य स रथोपस्थ आविशत् ॥
043a	तस्मिन्मोहमनुप्राप्ते पुनरेव वृकोदरः ।
043c	यन्तुरेव शिरः कायात्क्षुरप्रेणाहरत्तदा ॥
044a	हतसूता हयास्तस्य रथमादाय भारत ।
044c	व्यद्रवन्त दिशो राजन्हाहाकारस्तदाऽभवत् ॥
045a	तमभ्यधावंस्त्राणार्थं द्रोणपुत्रो महारथः ।
045c	कृपश्च कृतवर्मां च पुत्रं ते हि परीप्सवः ॥
046a	तस्मिन्विलुलिते सैन्ये त्रस्तांस्तस्य पदानुगान् ।
046c	गाण्डीवधन्वा विस्फार्य धनुस्तानहनच्छरैः ॥
047a	युधिष्ठिरस्तु मद्रेशमभ्यधावदमर्षितः ।
047c	स्वयं सन्नोदयन्नश्वान्दन्तवर्णान्मनोजवान् ॥
048a	तत्राश्चर्यपमश्याम कुन्तीपुत्रे युधिष्ठिरे ।
048c	पुरा भूत्वा मृदुर्दान्तो यत्तदा दारुणोऽभवत् ॥
049a	विवृताक्षश्च कौन्तेयो वेपमानश्च मन्युना ।
049c	चिच्छेद योधान्निशितैः शरैः शतसहस्रशः ॥
050a	यांयां प्रत्युद्ययौ सेनां तांतां ज्येष्ठः स पाण्डवः ।
050c	शरैरपातयद्राजन्गिरीन्वज्रैरिवोत्तमैः ॥
051a	साश्वसूतध्वजरथान्रथिनः पातयन्बहून् ।
051c	अक्रीडदेको बलवान्पवनस्तोयदानिव ॥
052a	साश्वारोहांश्च तुरगान्पत्तींश्चैव सहस्रधा ।
052c	व्यपोथयत सङ्ग्रामे क्रुद्धो रुद्रः पशूनिव ॥
053a	शून्यमायोधनं कृत्वा शरवर्षैः समन्ततः ।
053c	अभ्यद्रवत मद्रेशं तिष्ठतिष्ठेति चाब्रवीत् ॥
054a	तस्य तच्चरितं दृष्ट्वा संग्रामे भीमकर्मणः ।
054c	वित्रेसुस्तावकाः सर्वे शल्यस्त्वेनं समभ्ययात् ॥
055a	ततस्तौ भृशसङ्क्रुद्धौ प्रध्माय सलिलोद्भवौ ।
055c	समाहूय तदाऽन्योन्यं भर्त्सयन्तौ समीयतुः ॥
056a	शल्यस्तु शरवर्षेण पीडयामास पाण्डवम् ।
056c	मद्रराजं तु कौन्तेयः शरवर्षैरवाकिरत् ॥
057a	अदृश्येतां तदा राजन्कङ्कपत्रिभिराचितौ ।
057c	उद्भिन्नरुधिरौ शूरौ मद्रराजयुधिष्ठिरौ ।
057e	पुष्पिताविव रेजाते वने शाल्मलिकिंशुकौ ॥
058a	दीव्यमानौ महात्मानौ प्राणद्यूतेन दुर्मदौ ।
058c	दृष्ट्वा सर्वाणि सैन्यानि नाध्यवस्यंस्तयोर्जयम् ॥
059a	हत्वा मद्राधिपं पार्थो भोक्ष्यतेऽद्य वसुन्धराम् ।
059c	शल्यो वा पाण्डवं हत्वा दद्याद्दुर्योधनाय गाम् ॥
060a	इतीव निश्चयो नाभूद्योधानां तत्र भारत ।
060c	प्रदक्षिणमभूत्सर्वं धर्मराजस्य युध्यतः ॥
061a	ततः शरशतं शल्यो मुमोचाशु युधिष्ठिरे ।
061c	धनुश्चास्य शिताग्रेण बाणेन निरुकृन्तत ॥
062a	सोऽन्यत्कार्मुकमादाय शल्यं शरशतैस्त्रिभिः ।
062c	अविध्यत्कार्मुकं चास्य क्षुरेण निरकृन्तत ॥
063a	अथास्य निजघानाश्वांश्चतुरो नतपर्वभिः ।
063c	द्वाभ्यामतिशिताग्राभ्यामुभौ तत्पार्ष्णिसारथी ॥
064a	ततोऽस्य दीप्यमानेन पीतेन निशितेन च ।
064c	प्रमुखे वर्तमानस्य भल्लेनापाहरद्ध्वजम् ॥
065ac	ततः प्रभग्नं तत्सैन्यं दौर्योधनमरिन्दम ॥
066a	ततो मद्राधिपं द्रौणिरभ्यधावत्तथा कृतम् ।
066c	आरोप्य चैनं स्वरथं त्वरमाणः प्रदुद्रुवे ॥
067a	मुहूर्तमिव तौ गत्वा नर्दमाने युधिष्ठिरे ।
067c	गत्वा ततो मद्रपतिरन्यं स्यन्दनमास्थितः ॥
068a	विधिवत्कल्पितं शुभ्रं महाम्बुदनिनादिनम् ।
068c	सज्जयन्त्रोपकरणं द्विषतां रोमहर्षणम् ॥
069a	तथान्यद्धनुरादाय बलवान्वेगवत्तरम् ॥
069c	युधिष्ठिरं मद्रपतिर्भित्त्वा सिंह इवानदत् ॥
070a	ततः स शरवर्षेण पर्जन्य इव वृष्टिमान् ।
070c	अभ्यवर्षदमेयात्मा क्षत्रियान्क्षत्रियर्षभः ॥
071a	सात्यकिं दशभिर्विद्ध्वा भीमसेनं त्रिभिः शरैः ।
071c	सहदेवं त्रिभिर्विद्ध्वा युधिष्ठिरमपीडयत् ॥
072a	तांस्तानन्यान्महेष्वासान्साश्वान्सरथकूबरान् ।
072c	अर्दयामास विशिखैरुल्काभिरिव कुञ्जरान् ॥
073a	कुञ्जरान्कुञ्जरारोहानश्वप्रयायिनः ।
073c	रथांश्च रथिभिः सार्धं जघान रथिनां वरः ॥
074a	बाहूंश्चिच्छेद तरसा सायुधान्केतनानि च ।
074c	चकार च महीं योधैः स्तीर्णां वेदीं कुशैरिव ॥
075a	तथा तमरिसैन्यानि घ्नन्तं मृत्युमिवान्तकम् ।
075c	परिवव्रुर्भृशं क्रुद्धाः पाण्डुपाञ्चालसोमकाः ॥ ॥

इति श्रीमन्महाभारते शल्यपर्वणि शल्यवधपर्वणि अष्टादशदिवसयुद्धे पञ्चदशोऽध्यायः ॥ 15 ॥

9-15-42 रथशक्त्या रथस्थया शक्त्या ॥ 9-15-50 यां यामभ्यगमत्सेनां तां तां सद्यो व्यनीनशत् । न्यपातयत कौन्तेयो गिरीन्वज्र इवोत्तमान् । इति क.ख.पाठः ॥ 9-15-67 मुहूर्तमिव तान्हत्वा नर्दमाने युधिष्ठिरे इति क.ख.पाठः ॥
