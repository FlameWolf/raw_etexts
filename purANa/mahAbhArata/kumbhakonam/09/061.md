अध्यायः 061
	
भीमे अपनयबुद्ध्या क्रुद्धेन बलरामेण लाङ्गलमुद्यम्य तम्प्रत्यभिगमनम् ॥ 1 ॥ कृष्णेन तत्सान्त्वनं ततो बलस्य द्वारकागमनम् ॥ 2 ॥ युधिष्ठिरस्य कृष्णेन भीमेन च संलापः ॥ 3 ॥

KK-09-03-061-001	धृतराष्ट्र उवाच ।
KK-09-03-061-001a	अधर्मेण हतं दृष्ट्वा राजानं माधवोत्तमः ।
KK-09-03-061-001c	किमब्रवीत्तदा सूत बलदेवो महाबलः ॥
KK-09-03-061-002a	गदायुद्धविशेषज्ञो गदायुद्धविशारदः ।
KK-09-03-061-002c	कृतवान्रौहिणेयो यत्तन्ममाचक्ष्व सञ्जय ॥
KK-09-03-061-003	सञ्जय उवाच ।
KK-09-03-061-003a	शिरस्यभिहतं दृष्ट्वा भीमसेनेन ते सुतम् ।
KK-09-03-061-003c	रामः प्रहरतां श्रेष्ठश्चुक्रोध बलवद्बली ॥
KK-09-03-061-004a	ततो मध्ये नरेन्द्राणामूर्ध्वबाहुर्हलायुधः ।
KK-09-03-061-004c	कुर्वन्नार्तस्वरं घोरं धिग्धिग्भीमेत्युवाच ह ॥
KK-09-03-061-005a	अहो धिग्यदधो नाभेः प्रहृतं धर्मविग्रहे ।
KK-09-03-061-005c	नैतद्दृष्टं गदायुद्धे कृतवान्यद्वृकोदरः ॥
KK-09-03-061-006a	अधो नाभ्या न हन्तव्यमिति शास्त्रस्य निश्चयः ।
KK-09-03-061-006c	अयं तु शास्त्रमुत्सृज्य स्वच्छन्दात्सम्प्रवर्तते ॥
KK-09-03-061-007a	तस्य तत्तद्ब्रुवाणस्य रोषः समभवन्महान् ।
KK-09-03-061-007c	[ततो राजानमालोक्य रोषसंरक्तलोचनः ।
KK-09-03-061-007e	बलदेवो महाराज ततो वचनमब्रवीत् ॥
KK-09-03-061-008a	न चैष पतितः कृष्ण केवलं मत्समोऽसमः ।
KK-09-03-061-008c	आश्रितस्य तु दौर्बल्यादाश्रयः परिभर्त्स्यते ॥]
KK-09-03-061-009ac	ततो लाङ्गलमुद्यम्य भीममभ्यद्रवद्बली ॥
KK-09-03-061-010a	तस्योर्ध्वबाहोः सदृशं रूपमासीन्महात्मनः ।
KK-09-03-061-010c	बहुधातुविचित्रस्य श्वेतस्येव महागिरेः ॥
KK-09-03-061-011a	`भ्रातृभिः सहितो वीरैः सार्जुनैरस्त्रकोविदैः ।
KK-09-03-061-011c	न विव्यथे महाराज दृष्ट्वा हलधरं बली' ॥
KK-09-03-061-012a	अथ रामं निजग्राह केशवो विनयान्वितः ।
KK-09-03-061-012c	बाहुभ्यां पीनवृत्ताभ्यां प्रयत्नाद्बलवद्बली ॥
KK-09-03-061-013a	सितासितौ यदुवरौ शुशुभातेऽधिकं तदा ।
KK-09-03-061-013c	`सङ्गताविव राजेन्द्र कैलासाञ्जनपर्वतौ ।
KK-09-03-061-013e	नभोगतौ यथा राजंश्चन्द्रसूर्यौ दिनक्षये ॥
KK-09-03-061-014ac	उवाच चैनं संरब्धं शमयन्निव केशवः ॥
KK-09-03-061-015a	आत्मवृद्धिर्मित्रवृद्धिर्मित्रमित्रोदयस्तथा ।
KK-09-03-061-015c	विपरीतं द्विषत्स्वेतत्षड्विधा वृद्धिरात्मनः ॥
KK-09-03-061-016a	आत्मन्यपि च मित्रे च विपरीतं यदा भवेत् ।
KK-09-03-061-016c	तदा विद्यान्मनोग्लानिमाशु शान्तिकरो भवेत् ॥
KK-09-03-061-017a	अस्माकं सहजं मित्रं पाण्डवाः शुद्धपौरुषाः ।
KK-09-03-061-017c	स्वकाः पितृष्वसुः पुत्रास्ते परैर्निकृता भृशम् ॥
KK-09-03-061-018ac	प्रतिज्ञापालनं धर्मः क्षत्रियस्येति वेत्थ तत् ॥
KK-09-03-061-019a	सुयोधनस्य गदया भक्ताऽस्म्यूरू महाहवे ।
KK-09-03-061-019c	इति पूर्वं प्रतिज्ञातं भीमेन हि सभातले ॥
KK-09-03-061-020a	मैत्रेयेणाभिशप्तश्च पूर्वमेव महर्षिणा ।
KK-09-03-061-020c	ऊरू ते भेत्स्यते भीमो गदयेति परन्तप ।
KK-09-03-061-021a	अतो दोषं न पश्यामि मा क्रुध्यस्व प्रलम्बहन् ॥
KK-09-03-061-021c	यौनः स्वैः सुखहार्दैश्च सम्बन्धः सह पाण्डवैः ।
KK-09-03-061-022a	तेषां वृद्ध्या हि वृद्धिर्नो मा क्रुधः पुरुषर्षभ ॥
KK-09-03-061-022c	वासुदेववचः श्रुत्वा सीरभृत्प्राह धर्मवित् ॥
KK-09-03-061-023a	धर्मश्च धारितः सद्भिः स च द्वाभ्यां नियच्छति ।
KK-09-03-061-023c	अर्थश्चाप्यतिलुब्धस्य कामश्चातिप्रसङ्गिणः ॥
KK-09-03-061-024a	धर्मार्थौ धर्मकामौ च कामार्थौ चाप्यपीडयन् ।
KK-09-03-061-024c	धर्मार्थकामान्योऽभ्येति सोत्यन्तं सुखमश्नुते ॥
KK-09-03-061-025a	तदिदं व्याकुलं सर्वं कृतं धर्मस्य पीडनात् ।
KK-09-03-061-025c	भीमसेनेन गोविन्द कामं त्वं तु यथाऽऽत्थ माम् ॥
KK-09-03-061-026	कृष्ण उवाच ।
KK-09-03-061-026a	अरोषणो हि धर्मात्मा सततं धर्मवत्सलः ।
KK-09-03-061-026c	भवान्प्रख्यायते लोके तस्मात्संशाम्य मा क्रुधः ॥
KK-09-03-061-027a	प्राप्तं कलियुगं विद्धि प्रतिज्ञां पाण्डवस्य च ।
KK-09-03-061-027c	आनृण्यं यातु वैरस्य प्रतिज्ञायाश्च पाण्डवः ।
KK-09-03-061-027e	`ततः पुरुषशार्दूलो हत्वा नैकृतिकं रणे ॥
KK-09-03-061-028a	निकृत्या निकृतिप्रज्ञं यो हन्याद्वैरिणं रणे ।
KK-09-03-061-028c	अधर्मो विद्यते नात्र यद्भीमो हतवान्रिपुम् ॥
KK-09-03-061-029a	युध्यमानं रणे वीरं कुरुवृष्णियशस्करम् ।
KK-09-03-061-029c	अनेन कर्णः सन्दिष्टः पृष्ठतो धनुरच्छिनत् ॥
KK-09-03-061-030a	ततः सञ्छिन्नधन्वानं विरथं पौरुषे स्थितम् ।
KK-09-03-061-030c	व्यायुधीकृत्य बहवः सौभद्रमपलायिनम् ॥
KK-09-03-061-031a	जन्मप्रभृति लुब्धश्च पापात्मा चैष दुर्मतिः ।
KK-09-03-061-031c	निहतो भीमसेनेन दुर्बुद्धिः कुलपांसनः ॥
KK-09-03-061-032a	प्रतिज्ञां भीमसेनेन त्रयोदशसमार्जिताम् ।
KK-09-03-061-032c	किमर्थं नाभिजानाति युध्यमानो हि शत्रुभिः ॥
KK-09-03-061-033a	ऊर्ध्वमाक्रम्य वेगेन जिघांसन्तं वृकोदरः ।
KK-09-03-061-033c	बिभेद गदया चोरू न स्थाने न च मण्डले' ॥
KK-09-03-061-034	सञ्जय उवाच ।
KK-09-03-061-034a	धर्मच्छलमिमं श्रुत्वा केशवात्स विशाम्पते ।
KK-09-03-061-034c	नैव प्रीतमाना रामो वचनं प्राह संसदि ॥
KK-09-03-061-035a	हत्वाऽधर्मेण राजानं धर्मात्मानं सुयोधनम् ।
KK-09-03-061-035c	जिह्मयोधीति लोकेऽस्मिन्ख्यातिं यास्यति पाण्डवः ॥
KK-09-03-061-036a	दुर्योधनोऽपि धर्मात्मा गतिं यास्यति शाश्वतीम् ।
KK-09-03-061-036c	ऋजुयोधी हतो राजा धर्मराष्ट्रो नराधिपः ॥
KK-09-03-061-037a	युद्धदीक्षां प्रविश्याजौ रणयज्ञं वितत्य च ।
KK-09-03-061-037c	हुत्वाऽऽत्मानममित्राग्नौ प्राप चावभृथं यशः ।
KK-09-03-061-037e	`स्वर्गं गन्ता महाराजः ससुहृज्ज्ञातिबान्धवः' ॥
KK-09-03-061-038a	इत्युक्त्वा रथमास्थाय रौहिणेयः प्रतापवान् ।
KK-09-03-061-038c	श्वेताभ्रशिखराकारः प्रययौ द्वारकां प्रति ॥
KK-09-03-061-039a	पाञ्चालाश्च सवार्ष्णेयाः पाण्डवाश्च विशाम्पते ।
KK-09-03-061-039c	रामे द्वारवतीं याते नातिप्रमनसोऽभवन् ॥
KK-09-03-061-040a	ततो युधिष्ठिरं दीनं चिन्तापरमधोमुखम् ।
KK-09-03-061-040c	शोकोपहतसङ्कल्पं वासुदेवोऽब्रवीदिदम् ॥
KK-09-03-061-041	वासुदेव उवाच ।
KK-09-03-061-041a	धर्मराज किमर्थं त्वमधर्ममनुमन्यसे ।
KK-09-03-061-041c	हतबन्धोर्यदेतस्य पतितस्य विचेतसः ॥
KK-09-03-061-042a	दुर्योधनस्य भीमेन मृद्यमानं शिरः पदा ।
KK-09-03-061-042c	उपप्रेक्षसि कस्मात्त्वं धर्मज्ञः सन्नराधिप ॥
KK-09-03-061-043	युधिष्ठिर उवाच ।
KK-09-03-061-043a	न ममैतत्प्रियं कृष्ण यद्राजानं वृकोदरः ।
KK-09-03-061-043c	पदा मूर्ध्न्यस्पृशत्क्रोधान्न च हृष्ये कुलक्षये ॥
KK-09-03-061-044a	निकृत्या निकृता नित्यं धृतराष्ट्रसुतैर्वयम् ।
KK-09-03-061-044c	बहूनि परुषाण्युक्त्वा वनं प्रस्थापिता वयम् ॥
KK-09-03-061-045a	भीमसेनस्य तद्दुःखमतीव हृदि वर्तते ।
KK-09-03-061-045c	इति सञ्चिन्त्य वार्ष्णेय मयैतत्समुपेक्षितम् ॥
KK-09-03-061-046a	तस्माद्धत्वाऽकृतप्रज्ञं लुब्धं कामवशानुगम् ।
KK-09-03-061-046c	लभतां पाण्डवः कामं धर्मोऽधर्मोऽथवा कृतः ॥
KK-09-03-061-047	सञ्जय उवाच ।
KK-09-03-061-047a	इत्युक्तवति कौन्तेये धर्मराजे युधिष्ठिरे ।
KK-09-03-061-047c	वासुदेवो महाबाहुर्युधिष्ठिरमभाषत ।
KK-09-03-061-047e	काममस्त्वेतदिति वै कृच्छ्राद्यदुकुलोद्वहः ॥
KK-09-03-061-048a	इत्युक्त्वा वासुदेवोऽपि वायुपुत्रप्रियेप्सया ।
KK-09-03-061-048c	अन्वमोदत तत्सर्वं यद्भीमेन कृतं युधि ॥
KK-09-03-061-049a	`अर्जुनोऽपि महाबाहुरप्रीतेनान्तरात्मना ।
KK-09-03-061-049c	नोवाच किञ्चिद्वचनं भ्रातरं साध्वसाधु वा' ॥
KK-09-03-061-050a	भीमसेनोऽपि हत्वाऽऽजौ तव पुत्रममर्षणः ।
KK-09-03-061-050c	अभिवाद्याग्रतः स्थित्वा सम्प्रहृष्टः कृताञ्जलिः ॥
KK-09-03-061-051a	प्रोवाच सुमहातेजा धर्मराजं युधिष्ठिरम् ।
KK-09-03-061-051c	हर्षादुत्फुल्लनयनो जितकाशी विशाम्पते ॥
KK-09-03-061-052a	तवाद्य पृथिवी सर्वा क्षेमा निहतकण्टका ।
KK-09-03-061-052c	तां प्रशाधि महाराज स्वधर्ममनुपालय ॥
KK-09-03-061-053a	यस्तु कर्ताऽस्य वैरस्य निकृत्या निकृतिप्रियः ।
KK-09-03-061-053c	सोऽयं विनिहतः शेते पृथिव्यं पृथिवीपते ॥
KK-09-03-061-054a	दुःशासनप्रभृतयः सर्वे ते चोग्रवादिनः ।
KK-09-03-061-054c	राधेयः शकुनिश्चैव हताश्च तव शत्रवः ॥
KK-09-03-061-055a	सेयं रत्नसमाकीर्णा मही सवनपर्वता ।
KK-09-03-061-055c	उपावृत्ता महाराज त्वामद्य निहतद्विषम् ॥
KK-09-03-061-056	युधिष्ठिर उवाच ।
KK-09-03-061-056a	गतो वैरस्य निधनं हतो राजा सुयोधनः ।
KK-09-03-061-056c	कृष्णस्य मतमास्थाय विजितेयं वसुन्धरा ॥
KK-09-03-061-057a	दिष्ट्या गतस्त्वमानृण्यं मातुः कोपस्य चोभयोः ।
KK-09-03-061-057c	दिष्ट्या जयसि दुर्धर्ष दिष्ट्या शत्रुर्निपातितः ॥ ॥
	
इति श्रीमन्महाभारते शल्यपर्वणि गदायुद्धपर्वणि एकषष्टितमोऽध्यायः ॥ 61 ॥
	
9-61-15 आत्मवृद्धिः शत्रुक्षयः स्वमित्रस्य वृद्धिः शत्रुमित्रस्य क्षयः स्वमित्रमित्रस्य वृद्धिः शत्रुमित्रमित्रस्य क्षयः एवं षड्विधा आत्मनो वृद्धिः ॥ 9-61-16 यदि चोदात्मनो ग्लानिस्तदा शान्तिकर इति क.पाठः ॥ 9-61-19 भक्ता भङ्क्ष्ये ॥ 9-61-21 यौनः योनिनिमित्तः सम्बन्धः । अस्माकं पितामहः पाण्डवानां मातामहश्चैक इति यौनसम्बन्धः ॥ 9-61-22 सीरभृत् रामः ॥ 9-61-23 धर्मइति । नियच्छति नियममेति अर्थकामाभ्यां धर्मः सङ्कोचमेतीत्सर्थः ॥ 9-61-24 धर्मार्थौ कामे नापीडयन् धर्मकावर्थेनापीडयन् कामार्थौ धर्मेण चापीडयन्नित्यर्थः ॥ 9-61-25 कामं यथेष्टं त्वं मां प्रति उक्तवानसि नतु धर्म्यं ॥ 9-61-27 कलियुगारम्भे एतावत्पापं नातीव खेदावहमिति भावः ॥ 9-61-41 अधर्ममनुपश्यसीति क.छ.पाठः ॥ 9-61-46 धर्मोऽधर्मे च वा कृते इति झ.पाठः ॥
