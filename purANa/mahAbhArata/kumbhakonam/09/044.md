अध्यायः 044
	
विश्वामित्रशापाद्रुधिरजलायाः सरस्वत्या ऋषिभिस्तपसा शोधनम् ॥ 1 ॥ इन्द्रेण सरस्वत्यरुणासङ्गमे यजनादिना ब्रह्महत्यापरिहरणम् ॥ 2 ॥ बलरामस्य तत्र स्नानादिपूर्वकं तस्मात्सोमतीर्थगमनम् ॥ 3 ॥
	
KK-09-02-044-001	वैशम्पायन उवाच ।
KK-09-02-044-001a	स शप्ता तेन क्रुद्धेन विश्वामित्रेण धीमता ।
KK-09-02-044-001c	तस्मिंस्तीर्थवरे शुभ्रं शोणितं समुपावहत् ॥
KK-09-02-044-002a	अथाजग्मुस्ततो राजन्राक्षसास्तत्र भारत ।
KK-09-02-044-002c	तत्र ते शोणितं सर्वे पिबन्तः सुखमासते ॥
KK-09-02-044-003a	तृप्ताश्च सुभृशं तेन सुखिता विगतज्वराः ।
KK-09-02-044-003c	नृत्यन्तश्च हसन्तश्च यथा स्वर्गजितस्तथा ॥
KK-09-02-044-004a	कस्यचित्त्वथ कालस्य ऋषयः सुतपोधनाः ।
KK-09-02-044-004c	तीर्थयात्रां समाजग्मुः सरस्वत्यां महीपते ॥
KK-09-02-044-005a	तेषु सर्वेषु तीर्थेषु स्वाप्लुत्य मुनिपुङ्गवाः ।
KK-09-02-044-005c	प्राप्य प्रीतिं परां चापि तपोलुब्धा विशारदाः ॥
KK-09-02-044-006a	प्रययुर्हि ततो राजन्येन तीर्थमसृग्वहम् ।
KK-09-02-044-006c	अथागम्य महाभागास्तत्तीर्थं दारुणं तदा ॥
KK-09-02-044-007a	दृष्ट्वा तोयं सरस्वत्याः शोणितेन परिप्लुतम् ।
KK-09-02-044-007c	पीयमानं च रक्षोभिर्बहुभिर्नृपसत्तम ॥
KK-09-02-044-008a	तान्दृष्ट्वा राक्षसान्राजन्मुनयः संशितव्रताः ।
KK-09-02-044-008c	परित्राणे सरस्वत्याः परं यत्नं प्रचक्रिरे ॥
KK-09-02-044-009a	ते तु सर्वे महाभागाः समागम्य महाव्रताः ।
KK-09-02-044-009c	आहूय सरितां श्रेष्ठामिदं वचनमब्रुवन् ॥
KK-09-02-044-010a	कारणं ब्रूहि कल्याणि किमर्थं ते हृदो ह्ययम् ।
KK-09-02-044-010c	एवमग्राह्यतां यातः श्रुत्वाऽध्यास्यामहे वयम् ॥
KK-09-02-044-011a	ततः सा सर्वमाचष्ट यथावृत्तं प्रवेपती ।
KK-09-02-044-011c	दुःखितामथ तां दृष्ट्वा ऊचुस्ते वै तपोधनाः ॥
KK-09-02-044-012a	कारणं श्रुतमस्माभिः शापश्चैव श्रुतोऽनघे ।
KK-09-02-044-012c	करिष्यन्ति तु यत्प्राप्तं सर्व एव तपोधनाः ॥
KK-09-02-044-013a	एवमुक्त्वा सरिच्छ्रेष्ठामूचुस्तेऽथ परस्परम् ।
KK-09-02-044-013c	विमोचयामहे सर्वे शापादेतां सरस्वतीम् ॥
KK-09-02-044-014a	ते सर्वे ब्राह्मणा राजंस्तपोभिर्नियमैस्तथा ।
KK-09-02-044-014c	उपवासैश्च विविधैर्यमैः कष्टव्रतैस्तथा ॥
KK-09-02-044-015a	आराध्य पशुभर्तारं महादेवं जगत्पतिम् ।
KK-09-02-044-015c	मोक्षयामासुस्तां देवीं सरिच्छ्रेष्ठां सरस्वतीम् ॥
KK-09-02-044-016a	तेषां तु सा प्रभावेण प्रकृतिस्था सरस्वती ।
KK-09-02-044-016c	प्रसन्नसलिला जज्ञे यथा पूर्वं तथैव हि ।
KK-09-02-044-016e	निर्मुक्ता च सरिच्छ्रेष्ठा विबभौ सा यथा पुरा ॥
KK-09-02-044-017a	दृष्ट्वा तोयं सरस्वत्या मुनिभिस्तैस्तथा कृतम् ।
KK-09-02-044-017c	तानेव शरणं जग्मू राक्षसाः क्षुधितास्तथा ॥
KK-09-02-044-018a	कृत्वाञ्जलिं ततो राजन्राक्षसाः क्षुधयाऽर्दिताः ।
KK-09-02-044-018c	ऊचुस्तान्वै मुनीन्सर्वान्कृपायुक्तान्पुनःपुनः ॥
KK-09-02-044-019a	वयं च क्षुधिताश्चैव धर्माद्धीनाश्च शाश्वतात् ।
KK-09-02-044-019c	न च नः कामकारोऽयं यद्वयं पापकारिणा ॥
KK-09-02-044-020a	युष्माकं चाप्रसादेन दुष्कृतेन च कर्मणा ।
KK-09-02-044-020c	पक्षोऽयं वर्धतेऽस्माकं यतः स्मो ब्रह्मराक्षसाः ।
KK-09-02-044-020e	योषितां चैव पापेन योनिदोषकृतेन च ॥
KK-09-02-044-021a	एवं हि वैश्यशूद्राणां क्षत्रियाणां तथैव च ।
KK-09-02-044-021c	ये ब्राह्मणान्प्रद्विषन्ति ते भवन्तीह राक्षसाः ॥
KK-09-02-044-022a	`शक्तिमन्तोऽपि ये केचिदाश्रितानां च रक्षणम् ।
KK-09-02-044-022c	न कुर्वन्ति मनुष्यास्ते सम्भवन्तीह राक्षसाः' ॥
KK-09-02-044-023a	आचार्यमृत्विजं चैव गुरुं वृद्धजनं तथा ।
KK-09-02-044-023c	प्रणिनो येऽवमन्यन्ते ते भवन्तीह राक्षसाः ॥
KK-09-02-044-024a	तत्कुरुध्वमिहास्माकं तारणं द्विजसत्तमाः ।
KK-09-02-044-024c	शक्ता भवन्तः सर्वेषां लोकानामपि तारणे ॥
KK-09-02-044-025a	तेषां तु वचनं श्रुत्वा तुष्टुवुस्तां महानदीम् ।
KK-09-02-044-025c	मोक्षार्थं रक्षसां तेषामूचुः प्रयतमानसाः ॥
KK-09-02-044-026	ऋषय ऊचुः ।
KK-09-02-044-026a	क्षुतं कीटावपन्नं च यच्चोच्छिष्टाचितं भवेत् ।
KK-09-02-044-026c	सकेशमवधूतं च रुदितोपहतं च यत् ॥
KK-09-02-044-027a	श्वभिः संसृष्टमन्नं च भागोऽसौ रक्षसामिह ।
KK-09-02-044-027c	तस्माज्ज्ञात्वा सदा विद्वानेतान्यत्नाद्विवर्जयेत् ।
KK-09-02-044-027e	राक्षसान्नमसौ भुङ्क्ते यो भुङ्क्ते ह्यन्नमीदृशम् ॥
KK-09-02-044-028a	शोधयित्वा ततस्तीर्थमृषयस्ते तपोधनाः ।
KK-09-02-044-028c	मोक्षार्थं राक्षसानां च नदीं तां प्रत्यचोदयन् ॥
KK-09-02-044-029a	महर्षीणां मतं ज्ञात्वा ततः सा सरितां वरा ।
KK-09-02-044-029c	अरुणामानयामास स्वां तनुं पुरुषर्षभ ॥
KK-09-02-044-030a	तस्यान्तेराक्षसाः स्नात्वा तनूस्त्यक्त्वा दिवं गताः ।
KK-09-02-044-030c	अरुणायां महाराज ब्रह्मवध्यापहा हि सा ॥
KK-09-02-044-031a	एतमर्थमभिज्ञाय देवराजः शतक्रतुः ।
KK-09-02-044-031c	तस्मिंस्तीर्थे वरे स्नात्वा विमुक्तः पाप्मना किल ॥
KK-09-02-044-032	जनमेजय उवाच ।
KK-09-02-044-032a	किमर्थं भगवाञ्शक्रो ब्रह्मवध्यामवाप्तवान् ।
KK-09-02-044-032c	कथमस्मिंश्च तीर्थे वै आप्लुत्याकल्मषोऽभवत् ॥
KK-09-02-044-033	वैशम्पायन उवाच ।
KK-09-02-044-033a	शृणुष्वैतदुपाख्यानं यथावृत्तं जनेश्वर ।
KK-09-02-044-033c	यथा बिभेद समयं नमुचेर्वासवः पुरा ॥
KK-09-02-044-034a	जमुचिर्वासवाद्भीतः सूर्यरश्मिं समाविशत् ।
KK-09-02-044-034c	तेनेन्द्रः सख्यमकरोत्समयं चेदमब्रवीत् ॥
KK-09-02-044-035a	न चार्द्रेण न शुष्केण न रात्रौ नापि चाहनि ।
KK-09-02-044-035c	वधिष्याम्यसुरश्रेष्ठ सखे सत्येन ते शपे ॥
KK-09-02-044-036a	एवं स कृत्वा समयं दृष्ट्वा नीहारमीश्वरः ।
KK-09-02-044-036c	चिच्छेदास्य शिरो राजन्नपां फेनेन वासवः ॥
KK-09-02-044-037a	तच्छिरो नमुचेश्छिन्नं पृष्ठतः शक्रमन्वियात् ।
KK-09-02-044-037c	भोभो मित्रह पापेति ब्रुवाणं शक्रमन्तिकात् ॥
KK-09-02-044-038a	एवं स शिरसा तेन चोद्यमानः पुनः पुनः ।
KK-09-02-044-038c	पितामहाय सन्तप्त एतमर्थं न्यवेदयत् ॥
KK-09-02-044-039a	तमब्रवील्लोकगुरुररुणायां यथाविधि ।
KK-09-02-044-039c	इष्ट्वोपस्पृश देवेन्द्र तीर्थे पापभयापहे ॥
KK-09-02-044-040a	[एषा पुण्यजला शक्र कृता मुनिभिरेव तु ।
KK-09-02-044-040c	निगूढमस्यागमनमिहासीत्पूर्वमेव तु ॥
KK-09-02-044-041a	ततोऽभ्येत्यारुणां देवीं प्लावयामास वारिणा ।
KK-09-02-044-041c	सरस्वत्यारुणायाश्च पुण्योऽयं सङ्गमो महान् ॥
KK-09-02-044-042a	इह त्वं यज देवेन्द्र दद दानान्यनेकशः ।
KK-09-02-044-042c	अत्राप्लुत्य सुघोरात्त्वं पातकाद्विप्रमोक्ष्यसे ॥]
KK-09-02-044-043a	इत्युक्तः स सरस्वत्याः कुञ्जे वै जनमेजय ।
KK-09-02-044-043c	इष्ट्वा यथावद्बलभिदरुणायामुपास्पृशत् ॥
KK-09-02-044-044a	स मुक्तः पाप्मना तेन ब्रह्मवध्याकृतेन च ।
KK-09-02-044-044c	जगाम संहृष्टमनास्त्रिदिवं त्रिदशेश्वरः ॥
KK-09-02-044-045a	शिरस्तच्चापि नमुचेस्तत्रैवाप्लुत्य भारत ।
KK-09-02-044-045c	लोकान्कामदुघात्प्राप्तमक्षयान्राजसत्तम ॥
KK-09-02-044-046	वैशंपायन उवाच ।
KK-09-02-044-046a	तत्राप्युपस्पृश्य बलो महात्मा दत्त्वा च दानानि पृथग्विधानि ।
KK-09-02-044-046c	अवाप्य धर्मं परमार्यकर्मा जगाम सोमस्य महत्सुतीर्थम् ॥
KK-09-02-044-047a	यत्रायजद्राजसूयेन सोमः साक्षात्पुरा विधिवत्पार्थिवेन्द्र ।
KK-09-02-044-047c	अत्रिर्धीमान्ब्रह्मपुत्रो बभूव होता यस्मिन्क्रतुमुख्ये महात्मा ॥
KK-09-02-044-048a	यस्यान्तेऽभूत्सुमहद्दानवानां दैतेयानां राक्षसानां च देवैः ।
KK-09-02-044-048c	सङ्ग्रामो वै तारकाख्यः सुतीव्रो यत्र स्कन्दस्तारकाख्यं जघान ॥
KK-09-02-044-049a	सैनापत्यं लब्धवान्दैवतानां महासेनो यत्र दैत्यान्तकर्ता ।
KK-09-02-044-049c	साक्षाच्चैवं न्यवसत्कार्तिकेयः सदा कुमारो यत्र स प्लक्षराजः ॥ ॥
	
इति श्रीमन्महाभारते शल्यपर्वणि ह्रदप्रवेशपर्वणि चतुश्चत्वारिंशोऽध्यायः ॥ 44 ॥

9-44-10 अध्यास्यामहे अध्यवसायं करिष्यामहे ॥ 9-44-49 सदा कुमारो यत्र नक्षत्रधर्मा इति क.पाठः । यत्र नक्षत्रकामः इति ङ.पाठः ॥
