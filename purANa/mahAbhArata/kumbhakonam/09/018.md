अध्यायः 018

सङ्कुलयुद्धम् ॥ 1 ॥

KK-09-01-018-001	सञ्जय उवाच ।
KK-09-01-018-001a	पातिते युधि दुर्धर्षे मद्रराजे महारथे ।
KK-09-01-018-001c	तावकास्तव पुत्राश्च प्रायशो विमुखाऽभवन् ॥
KK-09-01-018-002a	वणिजो नावि भिन्नायां यथागाधे महार्णवे ।
KK-09-01-018-002c	अपारे पारमिच्छन्तो हते शूरे महात्मनि ॥
KK-09-01-018-003a	मद्रराजे महाराज वित्रस्ताः शरविक्षताः ।
KK-09-01-018-003c	अनाथा नाथमिच्छन्तो मृगाः सिंहार्दिता इव ॥
KK-09-01-018-004a	वृषा यथा भग्नशृङ्गाः शीर्णदन्ता यथा गजाः ।
KK-09-01-018-004c	मध्याह्ने प्रत्यपायाम निर्जिताऽजातशत्रुणा ॥
KK-09-01-018-005a	न संस्थातुमनीकानि न च राजन्पराक्रमे ।
KK-09-01-018-005c	आसीद्बुद्धिर्हते शल्ये तव योधस्य कस्यचित् ॥
KK-09-01-018-006a	भीष्मे द्रोणे च निहते सूतपुत्रे च पातिते ।
KK-09-01-018-006c	यद्दुःखं तव योधानां भयं चासीद्विशाम्पते ॥
KK-09-01-018-007a	तद्भयं स च नः शोको भूय एवाभ्यवर्तत ।
KK-09-01-018-007c	निराशाश्च जये राजन्हते शल्ये महारथे ॥
KK-09-01-018-008a	हतप्रवीरा विध्वस्ता निकृत्ताश्च शितैः शरैः ।
KK-09-01-018-008c	मद्रराजे हते राजन्योधास्ते प्राद्रवन्भयात् ॥
KK-09-01-018-009a	अश्वानन्ये गजानन्ये रथानन्ये महारथाः ।
KK-09-01-018-009c	आरुह्य जवसम्पन्नाः पादाताः प्राद्रवंस्तथा ॥
KK-09-01-018-010a	द्विसाहस्राश्च महातङ्गा गिरिरूपाः प्रहारिणः ।
KK-09-01-018-010c	संप्राद्रवन्हते शल्ये अङ्कुशाङ्गुष्ठनोदिताः ॥
KK-09-01-018-011a	ते रणाद्भरतश्रेष्ठ तावकाः प्राद्रवन्दिशः ।
KK-09-01-018-011c	धावतश्चाप्यपश्याम श्वसमानाञ्शराहतान् ॥
KK-09-01-018-012a	तान्प्रभग्नान्हतान्दृष्ट्वा हतोत्साहान्पराजितान् ।
KK-09-01-018-012c	अभ्यवर्तन्त पाञ्चालाः पाण्डवाश्च जयैषिणः ॥
KK-09-01-018-013a	बाणशब्दरवाश्चापि सिंहनादाश्च पुष्कलाः ।
KK-09-01-018-013c	शङ्खशब्दश्च शूराणां दारुणः समपद्यत ॥
KK-09-01-018-014a	दृष्ट्वा तु कौरवं सैन्यं भयत्रस्तं प्रविद्रुतम् ।
KK-09-01-018-014c	अन्योन्यं समभाषन्त पाञ्चालाः पाण्डवैः सह ॥
KK-09-01-018-015a	अद्य राजा सत्यधृतिर्हतामित्रो युधिष्ठिरः ।
KK-09-01-018-015c	अद्य दुर्योधनो हीनो दीप्तया नृपतिश्रिया ॥
KK-09-01-018-016a	अद्य श्रुत्वा हतं पुत्रं धृतराष्ट्रो जनेश्वरः ।
KK-09-01-018-016c	निःसंज्ञः पतितो भूमौ किल्बिषं प्रतिपत्स्यते ॥
KK-09-01-018-017a	अद्य जानाति बीभत्सुं समर्थं स्वधन्विनाम् ।
KK-09-01-018-017c	अद्यात्मानं च दुर्मेधा गर्हयिष्यति पापकृत् ॥
KK-09-01-018-018a	अद्य क्षत्तुर्वचः सत्यं स्मरतां ब्रुवतो हितम् ।
KK-09-01-018-018c	अद्यप्रभृति पार्थं च प्रेष्यभूत इवाचरन् ।
KK-09-01-018-018e	विजानातु नृपो दुःखं यत्प्राप्तं पाण्डुनन्दनैः ॥
KK-09-01-018-019a	अद्य कृष्णस्य माहात्म्यं विजानातु महीपतिः ।
KK-09-01-018-019c	अद्यार्जुनधनुर्घोषं घोरं जानातु संयुगे ॥
KK-09-01-018-020a	अत्त्राणां च बलं सर्वं बाह्वोश्च बलमाहवे ।
KK-09-01-018-020c	`पुत्राणां च वधं घोरं भीमेन श्रोष्यते नृपः' ॥
KK-09-01-018-021a	अद्य ज्ञास्यति भीमस्य बलं घोरं महात्मनः ।
KK-09-01-018-021c	हते दुर्योधने युद्धे शक्रेणेव तु शम्बरे ॥
KK-09-01-018-022a	यत्कृतं भीमसेनेन दुःशासनवधे तदा ।
KK-09-01-018-022c	कोऽन्यः कर्ताऽस्ति तल्लोके ऋते भीमान्महाबलात् ।
KK-09-01-018-023a	अद्य ज्येष्ठस्य जानीतां पाण्डवस्य पराक्रमम् ।
KK-09-01-018-023c	मद्रराजं हतं श्रुत्वा देवैरपि सुदुःसहम् ॥
KK-09-01-018-024a	अद्य ज्ञास्यति सङ्ग्रामे माद्रीपुत्रौ सुदुःसहौ ।
KK-09-01-018-024c	निहते सौबले वीरे गान्धारेषु च सर्वशः ॥
KK-09-01-018-025a	कथं जयो न तेषां स्याद्येषां योद्धा धनञ्जयः ।
KK-09-01-018-025c	सात्यकिर्भीमसेनश्च धृष्टद्युम्नश्च पार्षतः ॥
KK-09-01-018-026a	द्रौपद्यास्तनयाः पञ्च माद्रीपुत्रौ च पाण्डवौ ।
KK-09-01-018-026c	शिखण्डी च महेष्वासो राजा चैव युधिष्ठिरः ॥
KK-09-01-018-027a	येषां च जगतो नाथो नाथः कृष्णो जनार्दनः ।
KK-09-01-018-027c	कथं तेषां जयो न स्याद्येषां धर्मो व्यपाश्रयः ॥
KK-09-01-018-028a	`लाभस्तेषां जयस्तेषां कुतस्तेषां पराभवः ।
KK-09-01-018-028c	येषां नाथो हृषीकेशः सर्वलोकविभुर्हरिः' ॥
KK-09-01-018-029a	भीष्मं द्रोणं च कर्णं च मद्रराजानमेव च ।
KK-09-01-018-029c	तथाऽन्यान्नृपतीन्वीराञ्शतशोऽथ सहस्रशः ॥
KK-09-01-018-030a	कोऽन्यः शक्तो रणे जेतुमृते पार्थाद्युधिष्ठिरात् ।
KK-09-01-018-030c	यस्य नाथो हृषीकेशः सदा सत्ययशोनिधिः ॥
KK-09-01-018-031a	इत्येवं वदमानास्ते हर्षेण महता युताः ।
KK-09-01-018-031c	प्रभग्नांस्तावकान्योधान्संहृष्टाः पृष्ठतोऽन्वयुः ॥
KK-09-01-018-032a	धनञ्जयो रथानीकमभ्यवर्तत वीर्यवान् ।
KK-09-01-018-032c	माद्रीपुत्रौ च शकुनिं सात्यकिश्च महारथः ॥
KK-09-01-018-033a	तान्प्रेक्ष्य द्रवतः सर्वान्भीमसेनभयार्दितान् ।
KK-09-01-018-033c	दुर्योधनस्तदा सूतमब्रवीद्विस्मयन्निव ॥
KK-09-01-018-034a	मामतिक्रमते पार्थो धनुष्पाणिमवस्थितम् ।
KK-09-01-018-034c	जघने सर्वसैन्यानां शनैरश्वान्प्रचोदय ॥
KK-09-01-018-035a	जघने युध्यमानं हि कौन्तेयो मां न संशयः ।
KK-09-01-018-035c	नोत्सहेदभ्यतिक्रान्तुं वेलामिव महोदधिः ॥
KK-09-01-018-036a	पश्य सैन्यं महत्सूत पाण्डवैः समभिद्रुतम् ।
KK-09-01-018-036c	सैन्यरेणुं समुद्भूतं पश्य चैनं समन्ततः ॥
KK-09-01-018-037a	सिंहनादांश्च बहुशः शृणु घोरान्भयावहान् ।
KK-09-01-018-037c	तस्माद्याहि शनैः सूत जघनं परिपालय ॥
KK-09-01-018-038a	मयि स्थिते च समरे निरुद्धेषु च पाण्डुषु ।
KK-09-01-018-038c	पुनरावर्तते तूर्णं मामकं बलमोजसा ॥
KK-09-01-018-039a	तच्छ्रुत्वा तव पुत्रस्य शूरस्य सदृशं वचः ।
KK-09-01-018-039c	सारथिर्हेमसञ्छन्नाञ्शरैरश्वानचोदयत् ॥
KK-09-01-018-040a	गजाश्वरथिभिर्हीनास्त्यक्तात्मानः पदातयः ।
KK-09-01-018-040c	एकविंशतिसाहस्राः संयुगायावतस्थिरे ॥
KK-09-01-018-041a	नानादेशसमुद्भूता नानारञ्जितवाससः ।
KK-09-01-018-041c	अवस्थितास्तदा योधाः प्रार्थयन्तो महद्यशः ॥
KK-09-01-018-042a	तेषामापततां तत्र संहृष्टानां परस्परम् ।
KK-09-01-018-042c	सम्मर्दः सुमहाञ्चज्ञे घोररूपो भयानकः ॥
KK-09-01-018-043a	भीमसेनं तदा राजन्धृष्टद्युम्नं च पार्षतम् ।
KK-09-01-018-043c	बलेन चतुरङ्गेण नानादेश्यानवारयत् ॥
KK-09-01-018-044a	भीममेवाभ्यवर्तन्त रणेऽन्ये तु पदातयः ।
KK-09-01-018-044c	प्रक्ष्वेड्यास्फोट्य संहृष्टा वीरलोकं यियासवः ॥
KK-09-01-018-045a	आसाद्य भीमसेनं तु संरब्धा युद्धदुर्मदाः ।
KK-09-01-018-045c	धार्तराष्ट्रा विनेदुर्हि नान्यामकथनयन्कथाम् ।
KK-09-01-018-045e	परिवार्य रणे भीमं निजघ्नुस्ते समन्ततः ॥
KK-09-01-018-046a	स वध्यमानः समरे पदातिगणसंवृतः ।
KK-09-01-018-046c	न चचाल ततः स्थानान्मैनाक इव पर्वतः ॥
KK-09-01-018-047a	ते तु क्रुद्धा महाराज पाण्डवस्य महारथम् ।
KK-09-01-018-047c	निग्रहीतुं प्रवृत्ता हि योधांश्चान्यानवारयन् ॥
KK-09-01-018-048a	अक्रुध्यत रणे भीमस्तैस्तदा पर्यवस्थितैः ।
KK-09-01-018-048c	सोऽवतीर्य रथात्तूर्णं पदातिः समवस्थितः ॥
KK-09-01-018-049a	जातरूपप्रतिच्छन्नां प्रगृह्य महतीं गदाम् ।
KK-09-01-018-049c	अवधीत्तावकान्योधान्दण्डपाणिरिवान्तकः ॥
KK-09-01-018-050a	रथाश्वविप्रहीणांस्तु तान्भीमो गदया बली ।
KK-09-01-018-050c	एकविंशतिसाहस्रान्पदातीन्समपोथयत् ॥
KK-09-01-018-051a	हत्वा तत्पुरुषानीकं भीमः सत्यपराक्रमः ।
KK-09-01-018-051c	धृष्टद्युम्नं पुरस्कृत्य न चिरात्प्रत्यदृश्यत ॥
KK-09-01-018-052a	पादाता निहता भूमौ शिश्यिरे रुधिरोक्षितः ।
KK-09-01-018-052c	सम्भग्ना इव वातेन कर्णिकाराः सुपुष्पिताः ॥
KK-09-01-018-053a	नानाशस्त्रसमायुक्ता नानाकुण्डलधारिणः ।
KK-09-01-018-053c	नानाजात्या हतास्तत्र नानादेशसमागताः ॥
KK-09-01-018-054a	पताकाध्वजसञ्छन्नं पदातीनां महद्बलम् ।
KK-09-01-018-054c	निकृत्तं विबभौ रौद्रं घोररूपं भयावहम् ॥
KK-09-01-018-055a	युधिष्ठिरपुरोगाश्च सहसैन्या महारथाः ।
KK-09-01-018-055c	अभ्यधावन्महात्मानं पुत्रं दुर्योधनं तव ॥
KK-09-01-018-056a	ते सर्वे तावकान्दृष्ट्वा महेष्वासान्पराङ्मुखान् ।
KK-09-01-018-056c	नाभ्यवर्तन्त ते पुत्रं वेलामिव महोर्मयः ॥
KK-09-01-018-057a	तदद्भुतमपश्याम तव पुत्रस्य पौरुषम् ।
KK-09-01-018-057c	यदेकं सहिताः पार्था न शेकुरतिवर्तितुम् ॥
KK-09-01-018-058a	नातिदूरापयातं तु कृतबुद्वि पलायने ।
KK-09-01-018-058c	दुर्योधनः स्वकं सैन्यमब्रवीद्भृशविक्षतम् ॥
KK-09-01-018-059a	न तं देशं प्रपश्यामि पृथिव्यां पर्वतेषु च ।
KK-09-01-018-059c	यत्र यातान्न वा हन्युः पाण्डवाः किं सृतेन वः ॥
KK-09-01-018-060a	अल्पं च बलमेतेषां कृष्णौ च भृशविक्षतौ ।
KK-09-01-018-060c	यदि सर्वेऽत्र तिष्ठामो ध्रुवं नो विजयो भवेत् ॥
KK-09-01-018-061a	विप्रयातांस्तु वो भिन्नान्पाण्डवाः कृतविप्रियाः ।
KK-09-01-018-061c	अनुयाय हनिष्यन्ति श्रेयान्नः समरे वधः ॥
KK-09-01-018-062a	शृण्वन्तु क्षत्रियाः सर्वे यावन्तोऽत्र समागताः ।
KK-09-01-018-062c	यदा शूरं च भीरुं च मारयत्यन्तकः सदा ॥
KK-09-01-018-063a	को नु मूढो न युध्येत पुरुषः क्षत्रियो ध्रुवम् ।
KK-09-01-018-063c	श्रेयान्नो भीमसेनस्य क्रुद्धस्याभिमुखे स्थितः ॥
KK-09-01-018-064a	सुखः साङ्ग्रामिको मृत्युर्दुःखो व्याधिजरादिभिः ।
KK-09-01-018-064c	मर्त्येनावश्यमर्तव्यं गृहेष्वपि कदाचन ॥
KK-09-01-018-065a	युध्यतः क्षत्रधर्मेण मृत्युरेष सनातनः ।
KK-09-01-018-065c	हत्वेह सुखमाप्नोति हतः प्रेत्य महत्फलम् ॥
KK-09-01-018-066a	न युद्धधर्माच्छ्रेयान्वै पन्थाः स्वर्गस्य कौरवाः ।
KK-09-01-018-066c	अचिरेणैव ताँल्लोकान्हतो युद्धे समश्नुते ॥
KK-09-01-018-067a	श्रुत्वा तद्वचनं तस्य पूजयित्वा च पार्थिवाः ।
KK-09-01-018-067c	पुनरेवाभ्यवर्तन्त पाण्डवानाततायिनः ॥
KK-09-01-018-068a	तानापतत एवाशु व्यूढानीकाः प्रहारिणः ।
KK-09-01-018-068c	प्रत्युद्ययुस्तदा पार्था जयगृद्धाः प्रमन्यवः ॥
KK-09-01-018-069a	धनञ्जयो रथेनाजावभ्यवर्तत वीर्यवान् ।
KK-09-01-018-069c	विश्रुतं त्रिषु लोकेषु व्याक्षिपन्गाण्डिवं धनुः ॥
KK-09-01-018-070a	माद्रीपुत्रौ च शकुनिं सात्यकिश्च महाबलः ।
KK-09-01-018-070c	जवेनाभ्यपतन्हृष्टा यत्ता वै तावकं बलम् ॥ ॥

इति श्रीमन्महाभारते शल्यपर्वणि शल्यवधपर्वणि अष्टादशदिवसयुद्धे अष्टादशोऽध्यायः ॥ 18 ॥

9-18-34 न मातिक्रमते पाथः इति ङ. पाठः । न मानसस्यते इति क.पाठः ॥
