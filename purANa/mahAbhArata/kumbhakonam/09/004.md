अध्यायः 004

दुर्योधनेन कृपम्प्रति कारणकथनपूर्वकं सन्ध्यनङ्गीकरणम् ॥ 1 ॥

KK-09-01-004-001	सञ्जय उवाच ।
KK-09-01-004-001a	एवमुक्तस्ततो राजा गौतमेन तपस्विना ।
KK-09-01-004-001c	निःश्वस्य दीर्घमुष्णं च तूष्णीमासीद्विशाम्पते ॥
KK-09-01-004-002a	ततो मुहूर्तं स ध्यात्वा तव पुत्रो महामनाः ।
KK-09-01-004-002c	कृपं शारद्वतं वाक्यमित्युवाच परन्तपः ॥
KK-09-01-004-003a	यत्किञ्चित्सुहृदा वाच्यं तत्सर्वं श्रावितो ह्यहम् ।
KK-09-01-004-003c	कृतं च भवता सर्वं प्राणान्सन्त्यज्य युध्यता ॥
KK-09-01-004-004a	गाहमानमनीकानि युध्यमानं महारथैः ।
KK-09-01-004-004c	पाण्डवैरतितेजोभिर्लोकस्त्वामनुदृष्टवान् ॥
KK-09-01-004-005a	सुहृदा यदिदं वाक्यं भवता श्रावितो ह्यहम् ।
KK-09-01-004-005c	न मां प्रीणाति तत्सर्वं मुमूर्षोरिव भेषजम् ॥
KK-09-01-004-006a	हेतुकारणसंयुक्तं हितं वचनमुत्तमम् ।
KK-09-01-004-006c	उच्यमानं महाबाहो न मे विप्राग्र्य रोचते ॥
KK-09-01-004-007ac	राज्याद्विनिकृतोऽस्माभिःकथं सोस्मासु विश्वसेत् ॥
KK-09-01-004-008a	अक्षद्यूते च नृपतिर्जितोऽस्माभिर्महाधनः ।
KK-09-01-004-008c	स कथं मम वाक्यानि श्रद्दध्याद्भूय एव तु ॥
KK-09-01-004-009a	तथा दूत्येन सम्प्राप्तः कृष्णः पार्थहिते रतः ।
KK-09-01-004-009c	प्रलब्धश्च हृषीकेशस्तच्च कर्माविचारितम् ।
KK-09-01-004-009e	स च मे वचनं ब्रह्मन्कथमेवाभिमन्यते ॥
KK-09-01-004-010a	विललाप च यत्कृष्णा सभामध्ये समेयुषी ।
KK-09-01-004-010c	न तन्मर्षयते कृष्णो न राज्यहरणं तथा ॥
KK-09-01-004-011a	एकप्राणावुभौ कृष्णावन्योन्यमभिसंश्रितौ ।
KK-09-01-004-011c	पुरा यच्छ्रुतमेवासीदद्य पश्यामि तत्प्रभो ॥
KK-09-01-004-012a	स्वस्रीयं निहतं दृष्ट्वा दुःखं स्वपिति केशवः ।
KK-09-01-004-012c	कृतागसो वयं तस्य हितं मे स कथं चरेत् ॥
KK-09-01-004-013a	अभिमन्योर्विनाशेन न शर्म लभतेऽर्जुनः ।
KK-09-01-004-013c	स कथं मद्धिते यत्नं प्रकरिष्यति याचितः ॥
KK-09-01-004-014a	मध्यमः पाण्डवस्तीक्ष्णो भीमसेनो महाबलः ।
KK-09-01-004-014c	प्रतिज्ञातं च तेनोग्रं भज्येतापि न सन्नमेत् ॥
KK-09-01-004-015a	उभौ तौ बद्धनिस्त्रिंशावुभौ चाबद्धकङ्कटौ ।
KK-09-01-004-015c	कृतवैरावुभौ वीरौ यमावपि यमोपमौ ॥
KK-09-01-004-016a	धृष्टद्युम्नः शिखण्डी च कृतवैरौ मया सह ।
KK-09-01-004-016c	तौ कथं मद्धिते यत्नं कुर्यातां द्विजसत्तम ॥
KK-09-01-004-017a	दुःशासनेन यत्कृष्णा एकवस्त्रा रजस्वला ।
KK-09-01-004-017c	परिक्लिष्टा सभामध्ये सर्वलोकस्य पश्यतः ॥
KK-09-01-004-018a	तथा विवसनां दीनां स्मरन्त्यद्यापि पाण्डवाः ।
KK-09-01-004-018c	न निवारयितुं शक्याः सङ्ग्रामात्ते परन्तपाः ॥
KK-09-01-004-019a	यदा च द्रौपदी क्लिष्टा मद्विनाशाय दुःखिता ।
KK-09-01-004-019c	उग्रं तेपे तपः कृष्णा भर्तॄणामर्थसिद्धये ।
KK-09-01-004-019e	स्थण्डिले नित्यदा शेते यावद्वैरस्य यातनम् ॥
KK-09-01-004-020a	निक्षिप्य मानं दर्पं च वासुदेवसहोदरा ।
KK-09-01-004-020c	कृष्णायाः प्रेष्यवद्भूत्वा शुश्रूषां कुरुते सदा ॥
KK-09-01-004-021a	इति सर्वं समुन्नद्धं न निर्वाति कथञ्चन ।
KK-09-01-004-021c	अभिमन्योर्विनाशेन स सन्धेयः कथं मया ॥
KK-09-01-004-022a	कथं च राजा भुक्त्वेमां पृथिवीं सागराम्बराम् ।
KK-09-01-004-022c	पाण्डवानां प्रसादेन भोक्ष्ये राज्यमहं कथम् ॥
KK-09-01-004-023a	उपर्युपरि राज्ञां वै ज्वलित्वा भास्करो यथा ।
KK-09-01-004-023c	युधिष्ठिरं कथं पञ्चादनुयास्यामि दासवत् ॥
KK-09-01-004-024a	कथं भुक्त्वा स्वयं भोगान्दत्त्वा दायांश्च पुष्कलान् ।
KK-09-01-004-024c	कृपणं वर्तयिष्यामि कृपणैः सह जीविकाम् ॥
KK-09-01-004-025ac	नाभ्यसूयामि ते वाक्यमुक्तं स्निग्धं हितं त्वया ॥
KK-09-01-004-026a	न तु सन्धिमहं मन्ये प्राप्तकालं कथञ्चन ।
KK-09-01-004-026c	सुनीतमनुपश्यामि सुयुद्धेन परन्तप ॥
KK-09-01-004-027ac	नायं क्लीबायितुं कालः संयोद्वुं काल एव नः ॥
KK-09-01-004-028a	इष्टं मे बहुभिर्जज्ञैर्दत्ता विप्रेषु दक्षिणाः ।
KK-09-01-004-028c	प्राप्ताः कामाः श्रुता वेदाः शत्रूणां मूर्ध्नि च स्थितम् ॥
KK-09-01-004-029a	भृत्या मे सुभृतास्तात दीनश्चाभ्युद्धृतो जनः ।
KK-09-01-004-029c	नोत्सहेऽद्य द्विजश्रेष्ठ पाण्डवान्वक्तुमीदृशम् ॥
KK-09-01-004-030a	जितानि परराष्ट्राणि स्वराष्ट्रमनुपालितम् ।
KK-09-01-004-030c	भुक्ताश्च विविधा भोगास्त्रिवर्गः सेवितो मया ॥
KK-09-01-004-031a	पितॄणां गतमानृण्यं क्षत्रधर्मस्य चोभयोः ।
KK-09-01-004-031c	न ध्रुवं सुखमस्तीह कुतो राष्ट्रं कुतो यशः ।
KK-09-01-004-031e	इह कीर्तिर्विचेतव्या सा च युद्धेन नान्यथा ॥
KK-09-01-004-032a	वृथा च यत्क्षत्रियस्य निधनं तद्विगर्हितम् ।
KK-09-01-004-032c	अधर्मः सुमहानेष यच्छय्यामरणं गृहे ॥
KK-09-01-004-033a	अरण्ये यो विमुच्येत सङ्ग्रामे वा तनुं नृपः ।
KK-09-01-004-033c	क्रतूनाहृत्य महतो महिमानं स गच्छति ॥
KK-09-01-004-034a	कृपणं विलपन्नार्तो जरयाऽभिपरिप्लुतः ।
KK-09-01-004-034c	म्रियते रुदतां मध्ये ज्ञातीनां न स पूरुषः ॥
KK-09-01-004-035a	त्यक्त्वा तु विविधान्भोगान्प्राप्तानां परमां गतिम् ।
KK-09-01-004-035c	अपीदानीं सुयुद्धेन गच्छेयं यत्सलोकताम् ॥
KK-09-01-004-036a	शूराणामार्यवृत्तानां सङ्क्रामेष्वनिवर्तिनाम् ।
KK-09-01-004-036c	धीमतां सत्यसन्धानां सर्वेषां क्रतुयाजिनाम् ।
KK-09-01-004-036e	शस्त्रावभृथपूतानां ध्रुवो वासस्त्रिविष्टपे ॥
KK-09-01-004-037ac	मुदा नूनं प्रपश्यन्ति युद्धे ह्यप्सरसां गणाः ॥
KK-09-01-004-038a	पश्यन्ति नूनं पितरः पूजितान्सुरसंसदि ।
KK-09-01-004-038c	अप्सरोभिः परिवृतान्मोदमानांस्त्रिविष्टपे ॥
KK-09-01-004-039a	पन्थानममरैर्यान्तं शूरैश्चैवानिवर्तिभिः ।
KK-09-01-004-039c	अपि तत्सङ्गतं मार्गं वयमध्यारुहेमहि ॥
KK-09-01-004-040a	पितामहेन वृद्धेन तथाऽचार्येण धीमता ।
KK-09-01-004-040c	जयद्रथेन कर्णेन तथा दुःशासनेन च ॥
KK-09-01-004-041a	घटमाना मदर्थेऽस्मिन्हताः शूरा जनाधिपाः ।
KK-09-01-004-041c	शेरते लोहिताक्ताङ्गाः पृथिव्यां शरविक्षताः ॥
KK-09-01-004-042a	उत्तमास्त्रविदः शूरा यथोक्तक्रतुयाजिनः ।
KK-09-01-004-042c	त्यक्त्वा प्राणान्यथान्यायमिन्द्रसद्मसु धिष्ठिताः ॥
KK-09-01-004-043a	तैः स्वयं रचितो मार्गो दुर्गमो हि पुनर्भवेत् ।
KK-09-01-004-043c	सम्पतद्भिर्महावेगैरितो यास्यामि सद्गतिम् ॥
KK-09-01-004-044a	ये मदर्थे हताः शूरास्तेषां कृतमनुस्मरन् ।
KK-09-01-004-044c	ऋणं तत्प्रतियुञ्जानो न राज्ये मन आदधे ॥
KK-09-01-004-045a	पातयित्वा वयस्यांश्च भ्रातृनथ पितामहान् ।
KK-09-01-004-045c	जीवितं यदि रक्षेयं लोको मां गर्हयेद्ध्रुवम् ॥
KK-09-01-004-046a	कीदृशं च भवेद्राज्यं मम हीनस्य बन्धुभिः ।
KK-09-01-004-046c	सखिभिश्च विशेषेण प्रणिपत्य च पाण्डवम् ॥
KK-09-01-004-047a	सोऽहमेतादृशं कृत्वा जगतोऽस्य पराभवम् ।
KK-09-01-004-047c	सुयुद्धेन हतः स्वर्गं प्राप्सामि न तदन्यथा ॥
KK-09-01-004-048	सञ्जय उवाच ।
KK-09-01-004-048a	एवं दुर्योधनेनोक्ते सर्वे सम्पूज्य तद्वचः ।
KK-09-01-004-048c	साधुसाध्विति राजानं क्षत्रियाः सम्बभाषिरे ॥
KK-09-01-004-049a	पराजयमशोचन्तः कृतचित्ताश्च विक्रमे ।
KK-09-01-004-049c	सर्वे सुनिश्चिता योद्धुमुदग्रमनसोऽभवन् ॥
KK-09-01-004-050a	ततो वाहान्समाश्वास्य सर्वे युद्धाभिनन्दिनः ।
KK-09-01-004-050c	ऊने द्वियोजने गत्वा प्रत्यतिष्ठन्त कौरवाः ॥
KK-09-01-004-051a	आकाशे विद्रुमे पुण्ये प्रस्थे हिमवतः शुभे ।
KK-09-01-004-051c	अरुणां सरस्वतीं प्राप्य पपुः सस्नुश्च तेजलम् ॥
KK-09-01-004-052a	तव पुत्रकृतोत्साहाः पर्यवर्तन्त ते ततः ।
KK-09-01-004-052c	पर्यवस्थाप्य चात्मानमन्योन्येन पुनस्तदा ।
KK-09-01-004-052e	सर्वे राजन्न्यवर्तन्त क्षत्रियाः कालचोदिताः ॥ ॥

इति श्रीमन्महाभारते शल्यपर्वणि शल्यवधपर्वणि चतुर्थोऽध्यायः ॥ 4 ॥

9-4-11 पुरा यच्छान्तमेवासीत् इति क. पाठः । पुरा यः शन्तमो नासीदद्य पश्यामि तं कथम् इति ङ.पाठः ॥ 9-4-15 उरश्छदः कङ्कटक इत्यमरः ॥ 9-4-32 विप्रवन्मरणं गृहे इति क.पाठः । विण्मूत्रमरणं गृहे इति ङ.पाठः ॥ 
