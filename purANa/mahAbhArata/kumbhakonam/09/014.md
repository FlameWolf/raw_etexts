अध्यायः 014

सङ्कुलयुद्धम् ॥ 1 ॥

001	सञ्जय उवाच ।
001a	दुर्योधनो महाराज धृष्टद्युम्नश्च पार्षतः ।
001c	चक्रतुः सुमहद्युद्धं शरशक्तिसमाकुलम् ॥
002a	ततो राजन्समापेतुः शरधाराः सहस्रशः ।
002c	अम्बुदानां यथा काले जलधाराः समन्ततः ॥
003a	राजा च पार्षतं विद्ध्वा शरैः पञ्चभिराशुगैः ।
003c	द्रोणहन्तारमुग्रेषुं पुनर्विव्याध सप्तभिः ॥
004a	धृष्टद्युम्नस्तु समरे बलवान्दृढविक्रमः ।
004c	सप्तत्या विशिखानां वै दुर्योधनमपीडयत् ॥
005a	पीडितं वीक्ष्य राजानं सोदर्या भरतर्षभ ।
005c	महत्या सेनया सार्धं परिवव्रुः स्म पार्षतम् ॥
006a	स तैः परिवृतः शूरः सर्वतोऽतिरथै र्भृशम् ।
006c	व्यचरत्समरे राजन्दर्शयन्नस्त्रलाघवम् ॥
007a	शिखण्डी कृतवर्माणं गौतमं च महारथम् ।
007c	प्रभद्रकैः समायुक्तो योधयामास धन्विनौ ॥
008a	तत्रापि सुमहद्युद्धं घोररूपं विशाम्पते ।
008c	प्राणान्सन्तजतां युद्धे प्राणद्यूताभिदेवने ॥
009a	शल्यः सायकवर्षाणि विमुञ्चन्सर्वतोदिशम् ।
009c	पाण्डवान्पीडयामास ससात्यकिवृकोदरान् ॥
010a	तथा तौ तु यमौ यमतुल्यपराक्रमौ ।
010c	योधयामास राजेन्द्र वीर्येणास्त्रबलेन च ॥
011a	शल्यसायकनुन्नानां पाण्डवानां महामृधे ।
011c	त्रातारं नाध्यगच्छन्त केचित्तत्र महारथाः ॥
012a	ततस्तु नकुलः शूरो धर्मराजे प्रपीडिते ।
012c	अभिदुद्राव वेगेन मातुलं माद्रिनन्दनः ॥
013a	सञ्छाद्य समरे वीरं नकुलः परवीरहा ।
013c	विव्याध चैनं दशभिः स्मयमानः स्तनान्तरे ॥
014a	सर्वपारसवैर्बाणैः कर्मारपरिमार्जितैः ।
014c	स्वर्णपुङ्खैः शिलाधौतैर्धनुर्यन्त्रप्रचोदितैः ॥
015a	शल्यस्तु पीडितस्तेन स्वस्रीयेण हि मातुलः ।
015c	नकुलं पीडयामास पत्रिभिर्नतपर्वभिः ॥
016a	ततो युधिष्ठिरो राजा भीमसेनोऽथ सात्यकिः ।
016c	सहदेवश्च माद्रेणो मद्रराजमुपाद्रवन् ॥
017a	तानापतत एवाशु पूरयाणान्रथस्वनैः ।
017c	दिशश्च विदिशश्चैव कम्पयानांश्च मेदिनीम् ।
017e	प्रतिजग्राह समरे सेनापतिरमित्रजित् ॥
018a	युधिष्ठिरं त्रिभिर्विद्ध्वा भीमसेनं च पञ्चभिः ।
018c	सात्यकिं च शतेनाजौ सहदेवं त्रिभिः शरैः ॥
019a	ततस्तु सशरं चापं नकुलस्य महात्मनः ।
019c	मद्रेश्वरः क्षुरप्रेण मध्ये चिच्छेद मारिष ॥
020a	तदपास्य धनुश्छिन्नं ततः शल्यस्य सायकैः ।
020c	अथान्यद्धनुरादाय माद्रीपुत्रो महारथः ।
020e	मद्रराजरथं तूर्णं पूरयामास पत्रिभिः ॥
021a	युधिष्ठिरस्तु मद्रेशं सहदेवश्च मारिष ।
021c	दशभिर्दशभिर्बाणैरुरस्येनमविध्यताम् ॥
022a	भीमसेनस्तु तं षष्ट्या सात्यकिर्दशभिः शरैः ।
022c	मद्रराजमभिद्रुत्य जघ्नतुः कङ्कपत्रिभिः ॥
023a	मद्रराजस्ततः क्रुद्धः सात्यकिं नवभिः शरैः ।
023c	विव्याध भूयः सप्तत्या शराणां नतपर्वणाम् ॥
024a	अथास्य सशरं चापं मुष्टौ चिच्छेद मारिष ।
024c	हयांश्च चतुरः सङ्ख्ये प्रेषयामास मृत्यवे ॥
025a	विरथं सात्यकिं कृत्वा मद्रराजो महारथः ।
025c	विशिखानां शतेनैनमाजघान समन्ततः ॥
026a	माद्रीपुत्रं च संरब्धो भीमसेनं च पाण्डवम् ।
026c	युधिष्ठिरं च कौरव्य विव्याध दशभिः शरैः ॥
027a	तत्राद्भुतमपश्याम मद्रराजस्य पौरुषम् ।
027c	यदेनं सहिताः पार्था नाभ्यवर्तन्त संयुगे ॥
028a	अथान्यं रथमास्थाय सात्यकिः सत्यविक्रमः ।
028c	पीडितान्पाण्डवान्दृष्ट्वा मद्रराजवशं गतान् ।
028e	अभिदुद्राव वेगेन मद्राणामधिपं बलात् ॥
029a	आपतन्तं रथं तस्य शल्यः समितिशोभनः ।
029c	प्रत्युद्ययौ रथेनैव मत्तो मत्तमिव द्विपम् ॥
030a	स सन्निपातस्तुमुलो बभूवाद्भुतदर्शनः ।
030c	सात्यकेश्चैव शूरस्य मद्राणामधिपस्य च ।
030e	यादृशो वै पुरा वृत्तः शम्बरामरराजयोः ॥
031a	सात्यकिः प्रेक्ष्य समरे मद्रराजमवस्थितम् ।
031c	विव्याध दशभिर्बाणैस्तिष्ठतिष्ठेति चाब्रवीत् ॥
032a	मद्रराजस्तु सुभृशं विद्धस्तेन महात्मना ।
032c	सात्यकिं प्रतिविव्याध चित्रपुङ्खैः शितैः शरैः ॥
033a	ततः पार्था महेष्वासाः सात्वताऽभिसृतं नृपम् ।
033c	अभ्यवर्तन्रथैस्तूर्णं मातुलं वधकाङ्क्षया ॥
034a	तत आसीत्परामर्दस्तुमुलः शोणितोदकः ।
034c	शूराणां युध्यमानानां सिंहानामिव नर्दताम् ॥
035a	तेषामासीन्महाराज व्यधिक्षेपः परस्परम् ।
035c	सिंहानामामिषेप्सूनां कूजतामिव संयुगे ॥
036a	तेषां बाणसहस्रौघैराकीर्णा वसुधाऽभवत् ।
036c	अन्तरिक्षं च सहसा बाणभूतमभूत्तदा ॥
037a	शरान्धकारं सहसा कृतं तेन समन्ततः ।
037c	अभ्रच्छायेव सञ्जज्ञे शरैर्मुक्तैर्महात्मभिः ॥
038a	तत्र राजञ्शरैर्मुक्तैर्निर्मुक्तैरिव पन्नैगः ।
038c	स्वर्णपुङ्खैः प्रकाशद्भिर्व्यरोचन्त दिशस्तदा ॥
039a	तत्राद्भुतं परं चक्रे शल्यः शत्रुनिबर्हणः ।
039c	यदेकः समरे शूरो योधयामास वै बहून् ॥
040a	मद्रराजभुजोत्सृष्टैः कङ्कबर्हिणवाजितैः ।
040c	सम्पतद्भिः शरैर्घोररैवाकीर्यत मेदिनी ॥
041a	तत्र शल्यरथं राजन्विचरन्तं महाहवे ।
041c	अपश्याम यथापूर्वं शक्रस्यासुरसंक्षये ॥ ॥

इति श्रीमन्महाभारते शल्यपर्वणि शल्यवधपर्वणि अष्टादशदिवसयुद्धे चतुर्दशोऽध्यायः ॥ 14 ॥
