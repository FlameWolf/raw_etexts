अध्यायः 025

भीमेनावशिष्टानां दुर्योधनानुजानां वधः ॥ 1 ॥

KK-09-01-025-001	सञ्जय उवाच ।
KK-09-01-025-001a	गजानीके हते तस्मिन्पाण्डुपुत्रेण भारत ।
KK-09-01-025-001c	वध्यमाने बले चैव भीमसेनेन संयुगे ॥
KK-09-01-025-002a	चरन्तं च प्रपश्यामो भीमसेनमरिन्दमम् ।
KK-09-01-025-002c	दण्डहस्तं यथा क्रुद्धमन्तकं प्राणहारिणम् ॥
KK-09-01-025-003a	समेत्य समरे राजन्हतशेषाः सुतास्तव ।
KK-09-01-025-003c	अदृश्यमाने कौरव्ये पुत्रे दुर्योधने तव ।
KK-09-01-025-003e	सोदर्याः सहिता भूत्वा भीमसेनमुपाद्रवन् ॥
KK-09-01-025-004a	श्रुतर्वा सञ्जयश्चैव जयत्सेनः श्रुतान्तकः ।
KK-09-01-025-004c	दुर्विमोचनकश्चैव तथा दुर्विषहो बली ॥
KK-09-01-025-005a	दुर्मर्षणः सुजातश्च जैत्रो भूरिबलो रविः ।
KK-09-01-025-005c	इत्येते सहिता भूत्वा तव पुत्राः समन्ततः ।
KK-09-01-025-005e	भीमसेनमभिद्रुत्य रुरुधुः सर्वतो दिशम् ॥
KK-09-01-025-006a	ततो भीमो महाराज स्वरथं पुनरास्थितः ।
KK-09-01-025-006c	मुमोच निशितान्बाणान्पुत्राणां तव मर्मसु ॥
KK-09-01-025-007a	ते कीर्यमाणा भीमेन पुत्रास्तव महारणे ।
KK-09-01-025-007c	भीमसेनमुपासेदुः प्रवाता इव कुञ्जरम् ॥
KK-09-01-025-008a	ततः क्रुद्धो रणे भीमः शिरो दुर्मर्षणस्य ह ।
KK-09-01-025-008c	क्षुरप्रेण प्रमथ्याशु पातयामास भूतले ॥
KK-09-01-025-009a	ततोऽपरेण भल्लेन सर्वावरणभेदिना ।
KK-09-01-025-009c	श्रुतान्तमवधीद्भीमस्तव पुत्रं महारथः ॥
KK-09-01-025-010a	जयत्सेनं ततो विद्ध्वा नाराचेन हसन्निव ।
KK-09-01-025-010c	पातयामास कौरव्यं रथोपस्थादरिन्दमः ।
KK-09-01-025-010e	स पपात रथाद्राजन्भूमौ तूर्णं ममार च ॥
KK-09-01-025-011a	श्रुतर्वा तु ततो भीमं क्रुद्धो विव्याध मारिष ।
KK-09-01-025-011c	शतेन गृध्रवाजानां शराणां नतपर्वणाम् ॥
KK-09-01-025-012a	ततः क्रुद्धो रणे भीमो जैत्रं भूरिबलं रविम् ।
KK-09-01-025-012c	त्रीनेतांस्त्रिभिरानर्च्छद्विषाग्निप्रतिमैः शरैः ॥
KK-09-01-025-013a	ते हता न्यपतन्भूमौ स्यन्दनेभ्यो महारथाः ।
KK-09-01-025-013c	वसन्ते पुष्पशबला निकृत्ता इव किंशुकाः ॥
KK-09-01-025-014a	ततोऽपरेण भल्लेन तीक्ष्णेन च परन्तपः ।
KK-09-01-025-014c	दुर्विमोचनमाहत्य प्रेषयामास मृत्यवे ॥
KK-09-01-025-015a	स हतः प्रापतद्भूमौ स्वरथाद्रथिनां वरः ।
KK-09-01-025-015c	गिरेस्तु कूटजो भग्नो मारुतेनेव पादपः ॥
KK-09-01-025-016a	दुष्प्रधर्षं ततश्चैव सुजातं च सुतं तव ।
KK-09-01-025-016c	एकैकं न्यहनत्सङ्ख्ये द्वाभ्यांद्वाभ्यां चमूमुखे ।
KK-09-01-025-016e	तौ शिलीमुखविद्धाङ्गौ पेततू रथसत्तमौ ॥
KK-09-01-025-017a	ततः पतन्तं समरे अभिवीक्ष्य सुतं तव ।
KK-09-01-025-017c	भल्लेन पातयामास भीमो दुर्विषहं रणे ॥
KK-09-01-025-018ac	स पपात हतो बाहात्पश्यतां सर्वधन्विनाम् ॥
KK-09-01-025-019a	दृष्ट्वा तु निहतान्भ्रातॄन्वहूनेकेन संयुगे ।
KK-09-01-025-019c	अमर्षवशमापन्नः श्रुतर्वा भीममभ्ययात् ॥
KK-09-01-025-020a	विक्षिपन्सुमहच्चापं कार्तस्वरविभूषितम् ।
KK-09-01-025-020c	विसृजन्सायकांश्चैव विषाग्निप्रतिमान्बहून् ॥
KK-09-01-025-021a	स तु राजन्धनुश्छित्त्वा पाण्डवस्य महामृधे ।
KK-09-01-025-021c	अथैनं छिन्नधन्वानं विंशत्या समवाकिरत् ॥
KK-09-01-025-022a	ततोऽन्यद्धनुरादाय भीमसेनो महाबलः ।
KK-09-01-025-022c	अवाकिरत्तव सुतं तिष्ठतिष्ठेति चाब्रवीत् ॥
KK-09-01-025-023a	महदासीत्तयोर्युद्धं चित्ररूपं भयानकम् ।
KK-09-01-025-023c	यादृशं समरे पूर्वं जम्भवासवयोर्युधि ॥
KK-09-01-025-024a	तयोस्तत्र शितैर्मुक्तैर्यमदण्डनिभैः शरैः ।
KK-09-01-025-024c	समाच्छन्ना धरा सर्वा खं दिशो विदिशस्तथा ॥
KK-09-01-025-025a	ततः श्रुतर्वा सङ्क्रुद्धो धनुरादाय सायकैः ।
KK-09-01-025-025c	भीमसेनं रणे राजन्बाह्वोरुरसि चार्पयत् ॥
KK-09-01-025-026a	सोऽतिविद्धो महाराज तव पुत्रेण धन्विना ।
KK-09-01-025-026c	भीमः सञ्चुक्षुभे क्रुद्धः पर्वणीव महोदधिः ॥
KK-09-01-025-027a	ततो भीमो रुषाविष्टः पुत्रस्य तव मारिष ।
KK-09-01-025-027c	सारथिं चतुरश्चाश्वाञ्शरैर्निन्ये यमक्षयम् ॥
KK-09-01-025-028a	विरथं तं समालक्ष्य विशिखैर्लोमवाहिभिः ।
KK-09-01-025-028c	अवाकिरदमेयात्मा दर्शयन्पाणिलाघवम् ॥
KK-09-01-025-029a	श्रुतर्वा विरथो राजन्नाददे खड्गचर्मणी ।
KK-09-01-025-029c	अथास्याददतः खड्गं शतचन्द्रं च भानुमत् ।
KK-09-01-025-029e	क्षुरप्रेणं शिरः कायात्पातयामास पाण्डवः ॥
KK-09-01-025-030a	छिन्नोत्तमाङ्गस्य ततः क्षुरप्रेण महात्मना ।
KK-09-01-025-030c	पपात कायः स्वरथाद्वसुधामनुनादयन् ॥
KK-09-01-025-031a	तस्मिन्निपतिते वीरे तावका भयमोहिताः ।
KK-09-01-025-031c	अभ्यद्रवन्त सङ्ग्रामे भीमसेनं युयुत्सवः ॥
KK-09-01-025-032a	तानापतत एवाशु हतशेषाद्बलार्णवात् ।
KK-09-01-025-032c	दंशितान्प्रतिजग्राह भीमसेनः प्रतापवान् ॥
KK-09-01-025-033ac	ते तु तं वै समासाद्य परिवव्रुः समन्ततः ॥
KK-09-01-025-034a	ततस्तु संवृतो भीमस्तावकान्निशितैः शरैः ।
KK-09-01-025-034c	पीडयामास तान्सर्वान्सहस्राक्ष इवासुरान् ॥
KK-09-01-025-035a	ततः पञ्चशतान्हत्वा सवरूथान्महारथान् ।
KK-09-01-025-035c	जघान कुञ्जरानीकं पुनः सप्तशतं युधि ॥
KK-09-01-025-036a	हत्वा शतसहस्राणि पत्तीनां परमेषुभिः ।
KK-09-01-025-036c	वाजिनां च शतान्यष्टौ पाण्डवः स्म विराजते ॥
KK-09-01-025-037a	भीमसेनस्तु कौन्तेयो हत्वा युद्धे सुतांस्तव ।
KK-09-01-025-037c	मेने कृतार्थमात्मानं सफलं जन्म च प्रभो ॥
KK-09-01-025-038a	तं तथा युध्यमानं च विनिघ्नन्तं च तावकान् ।
KK-09-01-025-038c	ईक्षितुं नोत्सहन्ते स्म तव सैन्या नराधिप ॥
KK-09-01-025-039a	विद्राव्य च कुरून्सर्वांस्तांश्च हत्वा पदानुगान् ।
KK-09-01-025-039c	दोर्भ्यां शब्दं ततश्चक्रे त्रासयानो महाद्विपान् ॥
KK-09-01-025-040a	हतभूयिष्ठयोधा तु तव सेना विशाम्पते ।
KK-09-01-025-040c	किञ्चिच्छेषा महाराज कृपणं समपद्यत ॥ ॥

इति श्रीमन्महाभारते शल्यपर्वणि शल्यवधपर्वणि अष्टादशदिवसयुद्धे पञ्चविंशोऽध्यायः ॥ 25 ॥

9-25-7 प्रवणादिव कुञ्जरमिति झ.पाठः ॥
