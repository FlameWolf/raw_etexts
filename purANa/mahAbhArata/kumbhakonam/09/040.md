अध्यायः 040
	
बलरामस्यौशनसतीर्थगमनम् ॥ 1 ॥ तत्तीर्थस्य कपालमोचननामप्राप्तिहेतूक्तिः ॥ 2 ॥ बलस्य उशंग्वाश्रमगमनम् ॥ 3 ॥ उशङ्गुचरित्रकथनं बलस्य पृथूदकतीर्थे स्नानदानादि ॥ 4 ॥

001	वैशम्पायन उवाच ।
001a	उषित्वा तत्र रामस्तु सम्पूज्याश्रमवासिनः ।
001c	तथा मङ्कणके प्रीतिं शुभां चक्रे हलायुधः ॥
002a	दत्त्वा दानं द्विजातिभ्यो रजनीं तामुपोष्य च ।
002c	पूजितो मुनिसङ्घैश्च प्रातरुत्थाय लाङ्गली ॥
003a	अनुज्ञाप्य मुनीन्सर्वान्स्पृष्ट्वा तोयं च भारत ।
003c	प्रययौ त्वरितो रामस्तीर्थहेतोर्महाबलः ॥
004a	ततस्त्वौशनसं तीर्थमाजगाम हलायुधः ।
004c	कपालमोचनं नाम यत्र मुक्तो महामुनिः ॥
005a	महता शिरसा राजन्ग्रस्तजङ्घो महोदरः ।
005c	राक्षसस्य महाराज रामक्षिप्तस्य वै पुरा ॥
006a	तत्र पूर्वं तपस्तप्तं काव्येन सुमहात्मना ।
006c	यत्रास्य नीतिरखिला प्रादुर्भूता महात्मनः ।
006e	यत्रस्थश्चिन्तयामास दैत्यदानवविग्रहम् ॥
007a	तत्प्राप्य च बलो राजंस्तीर्थप्रवरमुत्तमम् ।
007c	विधिवद्वै ददौ वित्तं ब्राह्मणानां महात्मनाम् ॥
008	जनमेजय उवाच ।
008a	कपालमोचनं ब्रह्मन्कथं यत्र महामुनिः ।
008c	मुक्तः कथं चास्य शिरो लग्नं केन च हेतुना ॥
009	वैशम्पायन उवाच ।
009a	पुरा वै दण्डकारण्ये राघवेण महात्मना ।
009c	वसता राजशार्दूल राक्षसाञ्शमयिष्यता ॥
010a	जनस्थाने शिरश्छिन्नं राक्षसस्य दुरात्मनः ।
010c	क्षुरेण शितधारेण तत्पपात महावने ॥
011a	महोदरस्य तल्लग्नं जङ्घायां वै यदृच्छया ।
011c	वने विचरतो राजन्नस्थि भित्त्वाऽस्फुरत्तदा ॥
012a	स तेन लग्नेन तदा द्विजातिर्न शशाक ह ।
012c	अभिगन्तुं महाप्राज्ञस्तीर्थान्यायतनानि च ॥
013a	स पूतिना विस्रवता वेदनार्तो महामुनिः ।
013c	जगाम सर्वतीर्थानि पृथिव्यां चेति नः श्रुतम् ॥
014a	स गत्वा सरितः सर्वाः समुद्रांश्च महातपाः ।
014c	कथयामास तत्सर्वमृषीणां भावितात्मनाम् ॥
015a	आप्लुत्य सर्वतीर्थेषु न च मोक्षमवाप्तवान् ।
015c	स तु शुश्राव विप्रेन्द्रो मुनीनां वचनं महत् ॥
016a	सरस्वत्यास्तीर्थवरं ख्यातमौशनसं तदा ।
016c	सर्वपापप्रशमनं सिद्धिक्षेत्रमनुत्तमम् ॥
017ac	स तु गत्वा ततस्तत्र तीर्थमौशनसं द्विजः ॥
018a	तत औशनसे तीर्थे तस्योपस्पृशतस्तदा ।
018c	तच्छिरश्चरणं मुक्त्वा पपातान्तर्जले तदा ॥
019a	विमुक्तस्तेन शिरसा परं सुखमवाप ह ।
019c	स चाप्यन्तर्जले मूर्धा जगामादर्शनं विभो ॥
020a	ततः स विरुजो राजन्पूतात्मा वीतकल्मषः ।
020c	आजगामाश्रमं प्रीतः कृतकृत्यो महोदरः ॥
021a	सोऽथ गत्वाऽऽश्रमं पुण्यं विप्रमुक्तो महातपाः ।
021c	कथयामास तत्सर्वमृषीणां भावितात्मनाम् ॥
022a	ते श्रुत्वा वचनं तस्य ततस्तीर्थस्य मानद ।
022c	कपालमोचनमिति नाम चक्रुः समागताः ॥
023a	स चापि तीर्थप्रवरं पुनर्गत्वा महानृषिः ।
023c	पीत्वा पयःसुविपुलं सिद्धिमायात्तदा मुनिः ॥
024a	तत्र दत्त्वा बहून्देयान्विप्रान्सम्पूज्य माधवः ।
024c	जगाम तत्र राजेन्द्र उशङ्गोराश्रमं तदा ॥
025a	यत्र तप्तं तपो घोरमार्ष्टिषेणेन भारत ।
025c	ब्राह्मण्यं लब्धवान्यत्र विश्वामित्रो महामुनिः ॥
026a	सर्वकामसमृद्धं च तदाश्रमपदं महत् ।
026c	मुनिभिर्ब्राह्मणैश्चैव सेवितं सर्वदा विभो ॥
027a	ततो हलधरः श्रीमान्ब्राह्मणैः परिवारितः ।
027c	जगाम तत्र राजेन्द्र उशङ्गुस्तनुमत्यजत् ॥
028a	उशङ्गुर्ब्राह्मणो वृद्धस्तपोनित्यश्च भारत ।
028c	देहन्यासे कृतमना विचिन्त्य बहुधा तदा ॥
029a	ततः सर्वानुपादाय तनयान्वै महातपाः ।
029c	उशङ्गुरब्रवीत्तत्र नयध्वं मां पृथूदकम् ॥
030a	विज्ञायातीतवयसमुशङ्गुं ते तपोधनाः ।
030c	तं च तीर्थमपानिन्युः सरस्वत्यास्तपोधनम् ॥
031a	स तैः पुत्रैस्तदा धीमानानीतो वै सरस्वतीम् ।
031c	पुण्यां तीर्थशतोपेतां विप्रसङ्घैर्निषेविताम् ॥
032a	स तत्र विधिना राजन्नाप्लुत्य सुमहातपाः ।
032c	ज्ञात्वा तीर्थगुणांश्चैव प्राहेदमृषिसत्तमः ।
032e	सुप्रीतः पुरुषव्याघ्र सर्वान्पुत्रानुपासतः ॥
033a	सरस्वत्युत्तरे तीरे यस्त्यजेदात्मनस्तनुम् ।
033c	पृथूदके जप्यपरो नैनं श्वो मरणं तपेत् ॥
034a	`इत्युक्त्वा स्वां तनुं त्यक्त्वा प्रपेदे वैष्णवं पदम्' ।
034c	तत्राप्लुत्य स धर्मात्मा उपस्पृश्य हलायुधः ।
034e	दत्त्वा चैव बूहून्देयान्विप्राणां विप्रवत्सलः ॥
035ac	ससर्ज यत्र भगवाँल्लोकाँल्लोकपितामहः ॥
036a	यत्रार्ष्टिषेणः कौरव्य ब्राह्मण्यं संशितव्रतः ।
036c	तपसा महता राजन्प्राप्तवानृषिसत्तमः ॥
037a	सिन्धुद्वीपश्च राजर्षिर्देवापिश्च महातपाः ।
037c	ब्राह्मण्यं लब्धवान्यत्र विश्वामित्रस्तथा मुनिः ॥
038a	महातपस्वी भगवानुग्रतेजा महातपाः ।
038c	तत्राजगाम बलवान्बलभद्रः प्रतापवान् ॥ ॥
	
इति श्रीमन्महाभारते शल्यपर्वणि ह्रदप्रवेशपर्वणि चत्वारिंशोऽध्यायः ॥ 40 ॥
	
9-40-17 तीर्थमुपास्पृशदिति शेषः ॥ 9-40-24 त्रिशङ्कोराश्रमं तदा इति क.पाठः । रुशङ्गोराश्रमं तदा इति झ. पाठः ॥ 9-40-33 अक्षयं स्वर्गमाप्नोतीत्यर्थः ॥ 9-40-36 ब्राह्मणं ब्रह्मसंघातो वेदसमूह इति यावत् । ततः स्वार्थे ष्यञ् । ब्राह्मणं ब्रह्मसङ्घाते इति मेदिनी ॥
