अध्यायः 040
	
बलरामस्यौशनसतीर्थगमनम् ॥ 1 ॥ तत्तीर्थस्य कपालमोचननामप्राप्तिहेतूक्तिः ॥ 2 ॥ बलस्य उशंग्वाश्रमगमनम् ॥ 3 ॥ उशङ्गुचरित्रकथनं बलस्य पृथूदकतीर्थे स्नानदानादि ॥ 4 ॥

KK-09-02-040-001	वैशम्पायन उवाच ।
KK-09-02-040-001a	उषित्वा तत्र रामस्तु सम्पूज्याश्रमवासिनः ।
KK-09-02-040-001c	तथा मङ्कणके प्रीतिं शुभां चक्रे हलायुधः ॥
KK-09-02-040-002a	दत्त्वा दानं द्विजातिभ्यो रजनीं तामुपोष्य च ।
KK-09-02-040-002c	पूजितो मुनिसङ्घैश्च प्रातरुत्थाय लाङ्गली ॥
KK-09-02-040-003a	अनुज्ञाप्य मुनीन्सर्वान्स्पृष्ट्वा तोयं च भारत ।
KK-09-02-040-003c	प्रययौ त्वरितो रामस्तीर्थहेतोर्महाबलः ॥
KK-09-02-040-004a	ततस्त्वौशनसं तीर्थमाजगाम हलायुधः ।
KK-09-02-040-004c	कपालमोचनं नाम यत्र मुक्तो महामुनिः ॥
KK-09-02-040-005a	महता शिरसा राजन्ग्रस्तजङ्घो महोदरः ।
KK-09-02-040-005c	राक्षसस्य महाराज रामक्षिप्तस्य वै पुरा ॥
KK-09-02-040-006a	तत्र पूर्वं तपस्तप्तं काव्येन सुमहात्मना ।
KK-09-02-040-006c	यत्रास्य नीतिरखिला प्रादुर्भूता महात्मनः ।
KK-09-02-040-006e	यत्रस्थश्चिन्तयामास दैत्यदानवविग्रहम् ॥
KK-09-02-040-007a	तत्प्राप्य च बलो राजंस्तीर्थप्रवरमुत्तमम् ।
KK-09-02-040-007c	विधिवद्वै ददौ वित्तं ब्राह्मणानां महात्मनाम् ॥
KK-09-02-040-008	जनमेजय उवाच ।
KK-09-02-040-008a	कपालमोचनं ब्रह्मन्कथं यत्र महामुनिः ।
KK-09-02-040-008c	मुक्तः कथं चास्य शिरो लग्नं केन च हेतुना ॥
KK-09-02-040-009	वैशम्पायन उवाच ।
KK-09-02-040-009a	पुरा वै दण्डकारण्ये राघवेण महात्मना ।
KK-09-02-040-009c	वसता राजशार्दूल राक्षसाञ्शमयिष्यता ॥
KK-09-02-040-010a	जनस्थाने शिरश्छिन्नं राक्षसस्य दुरात्मनः ।
KK-09-02-040-010c	क्षुरेण शितधारेण तत्पपात महावने ॥
KK-09-02-040-011a	महोदरस्य तल्लग्नं जङ्घायां वै यदृच्छया ।
KK-09-02-040-011c	वने विचरतो राजन्नस्थि भित्त्वाऽस्फुरत्तदा ॥
KK-09-02-040-012a	स तेन लग्नेन तदा द्विजातिर्न शशाक ह ।
KK-09-02-040-012c	अभिगन्तुं महाप्राज्ञस्तीर्थान्यायतनानि च ॥
KK-09-02-040-013a	स पूतिना विस्रवता वेदनार्तो महामुनिः ।
KK-09-02-040-013c	जगाम सर्वतीर्थानि पृथिव्यां चेति नः श्रुतम् ॥
KK-09-02-040-014a	स गत्वा सरितः सर्वाः समुद्रांश्च महातपाः ।
KK-09-02-040-014c	कथयामास तत्सर्वमृषीणां भावितात्मनाम् ॥
KK-09-02-040-015a	आप्लुत्य सर्वतीर्थेषु न च मोक्षमवाप्तवान् ।
KK-09-02-040-015c	स तु शुश्राव विप्रेन्द्रो मुनीनां वचनं महत् ॥
KK-09-02-040-016a	सरस्वत्यास्तीर्थवरं ख्यातमौशनसं तदा ।
KK-09-02-040-016c	सर्वपापप्रशमनं सिद्धिक्षेत्रमनुत्तमम् ॥
KK-09-02-040-017ac	स तु गत्वा ततस्तत्र तीर्थमौशनसं द्विजः ॥
KK-09-02-040-018a	तत औशनसे तीर्थे तस्योपस्पृशतस्तदा ।
KK-09-02-040-018c	तच्छिरश्चरणं मुक्त्वा पपातान्तर्जले तदा ॥
KK-09-02-040-019a	विमुक्तस्तेन शिरसा परं सुखमवाप ह ।
KK-09-02-040-019c	स चाप्यन्तर्जले मूर्धा जगामादर्शनं विभो ॥
KK-09-02-040-020a	ततः स विरुजो राजन्पूतात्मा वीतकल्मषः ।
KK-09-02-040-020c	आजगामाश्रमं प्रीतः कृतकृत्यो महोदरः ॥
KK-09-02-040-021a	सोऽथ गत्वाऽऽश्रमं पुण्यं विप्रमुक्तो महातपाः ।
KK-09-02-040-021c	कथयामास तत्सर्वमृषीणां भावितात्मनाम् ॥
KK-09-02-040-022a	ते श्रुत्वा वचनं तस्य ततस्तीर्थस्य मानद ।
KK-09-02-040-022c	कपालमोचनमिति नाम चक्रुः समागताः ॥
KK-09-02-040-023a	स चापि तीर्थप्रवरं पुनर्गत्वा महानृषिः ।
KK-09-02-040-023c	पीत्वा पयःसुविपुलं सिद्धिमायात्तदा मुनिः ॥
KK-09-02-040-024a	तत्र दत्त्वा बहून्देयान्विप्रान्सम्पूज्य माधवः ।
KK-09-02-040-024c	जगाम तत्र राजेन्द्र उशङ्गोराश्रमं तदा ॥
KK-09-02-040-025a	यत्र तप्तं तपो घोरमार्ष्टिषेणेन भारत ।
KK-09-02-040-025c	ब्राह्मण्यं लब्धवान्यत्र विश्वामित्रो महामुनिः ॥
KK-09-02-040-026a	सर्वकामसमृद्धं च तदाश्रमपदं महत् ।
KK-09-02-040-026c	मुनिभिर्ब्राह्मणैश्चैव सेवितं सर्वदा विभो ॥
KK-09-02-040-027a	ततो हलधरः श्रीमान्ब्राह्मणैः परिवारितः ।
KK-09-02-040-027c	जगाम तत्र राजेन्द्र उशङ्गुस्तनुमत्यजत् ॥
KK-09-02-040-028a	उशङ्गुर्ब्राह्मणो वृद्धस्तपोनित्यश्च भारत ।
KK-09-02-040-028c	देहन्यासे कृतमना विचिन्त्य बहुधा तदा ॥
KK-09-02-040-029a	ततः सर्वानुपादाय तनयान्वै महातपाः ।
KK-09-02-040-029c	उशङ्गुरब्रवीत्तत्र नयध्वं मां पृथूदकम् ॥
KK-09-02-040-030a	विज्ञायातीतवयसमुशङ्गुं ते तपोधनाः ।
KK-09-02-040-030c	तं च तीर्थमपानिन्युः सरस्वत्यास्तपोधनम् ॥
KK-09-02-040-031a	स तैः पुत्रैस्तदा धीमानानीतो वै सरस्वतीम् ।
KK-09-02-040-031c	पुण्यां तीर्थशतोपेतां विप्रसङ्घैर्निषेविताम् ॥
KK-09-02-040-032a	स तत्र विधिना राजन्नाप्लुत्य सुमहातपाः ।
KK-09-02-040-032c	ज्ञात्वा तीर्थगुणांश्चैव प्राहेदमृषिसत्तमः ।
KK-09-02-040-032e	सुप्रीतः पुरुषव्याघ्र सर्वान्पुत्रानुपासतः ॥
KK-09-02-040-033a	सरस्वत्युत्तरे तीरे यस्त्यजेदात्मनस्तनुम् ।
KK-09-02-040-033c	पृथूदके जप्यपरो नैनं श्वो मरणं तपेत् ॥
KK-09-02-040-034a	`इत्युक्त्वा स्वां तनुं त्यक्त्वा प्रपेदे वैष्णवं पदम्' ।
KK-09-02-040-034c	तत्राप्लुत्य स धर्मात्मा उपस्पृश्य हलायुधः ।
KK-09-02-040-034e	दत्त्वा चैव बूहून्देयान्विप्राणां विप्रवत्सलः ॥
KK-09-02-040-035ac	ससर्ज यत्र भगवाँल्लोकाँल्लोकपितामहः ॥
KK-09-02-040-036a	यत्रार्ष्टिषेणः कौरव्य ब्राह्मण्यं संशितव्रतः ।
KK-09-02-040-036c	तपसा महता राजन्प्राप्तवानृषिसत्तमः ॥
KK-09-02-040-037a	सिन्धुद्वीपश्च राजर्षिर्देवापिश्च महातपाः ।
KK-09-02-040-037c	ब्राह्मण्यं लब्धवान्यत्र विश्वामित्रस्तथा मुनिः ॥
KK-09-02-040-038a	महातपस्वी भगवानुग्रतेजा महातपाः ।
KK-09-02-040-038c	तत्राजगाम बलवान्बलभद्रः प्रतापवान् ॥ ॥
	
इति श्रीमन्महाभारते शल्यपर्वणि ह्रदप्रवेशपर्वणि चत्वारिंशोऽध्यायः ॥ 40 ॥
	
9-40-17 तीर्थमुपास्पृशदिति शेषः ॥ 9-40-24 त्रिशङ्कोराश्रमं तदा इति क.पाठः । रुशङ्गोराश्रमं तदा इति झ. पाठः ॥ 9-40-33 अक्षयं स्वर्गमाप्नोतीत्यर्थः ॥ 9-40-36 ब्राह्मणं ब्रह्मसंघातो वेदसमूह इति यावत् । ततः स्वार्थे ष्यञ् । ब्राह्मणं ब्रह्मसङ्घाते इति मेदिनी ॥
