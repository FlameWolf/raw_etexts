अध्यायः 043
	
वसिष्ठापवाहतीर्थस्य तन्नामप्राप्तिप्रकारकथनम् ॥ 1 ॥

001	जनमेजय उवाच ।
001a	वसिष्ठापवाहो ब्रह्मन्वै भीमवेगः कथं नु सः ।
001c	किमर्थं च सरिच्छ्रेष्ठा तमृषिं प्रत्यवाहयत् ॥
002a	कथमस्याभवद्वैरं कारणं किं च तत्प्रभो ।
002c	शंस पृष्टो महाप्राज्ञ न हि तृप्यामि कथ्यति ॥
003	वैशम्पायन उवाच ।
003a	विश्वामित्रस्य विप्रर्षेर्वसिष्ठस्य च भारत ।
003c	भृशं वैरमभूद्राजंस्तपःस्पर्धाकृतं महत् ॥
004a	आश्रमो वै वसिष्ठस्य स्थाणुतीर्थेऽभवन्महान् ।
004c	पूर्वतः पार्श्वतश्चासीद्विश्वामित्रस्य धीमतः ॥
005a	यत्र स्थाणुर्महाराज तप्तवान्परमं तपः ।
005c	तत्रास्य कर्म तद्धोरं प्रवदन्ति मनीषिणः ॥
006a	यत्रेष्ट्वा भगवान्स्थाणुः पूजयित्वा सरस्वतीम् ।
006c	स्थापयामास तत्तीर्थं स्थाणुतीर्थमिति प्रभो ॥
007a	तत्र तीर्थे सुराः स्कन्दमभ्यषिञ्चन्नराधिप ।
007c	सैनापत्येन महता सुरारिविनिबर्हणम् ॥
008a	तस्मिन्सारस्वते तीर्थे विश्वामित्रो महामुनिः ।
008c	वसिष्ठं चालयामास तपसोग्रेण तच्छृणु ॥
009a	विश्वामित्रवसिष्ठौ तावहन्यहनि भारत ।
009c	स्पर्धां तपःकृतां तीव्रां चक्रतुस्तौ तपोधनौ ॥
010a	तत्राप्यधिकसन्तप्तो विश्वामित्रो महामुनिः ।
010c	दृष्ट्वा तेजो वसिष्ठस्य चिन्तामभिजगाम ह ॥
011a	तस्य बुद्धिरियं ह्यासीद्धर्मनित्यस्य भारत ।
011c	इयं सरस्वती तूर्णं मत्समीपं तपोधनम् ॥
012a	आनयिष्यति वेगेन वसिष्ठं जपतां वरम् ।
012c	इहागतं द्विजश्रेष्ठं हनिष्यामि न संशयः ॥
013a	एवं निश्चित्य भगवान्विश्वामित्रो महामुनिः ।
013c	सस्मार सरितां श्रेष्ठां क्रोधसंरक्तलोचनः ॥
014a	सा ध्याता मुनिना तेन व्याकुलत्वं जगाम ह ।
014c	गत्वा चैनं महावीर्यं महाकोपं च भामिनी ॥
015a	तदा तं वेपमानाङ्गी विवर्णा प्राञ्जलिर्भृशम् ।
015c	उपतस्थे मुनिवरं विश्वामित्रं सरस्वती ॥
016a	हतवीरा यथा नारी साऽभवद्दुःखिता भृशम् ।
016c	ब्रूहि किं करवाणीति प्रोवाच मुनिसत्तमम् ॥
017a	तामुवाच मुनिः क्रुद्धो वसिष्ठं शीघ्रमानय ।
017c	यावदेनं निहन्म्यद्य तच्छ्रुत्वा व्यथिता नदी ॥
018a	साञ्जलिं तु ततः कृत्वा पुण्डरीकनिभेक्षणा ।
018c	प्राकम्पत भृशं भीता वायुनेवाहता लता ॥
019a	तथारूपां तु तां दृष्ट्वा मुनिराह महानदीम् ।
019c	अविचारं वसिष्ठं त्वमानयस्त्वान्तिकं मम ॥
020a	सा तस्य वचनं श्रुत्वा ज्ञात्वा पापं चिकीर्षितम् ।
020c	वसिष्ठस्य प्रभावं च जानन्त्यप्रतिमं भुवि ॥
021a	साऽभिगम्य वसिष्ठं च इदमर्थमचोदयत् ।
021c	यदुक्ता सरितांश्रेष्ठा विश्वामित्रेण धीमता ॥
022a	उभयोः शापयोर्भीता वेपमाना पुनःपुनः ।
022c	चिन्तयित्वा महाशापमृषिवित्रासिता भृशम् ॥
023a	तां कृशां च विवर्णां च दृष्ट्वा चिन्तासमन्विताम् ।
023c	उवाच राजन्धर्मात्मा वसिष्ठो द्विपदां वरः ॥
024a	पाह्यात्मानं सरिच्छेष्ठे वह मां शीघ्रगामिनी ।
024c	विश्वामित्रः शपेद्धि त्वां मा कृथास्त्वं विचारणाम् ॥
025a	तस्य तद्वचनं श्रुत्वा कृपाशीलस्य सा सरित् ।
025c	चिन्तयामास कौरव्य किं कृत्वा सुकृतं भवेत् ॥
026a	तस्याश्चिन्ता समुत्पन्ना वसिष्ठो मय्यतीव हि ।
026c	कृतवान्हि दयां नित्यं तस्य कार्यं हितं मया ॥
027a	अथ कूले स्वके राजञ्जपन्तमृषिसत्तमम् ।
027c	जुह्वानं कौशिकं प्रेक्ष्य सरस्वत्यभ्यचिन्तयत् ॥
028a	इदमन्तरमित्येवं ततः सा सरितां वरा ।
028c	कूलापहारमकरोत्स्वेन वेगेन सा सरित् ॥
029a	तेन कूलापहारेण मैत्रावरुणिरौह्यत ।
029c	उह्यमानः स तुष्टाव तदा राजन्सरस्वतीम् ॥
030a	पितामहस्य सरसः प्रवृत्ताऽसि सरस्वति ।
030c	व्याप्तं चेदं जगत्सर्वं तवैवाम्भोभिरुत्तमैः ॥
031a	त्वमेवाकाशगा देवि मेघेषु सृजसे पयः ।
031c	सर्वाश्चापस्त्वमेवेति यथा वयमधीमहि ॥
032a	पुष्टिर्द्युतिस्तथा कीर्तिः सिद्धिर्बुद्धिरमा तथा ।
032c	त्वमेव वाणी स्वाहा त्वं तवायत्तमिदं जगत् ।
032e	त्वमेव सर्वभूतेषु वससीह चतुर्विधा ॥
033	वैशम्पायन उवाच ।
033a	एवं सरस्वती राजन्स्तूयमाना महर्षिणा ।
033c	वेगेनोवाह तं विप्रं विश्वामित्राश्रमं प्रति ॥
034ac	न्यवेदयत चाभीक्ष्णं विश्वामित्राय तं मुनिम् ॥
035a	तमानीतं सरस्वत्या दृष्ट्वा कोपसमन्वितः ।
035c	अथान्वेषत्प्रहरणं वसिष्ठान्तकरं तदा ॥
036a	तं तु क्रुद्धमभिप्रेक्ष्य ब्रह्मवध्याभयान्नदी ।
036c	अपोवाह वसिष्ठं तु प्राचीं दिशमतन्द्रिता ।
036e	उभयोः कुर्वती वाक्यं वञ्चयित्वा च गाधिजम् ॥
037a	ततोपवाहितं दृष्ट्वा वसिष्ठमृषिसत्तमम् ।
037c	अब्रवीत्त्वथ सङ्क्रुद्धो विश्वामित्रः सरस्वतीम् ॥
038a	यस्मान्मां त्वं सरिच्छ्रेष्ठे वञ्चयित्वा पुनर्गता ।
038c	शोणितं वह कल्याणि राक्षसानां च सम्मतम् ॥
039a	ततः सरस्वती शप्ता विश्वामित्रेण धीमता ।
039c	अवहच्छोणितोन्मिश्रं तोयं संवत्सरं तदा ॥
040a	अथर्षयश्च देवाश्च गन्धर्वाप्सरसस्तदा ।
040c	सरस्वतीं तथा दृष्ट्वा बभूवुर्भृशदुःखिताः ॥
041a	एवं वसिष्ठापवाहो लोके ख्यातो जनाधिप ।
041c	आगच्छच्च पुनर्मार्गं स्वमेव सरितां वरा ॥ ॥

इति श्रीमन्महाभारते शल्यपर्वणि ह्रदप्रवेशपर्वणि त्रिचत्वारिंशोऽध्यायः ॥ 43 ॥
