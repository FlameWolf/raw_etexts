अध्यायः 043
	
वसिष्ठापवाहतीर्थस्य तन्नामप्राप्तिप्रकारकथनम् ॥ 1 ॥

KK-09-02-043-001	जनमेजय उवाच ।
KK-09-02-043-001a	वसिष्ठापवाहो ब्रह्मन्वै भीमवेगः कथं नु सः ।
KK-09-02-043-001c	किमर्थं च सरिच्छ्रेष्ठा तमृषिं प्रत्यवाहयत् ॥
KK-09-02-043-002a	कथमस्याभवद्वैरं कारणं किं च तत्प्रभो ।
KK-09-02-043-002c	शंस पृष्टो महाप्राज्ञ न हि तृप्यामि कथ्यति ॥
KK-09-02-043-003	वैशम्पायन उवाच ।
KK-09-02-043-003a	विश्वामित्रस्य विप्रर्षेर्वसिष्ठस्य च भारत ।
KK-09-02-043-003c	भृशं वैरमभूद्राजंस्तपःस्पर्धाकृतं महत् ॥
KK-09-02-043-004a	आश्रमो वै वसिष्ठस्य स्थाणुतीर्थेऽभवन्महान् ।
KK-09-02-043-004c	पूर्वतः पार्श्वतश्चासीद्विश्वामित्रस्य धीमतः ॥
KK-09-02-043-005a	यत्र स्थाणुर्महाराज तप्तवान्परमं तपः ।
KK-09-02-043-005c	तत्रास्य कर्म तद्धोरं प्रवदन्ति मनीषिणः ॥
KK-09-02-043-006a	यत्रेष्ट्वा भगवान्स्थाणुः पूजयित्वा सरस्वतीम् ।
KK-09-02-043-006c	स्थापयामास तत्तीर्थं स्थाणुतीर्थमिति प्रभो ॥
KK-09-02-043-007a	तत्र तीर्थे सुराः स्कन्दमभ्यषिञ्चन्नराधिप ।
KK-09-02-043-007c	सैनापत्येन महता सुरारिविनिबर्हणम् ॥
KK-09-02-043-008a	तस्मिन्सारस्वते तीर्थे विश्वामित्रो महामुनिः ।
KK-09-02-043-008c	वसिष्ठं चालयामास तपसोग्रेण तच्छृणु ॥
KK-09-02-043-009a	विश्वामित्रवसिष्ठौ तावहन्यहनि भारत ।
KK-09-02-043-009c	स्पर्धां तपःकृतां तीव्रां चक्रतुस्तौ तपोधनौ ॥
KK-09-02-043-010a	तत्राप्यधिकसन्तप्तो विश्वामित्रो महामुनिः ।
KK-09-02-043-010c	दृष्ट्वा तेजो वसिष्ठस्य चिन्तामभिजगाम ह ॥
KK-09-02-043-011a	तस्य बुद्धिरियं ह्यासीद्धर्मनित्यस्य भारत ।
KK-09-02-043-011c	इयं सरस्वती तूर्णं मत्समीपं तपोधनम् ॥
KK-09-02-043-012a	आनयिष्यति वेगेन वसिष्ठं जपतां वरम् ।
KK-09-02-043-012c	इहागतं द्विजश्रेष्ठं हनिष्यामि न संशयः ॥
KK-09-02-043-013a	एवं निश्चित्य भगवान्विश्वामित्रो महामुनिः ।
KK-09-02-043-013c	सस्मार सरितां श्रेष्ठां क्रोधसंरक्तलोचनः ॥
KK-09-02-043-014a	सा ध्याता मुनिना तेन व्याकुलत्वं जगाम ह ।
KK-09-02-043-014c	गत्वा चैनं महावीर्यं महाकोपं च भामिनी ॥
KK-09-02-043-015a	तदा तं वेपमानाङ्गी विवर्णा प्राञ्जलिर्भृशम् ।
KK-09-02-043-015c	उपतस्थे मुनिवरं विश्वामित्रं सरस्वती ॥
KK-09-02-043-016a	हतवीरा यथा नारी साऽभवद्दुःखिता भृशम् ।
KK-09-02-043-016c	ब्रूहि किं करवाणीति प्रोवाच मुनिसत्तमम् ॥
KK-09-02-043-017a	तामुवाच मुनिः क्रुद्धो वसिष्ठं शीघ्रमानय ।
KK-09-02-043-017c	यावदेनं निहन्म्यद्य तच्छ्रुत्वा व्यथिता नदी ॥
KK-09-02-043-018a	साञ्जलिं तु ततः कृत्वा पुण्डरीकनिभेक्षणा ।
KK-09-02-043-018c	प्राकम्पत भृशं भीता वायुनेवाहता लता ॥
KK-09-02-043-019a	तथारूपां तु तां दृष्ट्वा मुनिराह महानदीम् ।
KK-09-02-043-019c	अविचारं वसिष्ठं त्वमानयस्त्वान्तिकं मम ॥
KK-09-02-043-020a	सा तस्य वचनं श्रुत्वा ज्ञात्वा पापं चिकीर्षितम् ।
KK-09-02-043-020c	वसिष्ठस्य प्रभावं च जानन्त्यप्रतिमं भुवि ॥
KK-09-02-043-021a	साऽभिगम्य वसिष्ठं च इदमर्थमचोदयत् ।
KK-09-02-043-021c	यदुक्ता सरितांश्रेष्ठा विश्वामित्रेण धीमता ॥
KK-09-02-043-022a	उभयोः शापयोर्भीता वेपमाना पुनःपुनः ।
KK-09-02-043-022c	चिन्तयित्वा महाशापमृषिवित्रासिता भृशम् ॥
KK-09-02-043-023a	तां कृशां च विवर्णां च दृष्ट्वा चिन्तासमन्विताम् ।
KK-09-02-043-023c	उवाच राजन्धर्मात्मा वसिष्ठो द्विपदां वरः ॥
KK-09-02-043-024a	पाह्यात्मानं सरिच्छेष्ठे वह मां शीघ्रगामिनी ।
KK-09-02-043-024c	विश्वामित्रः शपेद्धि त्वां मा कृथास्त्वं विचारणाम् ॥
KK-09-02-043-025a	तस्य तद्वचनं श्रुत्वा कृपाशीलस्य सा सरित् ।
KK-09-02-043-025c	चिन्तयामास कौरव्य किं कृत्वा सुकृतं भवेत् ॥
KK-09-02-043-026a	तस्याश्चिन्ता समुत्पन्ना वसिष्ठो मय्यतीव हि ।
KK-09-02-043-026c	कृतवान्हि दयां नित्यं तस्य कार्यं हितं मया ॥
KK-09-02-043-027a	अथ कूले स्वके राजञ्जपन्तमृषिसत्तमम् ।
KK-09-02-043-027c	जुह्वानं कौशिकं प्रेक्ष्य सरस्वत्यभ्यचिन्तयत् ॥
KK-09-02-043-028a	इदमन्तरमित्येवं ततः सा सरितां वरा ।
KK-09-02-043-028c	कूलापहारमकरोत्स्वेन वेगेन सा सरित् ॥
KK-09-02-043-029a	तेन कूलापहारेण मैत्रावरुणिरौह्यत ।
KK-09-02-043-029c	उह्यमानः स तुष्टाव तदा राजन्सरस्वतीम् ॥
KK-09-02-043-030a	पितामहस्य सरसः प्रवृत्ताऽसि सरस्वति ।
KK-09-02-043-030c	व्याप्तं चेदं जगत्सर्वं तवैवाम्भोभिरुत्तमैः ॥
KK-09-02-043-031a	त्वमेवाकाशगा देवि मेघेषु सृजसे पयः ।
KK-09-02-043-031c	सर्वाश्चापस्त्वमेवेति यथा वयमधीमहि ॥
KK-09-02-043-032a	पुष्टिर्द्युतिस्तथा कीर्तिः सिद्धिर्बुद्धिरमा तथा ।
KK-09-02-043-032c	त्वमेव वाणी स्वाहा त्वं तवायत्तमिदं जगत् ।
KK-09-02-043-032e	त्वमेव सर्वभूतेषु वससीह चतुर्विधा ॥
KK-09-02-043-033	वैशम्पायन उवाच ।
KK-09-02-043-033a	एवं सरस्वती राजन्स्तूयमाना महर्षिणा ।
KK-09-02-043-033c	वेगेनोवाह तं विप्रं विश्वामित्राश्रमं प्रति ॥
KK-09-02-043-034ac	न्यवेदयत चाभीक्ष्णं विश्वामित्राय तं मुनिम् ॥
KK-09-02-043-035a	तमानीतं सरस्वत्या दृष्ट्वा कोपसमन्वितः ।
KK-09-02-043-035c	अथान्वेषत्प्रहरणं वसिष्ठान्तकरं तदा ॥
KK-09-02-043-036a	तं तु क्रुद्धमभिप्रेक्ष्य ब्रह्मवध्याभयान्नदी ।
KK-09-02-043-036c	अपोवाह वसिष्ठं तु प्राचीं दिशमतन्द्रिता ।
KK-09-02-043-036e	उभयोः कुर्वती वाक्यं वञ्चयित्वा च गाधिजम् ॥
KK-09-02-043-037a	ततोपवाहितं दृष्ट्वा वसिष्ठमृषिसत्तमम् ।
KK-09-02-043-037c	अब्रवीत्त्वथ सङ्क्रुद्धो विश्वामित्रः सरस्वतीम् ॥
KK-09-02-043-038a	यस्मान्मां त्वं सरिच्छ्रेष्ठे वञ्चयित्वा पुनर्गता ।
KK-09-02-043-038c	शोणितं वह कल्याणि राक्षसानां च सम्मतम् ॥
KK-09-02-043-039a	ततः सरस्वती शप्ता विश्वामित्रेण धीमता ।
KK-09-02-043-039c	अवहच्छोणितोन्मिश्रं तोयं संवत्सरं तदा ॥
KK-09-02-043-040a	अथर्षयश्च देवाश्च गन्धर्वाप्सरसस्तदा ।
KK-09-02-043-040c	सरस्वतीं तथा दृष्ट्वा बभूवुर्भृशदुःखिताः ॥
KK-09-02-043-041a	एवं वसिष्ठापवाहो लोके ख्यातो जनाधिप ।
KK-09-02-043-041c	आगच्छच्च पुनर्मार्गं स्वमेव सरितां वरा ॥ ॥

इति श्रीमन्महाभारते शल्यपर्वणि ह्रदप्रवेशपर्वणि त्रिचत्वारिंशोऽध्यायः ॥ 43 ॥
