अध्यायः 041
	
आर्ष्टिषेणेन पृथूदकतीर्थे तपश्चर्यया कृत्स्नवेदाधिगमः ॥ 1 ॥ विश्वामित्रादीनां तत्तत्तीर्थे तपश्चर्यया ब्राह्मण्याधिगमः ॥ बलभद्रस्य तत्र स्नानादिपूर्वकं बकाश्रमम्प्रति गमनम् ॥ 3 ॥

KK-09-02-041-001	जनमेजय उवाच ।
KK-09-02-041-001a	आर्ष्टिषेणस्तथा ब्रह्मन्विपुलं तप्तवांस्तपः ।
KK-09-02-041-001c	सिन्धुद्वीपः कथं चापि ब्राह्मण्यं लब्धवांस्तदा ॥
KK-09-02-041-002a	देवापिश्च कथं ब्रह्मन्विश्वामित्रश्च सत्तम ।
KK-09-02-041-002c	तन्ममाचक्ष्व भगवन्परं कौतूहलं हि मे ॥
KK-09-02-041-003	वैशम्पायन उवाच ।
KK-09-02-041-003a	पुरा कृतयुगे राजन्नार्ष्टिषेणो द्विजोत्तमः ।
KK-09-02-041-003c	वसन्गुरुकुले नित्यं नित्यमध्ययने रतः ॥
KK-09-02-041-004a	तस्य राजन्गुरुकुले वसतो नित्यमेव च ।
KK-09-02-041-004c	समाप्तिं नागमद्विद्या नापि वेदा विशाम्पते ॥
KK-09-02-041-005a	स निर्विण्णस्ततो राजंस्तपस्तेपे महातपाः ।
KK-09-02-041-005c	ततो वै तपसा तेन प्राप्य वेदाननुत्तमान् ॥
KK-09-02-041-006a	स विद्वान्वेदयुक्तश्च सिद्धश्चाप्यृषिसत्तमः ।
KK-09-02-041-006c	तत्र तीर्थे वरान्प्रादात्त्रीनेव सुमहातपाः ॥
KK-09-02-041-007a	अस्मिंस्तीर्थे महानद्या अद्यप्रभृति मानवः ।
KK-09-02-041-007c	आप्लुतो वाजिमेधस्य फलं प्राप्स्यति पुष्कलम् ॥
KK-09-02-041-008a	अद्यप्रभृति नैवात्र भयं व्यालाद्भविष्यति ।
KK-09-02-041-008c	अपि चाल्पेन कालेन फलं प्राप्स्यति पुष्कलम् ॥
KK-09-02-041-009a	एवमुक्त्वा महातेजा जगाम त्रिदिवं मुनिः ।
KK-09-02-041-009c	एवं सिद्धः स भगवानार्ष्टिषेणः प्रतापवान् ॥
KK-09-02-041-010a	तस्मिन्नेव तदा तीर्थे सिन्धुद्वीपः प्रतापवान् ।
KK-09-02-041-010c	देवापिश्च महाराज ब्राह्मण्यं प्रापतुर्महत् ॥
KK-09-02-041-011a	तथाच कौशिकस्तात तपोनित्यो जितेन्द्रियः ।
KK-09-02-041-011c	तपसा वै सुतप्तेन ब्राह्मणत्वमवाप्तवान् ॥
KK-09-02-041-012a	गाधिर्नाम महानासीत्क्षत्रियः प्रथितो भुवि ।
KK-09-02-041-012c	तस्य पुत्रोऽभवद्राजन्विश्वामित्रः प्रतापवान् ॥
KK-09-02-041-013a	स राजा कौशिकस्तात महायोग्यभवत्किल ।
KK-09-02-041-013c	स पुत्रमभिषिच्याथ विश्वामित्रं महातपाः ॥
KK-09-02-041-014a	देहन्यासे मनश्चक्रे तमूचुः प्रणताः प्रजाः ।
KK-09-02-041-014c	न गन्तव्यं महाप्राज्ञ त्राहि चास्मान्महाभयात् ॥
KK-09-02-041-015a	एवमुक्तः प्रत्युवाच ततो गाधिः प्रजास्ततः ।
KK-09-02-041-015c	विश्वस्य जगतो गोप्ता भविष्यति सुतो मम ॥
KK-09-02-041-016a	इत्युक्त्वा तु ततो गाधिर्विश्वामित्रं निवेश्य च ।
KK-09-02-041-016c	जगाम त्रिदिवं राजन्विश्वामित्रोऽभवन्नृपः ॥
KK-09-02-041-017a	न स शक्नोति पृथिवीं यत्नवानपि रक्षितुम् ।
KK-09-02-041-017c	ततः शुश्राव राजा स राक्षसेभ्यो महाभयम् ॥
KK-09-02-041-018a	निर्ययौ नगराच्चापि चतुरङ्गबलान्वितः ।
KK-09-02-041-018c	स गत्वा दूरमध्वानं वसिष्ठाश्रममभ्ययात् ॥
KK-09-02-041-019a	तस्य ते सैनिका राजंश्चक्रुस्तत्रानयान्बहून् ।
KK-09-02-041-019c	ततस्तु भगवान्विप्रो वसिष्ठो श्रममभ्ययात् ।
KK-09-02-041-019e	ददृशेऽथ ततः सर्वं भज्यमानं महावनम् ॥
KK-09-02-041-020a	तस्य क्रुद्धो महाराज वसिष्ठो मुनिसत्तमः ।
KK-09-02-041-020c	सृजस्व शबरान्घोरानिति स्वां गामुवाच ह ॥
KK-09-02-041-021a	तथोक्ता साऽसृजद्धेनुः पुरुषान्घोरदर्शनान् ।
KK-09-02-041-021c	ते तु तद्बलमासाद्य बभञ्जुः सर्वतोदिशम् ॥
KK-09-02-041-022a	तच्छ्रुत्वा विद्रुतं सैन्यं विश्वामित्रस्तु गाधिजः ।
KK-09-02-041-022c	तपः परं मन्यमानस्तपस्येव मनो दधे ॥
KK-09-02-041-023a	सोऽस्मिंस्तीर्थवरे राजन्सरस्वत्याः समाहितः ।
KK-09-02-041-023c	नियमैश्चोपवासैश्च कर्शयन्देहमात्मनः ॥
KK-09-02-041-024a	जलाहारो वायुभक्षः पर्णाहारश्च सोऽभवत् ।
KK-09-02-041-024c	तथा स्थण्डिलशायी च ये चान्ये नियमाःपृथक् ॥
KK-09-02-041-025a	असकृत्तस्य देवास्तु व्रतविघ्नं प्रचक्रिरे ।
KK-09-02-041-025c	न चास्य नियमाद्बुद्धिरपयाति महात्मनः ॥
KK-09-02-041-026a	ततः परेण यत्नेन तप्त्वा बहुविधं तपः ।
KK-09-02-041-026c	तेजसा भास्कराकारो गाधिजः समपद्यत ॥
KK-09-02-041-027a	तपसा तु तथायुक्तं विश्वामित्रं पितामहः ।
KK-09-02-041-027c	अमन्यत महातेजा वरदोऽदर्शयत्तदा ॥
KK-09-02-041-028a	स तु वव्रे वरं राजन्स्यामहं ब्राह्मणस्त्विति ।
KK-09-02-041-028c	तथेति चाब्रवीद्ब्रह्मा सर्वलोकपितामहः ॥
KK-09-02-041-029a	स लब्ध्वा तपसोग्रेण ब्राह्मणत्वं महायशाः ।
KK-09-02-041-029c	विचचार महीं कृत्स्नां कृतकामः सुरोपमः ॥
KK-09-02-041-030a	तस्मिंस्तीर्थवरे रामः प्रदाय विविधं वसु ।
KK-09-02-041-030c	पयस्विनीस्तथा धेनूर्यानानि शयनानि च ॥
KK-09-02-041-031a	अथ वस्त्राण्यलङ्कारं भक्ष्यं पेयं च शोभनम् ।
KK-09-02-041-031c	अददन्मुदितो राजन्पूजयित्वा द्विजोत्तमान् ॥
KK-09-02-041-032a	ययौ राजंस्ततो रामो बकस्याश्रममन्तिकात् ।
KK-09-02-041-032c	यत्र तेपे तपस्तीव्रं दाल्भ्यो बक इति श्रुतिः ॥ ॥

इति श्रीमन्महाभारते शल्यपर्वणि ह्रदप्रवेशपर्वणि एकचत्वारिंशोऽध्यायः ॥ 41 ॥
