अध्यायः 013

सङ्कुलयुद्धम् ॥ 1 ॥

001	सञ्जय उवाच ।
001a	अर्जुनो द्रौणिना विद्धो युद्धे बहुभिरायसैः ।
001c	तस्य चानुचरैः शूरैस्त्रिगर्तानां महारथैः ॥
002a	द्रौणिं विव्याध समरे त्रिभिरेव शिलीमुखैः ।
002c	तथेतरान्महेष्वासान्द्वाभ्यां द्वाभ्यां धनञ्जयः ।
002e	भूयश्चैव महाराज शरवर्षैरवाकिरत् ॥
003a	शरकण्टकितास्ते तु तावका भरतर्षभ ।
003c	न जहुः पार्थमासाद्य ताड्यमानाः शितैः शरैः ॥
004a	अर्जुनं रथवंशेन द्रोणपुत्रपुरोगमाः ।
004c	परिवार्य मुदा युक्ता योधयन्तश्चकाशिरे ॥
005a	तैस्तु क्षिप्ताः शरा राजन्कार्तस्वरविभूषिताः ।
005c	अर्जुनस्य रथोपस्थं पूरयामासुरञ्जसा ॥
006a	तथा कृष्णौ महेष्वासौ वृषभौ सर्वधन्विनाम् ।
006c	विव्यधुश्च शरैर्घोरैः प्रहृष्टा युद्धदुर्मदाः ॥
007a	कूबरं रथचक्राणि ईषा योक्त्राणि वा विभो ।
007c	युगं चैवानुकर्षं च शरभूतमभूत्तदा ॥
008a	नैतादृशं दृष्टपूर्वं राजन्नेव च नः श्रुतम् ।
008c	यादृशं तत्र पार्थस्य तावकाः सम्प्रचक्रिरे ॥
009a	स रथः सर्वतो भाति चित्रपुङ्खैः शितैः शरैः ।
009c	उल्काशतैः सम्प्रदीप्तं विमानमिव भूतले ॥
010a	ततोऽर्जुनो महाराज शरैः सन्नतपर्वभिः ।
010c	अवाकिरत्तां पृतनां मेघो वृष्ट्येव पर्वतम् ॥
011a	ते वध्यमानाः समरे पार्थनामाङ्कितैः शरैः ।
011c	पार्थभूतममन्यन्त प्रेक्षमाणास्तथाविधम् ॥
012a	कोपोद्धूतशरज्वालो धनुःशब्दानिलो महान् ।
012c	सैन्येन्धनं ददाहाशु तावकं पार्थपावकः ॥
013a	चक्राणां पततां चापि युगानां च धरातले ।
013c	तूणीराणां पताकानां ध्वजानां च रथैः सह ॥
014a	ईषाणामनुकर्षाणां त्रिवेणूनां च भारत ।
014c	अक्षाणामथ योक्त्राणां प्रतोदानां च राशयः ॥
015a	शिरसां पततां चापि कुण्डलोष्णीषधारिणाम् ।
015c	भुजानां च महाभाग स्कन्धानां च समन्ततः ॥
016a	छत्राणां व्यजनैः सार्धं मकुटानां च राशयः ।
016c	समदृश्यन्त पार्थस्य रथमार्गेषु भारत ॥
017a	अगम्यरूपा पृथिवी मांसशोणितकर्दमा ।
017c	भीरूणां त्रासजननी शूराणां हर्षवर्धिनी ।
017e	बभूव भरतश्रेष्ठ रुद्रस्याक्रीडनं यथा ॥
018a	हत्वा तु समरे पार्थः सहस्रे द्वे परन्तपः ।
018c	रथानां सवरूथानं विधूमोऽग्निरिव ज्वलन् ॥
019a	यथा हि भगवानग्निर्जगद्दग्ध्वा चराचरम् ।
019c	विधूमो दृश्यते राजंस्तथा पार्थो धनञ्जयः ॥
020a	द्रौणिस्तु समरे दृष्ट्वा पाण्डवस्य पराक्रमम् ।
020c	रथेनातिपताकेन पाण्डवं प्रत्यवारयत् ॥
021a	तावुभौ पुरुषव्याघ्रौ श्वेताश्वौ धन्विनां वरौ ।
021c	समीयतुस्तदाऽन्योन्यं परस्परवधैषिणौ ॥
022a	तयोरासीन्महाराज बाणवर्षं सुदारुणम् ।
022c	जीमूतयोर्यथा वृष्टिस्तपान्ते भरतर्षभ ॥
023a	अन्योन्यस्पर्धिनौ तौ तु शरैः सन्नतपर्वभिः ।
023c	ततक्षतुस्तदाऽन्योन्यं शृङ्गाभ्यां वृषभाविव ॥
024a	तयोर्युद्धं महाराज चिरं सममिवाभवत् ।
024c	शस्त्राणां सङ्गमश्चैव घोरस्तत्राभवत्पुनः ॥
025a	ततोऽर्जुनं द्वादशभी रुक्मपुङ्खैः सुतेजनैः ।
025c	वासुदेवं च दशभिर्द्रौणिर्विव्याध भारत ॥
026a	ततः प्रहस्य बीभत्सुर्व्याक्षिपद्गाण्डिवं धनुः ।
026c	मानयित्वा मुहूर्तं तु गुरुपुत्रं महाहवे ॥
027a	व्यश्वसूतरथं चक्रे सव्यसाची परन्तपः ।
027c	मृदुपूर्वं ततश्चैनं पुनःपुनरताडयत् ॥
028a	हताश्वे तु रथे तिष्ठन्द्रोणपुत्रस्त्वयस्मयम् ।
028c	मुसलं पाण्डुपुत्राय चिक्षेप परिघोपमम् ॥
029a	तमापतन्तं सहसा हेमपट्टविभूषितम् ।
029c	चिच्छेद सप्तधा वीरः पार्थः शत्रुनिबर्हणः ॥
030a	स च्छिन्नं मुसलं दृष्ट्वा द्रौणिः परमकोपनः ।
030c	आददे परिघं घोरं नगेन्द्रशिखरोपमम् ।
030e	चिक्षेप चैव पार्थाय द्रौणिर्युद्धविशारदः ॥
031a	तमन्तकमिव क्रुद्दं परिघं प्रेक्ष्य पाण्डवः ।
031c	अर्जुनस्त्वरितो जघ्ने पञ्चभिः सायकोत्तमैः ॥
032a	स च्छिन्नः पतितो भूमौ पार्थबाणैर्महाहवे ।
032c	दारयन्पृथिवीन्द्राणां मनः शब्देन भारत ॥
033ac	ततोऽपरैस्त्रिभिर्भल्लैर्द्रौणिं विव्याध पाण्डवः ॥
034a	सोऽतिविद्धो बलवता पार्थेन सुमहात्मना ।
034c	नाकम्पत तदा द्रौणिः पौरुषेषु व्यवस्थितः ॥
035a	सुरथं च ततो राजन्भारद्वाजो महारथम् ।
035c	अवाकिरच्छरव्रातैः सर्वक्षत्रस्य पश्यतः ॥
036a	ततस्तु सुरथोऽप्याजौ पाञ्चालानां महारथः ।
036c	रथेन मेघघोषेण द्रौणिमेवाभ्यधावत ॥
037a	विकर्षन्वै धनुःश्रेष्ठं सर्वभारसहं दृढम् ।
037c	ज्वलनाशीविषनिभैः शरैश्चैनमवाकिरत् ॥
038a	सुरथं तं ततः क्रुद्धमापतन्तं महारथम् ।
038c	चुकोप समरे द्रौणिर्दण्डाहत इवोरगः ॥
039a	त्रिशिखां भ्रुकुटीं कृत्वा सृक्विणी परिसंलिहन् ।
039c	उद्वीक्ष्य सुरथं रोषाद्धनुर्ज्यामवमृज्य च ।
039e	मुमोच तीक्ष्णं नाराचं यमदण्डोपमद्युतिम् ॥
040a	स तस्य हृदयं भित्त्वा प्रविवेशातिवेगितः ।
040c	शक्ताशनिरिवोत्सृष्टो विदार्य धरणीतलम् ॥
041a	ततः स पतितो भूमौ नाराचेन समाहतः ।
041c	वज्रेण च यथा शृङ्गं पर्वतस्येव दीर्यतः ॥
042a	तस्मिन्विनिहते वीरे द्रोणपुत्रः प्रतापवान् ।
042c	आरुरोह रथं तूर्णं तमेव रथिनां वरः ॥
043a	ततः सज्जो महाराज द्रौणिराहवदुर्मदः ।
043c	अर्जुनं योधयामास संशप्तकवृतो रणे ॥
044a	तत्र युद्धं महच्चासीदर्जुनस्य परैः सह ।
044c	मध्यन्दिनगते सूर्ये यमराष्ट्रविवर्धनम् ॥
045a	तत्राश्चर्यमपश्याम दृष्ट्वा तेषां पराक्रमम् ।
045c	यदेको युगपद्वीरान्समयोधयदर्जुनः ॥
046a	विमर्दः सुमहानासीदर्जुनस्य परैः सह ।
046c	शतक्रतोर्यथापूर्वं महत्या दैत्यसेनया ॥ ॥

इति श्रीमन्महाभारते शल्यपर्वणि शल्यवधपर्वणि अष्टादशदिवसयुद्धे त्रयोदशोऽध्यायः ॥ 13 ॥
