अध्यायः 031

युधिष्ठिरेण हृदस्थं दुर्योधनं प्रति निष्ठुरोक्तिभिः सन्तर्जनम् ॥ 1 ॥ युधिष्ठिरदुर्योधनयोः संवादः ॥ 2 ॥

KK-09-02-031-001	सञ्जय उवाच ।
KK-09-02-031-001a	ततस्तेष्वपयातेषु रथेषु त्रिषु पाण्डवाः ।
KK-09-02-031-001c	तं ह्रदं प्रत्यपद्यन्त यत्र दुर्योधनोऽभवत् ॥
KK-09-02-031-002a	आसाद्य च कुरुश्रेष्ठ तदा द्वैपायनं ह्रदम् ।
KK-09-02-031-002c	स्तम्भितं धार्तराष्ट्रेण दृष्ट्वा तं सलिलाशयम् ॥
KK-09-02-031-003a	वासुदेवमिदं वाक्यमब्रवीत्कुरुनन्दनः ।
KK-09-02-031-003c	पश्येमां धार्तराष्ट्रेण मायामप्सु प्रयोजिताम् ॥
KK-09-02-031-004a	विष्टभ्य सलिलं शेते नास्य मानुषतो भयम् ।
KK-09-02-031-004c	दैवीं मायामिमां कृत्वा सलिलान्तर्गतो ह्ययम् ॥
KK-09-02-031-005a	निकृत्या निकृतिप्रज्ञो न मे जीवन्विमोक्ष्यते ।
KK-09-02-031-005c	यद्यस्य समरे साह्यं कुरुते वज्रभृत्स्वयम् ।
KK-09-02-031-005e	तथाप्येनं हतं युद्धे लोका द्रक्ष्यन्ति माधव ॥
KK-09-02-031-006	वासुदेव उवाच ।
KK-09-02-031-006a	मायाविन इमां मायां मायया जहि भारत ।
KK-09-02-031-006c	मायावी मायया वध्यः सत्यमेतद्युधिष्ठिर ॥
KK-09-02-031-007a	क्रियाभ्युपायैर्बहुभिर्मायामप्सु प्रयोज्य च ।
KK-09-02-031-007c	जहि त्वं भरतश्रेष्ठ मायात्मानं सुयोधनम् ॥
KK-09-02-031-008a	क्रियाभ्युपायैरिन्द्रेण निहता दैत्यदानवाः ।
KK-09-02-031-008c	क्रियाभ्युपायैर्बलिभिर्बलिर्बद्धो महात्मना ॥
KK-09-02-031-009a	क्रियाभ्युपायपूर्वं वै हिरण्याक्षो महासुरः ।
KK-09-02-031-009c	हिरण्यकशिपुश्चैव क्रिययैव निषूदितौ ॥
KK-09-02-031-010a	वृत्रश्च निहतो राजन्क्रिययैव महाबलः ।
KK-09-02-031-010c	तथा पौलस्त्यतनयो रावणो नाम राक्षसः ।
KK-09-02-031-010e	रामेण निहतो राजन्सानुबन्धः सहानुगः ॥
KK-09-02-031-011ac	क्रियया योगमास्थाय तथा त्वमपि विक्रम ॥
KK-09-02-031-012a	क्रियाभ्युपायैर्निहतौ मया राजन्पुरातनौ ।
KK-09-02-031-012c	तारकश्च महादैत्यो विप्रचित्तिश्च वीर्यवान् ॥
KK-09-02-031-013a	वातापिरिल्वलश्चैव त्रिशिराश्च तथा विभो ।
KK-09-02-031-013c	सुन्दोपसुन्दावसुरौ क्रिययैव निषूदितौ ॥
KK-09-02-031-014a	क्रियाभ्युपायैरिन्द्रेण त्रिदिवं भुज्यते विभो ।
KK-09-02-031-014c	क्रिया बलवती राजन्नान्यत्किंचिद्युधिष्ठिर ॥
KK-09-02-031-015a	दैत्याश्च दानवाश्चैव राक्षसाः पार्थिवास्तथा ।
KK-09-02-031-015c	क्रियाभ्युपायैर्निहताः क्रियां तस्मात्समाचर ॥
KK-09-02-031-016	सञ्जय उवाच ।
KK-09-02-031-016a	इत्युक्तो वासुदेवेन पाण्डवः संशितव्रतः ।
KK-09-02-031-016c	जलस्थं तं महाराज तव पुत्रं महाबलम् ।
KK-09-02-031-016e	अभ्यभाषत कौन्तेयः प्रहसन्निव भारत ॥
KK-09-02-031-017a	सुयोधन किमर्थोऽयमारम्भोऽप्सु कृतस्त्वया ।
KK-09-02-031-017c	सर्वं क्षत्रं घातयित्वा स्वकुलं च विशाम्पते ॥
KK-09-02-031-018a	जलाशयं प्रविष्टोऽद्य वाञ्छञ्जीवितमात्मनः ।
KK-09-02-031-018c	उत्तिष्ठ राजन्युध्यस्व सहास्माभिः सुयोधन ॥
KK-09-02-031-019a	स ते दर्पो नरश्रेष्ठ स च मानः क्व ते गतः ।
KK-09-02-031-019c	यस्त्वं संस्तभ्य सलिलं भीतो राजन्व्यवस्थितः ॥
KK-09-02-031-020a	सर्वे त्वां शूर इत्येवं जना जल्पन्ति संसदि ।
KK-09-02-031-020c	व्यर्थं तद्भवतो मन्ये शौर्यं सलिलशायिनः ॥
KK-09-02-031-021a	उत्तिष्ठ राजन्युध्यस्व क्षत्रियोऽसि कुलोद्भवः ।
KK-09-02-031-021c	कौरवेयो विशेषेण कुलं जन्म च संस्मर ॥
KK-09-02-031-022a	स कथं कौरवे वंशे प्रशंसञ्जन्म चात्मनः ।
KK-09-02-031-022c	युद्धात्त्रस्ततरस्तोयं प्रविश्य प्रतितिष्ठसि ॥
KK-09-02-031-023ac	अयुद्धेन व्यवस्थानं नैष धर्मः सनातनः ॥
KK-09-02-031-024a	अनार्यजुष्टमस्वर्ग्यं रणे राजन्पलायनम् ।
KK-09-02-031-024c	कथं पारमगत्वा हि युद्धे त्वं वै जिजीविषुः ॥
KK-09-02-031-025a	इमान्निपतितान्दृष्ट्वा पुत्रान्भ्रातॄन्पितॄंस्तथा ।
KK-09-02-031-025c	सम्बन्धिनो वयस्यांश्च मातुलान्बान्धवांस्तथा ।
KK-09-02-031-025e	घातयित्वा कथं तात ह्रदे तिष्ठति साम्प्रतम् ॥
KK-09-02-031-026a	शूरमानी न शूरस्त्वं मृषा वदसि भारत ।
KK-09-02-031-026c	शूरोऽहमिति दुर्बुद्धे सर्वलोकस्य शृण्वतः ॥
KK-09-02-031-027a	न हि शूराः पलायन्ते शत्रून्दृष्ट्वा कथञ्चन ।
KK-09-02-031-027c	ब्रूहि वा त्वं यया वृत्त्या शूर त्यजसि सङ्गरम् ॥
KK-09-02-031-028a	स त्वमुत्तिष्ठ युध्यस्व विहाय भयमात्मनः ।
KK-09-02-031-028c	घातयित्वा सर्वसैन्यं भ्रातॄंश्चैव सुयोधन ॥
KK-09-02-031-029a	नेदानीं जीविते बुद्धिः कार्या धर्मचिकीर्षया ।
KK-09-02-031-029c	क्षत्रधर्ममुपाश्रित्य त्वद्विधेन सुयोधन ॥
KK-09-02-031-030a	यत्तु कर्णमुपाश्रित्य शकुनिं चापि सौबलम् ।
KK-09-02-031-030c	दुःशासनं च मोहात्त्वमात्मानं नावबुद्धवान् ॥
KK-09-02-031-031a	तत्पापं सुमहत्कृत्वा प्रतियुध्यस्व भारत ।
KK-09-02-031-031c	कथं हि त्वद्विधो मोहाद्रोचयेत पलायनम् ॥
KK-09-02-031-032a	क्व ते तत्पौरुषं यातं क्व च मानः सुयोधन ।
KK-09-02-031-032c	क्व च विक्रान्तता याता क्व च विस्फूर्जितं महत् ॥
KK-09-02-031-033a	क्व ते कृतास्त्रता याता किं नु शेषे जलाशये ।
KK-09-02-031-033c	स त्वमुत्तिष्ठ युध्यस्व क्षत्रधर्मेण भारत ॥
KK-09-02-031-034a	अस्मांस्तु वा पराजित्य प्रशाधि पृथिवीमिमाम् ।
KK-09-02-031-034c	अथवा निहतोस्माभिर्भूमौ स्वप्स्यसि भारत ॥
KK-09-02-031-035a	एष ते परमो धर्मः सृष्टो धात्रा महात्मना ।
KK-09-02-031-035c	तं कुरुष्व यथातथ्यं पौरुषे स्व व्यवस्थितः ॥
KK-09-02-031-036	सञ्जय उवाच ।
KK-09-02-031-036a	एवमुक्तो महाराज धर्मपुत्रेण धीमता ।
KK-09-02-031-036c	सलिलस्थस्तव सुत इदं वचनमब्रवीत् ॥
KK-09-02-031-037a	नैतच्चित्रं महाराज यद्भीः प्राणिनमाविशेत् ।
KK-09-02-031-037c	न च प्राणभयाद्भीतो व्यपयातोऽस्मि भारत ॥
KK-09-02-031-038a	अरथश्चानिषङ्गी च निहतः पार्ष्णिसारथिः ।
KK-09-02-031-038c	एकश्चाप्यगणः सङ्ख्ये प्रत्याश्वासमरोचयम् ॥
KK-09-02-031-039a	न प्राणहेतोर्न भयान्न विषादाद्विशाम्पते ।
KK-09-02-031-039c	इदमम्भः प्रविष्टोऽस्मि श्रमात्त्विदमनुष्ठितम् ॥
KK-09-02-031-040a	त्वं चाश्वसिहि कौन्तेय ये चाप्यनुगतास्तव ।
KK-09-02-031-040c	अहमुत्थाय वः सर्वान्प्रतियोत्स्यामि संयुगे ॥
KK-09-02-031-041	युधिष्ठिर उवाच ।
KK-09-02-031-041a	आश्वस्ता एव सर्वे स्म चिरं त्वां मृगयामहे ।
KK-09-02-031-041c	तदिदानीं समुत्तिष्ठ युध्यस्वेह सुयोधन ॥
KK-09-02-031-042a	हत्वा वा समरे पार्थान्स्फीतं राज्यमवाप्नुहि ।
KK-09-02-031-042c	निहतो वा रणेऽस्माभिर्वीरलोकमवाप्स्यसि ॥
KK-09-02-031-043	दुर्योधन उवाच ।
KK-09-02-031-043a	यदर्थं राज्यमिच्छामि कुरूणां कुरुनन्दन ।
KK-09-02-031-043c	त इमे निहताः सर्वे भ्रातरो मे जनेश्वर ॥
KK-09-02-031-044a	क्षीणरत्नां च पृथिवीं हतक्षत्रियपुङ्गवाम् ।
KK-09-02-031-044c	न ह्युत्सहाम्यहं भोक्तुं विधवामिव योषितम् ॥
KK-09-02-031-045a	अद्यापि त्वहमाशंसे त्वां विजेतुं युधिष्ठिर ।
KK-09-02-031-045c	भङ्क्त्वा पाञ्चालपाण्डूनामुत्साहं भरतर्षभ ॥
KK-09-02-031-046a	न त्विदानीमहं मन्ये कार्यं युद्धेन कर्हिचित् ।
KK-09-02-031-046c	द्रोणे कर्णे च संशान्ते निहते च पितामहे ॥
KK-09-02-031-047a	अस्त्विदानीमियं राजन्केवला पृथिवी तव ।
KK-09-02-031-047c	असहायो हि को राजा राज्यमिच्छेत्प्रशासितुम् ॥
KK-09-02-031-048a	सुहृदस्तादृशान्हत्वा पुत्रान्भ्रातॄन्पितॄनपि ।
KK-09-02-031-048c	भवद्भिश्च हृते राज्ये को नु जीवेत मादृशः ॥
KK-09-02-031-049a	अहं वनं गमिष्यामि ह्यजिनैः प्रतिवासितः ।
KK-09-02-031-049c	रतिर्हि नास्ति मे राज्ये हतपक्षस्य भारत ॥
KK-09-02-031-050a	हतबान्धवभूयिष्ठा हताश्वा हतकुञ्जरा ।
KK-09-02-031-050c	एषा ते पृथिवी राजन्भुङ्क्षैनां विगतज्वरः ॥
KK-09-02-031-051a	वनमेव गमिष्यामि वसानो मृगचर्मणी ।
KK-09-02-031-051c	न हि मे निर्जनस्यास्ति जीवितेऽद्य स्पृहा विभो ॥
KK-09-02-031-052a	गच्छ त्वं भुङ्क्ष राजेन्द्र पृथिवीं निहतेश्वराम् ।
KK-09-02-031-052c	हतयोधां नष्टरत्नां शीर्णक्षत्रां यथासुखम् ॥
KK-09-02-031-053	[सञ्जय उवाच ।
KK-09-02-031-053a	दुर्योधनं तव सुतं सलिलस्थं महायशाः ।
KK-09-02-031-053c	श्रुत्वा तु करुणं वाक्यमभाषत युधिष्ठिरः ॥]
KK-09-02-031-054a	युधिष्ठिर उवाच ।
KK-09-02-031-054c	आर्तप्रलापान्मा तात सलिलस्थः प्रभाषथाः ।
KK-09-02-031-054e	नैतन्मनसि मे राजन्वाशितं शकुनेरिव ॥
KK-09-02-031-055a	यदि वापि समर्थः स्यास्त्वं दानाय सुयोधन ।
KK-09-02-031-055c	नाहमिच्छेयमवनिं त्वया दत्तां प्रशासितुम् ॥
KK-09-02-031-056a	अधर्मेण न गृह्णीयां त्वया दत्तां महीमिमाम् ।
KK-09-02-031-056c	न हि धर्मः स्मृतो राजन्क्षत्रियस्य प्रतिग्रहः ॥
KK-09-02-031-057a	त्वया दत्तां न चेच्छेयं पृथिवीमखिलामहम् ।
KK-09-02-031-057c	त्वां तु युद्धे विनिर्जित्य भोक्ताऽस्मि वसुधामिमाम् ॥
KK-09-02-031-058a	अनीश्वरश्च पृथिवीं कथं त्वं दातुमिच्छसि ।
KK-09-02-031-058c	त्वयेयं पृथिवी राजन्किं न दत्ता तदैव हि ॥
KK-09-02-031-059a	धर्मतो याचमानानां प्रशमार्थं कुलस्य नः ।
KK-09-02-031-059c	वार्ष्णेयं प्रथमं राजन्प्रत्याख्याय महाबलम् ॥
KK-09-02-031-060a	किमिदानीं ददासि त्वं को हि ते चित्तविभ्रमः ।
KK-09-02-031-060c	अभियुक्तस्तु को राजा दातुमिच्छेद्धि मेदिनीं ॥
KK-09-02-031-061a	न त्वमद्य महीं दातुमीशः कौरवनन्दन ।
KK-09-02-031-061c	आच्छेत्तुं वा बलाद्राजन्स कथं दातुमिच्छसि ॥
KK-09-02-031-062a	मां तु निर्जित्य सङ्ग्रामे पालयेमां वसुन्धराम् ।
KK-09-02-031-062c	सूच्यग्रेणापि यद्भूमेरपि भिद्येत भारत ॥
KK-09-02-031-063a	तन्मात्रमपि तन्मह्यं न ददाति पुरा भवान् ।
KK-09-02-031-063c	स कथं पृथिवीमेतां प्रददासि विशाम्पते ॥
KK-09-02-031-064ac	सूच्यग्रं नात्यजः पूर्वं स कथं त्यजसि क्षितिम् ॥
KK-09-02-031-065a	एवमैश्वर्यमासाद्य प्रशास्य पृथिवीमिमाम् ।
KK-09-02-031-065c	को हि मूढो व्यवस्येत शत्रोर्दातुं वसुन्धराम् ॥
KK-09-02-031-066a	त्वं तु केवलमौर्ख्येण विमूढो नावबुध्यसे ।
KK-09-02-031-066c	पृथिवीं दातुकामोऽपि जीवंस्त्वं नैव मोक्ष्यसे ॥
KK-09-02-031-067a	अस्मान्वा त्वं पराजित्य प्रशाधि पृथिवीमिमाम् ।
KK-09-02-031-067c	अथवा निहतोऽस्माभिर्व्रज लोकाननुत्तमान् ॥
KK-09-02-031-068a	आवयोर्जीवतो राजन्मयि च त्वयि च ध्रुवम् ।
KK-09-02-031-068c	संशयः सर्वभूतानां विजये नौ भविष्यति ॥
KK-09-02-031-069a	जीवितं त्वयि दुष्प्रापं मयि यत्परिवर्तते ।
KK-09-02-031-069c	जीवयेयमहं कामं न तु त्वं जीवितुं क्षमः ॥
KK-09-02-031-070a	दहने हि कृतो यत्नस्त्वयाऽस्मासु विशेषतः ।
KK-09-02-031-070c	आशीविषैर्विषैश्चापि जले जापि प्रवेशनैः ।
KK-09-02-031-070e	त्वया विनिकृता राजन्राज्यस्य हरणेन च ॥
KK-09-02-031-071a	अप्रियाणां च वचनैर्द्रौपद्याः कर्षणेन च ।
KK-09-02-031-071c	एतस्मात्कारणात्पाप जीवितं न विद्यते ॥
KK-09-02-031-072ac	उत्तिष्ठोत्तिष्ठ युध्यस्व युद्धे श्रेयो भविष्यति ॥
KK-09-02-031-073a	एवं तु विविधा वाचो जययुक्ताः पुनःपुनः ।
KK-09-02-031-073c	कीर्तयन्ति स्म ते वीरास्तत्रतत्र जनाधिप ॥ ॥

इति श्रीमन्महाभारते शल्यपर्वणि ह्रदप्रवेशपर्वणि अष्टादशदिवसयुद्धे एकत्रिंशोऽध्यायः ॥ 31 ॥

9-31-7 कियाभ्युपायैः शत्रुक्रियानुरूपैः प्रतीकारैर्घर्म्यैरधर्म्यैर्वेत्यर्थः । एतेतु च्छलकारिणश्छलैरेव हन्तव्या इति भावः । माययैव सुयोधनं इति क.पाठः ॥ 9-31-11 विक्रम विक्रमं कुरुष्व क्रियया योगमास्थाय हतस्त्वाष्ट्रोऽपि विक्रमात् इति क.पाठः ॥ 9-31-12 क्रियाभ्युपायैर्निहतो मयो नाम महासुरः । इति क.पाठः ॥ 9-31-27 हे शूरेति साधिक्षेपसम्बोधनम् । यया वृत्त्या निमित्तभूतया । वानप्रस्थत्वेन वा न्यस्तशस्त्रत्वेन वा क्लीबत्वेन वा त्वं सङ्गरं त्यजसि तां वृत्तिं ब्रूहि । न त्वं वानप्रस्थोऽसि राज्यार्थित्त्वात् । नापि न्यस्तशस्त्रो गदाधारित्वात् । परिशेषात् क्लीबोऽस्मीति मा भाषस्व । युद्धं कुर्विति भावः ॥ 9-31-32 पौरुषं यत्नः । विक्रान्तता शौर्यम् । विस्फूर्जितं गर्जनम् ॥ 9-31-49 हतापत्यस्य भारत इति क.पाठः ॥ 9-31-52 निहतत्विषमिति क.ङ.पाठः ॥
