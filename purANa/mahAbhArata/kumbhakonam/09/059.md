अध्यायः 059
	
भीमसेनेन दुर्योधनस्योरुभेदनम् ॥ 1 ॥

001	सञ्जय उवाच ।
001a	समुदीर्णं ततो दृष्ट्वा सङ्ग्रामं कुरुमुख्ययोः ।
001c	अब्रवीदर्जुनस्तत्र वासुदेवं यशस्विनम् ॥
002a	अनयोर्वीरयोर्युद्धे को ज्यायान्भवतो मतः ।
002c	कस्य वा को गुणो ज्यायानेतद्वद जनार्दन ॥
003	वासुदेव उवाच ।
003a	उपदेशोऽनयोस्तुल्यो भीमस्तु बलवत्तरः ।
003c	कृती यत्नपरस्त्वेष धार्तराष्ट्रो वृकोदरात् ॥
004a	भीमसेनस्तु धर्मेण युध्यमानो न जेष्यति ।
004c	अन्यायेन तु युध्यन्वै हन्यादेव सुयोधनम् ॥
005a	मायया निर्जिता देवैरसुरा इति नः श्रुतम् ।
005c	विरोचनस्तु शक्रेण मायया निर्जितः स वै ॥
006a	मायया चाक्षिपत्तेजो वृत्रस्य बलसूदनः ।
006c	तस्मान्मायामयं वीर आतिष्ठतु वृकोदरः ॥
007a	प्रतिज्ञातं च भीमेन द्यूतकाले धनञ्जय ।
007c	ऊरू भेत्स्यामि ते सङ्ख्ये गदयेति सुयोधनम् ॥
008a	सोऽयं प्रतिज्ञां तां चापि पारयत्वरिकर्शनः ।
008c	मायाविनं तु राजानं माययैव निकृन्ततु ॥ |||
009a	यद्येष बलमास्थाय न्यायेन प्रहरिष्यति ।
009c	विषमस्थस्ततो राजा भविष्यति युधिष्ठिरः ॥
010a	पुनरेव तु वक्ष्यामि पाण्डवेय निबोध मे ।
010c	धर्मराजापराधेन भयं नः पुनरागतम् ॥
011a	कृत्वा हि सुमहत्कर्म हत्वा भीष्ममुखान्कुरून् ।
011c	जयः प्राप्तो यशः प्राग्र्यं वैरं च प्रतियातितम् ।
011e	तदेवं विजयः प्राप्तः पुनः संशयितः कृतः ॥
012a	अबुद्धिरेषां महती धर्मराजस्य पाण्डव ।
012c	यदेकविजये वीर पणितं कृतमीदृशम् ॥
013ac	सुयोधनः कृती वीर एकायनगतस्तथा ॥
014a	अपि चोशनसा गीतः श्रूयतेऽयं पुरातनः ।
014c	श्लोकस्तत्त्वार्थसहितस्तन्मे निगदतः शृणु ॥
015a	पुनरावर्तमानानां भग्नानां जीवितैषिणाम् ।
015c	भेतव्यमरिशेषाणामेकायनगता हि ते ॥
016a	[साहसोत्पतितानां च निराशानां च जीविते ।
016c	न शक्यमग्रतः स्थातुं शक्रेणापि धनञ्जय] ॥
017a	सुयोधनमिमं भग्नं हतसैन्यं ह्रदं गतम् ।
017c	पराजितं वनप्रेप्सुं निराशं राज्यलम्भने ।
017e	कोऽन्विष्य संयुगे प्राज्ञः पुनर्द्वन्द्वे समाह्वयेत् ॥
018a	अपि नो निर्जितं राज्यं न हरेत सुयोधनः ।
018c	यस्त्रयोदशवर्षाणि गदया कृतनिश्रमः ।
018e	चरत्यूर्ध्वं च तिर्यक्च भीमसेनिघांसया ॥
019a	एनं चेन्न महाबाहुरन्यायेन हनिष्यति ।
019c	एष वः कौरवो राजा धार्तराष्ट्रो भविष्यति ॥
020	सञ्जय उवाच ।
020a	धनञ्जयस्तु श्रुत्वैतत्केशवस्य महात्मनः ।
020c	प्रेक्षतो भीमसेनस्य सव्यमूरुमताडयत् ॥
021a	गृह्य संज्ञां ततो भीमो गदया व्यचरद्रणे ।
021c	मण्डलानि विचित्राणि यमकानीतराणि च ॥
022a	दक्षिणं मण्डलं सव्यं गोमूत्रिकमथापि च ।
022c	व्यचरत्पाण्डवो राजन्नरिं सम्मोहयन्निव ॥
023a	तथैव तव पुत्रोऽपि गदामार्गविशारदः ।
023c	व्यचरल्लघु चित्रं च भीमसेनजिघांसया ॥
024a	आधुन्वन्तौ गदे घोरे चन्दनागरुरूषिते ।
024c	वैरस्यान्तं परीप्सन्तौ रणे क्रुद्धाविवान्तकौ ॥
025a	अन्योन्यं तौ जिघांसन्तौ प्रवीरौ पुरुषर्षभौ ।
025c	युयुधाते गरुत्मन्तौ यथा नागामिषैषिणौ ॥
026a	मण्डलानि विचित्राणि चरतोर्नृपभीमयोः ।
026c	गदासम्पातजास्तत्र प्रजज्ञुः पावकार्चिषः ॥
027a	समं प्रहरतोस्तत्र शूरयोर्बलिनोर्मृधे ।
027c	क्षुब्धयोर्वायुना राजन्द्वयोरिव समुद्रयोः ॥
028a	तयोः प्रहरतोस्तुल्यं मत्तकुञ्जरयोरिव ।
028c	गदानिर्घातसंह्रादः प्रहाराणामजायत ॥
029a	तस्मिंस्तदा सम्प्रहारे दारुणे सङ्कुले भृशम् ।
029c	उभावपि परिश्रान्तौ युध्यमानावरिन्दमौ ॥
030a	तौ मुहूर्तं समाश्वस्य पुनरेव परन्तप ।
030c	अभ्यहारयतां क्रुद्धौ प्रगृह्य महती गदे ॥
031a	तयोः समभवद्युद्धं घोररूपमसंवृतम् ।
031c	गदानिपातै राजेन्द्र तक्षतोर्वै परस्परम् ॥
032a	समरे प्रद्रुतौ तौ तु वृषभाक्षौ तरस्विनौ ।
032c	अन्योन्यं जघ्नतुर्वीरौ पङ्कस्थौ महिषाविव ॥
033a	जर्झरीकृतसर्वाङ्गौ रुधिरेणाभिसंप्लुतौ ।
033c	ददृशाते हिमवति पुष्पिताविव किंशुकौ ॥
034a	दुर्योधनस्तु पार्थेन विवरे सम्प्रदर्शिते ।
034c	ईषदुत्स्मयमानस्तु सहसा प्रससार ह ॥
035a	तमभ्याशगतं प्राज्ञः क्षणे प्रेक्ष्य वृकोदरः ।
035c	अवाक्षिपद्गदां तस्मिन्वेगेन महता बती ॥
036a	अवक्षेपं तु तं दृष्ट्वा पुत्रस्तव विशाम्पते ।
036c	अपासर्पत्ततः स्थानात्सा मोघा न्यपतद्भुवि ॥
037a	मोक्षयित्वा प्रहारं तं सुतस्तव सुसम्भ्रमात् ।
037c	भीमसेनं च गदया प्राहरत्कुरुसत्तम ॥
038a	तस्य विस्यन्दमानेन रुधिरेणामितौजसः ।
038c	प्रहारगुरुपाताच्च मूर्छेव समजायत ॥
039a	तन्नाबुध्यत पुत्रस्ते पीडितं पाण्डवं रणे ।
039c	धारयामास भीमोऽपि शरीरमतिपीडितम् ॥
040a	अमन्यत स्थितं ह्येनं प्रहरिष्यन्तमाहवे ।
040c	अतो न प्राहरत्तस्मै पुनरेव तवात्मजः ॥
041a	ततो मुहूर्तमाश्वस्य दुर्योधनमुपस्थितम् ।
041c	वेगेनाभ्ययतद्राजन्गदामादाय पाण्डवः ॥
042a	तमापतन्तं सम्प्रेक्ष्य संरब्धममितौजसम् ।
042c	मोघमस्य प्रहारं तं चिकीर्षुर्भरतर्षभ ॥
043a	अवस्थाने मतिं कृत्वा पुत्रस्तव महामनाः ।
043c	इयेषोत्पतितुं राजञ्छलयिष्यन्वृकोदरम् ॥
044a	अबुध्यद्भीमसेनस्तु राज्ञस्तस्य चिकीर्षितम् ।
044c	अथास्य समभिद्रुत्य समुत्पत्य च सिंहवत् ॥
045a	सृत्या वञ्चयतो राजन्पुनरेवोत्पतिष्यतः ।
045c	ऊरुभ्यां प्राहिणोद्राजन्गदां वेगेन पाण्डवः ॥
046a	सा वज्रनिष्पेषसमा प्रहिता भीमकर्मणा ।
046c	ऊरू दुर्योधनस्याथ बभञ्ज प्रियदर्शनौ ॥
047a	स पपात नरव्याघ्रो वसुधामनुनादयन् ।
047c	भग्नोरुर्भीमसेनेन पुत्रस्तव महीपते ॥
048a	ववुर्वाताः सनिर्घाताः पांसुवर्षं पपात च ।
048c	चचाल पृथिवी चापि सवृक्षक्षुपपर्वता ॥
049a	तस्मिन्निपतिते वीरे पत्यौ सर्वमहीक्षिताम् ।
049c	महास्वना पुनर्दीप्ता सनिर्घाता भयङ्करी ।
049e	पपात चोल्का महती पतिते पृथिवीपतौ ॥
050a	तथा शोणितवर्षं च पांसुवर्षं च भारत ।
050c	ववर्ष मघवांस्तत्र तव पुत्रे निपातिते ॥
051a	यक्षाणां राक्षसानां च पिशाचानां तथैव च ।
051c	अन्तरिक्षे महान्नादस्तत्र भारत शुश्रुवे ॥
052a	तेन शब्देन घोरेण मृगाणामथ पक्षिणाम् ।
052c	जज्ञे घोरतरः शब्दो बहूनां सर्वतोदिशम् ॥
053a	ये तत्र वाजिनः शेषा गजाश्च मनुजैः सह ।
053c	मुमुचुस्ते महानादं तव पुत्रे निपातिते ॥
054a	भेरीशङ्खमृदङ्गानामभवच्च स्वनो महान् ।
054c	अन्तर्भूमिगतश्चैव तव पुत्रे निपातिते ॥
055a	[बहुपादैर्बहुभुजैः कबन्धैर्घोरदर्शनैः ।
055c	नृत्यद्भिर्भयदैर्व्याप्ता दिशस्तत्राभवन्नृप ॥
056a	ध्वजवन्तोऽस्त्रवन्तश्च शस्त्रवन्तस्तथैव च ।
056c	प्राकम्पन्त ततो राजंस्तव पुत्रे निपातिते] ॥
057a	ह्रदाः कूपाश्च रुधिरमुद्वेमुर्नृपसत्तम ।
057c	नद्यश्च सुमहावेगाः प्रतिस्रोतोवहाऽभवन् ॥
058a	पुल्लिङ्गा इव नार्यस्तु स्त्रीलिङ्गाः पुरुषाऽभवन् ।
058c	दुर्योधने तदा राजन्पतिते तनये तव ॥
059a	दृष्ट्वा तानद्भुतोत्पातान्पाञ्चालाः पाण्डवैः सह ।
059c	आविग्नमनसः सर्वे बभूवुर्भरतर्षभ ॥
060a	ययुर्देवा यथाकामं गन्धर्वाप्सरसस्तथा ।
060c	कथयन्तोऽद्भुतं युद्धं सुतयोस्तव भारत ॥
061a	तथैव सिद्धा राजेन्द्र तथा वातिकचारणाः ।
061c	नरसिंहौ प्रशंसन्तौ विप्रजग्मुर्यथागतम् ॥ ॥
	
इति श्रीमन्महाभारते शल्यपर्वणि गदायुद्धपर्वणि एकोनषष्टितमोऽध्यायः ॥ 59 ॥

9-59-15 अरिशेषाणां पञ्चम्यर्थे षष्ठी ॥ 9-59-34 सहसैवाभिसारित इति क.छ.पाठः ॥ 9-59-45 धृत्या वञ्चयत इति क.छ.पाठः ॥ 9-59-48 क्षुपः क्षुद्रवृक्षः ॥
