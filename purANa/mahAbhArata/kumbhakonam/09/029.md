अध्यायः 029

पाण्डवैर्निहतसहायस्य दुर्योधनस्य गदामादाय ह्रदं प्रति प्रस्थानम् ॥ 1 ॥ सञ्जयसंहारायासिमुद्यच्छता सात्यकिना व्यासवचनात्तद्विमोचनम् ॥ 2 ॥ हास्तिनपुरं गच्छतः सञ्जयस्य मध्येमार्गं दुर्योधनदर्शनम् ॥ 3 ॥ तेन तस्मिन्धृतराष्ट्राय स्ववृत्तान्तनिवेदनचोदनपूर्वकं ह्रदं प्रविश्य मायया जलस्तम्भनम् ॥ 4 ॥ तत्रागतैर्द्रौणिकृपकृतवर्मभिः सञ्जयाद्दुर्योधनस्य हृदप्रवेशं विज्ञाय विलप्य पुनः शिबिरगमनम् ॥ 5 ॥ ततो वृद्धपरिजनैर्युयुत्सुना च राजदाराणां नगरप्रापणम् ॥ 6 ॥

KK-09-02-029-001	धृतराष्ट्र उवाच ।
KK-09-02-029-001a	निहते मामके सैन्ये निःशेषे शिबिरे कृते ।
KK-09-02-029-001c	पाण्डवानां बले सूत किन्नु शेषमभूत्तदा ॥
KK-09-02-029-002a	एतन्मे पृच्छतो ब्रूहि कुशलो ह्यसि सञ्जय ।
KK-09-02-029-002c	यच्च दुर्योधनो मानी कृतवांस्तनयो मम ।
KK-09-02-029-002e	बलक्षयं तथा दृष्ट्वा स एकः पृथिवीपतिः ॥
KK-09-02-029-003	सञ्जय उवाच ।
KK-09-02-029-003a	रथानां द्वे सहस्रे तु सप्त नागशतानि च ।
KK-09-02-029-003c	पञ्च चाश्वसहस्राणि पत्तीनामयुतानि च ॥
KK-09-02-029-004a	एतच्छेषमभूद्राजन्पाण्डवानां महद्बलम् ।
KK-09-02-029-004c	परिगृह्य हि यद्युद्धे धृष्टद्युम्नो व्यवस्थितः ॥
KK-09-02-029-005a	एकाकी भरतश्रेष्ठ ततो दुर्योधनो नृपः ।
KK-09-02-029-005c	नापश्यत्समरे कञ्चित्सहायं रथिनां वरः ॥
KK-09-02-029-006a	नर्दमानान्परान्दृष्ट्वा स्वबलस्य च सङ्क्षयम् ।
KK-09-02-029-006c	दृष्ट्वा भरतशार्दूलः कश्मलेनाभिसंवृतः ।
KK-09-02-029-006e	हतं स्वहयमुत्सृज्य प्राङ्मुखः प्राद्रवद्भयात् ॥
KK-09-02-029-007a	एकादशचमूभर्ता पुत्रो दुर्योधनस्तव ।
KK-09-02-029-007c	गदामादाय तेजस्वी पदातिः प्रस्थितो ह्रदम् ॥
KK-09-02-029-008a	नातिदूरं ततो गत्वा पद्भ्यामेव नराधिपः ।
KK-09-02-029-008c	सस्मार वचनं क्षत्रुर्धर्मशीलस्य धीमतः ॥
KK-09-02-029-009a	इदं नूनं महाप्राज्ञो विदुरो दृष्ट्वान्पुरा ।
KK-09-02-029-009c	महद्व्सनमस्माकं क्षत्रियाणां च सर्वशः ॥
KK-09-02-029-010a	एवं विचिन्तयानस्तु प्रविविक्षुर्ह्रदं नृपः ।
KK-09-02-029-010c	दुःखसन्तप्तहृदयो दृष्ट्वा राजन्बलक्षयम् ॥
KK-09-02-029-011a	`दशैकाक्षौहिणीभर्ता तदा दुर्योधनोऽपि सन् ।
KK-09-02-029-011c	प्राप्तवान्व्यसनं तीव्रं दैवं हि बलवत्तरम्' ॥
KK-09-02-029-012a	पाण्डवास्तु महाराज धृष्टद्युम्नपुरोगमाः ।
KK-09-02-029-012c	अभ्यद्रवन्त सङ्क्रुद्धास्तव राजन्बलं प्रति ॥
KK-09-02-029-013a	शक्त्यृष्टिप्रासहस्तानां बलानामभिगर्जताम् ।
KK-09-02-029-013c	सङ्कल्पमकरोन्मोघं गाण्डीवेन धनञ्जयः ॥
KK-09-02-029-014a	तान्हत्वा निशितैर्बाणैः सामात्यान्सह बन्धुभिः ।
KK-09-02-029-014c	रथे श्वेतहये तिष्ठन्नर्जुनो बह्वशोभत ॥
KK-09-02-029-015a	सुबलस्य हते पुत्रे सवाजिरथकुञ्जरे ।
KK-09-02-029-015c	महावनमिव च्छिन्नमभवत्तावकं बलम् ॥
KK-09-02-029-016a	अनेकशतसाहस्रे बले दुर्योधनस्य ह ।
KK-09-02-029-016c	नान्यो महारथो राजञ्जीवमानो व्यदृश्यत ॥
KK-09-02-029-017a	द्रोणपुत्रादृते वीरात्तथैव कृतवर्मणः ।
KK-09-02-029-017c	कृपाच्च गौतमाद्राजन्पार्थिवाच्च तवात्मजात् ॥
KK-09-02-029-018a	धृष्टद्युम्नस्तु मां दृष्ट्वा हसन्सात्यकिमब्रवीत् ।
KK-09-02-029-018c	किमनेन गृहीतेन नानेनार्थोऽस्ति जीवता ॥
KK-09-02-029-019a	धृष्टद्युम्नवचः श्रुत्वा शिनेर्नप्ता महारथः ।
KK-09-02-029-019c	उद्यम्य निशितं खड्गं हन्तुं मामुद्यतस्तदा ॥
KK-09-02-029-020a	तमागम्य महाप्राज्ञः कृष्णद्वैपायनोऽब्रवीत् ।
KK-09-02-029-020c	मुच्यतां सञ्जयो जीवन्न हन्तव्यः कथञ्चन ॥
KK-09-02-029-021a	द्वैपायनवचः श्रुत्वा शिनेर्नप्ता कृताञ्जलिः ।
KK-09-02-029-021c	ततो मामब्रवीन्मुक्त्वा स्वस्ति सञ्जय साधय ॥
KK-09-02-029-022a	अनुज्ञातस्त्वहं तेन न्यस्तवर्मा निरायुधः ।
KK-09-02-029-022c	प्रातिष्ठं येन नगरं सायाह्ने रुधिरोक्षितः ॥
KK-09-02-029-023a	क्रोशमात्रमपक्रान्तं गदापाणिमवस्थितम् ।
KK-09-02-029-023c	एकं दुर्योधनं राजन्नपश्यं भृशविक्षतम् ॥
KK-09-02-029-024a	स तु मामश्रुपूर्णाक्षो नाशक्नोदभिवीक्षितुम् ।
KK-09-02-029-024c	उपप्रैक्षत मां दृष्ट्वा तथा दीनमवस्थितम् ॥
KK-09-02-029-025a	तं चाहमपि शोचन्तं दृष्ट्वैकाकिनमाहवे ।
KK-09-02-029-025c	मुहूर्तं नाशकं वक्तुमतिदुःखपरिप्लुतः ॥
KK-09-02-029-026a	`यस्य मूर्धाभिषिक्तानां सहस्रमणिमौलिनाम् ।
KK-09-02-029-026c	आहृत्य च करं सर्वं स्वस्य वेश्म समागतम् ॥
KK-09-02-029-027a	चतुःसागरपर्यन्ता पृथिवी रत्नभूषिता ।
KK-09-02-029-027c	कर्णेनैकेन यस्यार्थे करमाहारिता पुरा ॥
KK-09-02-029-028a	यस्याज्ञा परराष्ट्रेषु कर्णेनैव प्रसारिता ।
KK-09-02-029-028c	नाभवद्यस्य शस्त्रेषु खेदो राज्ञः प्रशासतः ॥
KK-09-02-029-029a	आसीनो हास्तिनपुरे क्षेमं राज्यमकण्टकम् ।
KK-09-02-029-029c	अन्वपालयदैश्वर्यात्कुबेरमपि नास्मरत् ॥
KK-09-02-029-030a	भवनाद्भवनं राजन्प्रयातुं पृथिवीपते ।
KK-09-02-029-030c	देवालयप्रदेशे च पन्था यस्य हिरण्मयः ॥
KK-09-02-029-031a	पताकावृतसूर्यांशुतोरणोच्छ्रितशोभिताः ।
KK-09-02-029-031c	प्रयाणे पृथिवीभर्तुर्धन्यानामभवन्गृहाः ॥
KK-09-02-029-032a	आरुह्यैरावतप्रख्यं नागमिन्द्रसमो बली ।
KK-09-02-029-032c	विभूत्या सुमहत्या यः प्रयाति पृथिवीपते ॥
KK-09-02-029-033a	तं भृशक्षतसर्वाङ्गं पद्भ्यामेव धरातले ।
KK-09-02-029-033c	तिष्ठन्तमेकं दृष्ट्वा तु ममाभूत्क्लेश उत्तमः ॥
KK-09-02-029-034a	तस्य चैवंविधस्याद्य जगन्नाथस्य भूपते ।
KK-09-02-029-034c	आपदप्रतिमैवाभूद्बलीयान्विधिरेव हि' ॥
KK-09-02-029-035a	ततोऽस्मै तदहं सर्वमुक्तवान्ग्रहणं तदा ।
KK-09-02-029-035c	द्वैपायनप्रसादाच्च जीवतो मोक्षमाहवे ॥
KK-09-02-029-036a	स मुहूर्तमिव ध्यात्वा प्रतिलभ्य च चेतनाम् ।
KK-09-02-029-036c	भ्रातॄंश्च सर्वसैन्यानि पर्यपृच्छत मां ततः ॥
KK-09-02-029-037a	तस्मै तदहमाचक्षे सर्वं प्रत्यक्षदर्शिवान् ।
KK-09-02-029-037c	भ्रातॄंश्च निहतान्सर्वान्सैन्यं च विनिपातितम् ॥
KK-09-02-029-038a	त्रयः किल रथाः शिष्टास्तावकानां नराधिप ।
KK-09-02-029-038c	इति प्रस्थानकाले मां कृष्णद्वैपायनोऽब्रवीत् ॥
KK-09-02-029-039a	स दीर्घमिव निःश्वस्य प्रत्यवेक्ष्य पुनः पुनः ।
KK-09-02-029-039c	असौ मां पाणिना स्पृष्ट्वा पुत्रस्ते पर्यभाषत ॥
KK-09-02-029-040a	त्वदन्यो नेह सङ्ग्रामे कश्चिज्जीवति सञ्जय ।
KK-09-02-029-040c	द्वितीयं नेह पश्यामि ससहायाश्च पाण्डवाः ॥
KK-09-02-029-041a	ब्रूयाः सञ्जय राजानं प्रज्ञाचक्षुषमीश्वरम् ।
KK-09-02-029-041c	दुर्योधनस्तव सुतः प्रविष्टो ह्रदमित्युत ॥
KK-09-02-029-042a	सुहृद्भिस्तादृशैर्हीनः पुत्रैर्भ्रातृभिरेव च ।
KK-09-02-029-042c	पाण्डवैश्च हृते राज्ये को नु जीवेत मादृशः ॥
KK-09-02-029-043a	आचक्षीथाः सर्वमिदं मां च मुक्तं महाहवात् ।
KK-09-02-029-043c	अस्मिंस्तोयह्रदे गुप्तं जीवन्तं भृशविक्षतम् ॥
KK-09-02-029-044a	एवमुक्त्वा महाराज प्राविशत्तं महाह्रदम् ।
KK-09-02-029-044c	अस्तम्भयत तोयं च मायया मनुजाधिपः ॥
KK-09-02-029-045a	तस्मिन्ह्रदं प्रविष्टे तु त्रीन्रथाञ्श्रान्तवाहनान् ।
KK-09-02-029-045c	अपश्यं सहितानेकस्तं देशं समुपेयुषः ॥
KK-09-02-029-046a	कृपं शारद्वतं वीरं द्रौणिं च रथिनां वरम् ।
KK-09-02-029-046c	भोजं च कृतवर्माणं सहिताञ्शरविक्षतान् ॥
KK-09-02-029-047a	ते सर्वे मामभिप्रेक्ष्य तूर्णमश्वाननोदयन् ।
KK-09-02-029-047c	उपयाय तु मामूचुर्दिष्ट्या जीवसि सञ्जय ॥
KK-09-02-029-048a	अपृच्छंश्चैव मां सर्वे पुत्रं तव जनाधिपम् ।
KK-09-02-029-048c	कच्चिद्दुर्योधनो राजा स नो जीवति सञ्जय ॥
KK-09-02-029-049a	आख्यातवानहं तेभ्यस्तदा कुशलिनं नृपम् ।
KK-09-02-029-049c	तच्चैव सर्वमाचक्षं यन्मां दुर्योधनोऽब्रवीत् ॥
KK-09-02-029-050a	ह्रदं चैवाहमाचक्षं यं प्रविष्टो नराधिपः ।
KK-09-02-029-050c	अश्वत्थामा तु तद्राजन्निशम्य वचनं मम ॥
KK-09-02-029-051a	तं ह्रदं विपुलं प्रेक्ष्य करुणं पर्यदेवयत् ।
KK-09-02-029-051c	अहो धिक्स न जानाति जीवतोऽस्मान्नराधिप ।
KK-09-02-029-051e	पर्याप्ता हि वयं तेन सह योधयितुं परान् ॥
KK-09-02-029-052a	ते तु तत्र चिरं कालं विलप्य च महारथाः ।
KK-09-02-029-052c	प्राद्रवन्रथिनां श्रेष्ठा दृष्ट्वा पाण्डुसुतान्रणे ॥
KK-09-02-029-053a	ते तु मां रथमारोप्य कृपस्य सुपरिष्कृतम् ।
KK-09-02-029-053c	सेनानिवेशमाजग्मुर्हतशेषास्त्रयो रथाः ॥
KK-09-02-029-054a	तत्र गुल्माः परिक्षिप्ताः सूर्ये चास्तमिते सति ।
KK-09-02-029-054c	सर्वे विचुक्रुशुः श्रुत्वा पुत्राणां तव सङ्क्षयम् ॥
KK-09-02-029-055a	ततो वृद्धा महाराज योषितां रक्षिणो नराः ।
KK-09-02-029-055c	राजदारानुपादाय प्रययुर्नगरं प्रति ॥
KK-09-02-029-056a	तत्र विक्रोशमानानां रुदतीनां च सर्वशः ।
KK-09-02-029-056c	प्रादुरासीन्महाञ्शब्दः श्रुत्वा तद्बलसङ्क्षयम् ॥
KK-09-02-029-057a	ततस्ता योषितो राजन्रुदन्त्यो वै मुहुर्मुहुः ।
KK-09-02-029-057c	कुरर्य इव शब्देन नादयन्त्यो महीतलम् ॥
KK-09-02-029-058a	आजघ्नुः करजैश्चापि पाणिभिश्च शिरांस्युत ।
KK-09-02-029-058c	लुलुचुश्च तदा केशान्क्रोशन्त्यस्तत्रतत्र ह ॥
KK-09-02-029-059a	हाहाकारविनादिन्यो विनिघ्नन्त्य उरांसि च ।
KK-09-02-029-059c	शोचन्त्यस्तत्र रुरुदुः क्रन्दमाना विशाम्पते ॥
KK-09-02-029-060a	ततो दुर्योधनामात्याः साश्रुकण्ठा भृशातुराः ।
KK-09-02-029-060c	राजदारानुपामन्त्र्य प्रययुर्नगरं प्रति ॥
KK-09-02-029-061a	वेत्रव्यासक्तहस्ताश्च द्वाराध्यक्षा विशाम्पते ।
KK-09-02-029-061c	शयनीयानि शुभ्राणि स्पर्ध्यास्तरणवन्ति च ।
KK-09-02-029-061e	समादाय ययुस्तूर्णं नगरं दाररक्षिणः ॥
KK-09-02-029-062a	आस्थायाश्वतरीयुक्तान्स्यन्दनानपरे पुनः ।
KK-09-02-029-062c	स्वान्स्वान्दारानुपादाय प्रययुर्नगरं प्रति ॥
KK-09-02-029-063a	अदृष्टपूर्वा या नार्यो भास्करेणापि वेश्मसु ।
KK-09-02-029-063c	ददृशुस्ता महाराज जना याताः पुरं प्रति ॥
KK-09-02-029-064a	ताः स्त्रियो भरतश्रेष्ठ सौकुमार्यसमन्विताः ।
KK-09-02-029-064c	प्रययुर्नगरं तूर्णं हतस्वपतिबान्धवाः ॥
KK-09-02-029-065a	आगोपालाविपालेभ्यो द्रवन्तो नगरं प्रति ।
KK-09-02-029-065c	ययुर्मनुष्याः सम्भ्रान्ता भीमसेनभयार्दिताः ॥
KK-09-02-029-066a	अपिचैषां भयं तीव्रं पार्थेभ्योऽभूत्सुदारुणम् ।
KK-09-02-029-066c	प्रेक्षमाणास्तदाऽन्योन्यमाधावन्नगरं प्रति ॥
KK-09-02-029-067a	तस्मिंस्तथा वर्तमाने विद्रवे भृशदारुणे ।
KK-09-02-029-067c	युयुत्सुः शोकसम्मूढः प्राप्तकालमचिन्तयत् ॥
KK-09-02-029-068a	जितो दुर्योधनः सङ्ख्ये पाण्डवैर्भीमविक्रमैः ।
KK-09-02-029-068c	एकादशचमूभर्ता भ्रातरश्चास्य सूदिताः ॥
KK-09-02-029-069a	हताश्च कुरवः सर्वे भीष्मद्रोणपुरः सराः ।
KK-09-02-029-069c	अहमेको विमुक्तस्तु भाग्ययोगाद्यदृच्छया ॥
KK-09-02-029-070a	विद्रुतानि च सर्वाणि शिबिराद्वै समन्ततः ।
KK-09-02-029-070c	[इतस्ततः पलायन्ते हतनाथा हतौजसः ॥
KK-09-02-029-071a	अदृष्टपूर्वा दुःखार्ता भयव्याकुललोचनाः ।
KK-09-02-029-071c	हरिणा इव वित्रस्ता वीक्षमाणा दिशो दश] ॥
KK-09-02-029-072a	दुर्योधनस्य सचिवा ये केचिदवशेषिताः ।
KK-09-02-029-072c	राजदारानुपादाय प्रययुर्नगरं प्रति ।
KK-09-02-029-072e	प्राप्तकालमहं मन्ये प्रवेशं तैः सह प्रभो ॥
KK-09-02-029-073a	युधिष्ठिरमनुज्ञाय वासूदेवं तथैव च ।
KK-09-02-029-073c	एतमर्थं महाबाहुरुभयोः सन्न्यवेदयत् ॥
KK-09-02-029-074a	तस्य प्रीतोऽभवद्राजा नित्यं करुणवेदिता ।
KK-09-02-029-074c	परिष्वज्य महाबाहुर्वैश्यापुत्रं व्यसर्जयत् ॥
KK-09-02-029-075a	ततः स रथमास्थाय द्रुतमश्वानचोदयत् ।
KK-09-02-029-075c	संवाहयितवांश्चापि राजदारान्पुरं प्रति ॥
KK-09-02-029-076a	तैश्चैव सहितः क्षिप्रमस्तं गच्छति भास्करे ।
KK-09-02-029-076c	प्रविष्टो हास्तिनपुरं बाष्पकण्ठोऽश्रुलोचनः ॥
KK-09-02-029-077a	अपश्यत महाप्राज्ञं विदुरं साश्रुलोचनम् ।
KK-09-02-029-077c	राज्ञः समीपान्निष्क्रान्तं शोकोपहतचेतसम् ॥
KK-09-02-029-078ac	तमब्रवीत्सत्यधृतिः प्रणतं त्वग्रतः स्थितम् ॥
KK-09-02-029-079	विदुर उवाच ।
KK-09-02-029-079a	दिष्ट्या कुरुक्षये वृत्ते अस्मिंस्त्वं पुत्र जीवसि ।
KK-09-02-029-079c	विना राज्ञः प्रवेशाद्वै किमसि त्वमिहागतः ।
KK-09-02-029-079e	एतद्वै कारणं सर्वं विस्तरेण निवेदय ॥
KK-09-02-029-080	युयुत्सुरुवाच ।
KK-09-02-029-080a	निहते शकुनौ तत्र सज्ञातिसुतबान्धवे ।
KK-09-02-029-080c	हतशेषपरीवारो राजा दुर्योधनस्ततः ।
KK-09-02-029-080e	स्वकं स हयमुत्सृज्य प्राङ्मुखः प्राद्रवद्भयात् ॥
KK-09-02-029-081a	अपक्रान्ते तु नृपतौ स्कन्धावारनिवेशनात् ।
KK-09-02-029-081c	भयव्याकुलितं सर्वं प्राद्रवन्नगरं प्रति ॥
KK-09-02-029-082a	ततो राज्ञः कलत्राणि भ्रातॄणां चास्य सर्वतः ।
KK-09-02-029-082c	वाहनेषु समारोप्य अध्यक्षाः प्राद्रावन्भयात् ॥
KK-09-02-029-083a	ततोऽहं समनुज्ञाप्य राजानं सहकेशवम् ।
KK-09-02-029-083c	प्रविष्टो हास्तिनपुरं रक्षन्लोकस्य वाच्यताम् ॥
KK-09-02-029-084	सञ्जय उवाच ।
KK-09-02-029-084a	एतच्छ्रुत्वा तु वचनं वैश्यापुत्रेण भाषितम् ।
KK-09-02-029-084c	प्राप्तकालमिति ज्ञात्वा विदुरः सर्वधर्मवित् ।
KK-09-02-029-084e	अपूजयदमेयात्मा युयुत्सुं वाक्यमब्रवीत् ॥
KK-09-02-029-085a	प्राप्तकालमिदं सर्वं ब्रुवता भरतक्षये ।
KK-09-02-029-085c	[रक्षितः कुलधर्मश्च सानुक्रोशतया त्वया ॥
KK-09-02-029-086a	दिष्ट्या त्वामिह सङ्ग्राम दस्माद्वीरक्षयात्पुरम् ।
KK-09-02-029-086c	समागतमपश्याम ह्यंशुमन्तमिव प्रजाः ॥
KK-09-02-029-087a	अन्धस्य नृपतेर्यष्टिर्लुब्धस्यादीर्घदर्शिनः ।
KK-09-02-029-087c	बहुशो याच्यमानस्य दैवोपहतचेतसः ।
KK-09-02-029-087e	त्वमेको व्यसनार्तस्य ध्रियसे पुत्र सर्वथा] ॥
KK-09-02-029-088a	अद्य त्वमिह विश्रान्तः श्वोऽभिगन्ता युधिष्ठिरम् ।
KK-09-02-029-088c	एतावदुक्त्वा वचनं विदुरः साश्रुलोचनः ।
KK-09-02-029-088e	युयुत्सुं समनुज्ञाप्य प्रविवेश नृपक्षयम् ॥
KK-09-02-029-089a	[पौरजानपदैर्दुःखाद्धाहेति भृशनादितम् ।
KK-09-02-029-089c	निरानन्दं गतश्रीकं हृताराममिवाशयम् ।
KK-09-02-029-089e	शून्यरूपमपध्वस्तं दुःखाद्दुःखतरोऽभवत् ॥
KK-09-02-029-090a	विदुरः सर्वधर्मज्ञो विक्लवेनान्तरात्मना ।
KK-09-02-029-090c	विवेश नगरे राजन्निशश्वास शनैः शनैः ॥
KK-09-02-029-091a	युयुत्सुरपि तां रात्रिं स्वगृहे न्यवसत्तदा ।
KK-09-02-029-091c	वन्द्यमानः स्वकैश्चापि नाभ्यनन्दत्सुदुःखितः ।
KK-09-02-029-091e	चिन्तयानः क्षयं तीव्रं भरतानां परस्परम् ॥ ॥

इति श्रीमन्महाभारते शल्यपर्वणि ह्रदप्रवेशपर्वणि अष्टादशदिवसयुद्धे एकोनत्रिंशोऽध्यायः ॥ 29 ॥

9-29-38 हतो दुर्योधन इति क.पाठः ॥ 9-29-39 अहमेकोऽवशिष्टस्तु इति क.पाठः ॥
