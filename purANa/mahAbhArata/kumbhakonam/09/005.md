अध्यायः 005

दुर्योधनेन सैनापत्यविधानप्रार्थनायां अश्वत्थाम्ना शल्यस्य सेनापतित्वविधानम् ॥  1 ॥ दुर्योधनेन शल्यंप्रति सैनापत्यस्वीकारप्रार्थना ॥  2 ॥

KK-09-01-005-001	सञ्जय उवाच ।
KK-09-01-005-001a	अथ हैमवते प्रस्थे स्थित्वा युद्धाभिनन्दिनः ।
KK-09-01-005-001c	सर्व एव महायोधास्तत्रतत्र समागताः ॥
KK-09-01-005-002a	शल्यश्च चित्रसेनश्च शकुनिश्च महारथः।
KK-09-01-005-002c	अश्वत्थामा कृपश्चैव कृतवर्मा च सात्वतः ॥
KK-09-01-005-003a	सुषेणोऽरिष्टसेनश्च धृतसेनश्च वीर्यवान् ।
KK-09-01-005-003c	जयत्सेनश्च राजानस्ते रात्रिमुषितास्ततः ॥
KK-09-01-005-004a	रणे कर्णे हते वीरे त्रासिता जितकाशिभिः ।
KK-09-01-005-004c	नालभञ्शर्म ते पुत्रा हिमवन्तमृते गिरिम् ॥
KK-09-01-005-005a	तेऽब्रुवन्सहितास्तत्र राजानं शल्यसन्निधौ ।
KK-09-01-005-005c	कृतयत्ना रणे राजन्संपूज्य विधिवत्तदा ॥
KK-09-01-005-006a	कृत्वा सेनाप्रणेतारं परांस्त्वं योद्धुमर्हसि।
KK-09-01-005-006c	येनाभिगुप्ताः सङ्ग्रामे जयेमासुहृदो वयम् ॥
KK-09-01-005-007a	ततो दुर्योधनः स्थित्वा रथे रथवरोत्तमम् ।
KK-09-01-005-007c	सर्वयुद्धविभावज्ञमन्तकप्रतिमं युधि ॥
KK-09-01-005-008a	स्वङ्गं प्रच्छिन्नशिरसं कम्बुग्रीवं प्रियंवदम् ।
KK-09-01-005-008c	व्याकोचपद्मपत्राक्षं व्याघ्रास्यं मेरुगौरवम् ॥
KK-09-01-005-009a	स्थाणोर्वृषस्य सदृशं स्कन्धनेत्रगतिस्वरैः 
KK-09-01-005-009c	पुष्टश्लिष्टायतभुजं सुविस्तीर्णवरोरसम् ॥
KK-09-01-005-010a	बले जवे च सदृशमरुणानुजवातयोः ।
KK-09-01-005-010c	आदित्यस्यार्चिषा तुल्यं बुद्ध्या चोशनसा समम् ॥
KK-09-01-005-011a	कान्तिरूपमुखैश्वर्यैस्त्रिभिश्चन्द्रमसा समम् ।
KK-09-01-005-011c	काञ्चनोपलसंघातैः सदृशं श्लिष्टसन्धिकम् ॥
KK-09-01-005-012a	सवृत्तोरुकटीजङ्घं सुपादं स्वङ्गुलीनखम् ।
KK-09-01-005-012c	स्मृत्वा स्मृत्वैव तु गुणान्धात्रा यत्नाद्विनिर्मितम् ॥
KK-09-01-005-013a	सर्वलक्षणसम्पन्नं निपुणं श्रुतिसागरम् ।
KK-09-01-005-013c	जेतारं तरसाऽरीणामजेयमरिभिर्बलात् ॥
KK-09-01-005-014a	'प्रयोगबलसंहारप्रायश्चित्तं सुमङ्गलम् ।
KK-09-01-005-014c	प्रयोगविनियोगौ च स्मृतिं यस्य गुणान्विदुः'॥
KK-09-01-005-015a	दशाङ्गं यश्चतुर्पादमिष्वस्त्रं वेद तत्वतः ।
KK-09-01-005-015c	साङ्गांस्तु चतुरो वेदान्सम्यगाख्यानपञ्चमान् ॥
KK-09-01-005-016a	आराध्य त्र्यम्बकं यत्नाद्व्रतैरुग्रैर्महातपाः ।
KK-09-01-005-016c	अयोनिजायामुत्पन्नो द्रोणेनायोनिजेन यः ॥
KK-09-01-005-017a	तमप्रतिमकर्माणं रूपेणाप्रतिमं भुवि ।
KK-09-01-005-017c	पारगं सर्व विद्यानां गुणार्णवमनिन्दितम् ।
KK-09-01-005-017e	तमभ्येत्यात्मजस्तुभ्यमश्वत्थामानमब्रवीत् ॥
KK-09-01-005-018a	गुरुपुत्राद्य सर्वेषामस्माकं परमा गतिः ।
KK-09-01-005-018c	भवांस्तस्मान्नियोगात्ते कोऽस्तु सेनापतिर्मम ।
KK-09-01-005-018a	यं पुरस्कृत्य सहिता युधि जेष्याम पाण्डवान् ॥
KK-09-01-005-019	द्रौणिरुवाच ।
KK-09-01-005-019a	अयं कुलेन रूपेण तेजसा यशसा श्रिया ।
KK-09-01-005-019c	सर्वैर्गुणैः समुदितः शल्यो नोऽस्तु चमूपतिः ॥
KK-09-01-005-020a	भागिनेयान्निजांस्त्यक्त्वा कृतज्ञोऽस्मानुपागतः ।
KK-09-01-005-020c	महासेनो महाबाहुर्महासेन इवापरः ॥
KK-09-01-005-021a	एनं सेनापतिं कृत्वा नृपतिं नृपसत्तम ।
KK-09-01-005-021c	शक्यः प्राप्तुं जयोऽस्माभिर्देवैःस्कन्दमिवाजितम् ॥
KK-09-01-005-022a	तथोक्ते द्रोणपुत्रेण सर्व एव नराधिपाः ।
KK-09-01-005-022c	परिवार्य स्थिताः शल्यं जयशब्दांश्च चक्रिरे ॥
KK-09-01-005-023ac	युद्धाय च मतिं चक्रुरावेशं च परं ययुः ॥
KK-09-01-005-024a	ततो दुर्योधनः शल्यं भूमौ स्थित्वा रथे स्थितम् ।
KK-09-01-005-024c	उवाच प्राञ्जलिर्भूत्वा द्रोणभीष्मसमं रणे ॥
KK-09-01-005-025a	अयं स कालः संप्राप्तो मित्राणां मित्रवत्सल ।
KK-09-01-005-025c	यत्र मित्रममित्रं वा परीक्षन्ते बुधा जनाः ॥
KK-09-01-005-026a	स भवानस्तु नः शूरः प्रणेता वाहिनीमुखे ।
KK-09-01-005-026c	रणं याते च भवति पाण्डवा मन्दचेतसः ।
KK-09-01-005-026e	भविष्यन्ति सहामात्याः पाञ्चालाश्च निरुद्यमाः ॥
KK-09-01-005-027a	दुर्योधनवचः श्रुत्वा शल्यो मद्राधिपस्तदा ।
KK-09-01-005-027c	उवाच वाक्यं वाक्यज्ञो राजानं राजसन्निधौ ॥
KK-09-01-005-028a	यत्र मां मन्यसे राजन्कुरुराज करोमि तत् ।
KK-09-01-005-028c	त्वत्प्रियार्थं हि मे सर्वं प्राणा राज्यं धनानि च ॥
KK-09-01-005-029	दुर्योधन उवाच ।
KK-09-01-005-029a	सैनापत्येन वरये त्वामहं मातुलातुलम् ।
KK-09-01-005-029c	सोऽस्मान्पाहि युधां श्रेष्ठ स्कन्दो देवानिवाहवे ॥
KK-09-01-005-030a	अभिषिच्यस्व राजेन्द्र देवानामिव पावकिः ।
KK-09-01-005-030c	जहि शत्रून्रणे वीर महेन्द्रो दानवानिव ॥

इति श्रीमन्महाभारते शल्यपर्वणि शल्यवधपर्वणि पञ्चमोऽध्यायः ॥ 5 ॥

9-5-1 प्रस्थे शिखरे ॥ 9-5-3 ततस्तत्र ॥ 9-5-8 स्वङ्गं शोभनाङ्गम् ॥ 9-5-9 स्थाणोः संबन्धिनो वृषस्य ॥ 9-5-17 तुभ्यं तव ॥ 9-5-20 महासेनइव कार्तिकेयइव  ॥
