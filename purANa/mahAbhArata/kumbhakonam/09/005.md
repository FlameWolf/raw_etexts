अध्यायः 005

दुर्योधनेन सैनापत्यविधानप्रार्थनायां अश्वत्थाम्ना शल्यस्य सेनापतित्वविधानम् ॥  1 ॥ दुर्योधनेन शल्यंप्रति सैनापत्यस्वीकारप्रार्थना ॥  2 ॥

001	सञ्जय उवाच ।
001a	अथ हैमवते प्रस्थे स्थित्वा युद्धाभिनन्दिनः ।
001c	सर्व एव महायोधास्तत्रतत्र समागताः ॥
002a	शल्यश्च चित्रसेनश्च शकुनिश्च महारथः।
002c	अश्वत्थामा कृपश्चैव कृतवर्मा च सात्वतः ॥
003a	सुषेणोऽरिष्टसेनश्च धृतसेनश्च वीर्यवान् ।
003c	जयत्सेनश्च राजानस्ते रात्रिमुषितास्ततः ॥
004a	रणे कर्णे हते वीरे त्रासिता जितकाशिभिः ।
004c	नालभञ्शर्म ते पुत्रा हिमवन्तमृते गिरिम् ॥
005a	तेऽब्रुवन्सहितास्तत्र राजानं शल्यसन्निधौ ।
005c	कृतयत्ना रणे राजन्संपूज्य विधिवत्तदा ॥
006a	कृत्वा सेनाप्रणेतारं परांस्त्वं योद्धुमर्हसि।
006c	येनाभिगुप्ताः सङ्ग्रामे जयेमासुहृदो वयम् ॥
007a	ततो दुर्योधनः स्थित्वा रथे रथवरोत्तमम् ।
007c	सर्वयुद्धविभावज्ञमन्तकप्रतिमं युधि ॥
008a	स्वङ्गं प्रच्छिन्नशिरसं कम्बुग्रीवं प्रियंवदम् ।
008c	व्याकोचपद्मपत्राक्षं व्याघ्रास्यं मेरुगौरवम् ॥
009a	स्थाणोर्वृषस्य सदृशं स्कन्धनेत्रगतिस्वरैः 
009c	पुष्टश्लिष्टायतभुजं सुविस्तीर्णवरोरसम् ॥
010a	बले जवे च सदृशमरुणानुजवातयोः ।
010c	आदित्यस्यार्चिषा तुल्यं बुद्ध्या चोशनसा समम् ॥
011a	कान्तिरूपमुखैश्वर्यैस्त्रिभिश्चन्द्रमसा समम् ।
011c	काञ्चनोपलसंघातैः सदृशं श्लिष्टसन्धिकम् ॥
012a	सवृत्तोरुकटीजङ्घं सुपादं स्वङ्गुलीनखम् ।
012c	स्मृत्वा स्मृत्वैव तु गुणान्धात्रा यत्नाद्विनिर्मितम् ॥
013a	सर्वलक्षणसम्पन्नं निपुणं श्रुतिसागरम् ।
013c	जेतारं तरसाऽरीणामजेयमरिभिर्बलात् ॥
014a	'प्रयोगबलसंहारप्रायश्चित्तं सुमङ्गलम् ।
014c	प्रयोगविनियोगौ च स्मृतिं यस्य गुणान्विदुः'॥
015a	दशाङ्गं यश्चतुर्पादमिष्वस्त्रं वेद तत्वतः ।
015c	साङ्गांस्तु चतुरो वेदान्सम्यगाख्यानपञ्चमान् ॥
016a	आराध्य त्र्यम्बकं यत्नाद्व्रतैरुग्रैर्महातपाः ।
016c	अयोनिजायामुत्पन्नो द्रोणेनायोनिजेन यः ॥
017a	तमप्रतिमकर्माणं रूपेणाप्रतिमं भुवि ।
017c	पारगं सर्व विद्यानां गुणार्णवमनिन्दितम् ।
017e	तमभ्येत्यात्मजस्तुभ्यमश्वत्थामानमब्रवीत् ॥
018a	गुरुपुत्राद्य सर्वेषामस्माकं परमा गतिः ।
018c	भवांस्तस्मान्नियोगात्ते कोऽस्तु सेनापतिर्मम ।
018a	यं पुरस्कृत्य सहिता युधि जेष्याम पाण्डवान् ॥
019	द्रौणिरुवाच ।
019a	अयं कुलेन रूपेण तेजसा यशसा श्रिया ।
019c	सर्वैर्गुणैः समुदितः शल्यो नोऽस्तु चमूपतिः ॥
020a	भागिनेयान्निजांस्त्यक्त्वा कृतज्ञोऽस्मानुपागतः ।
020c	महासेनो महाबाहुर्महासेन इवापरः ॥
021a	एनं सेनापतिं कृत्वा नृपतिं नृपसत्तम ।
021c	शक्यः प्राप्तुं जयोऽस्माभिर्देवैःस्कन्दमिवाजितम् ॥
022a	तथोक्ते द्रोणपुत्रेण सर्व एव नराधिपाः ।
022c	परिवार्य स्थिताः शल्यं जयशब्दांश्च चक्रिरे ॥
023ac	युद्धाय च मतिं चक्रुरावेशं च परं ययुः ॥
024a	ततो दुर्योधनः शल्यं भूमौ स्थित्वा रथे स्थितम् ।
024c	उवाच प्राञ्जलिर्भूत्वा द्रोणभीष्मसमं रणे ॥
025a	अयं स कालः संप्राप्तो मित्राणां मित्रवत्सल ।
025c	यत्र मित्रममित्रं वा परीक्षन्ते बुधा जनाः ॥
026a	स भवानस्तु नः शूरः प्रणेता वाहिनीमुखे ।
026c	रणं याते च भवति पाण्डवा मन्दचेतसः ।
026e	भविष्यन्ति सहामात्याः पाञ्चालाश्च निरुद्यमाः ॥
027a	दुर्योधनवचः श्रुत्वा शल्यो मद्राधिपस्तदा ।
027c	उवाच वाक्यं वाक्यज्ञो राजानं राजसन्निधौ ॥
028a	यत्र मां मन्यसे राजन्कुरुराज करोमि तत् ।
028c	त्वत्प्रियार्थं हि मे सर्वं प्राणा राज्यं धनानि च ॥
029	दुर्योधन उवाच ।
029a	सैनापत्येन वरये त्वामहं मातुलातुलम् ।
029c	सोऽस्मान्पाहि युधां श्रेष्ठ स्कन्दो देवानिवाहवे ॥
030a	अभिषिच्यस्व राजेन्द्र देवानामिव पावकिः ।
030c	जहि शत्रून्रणे वीर महेन्द्रो दानवानिव ॥

इति श्रीमन्महाभारते शल्यपर्वणि शल्यवधपर्वणि पञ्चमोऽध्यायः ॥ 5 ॥

9-5-1 प्रस्थे शिखरे ॥ 9-5-3 ततस्तत्र ॥ 9-5-8 स्वङ्गं शोभनाङ्गम् ॥ 9-5-9 स्थाणोः संबन्धिनो वृषस्य ॥ 9-5-17 तुभ्यं तव ॥ 9-5-20 महासेनइव कार्तिकेयइव  ॥
