अध्यायः 042
	
बलदेवस्यावाकीर्णतीर्थगमनम् ॥ 1 ॥ बकमुनिचरित्रकथनम् ॥ 2 ॥ बलदेवस्य ततो वसिष्ठापवाहतीर्थगमनम् ॥ 3 ॥

KK-09-02-042-001	वैशम्पायन उवाच ।
KK-09-02-042-001a	ब्रह्मयोनिभिराकीर्णं जगाम यदुनन्दनः ।
KK-09-02-042-001c	यत्र दाल्भ्यो बको राजन्पश्वर्थं सुमहातपाः ।
KK-09-02-042-001e	जुहाव धृतराष्ट्रस्य राष्ट्रं कोपसमन्वितः ॥
KK-09-02-042-002a	तपसा घोररूपेण कर्शयन्देहमात्मनः ।
KK-09-02-042-002c	क्रोधेन महताऽऽविष्टो धर्मात्मा वै प्रतापवान् ॥
KK-09-02-042-003a	पुरा हि नैमिशीयानां सत्रे द्वादशवार्षिके ।
KK-09-02-042-003c	वृत्ते विश्वजितोऽन्ते वै पाञ्चालानृषयोऽगमन् ॥
KK-09-02-042-004a	तत्रेश्वरमयाचन्त दक्षिणार्थं मनस्विनः ।
KK-09-02-042-004c	`तत्र ते लेभिरे राजन्पाञ्चालेभ्यो महर्षयः ।'
KK-09-02-042-004e	बलान्वितान्वत्सतरान्निर्व्याधीन्सप्तविंशतिम् ॥
KK-09-02-042-005a	तानब्रवीद्बलो दाल्भ्यो विभजध्वं पशूनिति ।
KK-09-02-042-005c	पशूनेतानहं त्यक्त्वा भिक्षिष्ये राजसत्तमम् ॥
KK-09-02-042-006a	एवमुक्त्वा वको राजन्नृषीन्सर्वान्प्रतापवान् ।
KK-09-02-042-006c	जगाम धृतराष्ट्रस्य भवनं ब्राह्मणोत्तमः ॥
KK-09-02-042-007a	स समीपगतो भूत्वा धृतराष्ट्रं जनेश्वरम् ।
KK-09-02-042-007c	अयाचत पशून्दाल्भ्यः स चैनं रुषितोऽब्रवीत् ॥
KK-09-02-042-008a	यदृच्छया मृता दृष्ट्वा गास्तदा नृपसत्तमः ।
KK-09-02-042-008c	एतान्पशून्नय क्षिप्रं ब्रह्मबन्धो यदीच्छसि ॥
KK-09-02-042-009a	ऋषिस्त्वथ बकः क्रुद्धश्चिन्तयामास धर्मवित् ।
KK-09-02-042-009c	अहो बत नृशंसं वै वाक्यमुक्तोऽस्मि संसदि ॥
KK-09-02-042-010a	चिन्तयित्वा मुहूर्तेन रोषाविष्टो द्विजोत्तमः ।
KK-09-02-042-010c	मतिं चक्रे विनाशाय धृतराष्ट्रस्य भूपतेः ॥
KK-09-02-042-011a	स तूत्कृत्य मृतानां वै मांसानि मुनिसत्तमः ।
KK-09-02-042-011c	जुहाव धृतराष्ट्रस्य राष्ट्रं नरपतेः पुरा ॥
KK-09-02-042-012a	अवाकर्णे सरस्वत्यास्तीर्थे प्रज्वाल्य पावकम् ।
KK-09-02-042-012c	बको दाल्भ्यो महाराज नियमं परमं स्थितः ॥
KK-09-02-042-013ac	स तैरेव जुहावाग्नौ राष्ट्रं मांसैर्महातपः ॥
KK-09-02-042-014a	तस्मिंस्तु विधिवत्सत्रे सम्प्रवृत्ते सुदारुणे ।
KK-09-02-042-014c	अक्षीयत ततो राष्ट्रं धृतराष्ट्रस्य पार्थिव ॥
KK-09-02-042-015a	छिद्यमानं यथा कान्तं वनं परशुना विभो ।
KK-09-02-042-015c	बभूवापद्गतं तच्च व्यवकीर्णमचेतनम् ॥
KK-09-02-042-016a	दृष्ट्वा तथाऽवकीर्णं तु राष्ट्रं च मनुजाधिपः ।
KK-09-02-042-016c	बभूव दुर्मना राजा चिन्तयामास च प्रभुः ॥
KK-09-02-042-017a	मोक्षार्थमकरोद्यत्नं ब्राह्मणैः सहितः पुरा ।
KK-09-02-042-017c	न च श्रयोऽध्यगच्छत्तु क्षीयते राष्ट्रमेव च ॥
KK-09-02-042-018ac	यदा स पार्थिवः खिन्नस्ते च विप्रास्तदाऽनघ ॥
KK-09-02-042-019c	यदा चापि न शक्नोति राष्ट्रं मोक्षयितुं नृपः ।
KK-09-02-042-019a	अथ विप्रादिकांस्तत्र पप्रच्छ जनमेजय ॥
KK-09-02-042-020a	ततो विप्रादिकाः प्राहुः पशुविप्रकृतस्त्वया ।
KK-09-02-042-020c	मांसैरभिजुहोतीदं तव राष्ट्रं मुनिर्बकः ॥
KK-09-02-042-021a	तेन ते हूयमानस्य राष्ट्रस्यास्य क्षयो महान् ।
KK-09-02-042-021c	तस्यैतत्तपसः कर्म येन तेऽद्य लयो महान् ॥
KK-09-02-042-022a	`यदीच्छसि महाबाहो शान्तिं राष्ट्रस्य भूमिप ।
KK-09-02-042-022c	अपां कुञ्जे सरस्वत्यास्तं प्रसादय पार्थिव ॥
KK-09-02-042-023	वैशम्पायन उवाच ।
KK-09-02-042-023a	सरस्वतीं ततो गत्वा स राजा बकमब्रवीत् ।
KK-09-02-042-023c	निपत्य शिरसा भूमौ प्राञ्जलिर्भरतर्षभ ॥
KK-09-02-042-024a	प्रसादये त्वां भगवन्नपराधं क्षमस्व मे ।
KK-09-02-042-024c	मम दीनस्य लुब्धस्य मौर्ख्येण हतचेतसः ।
KK-09-02-042-024e	त्वं गतिस्त्वं च मे नाथः प्रसादं कर्तुमर्हसि ॥
KK-09-02-042-025a	तं तथा विलपन्तं तु शोकोपहतचेतसम् ।
KK-09-02-042-025c	दृष्ट्वा तस्य कृपा जज्ञे राष्ट्रं तस्य व्यमोचयत् ॥
KK-09-02-042-026a	ऋषिः प्रसन्नस्तस्याभूत्संरम्भं च विहाय सः ।
KK-09-02-042-026c	मोक्षार्थं तस्य राज्यस्य जुहाव पुनराहुतिम् ॥
KK-09-02-042-027a	मोक्षयित्वा ततो रार्ष्ट्रं प्रतिगृह्य पशून्बहून् ।
KK-09-02-042-027c	हृष्टात्मा नैमिशारण्यं जगाम पुनरेव सः ॥
KK-09-02-042-028a	धृतराष्ट्रोऽपि धर्मात्मा स्वस्थचेता महामनाः ।
KK-09-02-042-028c	स्वमेव नगरं राजन्प्रतिपेदे महर्द्धिमत् ॥
KK-09-02-042-029a	तत्र तीर्थे महाराज बृहस्पतिरुदारधीः ।
KK-09-02-042-029c	असुराणामभावाय भवाय च दिवौकसाम् ॥
KK-09-02-042-030a	मांसैरभिजुहावेष्टिमक्षीयन्त ततोऽसुराः ।
KK-09-02-042-030c	दैवतैरपि सम्भग्ना जितकाशिभिराहवे ॥
KK-09-02-042-031a	तत्रापि विधिवद्दत्त्वा ब्राह्मणेभ्यो महायशाः ।
KK-09-02-042-031c	वाजिनः कुञ्जरांश्चैव रथांश्चाश्वतरीयुतान् ॥
KK-09-02-042-032a	रत्नानि च महार्हाणि धनं धान्यं च पुष्कलम् ।
KK-09-02-042-032c	ययौ तीर्थं महाबाहुर्यायातं पृथिवीपते ॥
KK-09-02-042-033a	तत्र यज्ञे ययातेश्च महाराज सरस्वती ।
KK-09-02-042-033c	सर्पिः पयश्च सुस्राव नाहुषस्य महात्मनः ॥
KK-09-02-042-034a	तत्रेष्ट्वा पुरुषव्याघ्रो ययातिः पृथिवीपतिः ।
KK-09-02-042-034c	आक्रामदूर्ध्वं मुदितो लेभे लोकांश्च पुष्कलान् ॥
KK-09-02-042-035a	पुनस्तत्र च राज्ञस्तु ययातेर्यजतः प्रभोः ।
KK-09-02-042-035c	औदार्यं परमं कृत्वा भक्तिं चात्मनि शाश्वतीम् ।
KK-09-02-042-035e	ददौ कामान्ब्राह्मणेभ्यो यान्यान्यो मनसेच्छति ॥
KK-09-02-042-036a	यो यत्र स्थित एवेह आहूतो यज्ञसंस्तरे ।
KK-09-02-042-036c	तस्यतस्य सरिच्छ्रेष्ठा गृहादि शयनादिकम् ।
KK-09-02-042-036e	षड्रसं भोजनं चैव दानं नानाविधं तथा ॥
KK-09-02-042-037a	ते मन्यमाना राज्ञस्तु सम्प्रदानमनुत्तमम् ।
KK-09-02-042-037c	राजानं तुष्टुवुः प्रीता दत्त्वा चैवाशिषः शुभाः ॥
KK-09-02-042-038a	तत्र देवाः सगन्धर्वाः प्रीता यज्ञस्य सम्पदा ।
KK-09-02-042-038c	विस्मिता मानुषाश्चासन्दृष्ट्वा तां यज्ञसम्पदम् ॥
KK-09-02-042-039a	ततस्तालकेतुर्महाधर्मकेतुर्महात्मा कृतात्मा महादाननित्यः ।
KK-09-02-042-039c	वसिष्ठापवाहं महाभीमवेगं धृतात्मा जितात्मा समभ्याजगाम ॥ ॥

इति श्रीमन्महाभारते शल्यपर्वणि ह्रदप्रवेशपर्वणि द्विचत्वारिंशोऽध्यायः ॥ 42 ॥

9-42-1 ब्रह्मयोनेरवाकीर्णमिति झ.पाठः । तत्र ब्रह्मयोनेः ब्राह्मण्योत्पादकात्तीर्थादवाकीर्णं नाम दाल्भ्यसेवितं तीर्थं जगामेत्यर्थः ॥ 9-42-3 पाञ्चालान्विश्वजितो महत्मान्ते अगमन् ॥ 9-42-4 ईश्वरं पाञ्चालराजम् ॥ 9-42-5 एतान्पाञ्चालराजदत्तान् । स्वयं  तत्र भागं न गृहीतवानित्यर्थः ॥ 9-42-19 अथ वै प्राश्निकांस्तत्रेति झ पाठः ॥
