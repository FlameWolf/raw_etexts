अध्यायः 051
	
देवलजैगीषव्ययोश्चरित्रकीर्तनम् ॥ 1 ॥ बलभद्रस्यादित्यतीर्थात्सोमतीर्थगमनम् ॥ 2 ॥

001	वैशम्पायन उवाच ।
001a	तस्मिन्नेव तु धर्मात्मा वसति स्म तपोधनः ।
001c	गार्हिस्थ्यं धर्ममास्थाय ह्यसितो देवलः पुरा ॥
002a	धर्मनित्यः शुचिर्दान्तो यज्ञशीलो महातपाः ।
002c	कर्मणा मनसा वाचा समः सर्वेषु जन्तुषु ॥
003a	अक्रोधनो महाराज तुल्यनिन्दात्मसंस्तुतिः ।
003c	प्रियाप्रिये तुल्यवृत्तिर्यमवत्समदर्शनः ॥
004a	काञ्चने लोष्ठके चैव समदर्शी महातपाः ।
004c	देवानपूजयन्नित्यमतिथींश्च द्विजैः सह ।
004e	ब्रह्मचर्यरतो नित्यं सदा धर्मपरायणः ॥
005a	ततोऽभ्येत्य महाभाग योगमास्थाय भिक्षुकः ।
005c	जैगीषव्यो मुनिर्धीमांस्तस्मिंस्तीर्थे समाहितः ॥
006a	देवलस्याश्रमे राजन्न्यवसत्स महाद्युतिः ।
006c	योगनित्यो महाराज सिद्धिं प्राप्तो महातपाः ॥
007a	तं तत्र वसमानं तु जैगीषव्यं महामुनिम् ।
007c	देवलो दर्शयन्नेव नैवायुञ्जत धर्मतः ॥
008ac	एवं तयोर्महाराज दीर्घकालो व्यतिक्रमत् ॥
009a	जैगीषव्यो मुनिस्तं तु ददर्शाथ स केवलम् ।
009c	आहारकाले मतिमान्परिव्राड् जमेजय ॥
010a	उपातिष्ठत धर्मज्ञो भैक्षकाले स देवलम् ।
010c	स दृष्ट्वा भिक्षुरूपेण प्राप्तं तत्र महामुनिम्
010e	गौरवं परमं चक्रे प्रीतिं च विपुलां तथा ॥
011a	देवलस्तु यथाशक्ति पूजयामास भारत ।
011c	ऋषिदृष्टेन विधिना समा बहीः समाहितः ॥
012a	कदाचित्तस्य नृपते देवलस्य महात्मनः ।
012c	चिन्ता सुमहती जाता मुनिं दृष्ट्वा महाद्युतिम् ॥
013a	समास्तु समतिक्रान्ता बह्व्यः पूजयतो मम ।
013c	न चायमलसो भिक्षुरभ्यभाषत किञ्चन ॥
014a	एवं विगणयन्नेव स जगाम महोदधिम् ।
014c	अन्तरिक्षचरः श्रीमान्कलशं गृह्य देवलः ॥
015a	गच्छन्नेव स धर्मात्मा समुद्रं सरितां परिम् ।
015c	जैगीषव्यं ततोऽपश्यद्गतं प्रागेव भारत ॥
016a	ततः सविस्मयश्चिन्तां जगामाथामितप्रभः ।
016c	कथं भिक्षुरचं प्राप्तः समुद्रे स्नात एव च ॥
017a	इत्येवं चिन्तयामास महर्षिरसितस्तदा ।
017c	स्नात्वा समुद्रे विधिवच्छुचिर्जप्यं जजाप सः ॥
018a	कृतजप्याह्निकः श्रीमानाश्रमं च जगाम ह ।
018c	कलशं जलपूर्णं वै गृहीत्वा जनमेजय ॥
019a	ततः स प्रविशन्नेव स्वमाश्रमपदं मुनिः ।
019c	आसीनमाश्रमे तत्र जैगीषव्यमपश्यत ॥
020a	न व्याहरति चैवैनं जैगीषव्यः कथञ्चन ।
020c	काष्ठभूतोऽऽश्रमपदे वसति स्म महातपाः ॥
021a	तं दृष्ट्वा चाप्लुतं तोये सागरे सागरोपमम् ।
021c	प्रविष्टमाश्रमं चापि पूर्वमेव ददर्श सः ॥
022a	असितो देवलो राजंश्चिन्तयामास बुद्धिमान् ।
022c	दृष्ट्वा प्रभावं तपसो जैगीषव्यस्य योगजम् ॥
023a	चिन्तयामास राजेन्द्र तदा स मुनिसत्तमः ।
023c	मया दृष्टः समुद्रे च आश्रमे च कथं न्वयम् ॥
024a	एवं विगणयन्नेव स मुनिर्मन्त्रपारगः ।
024c	उत्पपाताश्रमात्तस्मादन्तरिक्षं विशाम्पते ।
024e	जिज्ञासार्थं तदा भिक्षोर्जैगीषव्यस्य देवलः ॥
025a	सोऽन्तरिक्षचरान्सिद्धान्समपश्यत्समाहितान् ।
025c	जैगीषव्यं च तैः सिद्धैः पूज्यमानमपश्यत ॥
026a	ततोऽसितः सुसंरब्धो व्यवसायी दृढव्रतः ।
026c	अपश्यद्वै दिवं यातं जैगीषव्यं स देवलः ॥
027a	तस्माच्च पितृलोकं तं व्रजन्तं सोऽन्वपश्यत ।
027c	पितृलोकाच्च तं यातं याम्यं लोकमपश्यत ॥
028a	`तस्मादादित्यलोकं च व्रजन्तं सोऽन्वपश्यत ।
028c	'तस्मादपि समुत्पत्य सोमलोकमभिष्टुतम् ।
028e	व्रजन्तमन्वपश्यत्स जैगीषव्यं स देवलः ॥
029a	लोकान्समुत्पतन्तं तु शुभानेकान्तयाजिनाम् ।
029c	ततोऽग्निहोत्रिणां लोकांस्ततश्चाप्युत्पपात ह ॥
030a	दर्शं च पौर्णमासं च ये यजन्ति तपोधनाः ।
030c	तेभ्यः स ददृशे धीमाँल्लोकेभ्यः पशुयाजिनाम् ।
030e	व्रजन्तं लोकममलमपश्यद्देवपूजितम् ॥
031a	चातुर्मास्यैर्बहुविधैर्यजन्ते ये तपोधनाः ।
031c	तेषां स्थानं ततो यातं तथाऽग्निष्टोमयाजिनाम् ॥
032a	अग्निष्टुतेन च तथा ये यजन्ति तपोधनाः ।
032c	तत्स्थानमनुसम्प्राप्तमन्वपश्यत देवलः ॥
033a	वाजपेयं क्रतुवरं तथा बहुसुवर्णकम् ।
033c	आहरन्ति महाप्राज्ञास्तेषां लोकेष्वपश्यत ॥
034a	यजन्ते राजसूयेन पुण्डरीकेण चैव ये ।
034c	तेषां लोकेष्वपश्यच्च जैगीषव्यं स देवलः ॥
035a	अश्वमेधं क्रतुवरं नरमेधं तथैव च ।
035c	आहरन्ति नरश्रेष्ठास्तेषां लोकेष्वपश्यत ॥
036a	सर्वमेधं च दुष्प्रापं तथा सौत्रामणिं च ये ।
036c	तेषां लोकेष्वपश्यच्च जैगीषव्यं स देवलः ॥
037a	द्वादशाहैश्च सत्रैश्च यजन्ते विविधैर्नृप ।
037c	तेषां लोकेष्वपश्यच्च जैगीषव्यं स देवलः ॥
038a	मैत्रावरुणयोर्लोकानादित्यानां तथैव च ।
038c	सलोकतामनुप्राप्तमपश्यत ततोऽसितः ॥
039a	रुद्राणां च वसूनां च स्थानं यच्च बृहस्पतेः ।
039c	तानि सर्वाण्यतीतं च समपश्यत्ततोऽसितः ॥
040a	आरुह्य च गवां लोकं प्रयान्तं ब्रह्मसत्रिणाम् ।
040c	लोकानपश्यद्गच्छन्तं जैगीषव्यं ततोऽसितः ॥
041a	त्रीँल्लोकान्प्रवरान्विप्रमुत्पतन्तं स्वतेजसा ।
041c	पतिव्रतानां लोकांश्च व्रजन्तं सोऽन्वपश्यत ॥
042a	ततो मुनिवरं भूयो जैगीषव्यमथासितः ।
042c	नान्वपश्यत लोकस्थमन्तर्हितमरिन्दम ॥
043a	सोऽचिन्तयन्महाभागो जैगीषव्यस्य देवलः ।
043c	प्रभावं सुव्रतत्वं च सिद्धिं योगस्य चातुलाम् ॥
044a	असितोऽपृच्छत तदा सिद्धाँल्लोकेषु सत्तमान् ।
044c	प्रयतः प्राञ्जलिर्भूत्वा धीरस्तान्ब्रह्मचारिणः ॥
045a	जैगीषव्यं न पश्यामि तं शंसन्तु तपोधनाः ।
045c	एतदिच्छाम्यहं श्रोतुं परं कौतूहलं हि मे ॥
046	सिद्धा ऊचुः ।
046a	शृणु देवल भूतार्थं शंसतां नो दृढव्रत ।
046c	जैगीषव्यो गतो लोकं शाश्वतं ब्रह्मणोक्षयम् ॥
047	वैशम्पायन उवाच ।
047a	स श्रुत्वा वचनं तेषां सिद्धानां ब्रह्मचारिणाम् ।
047c	असितो देवलस्तूर्णमुत्पपात पपात च ॥
048a	ततः सिद्धास्त ऊचुर्हि देवलं पुनरेव ह ।
048c	न देवलगतिस्तत्र तव गन्तुं तपोधन ।
048e	ब्रह्मणः सदने विप्र जैगीषव्यो यदाप्तवान् ॥
049	वैशम्पायन उवाच ।
049a	तेषां तद्वचनं श्रुत्वा सिद्धानां देवलः पुनः ।
049c	आनुपूर्व्येण लोकांस्तान्सर्वानवततार ह ॥
050a	स्वमाश्रमपदं पुण्यमाजगाम पतङ्गवत् ।
050c	प्रविशन्नेव चापश्यज्जैगीषव्यं स देवलः ॥
051a	ततो बुद्ध्या व्यगणयद्देवलो धर्मयुक्तया ।
051c	दृष्ट्वा प्रभावं तपसो जैगीषव्यस्य योगजम् ॥
052a	ततोऽब्रविन्महात्मानं जैगीषव्यं स देवलः ।
052c	विनयावनतो राजन्नुपसर्प्य महामुनिम् ।
052e	मोक्षधर्मं समास्थातुमिच्छेयं भगवन्नहम् ॥
053a	तस्य तद्वचनं श्रुत्वा उपदेशं चकार सः ।
053c	विधिं योगस्य परमं कार्याकार्यस्य शास्त्रतः ॥
054a	संन्यासे कृतबुद्धिं तं ततो दृष्ट्वा महातपाः ।
054c	सर्वाश्चास्य क्रियाश्चक्रे विधिदृष्टेन कर्मणा ॥
055a	सन्न्यासे कृतबुद्धिं तं भूतानि पितृभिः सह ।
055c	ततो दृष्ट्वा प्ररुरुदुः कोऽस्मान्संविभजिष्यति ॥
056a	देवलस्तु वचः श्रुत्वा भूतानां करुणं तथा ।
056c	दिशो दश व्याहरतां मोक्षं त्यक्तुं मनो दधे ॥
057a	ततस्तु फलमूलानि पवित्राणि च भारत ।
057c	पुष्पाण्योषधयश्चैव रोरूयन्ते सहस्रशः ॥
058a	पुनर्नो देवलः क्षुद्रो नूनं छेत्स्यति दुर्मतिः ।
058c	अभयं सर्वभूतेभ्यो यो दत्त्वा नावबुध्यते ॥
059a	ततो भूयो व्यगणयत्स्वबुद्ध्या मुनिसत्तमः ।
059c	मोक्षे गार्हस्थ्यधर्मे वा किन्नु श्रेयस्करं भवेत् ॥
060a	इति निश्चित्य मनसा देवलो राजसत्तम ।
060c	त्यक्त्वा गार्हस्थ्यधर्मं स मोक्षधर्ममरोचयत् ॥
061a	एवमादीनि सञ्चिन्त्य देवलो निश्चयान्वितः ।
061c	प्राप्तवान्परमां सिद्धिं परं योगं च भारत ॥
062a	ततो देवाः समागम्य बृहस्पतिपुरोगमाः ।
062c	जैगीषव्यं तपश्चास्य प्रशंसन्ति तपस्विनः ॥
063a	अथाब्रवीदृषिवरो देवान्वै नारदस्तथा ।
063c	जैगीषव्ये तपो नास्ति विस्मापयति योऽसितम् ॥
064a	तमेवंवादिनं धीरं प्रत्यूचुस्ते दिवौकसः ।
064c	नैवमित्येव शंसन्तो जैगीषव्यं महामुनिम् ॥
065a	नातः परतरं किञ्चित्तुल्यमस्ति प्रभावतः ।
065c	तेजसस्तपसश्चास्य योगस्य च महात्मनः ॥
066a	एवं प्रभावो धर्मात्मा जैगीषव्यस्तथाऽसितः ।
066c	तयोरिदं स्थानवरं तीर्थं चैव महात्मनोः ॥
067a	तत्राप्युपस्पृश्य ततो महात्मा दत्त्वा च वित्तं हलभृद्द्विजेभ्यः ।
067c	अवाप्य धर्मं परमार्थकर्मा जगाम सोमस्य महत्सुतीर्थम् ॥ ।
	
इति श्रीमन्महाभारते शल्यपर्वणि ह्रदप्रवेशपर्वणि एकपञ्चाशत्तमोऽध्यायः ॥ 51 ॥

9-51-7 नैवामुञ्चत धर्मतः इति छ.पाठः ॥ 9-51-8 व्यतिक्रमत् व्यत्यक्रामत् ॥ 9-51-16 असितप्रभ इति छ.पाठः ॥ 9-51-46 भूतार्थं यथाभूतार्थम् ॥ 9-51-47 उत्पपात ब्रह्मलोकं गन्तुमिति शेषः । पपात च गगनात् ॥ 9-51-54 सर्वाः क्रिया उत्सर्गेष्ट्यादयः ॥ 9-51-56 मोक्षं सन्न्यासं त्यक्तुं मनो दधे । उत्सृष्टानामग्नीनां पुनराधानं कर्तुमैच्छत् ॥ 9-51-66 असितो देवलः ॥
