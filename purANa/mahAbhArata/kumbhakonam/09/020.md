अध्यायः 020

सात्यकिना कृतवर्मपराजयः ॥ 1 ॥

KK-09-01-020-001	सञ्जय उवाच ।
KK-09-01-020-001a	तस्मिंस्तु निहते शूरे साल्वे समितिशोभने ।
KK-09-01-020-001c	तवाभज्यद्बलं वेगाद्वातेनेव महाद्रुमः ॥
KK-09-01-020-002a	तत्प्रभग्नं बलं दृष्ट्वा कृतवर्मा महारथः ।
KK-09-01-020-002c	दधार समरे शूरः शत्रुसैन्यं महाबलः ॥
KK-09-01-020-003a	सन्निवृत्तास्तु ते शूरा दृष्ट्वा सात्वतमाहवे ।
KK-09-01-020-003c	शैलोपमं स्थिरं राजन्कीर्यमाणं शरैर्युधि ॥
KK-09-01-020-004a	ततः प्रववृते युद्धं कुरूणां पाण्डवैः सह ।
KK-09-01-020-004c	निवृत्तानां महाराज मृत्युं कृत्वा निवर्तनम् ॥
KK-09-01-020-005a	तत्राश्चर्यमभूद्युद्वं सात्वतस्य परैः सह ।
KK-09-01-020-005c	यदेको वारयामास पाण्डुसेनां दुरासदाम् ॥
KK-09-01-020-006a	तेषामन्योन्यसुहृदां कृते कर्मणि दुष्करे ।
KK-09-01-020-006c	सिंहनादः प्रहृष्टानां दिविस्पृक्सुमहानभूत् ॥
KK-09-01-020-007a	तेन शब्देन वित्रस्तान्पाञ्चालान्भरतर्षभ ।
KK-09-01-020-007c	शिनेर्नप्ता महाबाहुरन्वपद्यत सात्यकिः ॥
KK-09-01-020-008a	स समासाद्य राजानं क्षेमधूर्तिं महाबलम् ।
KK-09-01-020-008c	सप्तभिर्निशितैर्बाणैरनयद्यमसादनम् ॥
KK-09-01-020-009a	तमायान्तं महाबाहुं प्रवपन्तं शिताञ्शरान् ।
KK-09-01-020-009c	जवेनाभ्यपतद्धीमान्हार्दिक्यः शिनिपुङ्गवम् ॥
KK-09-01-020-010a	तौ सिंहाविव नर्दन्तौ धन्विनौ रथिनां वरौ ।
KK-09-01-020-010	अन्योन्यमभिधावन्तौ शस्त्रप्रवरधारिणौ ॥
KK-09-01-020-011a	पाण्डवाः सहपाञ्चाला योधाश्चान्ये नृपोत्तमाः ।
KK-09-01-020-011c	प्रेक्षकाः समपद्यन्त तयोः पुरुषसिंहयोः ॥
KK-09-01-020-012a	नाराचैर्वत्सदन्तैश्च वृष्ण्यन्धकमहारथौ ।
KK-09-01-020-012c	अभिजघ्नतुरन्योन्यं प्रहृष्टाविव कुञ्जरौ ॥
KK-09-01-020-013a	चरन्तौ विविधान्मार्गान्हार्दिक्यशिनिपुङ्गवौ ।
KK-09-01-020-013c	मुहुरन्तर्दधाते तौ बाणवृष्ट्या परस्परम् ॥
KK-09-01-020-014a	चापवेगबलोद्धूतान्मार्गणान्वृष्णिसिंहयोः ।
KK-09-01-020-014c	आकाशे समपश्याम पतङ्गानिव शीघ्रगान् ॥
KK-09-01-020-015a	तमेकं सत्यकर्माणमासाद्य हृदिकात्मजः ।
KK-09-01-020-015c	अविध्यन्निशितैर्बाणैश्चतुर्भिश्चतुरो हयान् ॥
KK-09-01-020-016a	स दीर्घबाहुः सङ्क्रुद्धस्तोत्रार्दित इव द्विपः ।
KK-09-01-020-016c	अष्टभिः कृतवर्माणमविध्यत्परमेषुभिः ॥
KK-09-01-020-017a	ततः पूर्णायतोत्सृष्टैः कृतवर्मा शिलाशितैः ।
KK-09-01-020-017c	सात्यकिं त्रिभिराहत्य धनुरेकेन चिच्छिदे ॥
KK-09-01-020-018a	निकृत्तं तद्धनुःश्रेष्ठमपास्य शिनिपुङ्गवः ।
KK-09-01-020-018c	अन्यदादत्त वेगेन शैनेयः सशरं धनुः ॥
KK-09-01-020-019a	तदादाय धनुःश्रेष्ठं वरिष्ठः सर्वधन्विनाम् ।
KK-09-01-020-019c	आरोप्य च धनुः शीघ्रं महावीर्यो महाबलः ॥
KK-09-01-020-020a	अमृष्यमाणो धनुषश्छेदनं कृतवर्मणा ।
KK-09-01-020-020c	कुपितोऽतिरथः शीघ्रं कृतवर्माणमभ्ययात् ॥
KK-09-01-020-021a	ततः सुनिशितैर्बाणैर्दशभिः शिनिपुङ्गवः ।
KK-09-01-020-021c	जघान सूतं चाश्वांश्च ध्वजं च कृतवर्मणः ॥
KK-09-01-020-022a	ततो राजन्महेष्वासः कृतवर्मा महारथः ।
KK-09-01-020-022c	हताश्वसूतं सम्प्रेक्ष्य रथं हेमपरिष्कृतम् ॥
KK-09-01-020-023a	रोषेण महताऽऽविष्टः शूलमुद्यम्य मारिष ।
KK-09-01-020-023c	चिक्षेप भुजवेगेन जिघांसुः शिनि पुङ्गवम् ॥
KK-09-01-020-024a	तच्छूलं सात्वतो ह्याजौ निर्भिद्य निशितैः शरैः ।
KK-09-01-020-024c	चूर्णितं पातयामास मोहयन्निव माधवम् ।
KK-09-01-020-024e	ततोऽपरेण भल्लेन हृद्येनं समताडयत् ॥
KK-09-01-020-025a	सुयुद्धे युयुधानेन हताश्वो हतसारथिः ।
KK-09-01-020-025c	कृतवर्मा कृतास्त्रेण धरणीमन्वपद्यत ॥
KK-09-01-020-026a	तस्मिन्सात्यकिना वीरे द्वैरथे विरथीकृते ।
KK-09-01-020-026c	समपद्यत सर्वेषां सैन्यानां सुमहद्भयम् ॥
KK-09-01-020-027a	पुत्राणां तव चात्यर्थं विषादः समजायत ।
KK-09-01-020-027c	हतसूते हताश्वे तु विरथे कृतवर्मणि ॥
KK-09-01-020-028a	हताश्वं च समालक्ष्य हतसूतमरिन्दम ।
KK-09-01-020-028c	अभ्यधावत्कृपो राजञ्जिघांसुः शिनिपुङ्गवम् ॥
KK-09-01-020-029a	तमारोप्य रथोपस्थे मिषतां सर्वधन्विनाम् ।
KK-09-01-020-029c	अपोवाह महाबाहुं तूर्णमायोधनादपि ॥
KK-09-01-020-030a	शैनेयेऽधिष्ठिते राजन्विरथे कृतवर्मणि ।
KK-09-01-020-030c	दुर्योधनबलं सर्वं पुनरासीत्पराङ्मुखम् ॥
KK-09-01-020-031a	तत्परे नान्वबुध्यन्त सैन्येन रजसा वृताः ।
KK-09-01-020-031c	तावकाः प्रद्रुता राजन्दुर्योधनमृते नृपम् ॥
KK-09-01-020-032a	दुर्योधनस्तु सम्प्रेक्ष्य भग्नं स्वबलमन्तिकात् ।
KK-09-01-020-032c	जवेनाभ्यपतत्तूर्णं सर्वांश्चैको न्यवारयत् ॥
KK-09-01-020-033a	पाण्डूंश्च सर्वान्सङ्क्रुद्धो धृष्टद्युम्नं च पार्षतम् ।
KK-09-01-020-033c	शिखण्डिनं द्रौपदेयान्पाञ्चालानां च ये गणाः ॥
KK-09-01-020-034a	केकयान्सोमकांश्चैव सृञ्जयांश्चैव मारिष ।
KK-09-01-020-034c	असम्भ्रमं दुराधर्षः शितैर्बाणैरवाकिरत् ॥
KK-09-01-020-035a	अतिष्ठदाहवे यत्तः पुत्रस्तव महाबलः ।
KK-09-01-020-035c	यथा यज्ञे महानग्निर्मन्त्रपूतः प्रकाशते ।
KK-09-01-020-035e	तथा दुर्योधनो राजा सङ्ग्रामे सर्वतोऽभवत् ॥
KK-09-01-020-036a	तं परे नाभ्यवर्तन्त मर्त्या मृत्युमिवाहवे ।
KK-09-01-020-036c	अथान्यं रथमास्थाय हार्दिक्यः समपद्यत ॥ ॥

इति श्रीमन्महाभारते शल्यपर्वणि शल्यवधपर्वणि अष्टादशदिवसयुद्धे विंशोऽध्यायः ॥ 20 ॥

9-20-3 सात्वतं कृतवर्माणम् ॥
