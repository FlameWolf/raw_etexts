अध्यायः 049
	
बलरामस्य बदरपाचनतीर्थगमनम् ॥ 1 ॥ श्रुतावत्यरुन्धत्योर्महिमानुवर्णनम् ॥ 2 ॥

KK-09-02-049-001	वैशम्पायन उवाच ।
KK-09-02-049-001a	ततस्तीर्थवरं रामो ययौ बदरपाचनाम् ।
KK-09-02-049-001c	तपस्विसिद्धचरितं यत्र कन्या धृतव्रता ॥
KK-09-02-049-002a	भरद्वाजस्य दुहिता रुपेणाप्रतिमा भुवि ।
KK-09-02-049-002c	श्रुतावती नाम विभो कुमारी ब्रह्मचारिणी ॥
KK-09-02-049-003a	तपश्चचार सात्युग्रं नियमैर्बहुभिर्वृता ।
KK-09-02-049-003c	भर्ता मे देवराजः स्यादिति निश्चित्य भामिनी ॥
KK-09-02-049-004a	समास्तस्या व्यतिक्रान्ता बह्व्यः कुरुकुलोद्वह ।
KK-09-02-049-004c	चरन्त्या नियमांस्तांस्तांस्त्रीभिस्तीव्रान्सुदुश्चरान् ॥
KK-09-02-049-005a	तस्यास्तु तेन वृत्तेन तपसा च विशाम्पते ।
KK-09-02-049-005c	भक्त्या च भगवान्प्रीतः परया पाकशासनः ॥
KK-09-02-049-006a	आजगामाश्रमं तस्यास्त्रिदशाधिपतिः प्रभुः ।
KK-09-02-049-006c	आस्थाय रूपं विप्रर्षेर्वसिष्ठस्य महात्मनः ॥
KK-09-02-049-007a	सा तं दृष्ट्वोग्रतपसं वसिष्ठं तपतां वरम् ।
KK-09-02-049-007c	आचारैर्मुनिभिर्दृष्टैः पूजयामास भारत ॥
KK-09-02-049-008a	उवाच नियमज्ञा च कल्याणी सा प्रियंवदा ।
KK-09-02-049-008c	भगवन्मुनिशार्दूल किमाज्ञापयसि प्रभो ॥
KK-09-02-049-009a	सर्वमद्य यथाशक्ति तव दास्यामि सुव्रत ।
KK-09-02-049-009c	शक्रभक्त्या च ते पाणिं न दास्यामि कथञ्चन ॥
KK-09-02-049-010a	व्रतैश्च नियमैश्चैव तपसा च तपोधन ।
KK-09-02-049-010c	शक्रस्तोषयितव्यो वै मया त्रिभुवनेश्वरः ॥
KK-09-02-049-011a	इत्युक्तो भगवान्देवः स्मयन्निव निरीक्ष्य ताम् ।
KK-09-02-049-011c	उवाच नियमं ज्ञात्वा सांत्वयन्निव भारत ॥
KK-09-02-049-012a	उग्रं तपश्चरसि वै विदिता मेऽसि सुव्रते ।
KK-09-02-049-012c	यदर्थमयमारम्भस्तव कल्याणि हृद्गतः ॥
KK-09-02-049-013a	तच्च सर्वं यथाभूतं भविष्यति वरानने ।
KK-09-02-049-013c	तपसा लभ्यते सर्वं यथाभूतं भविष्यति ॥
KK-09-02-049-014a	यथा स्थानानि दिव्यानि विबुधानां शुभानने ।
KK-09-02-049-014c	तपसा तानि प्राप्याणि तपोमूलं महात्सुखम् ॥
KK-09-02-049-015a	इति कृत्वा तपो घोरं देहं सन्न्यस्य मानवाः ।
KK-09-02-049-015c	देवत्वं यान्ति कल्याणि शृणुष्वैकं वचो मम ॥
KK-09-02-049-016a	पञ्च चैतानि सुभगे बदराणि शुभव्रते ।
KK-09-02-049-016c	पचेत्युक्त्वा तु भगवाञ्जगाम बलसूदनः ॥
KK-09-02-049-017a	आमन्त्र्य तां तु कल्याणीं ततो जप्यं जजाप सः ।
KK-09-02-049-017c	अविदूरे ततस्तस्मादाश्रमात्तीर्थमुत्तमम् ॥
KK-09-02-049-018a	तच्च तीर्थं महाराज यत्र जप्यं जजाप सः ।
KK-09-02-049-018c	इन्द्रतीर्थेतिविख्यातं त्रिषु लोकेषु मानद ॥
KK-09-02-049-019a	तस्य जिज्ञासनार्थं स भगवान्पाकशासनः ।
KK-09-02-049-019c	बदराणामपचनं चकार विबुधाधिपः ॥
KK-09-02-049-020a	ततः प्रतप्ता सा राजन्वाग्यता विगतक्लमा ।
KK-09-02-049-020c	तत्परा शुचिसंवीता पावके समधिश्रयत् ।
KK-09-02-049-020e	अपचद्राजशार्दूल बदराणि महाव्रता ॥
KK-09-02-049-021a	तस्याः पचन्त्याः सुमहान्कालोऽगात्पुरुषर्षभ ।
KK-09-02-049-021c	न च स्म तान्यपच्यन्त दिनं च क्षयमभ्यगात् ॥
KK-09-02-049-022a	हुताशनेन दग्धश्च यस्तस्याः काष्ठसञ्चयः ।
KK-09-02-049-022c	अकाष्ठमग्निं सा दृष्ट्वा स्वशरीरमथादहत् ॥
KK-09-02-049-023a	पादौ प्रक्षिप्य सा पूर्वं पावके चारुदर्शना ।
KK-09-02-049-023c	दग्धौ दग्धौ पुनः पादावुपावर्तयतानघ ॥
KK-09-02-049-024a	चरणे दह्यमाने च नाचिन्तयदनिन्दिता ।
KK-09-02-049-024c	दुःखं कमलपत्राक्षी महर्षिप्रियकाम्यया ॥
KK-09-02-049-025a	न वैमनस्यं तस्यास्तु मुखभेदोऽथवाऽभवत् ।
KK-09-02-049-025c	शरीरमग्निना दीप्य जलमध्ये यथा स्थिता ॥
KK-09-02-049-026a	तच्चास्याः पचने यत्नं न न्यवर्तत भारत ।
KK-09-02-049-026c	सर्वथा बदराण्येव पक्तव्यानीति कन्यका ॥
KK-09-02-049-027a	सा तन्मनसि कृत्वैव महर्षेर्वचनं शुभा ।
KK-09-02-049-027c	अपचद्बदराण्येव न चापच्यन्त भारत ॥
KK-09-02-049-028a	तस्यास्तु चरणौ वह्निर्ददाह भगवान्स्वयम् ।
KK-09-02-049-028c	न च तस्या मनोदुःखं स्वल्पमप्यभवत्तदा ॥
KK-09-02-049-029a	अथ तत्कर्म दृष्ट्वाऽस्याः प्रीतस्त्रिभुवनेश्वरः ।
KK-09-02-049-029c	ततः सन्दर्शयामास कन्यायै रूपमात्मनः ॥
KK-09-02-049-030a	उवाच च सुरश्रेष्ठस्तां कन्यां सुदृढव्रताम् ।
KK-09-02-049-030c	प्रीतोऽस्मि ते शुभे भक्त्या तपसा नियमेन च ॥
KK-09-02-049-031a	तस्माद्योऽभिमतः कामः स ते सम्पत्स्यते शुभे ।
KK-09-02-049-031c	देहं त्यक्त्वा महाभागे त्रिदिवे मयि वत्स्यसि ॥
KK-09-02-049-032a	इदं च ते तीर्थवरं स्थिरं लोके भविष्यति ।
KK-09-02-049-032c	सर्वपापापहं सुभ्रु नाम्ना बदरपाचनम् ।
KK-09-02-049-032c	विख्यातं त्रिषु लोकेषु ब्रह्मर्षिभिरभिप्लुतम् ॥
KK-09-02-049-033a	अस्मिन्खलु महाभागे शुभे तीर्थवरेऽनघे ।
KK-09-02-049-033c	त्यक्त्वा सप्तर्षयो जग्मुर्हिमवन्तमरुन्धतीम् ॥
KK-09-02-049-034a	ततस्ते वै महाभागा गत्वा तत्र सुसंशिताः ।
KK-09-02-049-034c	वृत्त्यर्थं फलमूलानि समाहर्तुं ययुः किल ॥
KK-09-02-049-035a	तेषां वृत्त्यर्थिनां तत्र वसतां हिमवद्वने ।
KK-09-02-049-035c	अनावृष्टिरनुप्राप्ता तदा द्वादशवार्षिकी ॥
KK-09-02-049-036a	ते कृत्वा चाश्रमं तत्र न्यवसन्त तपस्विनः ।
KK-09-02-049-036c	अरुन्धत्यपि कल्याणी तपोनित्याऽभवत्तदा ॥
KK-09-02-049-037a	अरुन्धतीं ततो दृष्ट्वा तीव्रं नियममास्थिताम् ।
KK-09-02-049-037c	अथागमत्त्रिनयनः सुप्रीतो वरदस्तदा ॥
KK-09-02-049-038a	ब्राह्मं रूपं ततः कृत्वा महादेवो महायशाः ।
KK-09-02-049-038c	तामभ्येत्याब्रवीद्देवो भिक्षामिच्छाम्यहं शुभे ॥
KK-09-02-049-039a	प्रत्युवाच ततः सा तं ब्राह्मणं चारुदर्शना ।
KK-09-02-049-039c	क्षीणोऽन्नसञ्चयो विप्र बदराणीह भक्षय ॥
KK-09-02-049-040a	ततोऽब्रवीन्महादेवः पचस्वैतानि सुव्रते ।
KK-09-02-049-040c	इत्युक्ता साऽपचत्तानि ब्राह्मणप्रियकाम्यया ।
KK-09-02-049-040e	अधिश्रित्य समिद्धेऽग्नौ बदराणि यशस्विनी ॥
KK-09-02-049-041a	दिव्या मनोरमाः पुण्याः कथाः शुश्राव सा तदा ।
KK-09-02-049-041c	अतीता सा त्वनावृष्टिर्घोरा द्वादशवार्षिकी ॥
KK-09-02-049-042a	अनश्नन्त्याः पचन्त्याश्च शृण्वन्त्याश्च कथाः शुभाः ।
KK-09-02-049-042c	दिनोपमः स तस्याथ कालोऽतीतः सुदारुणः ॥
KK-09-02-049-043a	ततस्तु मुनयः प्राप्ताः फलान्यादाय पर्वतात् ।
KK-09-02-049-043c	ततः स भगवान्प्रीतः प्रोवाचारुन्धतीं ततः ॥
KK-09-02-049-044a	उपसर्पस्व धर्मज्ञे यथापूर्वमिमानृषीन् ।
KK-09-02-049-044c	प्रीतोऽस्मि तव धर्मज्ञे तपसा नियमेन च ॥
KK-09-02-049-045a	ततः सन्दर्शयामास स्वरूपं भगवान्हरः ।
KK-09-02-049-045c	ततोऽब्रवीत्तदा तेभ्यस्तस्याश्च चरितं महत् ॥
KK-09-02-049-046a	भवद्भिर्हिमवत्पृष्ठे यत्तपः समुपार्जितम् ।
KK-09-02-049-046c	अस्याश्च यत्तपो विप्रा न समं तन्मतं मम ॥
KK-09-02-049-047a	अनया हि तपस्विन्या तपस्तप्तं सुदुश्चरम् ।
KK-09-02-049-047c	अनश्नन्त्या पचन्त्या च समा द्वादश पारिताः ॥
KK-09-02-049-048a	ततः प्रोवाच भगवांस्तामेवारुन्धतीं पुनः ।
KK-09-02-049-048c	वरं वृणीष्व कल्याणि यत्तेऽभिलषितं हृदि ॥
KK-09-02-049-049a	साऽब्रवीत्पृथुताम्राक्षी देवं सप्तर्षिसंसदि ।
KK-09-02-049-049c	भगवान्यदि मे प्रीतस्तीर्थं स्यादिदमद्भुतम् ॥
KK-09-02-049-050a	सिद्धदेवर्षिदयितं नाम्ना बदरपाचनम् ।
KK-09-02-049-050c	तथाऽस्मिन्देवदेवेश त्रिरात्रमुषितः शुचिः ॥
KK-09-02-049-051a	प्राप्नुयादुपवासेन फलं द्वादशवार्षिकम् ।
KK-09-02-049-051c	एवमस्त्विति तां देवः प्रत्युवाच तपस्विनीम् ॥
KK-09-02-049-052a	सप्तर्षिभिः स्तुतो देवस्ततो लोकं ययौ तदा ।
KK-09-02-049-052c	ऋषयो विस्मयं जग्मुस्तां दृष्ट्वा चाप्यरुन्धतीम् ।
KK-09-02-049-052e	अश्रान्तां चाविवर्णां च क्षुत्पिपासाऽसमायुताम् ॥
KK-09-02-049-053a	एवं सिद्धिः परा प्राप्ता अरुन्धत्या विशुद्धया ।
KK-09-02-049-053c	यथा त्वया महाभागे मदर्थे संशितव्रते ॥
KK-09-02-049-054a	विशेषो हि त्वया भद्रे व्रते ह्यस्मिन्समर्पितः ।
KK-09-02-049-054c	तथा चेदं ददाम्यद्य नियमेन सुतोषितः ।
KK-09-02-049-054e	विशेषं तव कल्याणि प्रयच्छामि वरं वरे ॥
KK-09-02-049-055a	अरुन्धत्या वरस्तस्या यो दत्तो वै महात्मना ।
KK-09-02-049-055c	तस्य चाहं प्रभावेन तव कल्याणि तेजसा ।
KK-09-02-049-055e	प्रवक्ष्यामि परं भूयो वरमत्र यथाविधि ॥
KK-09-02-049-056a	यस्त्वेकां रजनीं तीर्थे वत्स्यते सुसमाहितः ।
KK-09-02-049-056c	सस्नात्वा प्राप्स्यते लोकान्देहन्यासात्सुदुर्लभान् ॥
KK-09-02-049-057a	इत्युक्त्वा भगवान्देवः सहस्राक्षः प्रतापवान् ।
KK-09-02-049-057c	श्रुतावतीं ततः पुण्यां जगाम त्रिदिवं पुनः ॥
KK-09-02-049-058a	गते वज्रधरे राजंस्तत्र वर्षं पपात ह ।
KK-09-02-049-058c	पुष्पाणां भरतश्रेष्ठ दिव्यानां पुण्यगन्धिनाम् ॥
KK-09-02-049-059a	देवदुन्दुभयश्चापि नेदुस्तत्र महास्वनाः ।
KK-09-02-049-059c	मारुतश्च ववौ पुण्यः पुण्यगन्धो विशाम्पते ॥
KK-09-02-049-060a	उत्सृज्य तु शुभा देहं जगामास्य च भार्यताम् ।
KK-09-02-049-060c	तपसोग्रेण तं लब्ध्वा तेन रेमे सहाच्युत ॥
KK-09-02-049-061	जनमेजय उवाच ।
KK-09-02-049-061a	का तस्या भगवन्माता क्व संवृद्धा च शोभना ।
KK-09-02-049-061c	श्रोतुमिच्छाम्यहं विप्र परं कौतूहलं हि मे ॥
KK-09-02-049-062	वैशम्पायन उवाच ।
KK-09-02-049-062a	भरद्वाजस्य विप्रर्षेः स्कन्नं रेतो महात्मनः ।
KK-09-02-049-062c	दृष्ट्वाऽप्सरसमायान्तीं घृताचीं पृथलोचनाम् ॥
KK-09-02-049-063a	स तु जग्राह तद्रेतः करेण जपतां वरः ।
KK-09-02-049-063c	तदाऽपतत्पर्णपुटे तत्र सा सम्भवत्सुता ॥
KK-09-02-049-064a	तस्यास्तु जातकर्मादि कृत्वा सर्वं तपोधनः ।
KK-09-02-049-064c	नाम चास्याः स कृतवान्भरद्वाजो महामुनिः ॥
KK-09-02-049-065a	श्रुतावतीति धर्मात्मा देवर्षिगणसंसदि ।
KK-09-02-049-065c	स्वे च तामाश्रमे न्यस्य जगाम हिमवद्वनम् ॥
KK-09-02-049-066a	तत्राप्युपस्पृश्य महानुभावो वसूनि दत्त्वा च महाद्विजेभ्यः ।
KK-09-02-049-066c	जगाम तीर्थं सुसमाहितात्माशक्रस्य वृष्णिप्रवरस्तदानीम् ॥ ॥

इति श्रीमन्महाभारते शल्यपर्वणि ह्रदप्रवेशपर्वणि एकोनपञ्चाशोऽध्यायः ॥ 49 ॥

9-49-23 उपावर्तयत अग्रेऽग्रे प्रसारितवती ॥ 9-49-26 तच्चास्या वचनं नित्यमवर्तद्धृदि भारत इति झ.पाठः ॥
