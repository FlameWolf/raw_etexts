अध्यायः 037

एकतद्वितत्रितनामकानां विप्राणां कथा ॥ 1 ॥

KK-09-02-037-001	वैशम्पायन उवाच ।
KK-09-02-037-001a	तस्मान्नदीगतं चापि ह्युदपानं यशस्विनः ।
KK-09-02-037-001c	त्रितस्य च महाराज जगामाथ हलायुधः ॥
KK-09-02-037-002a	तत्र दत्त्वा बहुद्रव्यं पूजयित्वा तथा द्विजान् ।
KK-09-02-037-002c	उपस्पृश्य च तत्रैव प्रहृष्टो मुसलायुधः ॥
KK-09-02-037-003a	तत्र धर्मपरो ह्यासीत्त्रितः स सुमहातपाः ।
KK-09-02-037-003c	कूपे च वसता तेन सोमः पीतो महात्मना ॥
KK-09-02-037-004a	तत्र चैनं समुत्सृज्य भ्रातरौ जग्मतुर्गृहान् ।
KK-09-02-037-004c	ततस्तौ वै शशापाथ त्रितो ब्राह्मणसत्तमः ॥
KK-09-02-037-005	जनमेजय उवाच ।
KK-09-02-037-005a	उदपानं कथं ब्रह्मन्कथं च सुमहातपाः ।
KK-09-02-037-005c	पतितः किं च सन्त्यक्तो भ्रातृभ्यां द्विजसत्तम ॥
KK-09-02-037-006a	कूपे कथं च हित्वैनं भ्रातरौ जग्मतुर्गृहान् ।
KK-09-02-037-006c	कथं च याजयामास पपौ सोमं च वै कथम् ।
KK-09-02-037-006e	एतदाचक्ष्व मे ब्रह्मन्श्रोतव्यं यदि मन्यसे ॥
KK-09-02-037-007	वैशम्पायन उवाच ।
KK-09-02-037-007a	आसन्पूर्वयुगे राजन्मुनयो भ्रातरस्त्रयः ।
KK-09-02-037-007c	एकतश्च द्वितश्चैव त्रितश्चादित्यसन्निभाः ॥
KK-09-02-037-008a	सर्वे प्रजापतिसमाः प्रजावन्तस्तथैव च ।
KK-09-02-037-008c	ब्रह्मलोकजिताः सर्वे तपसा ब्रह्मवादिनः ॥
KK-09-02-037-009a	तेषां तु तपसा प्रीतो नियमेन दमेन च ।
KK-09-02-037-009c	अभवद्गौतमो नित्यं पिता धर्मरतः सदा ॥
KK-09-02-037-010a	स तु दीर्घेण कालेन तेषां प्रीतिमवाप्य च ।
KK-09-02-037-010c	जगाम भगवान्स्थानमनुरूपमिवात्मनः ॥
KK-09-02-037-011a	राजानस्तस्य ये ह्यासन्याज्या राजन्महात्मनः ।
KK-09-02-037-011c	ते सर्वे स्वर्गते तस्मिंस्तस्य पुत्रानपूजयन् ॥
KK-09-02-037-012a	तेषां तु कर्मणा राजंस्तथा चाध्ययनेन च ।
KK-09-02-037-012c	त्रितः स श्रेष्ठतां प्राप यथैवास्य पिता तथा ॥
KK-09-02-037-013a	तथा सर्वे महाभागा मुनयः पुण्यलक्षणाः ।
KK-09-02-037-013c	अपूजयन्महाभागं यथास्य पितरं तथा ॥
KK-09-02-037-014a	कदाचिद्धि ततो राजन्भ्रातरावेकतद्वितौ ।
KK-09-02-037-014c	यज्ञार्थं चक्रतुश्चिन्तां तथा वित्तार्थमेव च ॥
KK-09-02-037-015a	तयोर्बुद्धिः समभवत्त्रितं गृह्य परन्तप ।
KK-09-02-037-015c	याज्यान्सर्वानुपादाय प्रतिगृह्य पशूंस्ततः ।
KK-09-02-037-015e	सोमं पास्यामहे हृष्टाः प्राप्य यज्ञं महाफलम् ॥
KK-09-02-037-016a	चक्रुश्चैवं तथा राजन्भ्रातरस्त्रय एव च ।
KK-09-02-037-016c	यथा ते तु परिक्रम्य याज्यान्सर्वान्पशून्प्रति ।
KK-09-02-037-016e	याजयित्वा ततो याज्याँल्लब्ध्वा तु सुबहून्पशून् ॥
KK-09-02-037-017a	याज्येन कर्मणा तेन प्रतिगृह्य विधानतः ।
KK-09-02-037-017c	प्राचीं दिशं महात्मान आजग्मुस्ते महर्षयः ॥
KK-09-02-037-018a	त्रितस्तेषां महाराज पुरस्ताद्याति हृष्टवत् ।
KK-09-02-037-018c	एकतश्च द्वितश्चैव पृष्ठतः कालयन्पशून् ॥
KK-09-02-037-019a	तयोश्चिन्ता समभवदेकतस्य द्वितस्य च ।
KK-09-02-037-019c	कथं च स्युरिमा गाव आवाभ्यां हि विना त्रितम् ॥
KK-09-02-037-020a	तावन्योन्यं समाभाष्य एकतश्च द्वितश्च ह ।
KK-09-02-037-020c	यदूचतुर्मिथः पापौ तन्निबोध जनेश्वर ॥
KK-09-02-037-021a	त्रितो यज्ञेषु कुशलस्तथा वेदेषु निष्ठितः ।
KK-09-02-037-021c	ततस्त्रितो बहुतरं गावः समुपलप्स्यते ॥
KK-09-02-037-022a	तदावां सहितौ भूत्वा गाः प्रकाल्य व्रजावहे ।
KK-09-02-037-022c	त्रितोऽपि गच्छतां काममावाभ्यां वै विनाकृताः ॥
KK-09-02-037-023	वैशम्पायन उवाच ।
KK-09-02-037-023a	तेषामागच्छतां रात्रौ पथिस्थानां वृकोऽभवत् ।
KK-09-02-037-023c	तत्र कूपो विदूरेऽभूत्सरस्वत्यास्तटे महान् ॥
KK-09-02-037-024a	अथ त्रितो वृकं दृष्ट्वा पथि तिष्ठन्तमग्रतः ।
KK-09-02-037-024c	तद्भयादपसर्पन्वै तस्मिन्कूपे पपात ह ।
KK-09-02-037-024e	अगाधे सुमहाघोरे सर्वभूतभयङ्करे ॥
KK-09-02-037-025a	त्रितस्ततो महाराज कूपस्थो मुनिसत्तमः ।
KK-09-02-037-025c	आर्तनादं ततश्चक्रे तौ तु शुश्रुवतुर्मुनी ॥
KK-09-02-037-026a	तं ज्ञात्वा पतितं कूपे भ्रातरावेकतद्वितौ ।
KK-09-02-037-026c	वृकत्रासाच्च लोभाच्च समुत्सृज्य प्रजग्मतुः ॥
KK-09-02-037-027a	भ्रातृभ्यां पशुलुब्धाभ्यामुत्सृष्टः स महातपाः ।
KK-09-02-037-027c	उदपाने तदा राजन्निर्जले पांसुपंवृते ॥
KK-09-02-037-028a	त्रित आत्मानमालक्ष्य कूपे वीरुत्तृणावृते ।
KK-09-02-037-028c	निमग्नं भरतश्रेष्ठ नरके दुष्कृती यथा ॥
KK-09-02-037-029a	ततो ह्यचिन्तयत्प्राज्ञो मृतभूतो ह्यसोमपः ।
KK-09-02-037-029c	सोमः कथं तु पातव्य इहस्थेन मया भवेत् ॥
KK-09-02-037-030a	स एवमभिसञ्चिन्त्य तस्मिन्कूपे महातपाः ।
KK-09-02-037-030c	ददर्श वीरुधं तत्र लम्बमानां यदृच्छया ॥
KK-09-02-037-031a	पांसुग्रस्ते ततः कूपे न्यखनत्सलिलं मुनिः ।
KK-09-02-037-031c	अग्नीन्सङ्कल्पयामास होतॄनात्मानमेव च ॥
KK-09-02-037-032a	ततस्तां वीरुधं सोमं सङ्कल्प्य सुमहातपाः ।
KK-09-02-037-032c	ऋचो यजूंषि सामानि मनसा चिन्तयन्मुनिः ॥
KK-09-02-037-033a	ग्रावाणः शर्कराः कृत्वा प्रचक्रेऽभिषवं नृप ।
KK-09-02-037-033c	आज्यं च सलिलं चक्रे भागांश्च त्रिदिवौकसाम् ॥
KK-09-02-037-034a	सोमस्याभिषवस्याग्रे प्रवृत्तस्तुमुलो ध्वनिः ।
KK-09-02-037-034c	स चाविशद्दिवं राजन्स्वरश्चैव त्रितस्त वै ॥
KK-09-02-037-035ac	समवाप च तं यज्ञं यथोक्तं ब्रह्मवादिभिः ॥
KK-09-02-037-036a	वर्तमाने महायज्ञे त्रितस्य सुमहात्मनः ।
KK-09-02-037-036c	आविग्नं त्रिदिवं सर्वं कारणं च न बुध्यते ॥
KK-09-02-037-037a	ततः सुतुमुलं शब्दं शुश्रावाथ बृहस्पतिः ।
KK-09-02-037-037c	श्रुत्वा चैवाब्रवीत्सर्वान्देवान्देवपुरोहितः ॥
KK-09-02-037-038a	त्रितस्य वर्तते यज्ञस्तत्र गच्छामहे सुराः ।
KK-09-02-037-038c	स हि क्रुद्धः सृजेदन्यान्देवानपि महातपाः ॥
KK-09-02-037-039a	तच्छ्रुत्वा वचनं तस्य सहिताः सर्वदेवताः ।
KK-09-02-037-039c	प्रययुस्तत्र यत्रास्ते त्रितयज्ञश्च वर्तते ॥
KK-09-02-037-040a	ते तत्र गत्वा विबुधास्तं कूपं यत्र स त्रितः ।
KK-09-02-037-040c	ददृशुस्तं महात्मानं दीक्षितं यज्ञकर्मसु ॥
KK-09-02-037-041a	दृष्ट्वा चैनं महात्मानं श्रिया परमया युतम् ।
KK-09-02-037-041c	ऊचुश्चैनं महाभागं प्राप्ता भागार्थिनो वयम् ॥
KK-09-02-037-042a	अथाब्रवीदृषिर्देवान्पश्यध्वं मां दिवौकसः ।
KK-09-02-037-042c	अस्मिन्प्रतिभये कूपे निमग्नं नष्टचेतसम् ॥
KK-09-02-037-043a	ततस्त्रितो महाराज भागांस्तेषां यथाविधि ।
KK-09-02-037-043c	मन्त्रयुक्तान्समददात्तेन प्रीतास्तदाऽभवन् ॥
KK-09-02-037-044a	ततो यथाविधि प्राप्तान्भागान्प्राप्य दिवौकसः ।
KK-09-02-037-044c	प्रीतात्मानो ददुस्तस्मै वरान्यान्मनसेच्छति ॥
KK-09-02-037-045a	स तु वव्रे वरं देवांस्त्रातुमर्हथ मामितः ।
KK-09-02-037-045c	यश्चाम्भोपस्पृशेत्कूपे स सोमपगतिं लभेत् ॥
KK-09-02-037-046a	तत्र चोर्मिमती राजन्नुत्पपात सरस्वती ।
KK-09-02-037-046c	तयोत्क्षिप्तस्त्रितस्तस्थौ पूजयंस्त्रिदिवौकसः ॥
KK-09-02-037-047a	तथेति चोक्त्वा विबुधा जग्मू राजन्यथाऽऽगताः ।
KK-09-02-037-047c	त्रितश्चाभ्यागमत्प्रीतः स्वमेव निलयं तदा ॥
KK-09-02-037-048a	क्रुद्धस्तु स समासाद्य तावृषी भ्रातरौ तदा ।
KK-09-02-037-048c	उवाच परुषं वाक्यं शशाप च महातपाः ॥
KK-09-02-037-049a	पशुलुब्धौ युवां यस्मान्मामुत्सृज्य प्रधावितौ ।
KK-09-02-037-049c	तस्माद्वृकाकृती रौद्रौ दंष्ट्रिणावभितश्चरौ ॥
KK-09-02-037-050a	भवितारौ मया शप्तौ पापेनानेन कर्मणा ।
KK-09-02-037-050c	प्रसवश्चैव युवयोर्गोलाङ्गूलर्क्षवानराः ॥
KK-09-02-037-051a	इत्युक्तेन तदा तेन क्षणादेव विशाम्पते ।
KK-09-02-037-051c	तथाभूतावदृश्येतां वचनात्सत्यवादिनः ॥
KK-09-02-037-052a	तत्राप्यमितविक्रान्तः स्पृष्ट्वा तोयं हलायुधः ।
KK-09-02-037-052c	दत्त्वा च विविधान्देयान्पूजयित्वा च वै द्विजान् ॥
KK-09-02-037-053a	उदपानं च तं वीक्ष्य प्रशस्य च पुनःपुनः ।
KK-09-02-037-053c	नदीगतमदीनात्मा प्राप्तो विनशनं तदा ॥ ॥

इति श्रीमन्महाभारते शल्यपर्वणि ह्रदप्रवेशपर्वणि सप्तत्रिंशोऽध्यायः ॥ 37 ॥

9-37-6 याजयामास स्वार्थे णिच् यागं कृतवान् ॥ 9-37-8 सर्वे प्रजापतिसुताः प्रजापतय एव च इति क.पाठः ॥ 9-37-16 पशून्प्रतिपश्वर्थम् । दक्षिणार्था गाः प्राप्तुमित्यर्थः ॥ 9-37-18 त्रितश्चाकालयन्पशून् इति क.पाठः ॥ 9-37-23 पथिस्थाने वृकोऽभवदिति क.ङ.पाठः ॥ 9-37-45 यश्चेहोपस्पृशेदिति झ.पाठः ॥
