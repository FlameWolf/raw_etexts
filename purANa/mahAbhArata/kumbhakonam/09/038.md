अध्यायः 038

बलभद्रस्य सरस्वतीतीरस्थानानातीर्थयात्राप्रकारवर्णनम् ॥ 1 ॥ तत्तत्तीर्थमहिमानुवर्णनं च ॥ 2 ॥

KK-09-02-038-001	वैशम्पायन उवाच ।
KK-09-02-038-001a	ततो विनशनं राजन्नाजगाम हलायुधः ।
KK-09-02-038-001c	शूद्राभीरान्प्रति द्वेषाद्यत्र नष्टा सरस्वती ।
KK-09-02-038-001e	तस्मात्तामृषयो नित्यं प्राहुर्विनशनेति च ॥
KK-09-02-038-002a	तत्राप्युपस्पृश्य बलः सरस्वत्यां महाबलः ।
KK-09-02-038-002c	सुभूमिकं ततोऽगच्छत्सरस्वत्यास्तटे वरे ॥
KK-09-02-038-003a	तत्र चाप्सरसः शुभ्रा नित्यकालमतन्द्रिताः ।
KK-09-02-038-003c	क्रीडाभिर्विमलाभिश्च क्रीडन्ति विमलाननाः ॥
KK-09-02-038-004a	तत्र देवाः सगन्धर्वा मासिमासि जनेश्वर ।
KK-09-02-038-004c	अभिगच्छन्ति तत्तीर्थं पुण्यं ब्राह्मणसेवितम् ॥
KK-09-02-038-005a	तत्र नृत्यन्ति गन्धर्वास्तथैवाप्सरसां गणाः ।
KK-09-02-038-005c	समेत्य सहिता राजन्यथाप्राप्तं यथासुखम् ॥
KK-09-02-038-006a	तत्र मोदन्ति देवाश्च पितरश्च सवीरुधः ।
KK-09-02-038-006c	पुण्यैः पुष्पैः सदा दिव्यैः कीर्यमाणाः पुनः पुनः ॥
KK-09-02-038-007a	आक्रीडभूमिः सा राजंस्तासामप्सरसां शुभा ।
KK-09-02-038-007c	सुभूमिकेति विख्याता सरस्वत्यास्तटे वरे ॥
KK-09-02-038-008a	तत्र स्नात्वा च दत्त्वा च वसु विप्रेषु माधवः ।
KK-09-02-038-008c	श्रुत्वा गीतं च तद्दिव्यं वादित्राणां च निःस्वनम् ॥
KK-09-02-038-009a	शय्याश्च विपुला दृष्ट्वा देवगन्धर्वरक्षसाम् ।
KK-09-02-038-009c	गन्धर्वाणां ततस्तीर्थमागच्छद्रोहिणीसुतः ॥
KK-09-02-038-010a	विश्वावसुमुखास्तत्र गन्धर्वाप्सरसां गणाः ।
KK-09-02-038-010c	नृत्तवादित्रगीतं च कुर्न्वति सुमनोरमम् ॥
KK-09-02-038-011a	तत्र दत्त्वा हलधरो विप्रेभ्यो विविधं वसु ।
KK-09-02-038-011c	अजाविकं गोखरोष्ट्रं सुवर्णं रजतं तथा ॥
KK-09-02-038-012a	भोजयित्वा द्विजान्कामैः सन्तर्प्य च महाधनैः ।
KK-09-02-038-012c	प्रययौ सहितो विप्रैः स्तूयमानश्च माधवः ॥
KK-09-02-038-013a	तस्माद्गन्धर्वतीर्थाच्च महाबाहुररिन्दमः ।
KK-09-02-038-013c	गर्गस्रोतो महातीर्थमाजगामैककुण्डली ॥
KK-09-02-038-014a	तत्र गर्गेण वृद्धेन तपसा भावितात्मना ।
KK-09-02-038-014c	कालज्ञानगतिश्चैव ज्योतिषां च व्यतिक्रमः ॥
KK-09-02-038-015a	उत्पाता दारुणाश्चैक शुभाश्च जनमेजय ।
KK-09-02-038-015c	सरस्वत्याः शुभे तीर्थे विदिता वै महात्मना ॥
KK-09-02-038-016ac	तस्य नाम्ना च तत्तीर्थं गर्गस्रोत इति स्मृतम् ॥
KK-09-02-038-017a	तत्र गर्गं महाभागमृषयः सुव्रता नृप ।
KK-09-02-038-017c	उपासाञ्चक्रिरे नित्यं कालज्ञानं प्रति प्रभो ॥
KK-09-02-038-018a	तत्र गत्वा महाराज बलः श्वेतानुलेपनः ।
KK-09-02-038-018c	विधिवद्धि धनं दत्त्वा मुनीनां भावितात्मनाम् ॥
KK-09-02-038-019a	उच्चावचांस्तथा भक्ष्यान्विप्रेभ्यो विप्रदाय सः ।
KK-09-02-038-019c	नीलवासास्तदाऽगच्छच्छङ्घतीर्थं महायशाः ॥
KK-09-02-038-020a	तत्रापश्यन्महाशङ्खं महामेरुमिवोच्छ्रितम् ।
KK-09-02-038-020c	श्वेतपर्वतसङ्काशमृषिसङ्घैर्निषेवितम् ।
KK-09-02-038-020e	सरस्वत्यास्तटे जातं नगं तालध्वजो बली ॥
KK-09-02-038-021a	यक्षा विद्याधराश्चैव राक्षसाश्चामितौजसः ।
KK-09-02-038-021c	पिशाचाश्चामितबला यत्र सिद्धाः सहस्रशः ॥
KK-09-02-038-022a	ते सर्वे ह्यशनं त्यक्त्वा फलं तस्य वनस्पतेः ।
KK-09-02-038-022c	व्रतैश्च नियमैश्चैव कालेकाले स्म भुञ्जते ॥
KK-09-02-038-023a	प्राप्तैश्च नियमैस्तैस्तैर्विचरन्तः पृथक्पृथक् ।
KK-09-02-038-023c	अदृश्यमाना मनुजैर्व्यचरन्पुरुषर्षभ ॥
KK-09-02-038-024a	एवं ख्यातो नरव्याघ्र लोकेऽस्मिन्स वनस्पतिः ।
KK-09-02-038-024c	तत्र तीर्थं सरस्वत्याः पावनं लोकविश्रुतम् ॥
KK-09-02-038-025a	तस्मिंश्च यदुशार्दूलो दत्त्वा तीर्थे पयस्विनीः ।
KK-09-02-038-025c	ताम्रायसानि भाण्डानि वस्त्राणि विविधानि च ॥
KK-09-02-038-026a	पूजयित्वा द्विजांश्चैव पूजितश्च तपोधनैः ।
KK-09-02-038-026c	पुण्यं नैसर्गिकं राजन्नाजगाम हलायुधः ॥
KK-09-02-038-027a	तत्र गत्वा मुनीन्दृष्ट्वा नानावेषधरान्बलः ।
KK-09-02-038-027c	आप्लुत्य सलिले चापि पूजयामास वै द्विजान् ॥
KK-09-02-038-028a	तथैव दत्त्वा विप्रेभ्यः परिभोगान्सुपुष्कलान् ।
KK-09-02-038-028c	ततः प्रायाद्बलो राजन्दक्षिणेन सरस्वतीम् ॥
KK-09-02-038-029a	गत्वा चैवं महाबाहुर्नातिदूरे महायशाः ।
KK-09-02-038-029c	धर्मात्मा नागधन्वानं तीर्थमागमदच्युतः ॥
KK-09-02-038-030a	यत्र पन्नगराजस्य वासुकेः सन्निवेशनम् ।
KK-09-02-038-030c	महाद्युतेर्महाराज बहुभिः पन्नगैर्वृतम् ॥
KK-09-02-038-031a	ऋषिणां हि सहस्राणि तत्र नित्यं चतुर्दश ।
KK-09-02-038-031c	यत्र देवाः समागम्य वासुकिं पन्नगोत्तमम् ।
KK-09-02-038-031e	सर्वपन्नगराजानमभ्यषिञ्चन्यथाविधि ॥
KK-09-02-038-032ac	पन्नगेभ्यो भयं तत्र विद्यते न स्म पौरव ॥
KK-09-02-038-033a	तत्रापि विधिवद्दत्वा विप्रेभ्यो रत्नसञ्चयान् ।
KK-09-02-038-033c	प्रायात्प्राचीं दिशं राजंस्तत्र तीर्थान्यनेकशः ॥
KK-09-02-038-034a	सहस्रशतसङ्ख्यानि प्रथितानि पदेपदे ।
KK-09-02-038-034c	आप्लुत्य तत्र तीर्थेषु यथोक्तं तत्र चर्षिभिः ॥
KK-09-02-038-035a	दत्त्वा वसु द्विजाग्र्येभ्यो निर्जगाम महाबलः ।
KK-09-02-038-035c	तत्रस्थानृषिसङ्घांस्तानभिवाद्य हलायुधः ॥
KK-09-02-038-036a	ततो रामोऽगमत्तीर्थमृषिभिः सेवितं महत् ।
KK-09-02-038-036c	यत्र भूयो निववृते प्राङ्मुखा वै सरस्वती ॥
KK-09-02-038-037a	ऋषीणां नैमिषेयाणामवेक्षार्थं महात्मनाम् ।
KK-09-02-038-037c	निवृत्तां तां सरिच्छ्रेष्ठां तत्र दृष्ट्वा तु लाङ्गली ।
KK-09-02-038-037e	बभूव विस्मितो राजन्बलः श्वेतानुलेपनः ॥
KK-09-02-038-038	जनमेजय उवाच ।
KK-09-02-038-038a	कस्मात्सरस्वती ब्रह्मन्निवृत्ता प्राङ्मुखी भवत् ।
KK-09-02-038-038c	व्याख्यातमेतदिच्छामि सर्वमध्वर्युसत्तम ॥
KK-09-02-038-039a	कस्मिंश्चित्कारणे तत्र विस्मितो यदुनन्दनः ।
KK-09-02-038-039c	निवृत्ता हेतुना केन कथमेव सरिद्वरा ॥
KK-09-02-038-040	वैशम्पायन उवाच ।
KK-09-02-038-040a	पूर्वं कृतयुगे राजन्नैमिषेयास्तपस्विनः ।
KK-09-02-038-040c	वर्तमाने सुविपुले सत्रे द्वादशवार्षिके ॥
KK-09-02-038-041a	ऋषयो बहवो राजंस्तत्सत्रमभिपेदिरे ।
KK-09-02-038-041c	उषित्वा च महाभागास्तस्मिन्सत्रे यथाविधि ॥
KK-09-02-038-042a	निवृत्ते नैमिषे ये वै सत्रे द्वादशवार्षिके ।
KK-09-02-038-042c	आजग्मुर्ऋषयस्तत्र बहवस्तीर्थकारणात् ॥
KK-09-02-038-043a	ऋषीणां बहुलत्वात्तु सरस्वत्या विशाम्पते ।
KK-09-02-038-043c	तीर्थानि नगरायन्ते कूले वै दक्षिणोत्तरे ॥
KK-09-02-038-044a	समन्तपञ्चकं यावत्तावत्ते द्विजसत्तमाः ।
KK-09-02-038-044c	तीर्थलोभान्नरव्याघ्र नद्यास्तीरं समाश्रिताः ॥
KK-09-02-038-045a	जुह्वतां तत्र तेषां तु मुनीनां भावितात्मनाम् ।
KK-09-02-038-045c	स्वाध्यायेनातिमहता बभूवुः पूरिता दिशः ॥
KK-09-02-038-046a	अग्निहोत्रैस्ततस्तेषां हूयमानैर्महात्मनाम् ।
KK-09-02-038-046c	अशोभत सरिच्छ्रेष्ठा दीप्यमानैः समन्ततः ॥
KK-09-02-038-047a	वालखिल्या महाराज अश्मकुट्टाश्च तापसाः ।
KK-09-02-038-047c	दन्तोलूखलिनश्चान्ये सम्प्रक्षालास्तथा परे ॥
KK-09-02-038-048a	वायुभक्षा जलाहाराः पर्णभक्षाश्च तापसाः ।
KK-09-02-038-048c	नानानियमयुक्ताश्च तथा स्थण्डिलशायिनः ॥
KK-09-02-038-049a	आसन्वै मुनयस्तवत्र सरस्वत्याः समीपतः ।
KK-09-02-038-049c	शोभयन्तः सरिच्छ्रेष्ठां गङ्गामिव दिवौकसः ॥
KK-09-02-038-050a	शतशश्च समापेतुर्ऋषयः सत्रयाजिनः ।
KK-09-02-038-050c	तेऽवकाशं न ददृशुः सरस्वत्या महाव्रताः ।
KK-09-02-038-050e	तेऽवकाशं च ददृशुः कुरुक्षेत्रं (त्रे) महाव्रताः ॥
KK-09-02-038-051a	ततो यज्ञोपवीतैः स्वैस्तत्र कृत्वा सरस्वतीम् ।
KK-09-02-038-051c	जुहुवुश्चाग्निहोत्रांश्च चक्रुश्च विविधाः क्रियाः ॥
KK-09-02-038-052a	ततस्तमृषिसङ्घातं निराशं चिन्तयान्वितम् ।
KK-09-02-038-052c	दर्शयामास राजेन्द्र तेषामर्थे सरस्वती ॥
KK-09-02-038-053a	ततः कुञ्जान्बहून्कृत्वा सन्निवृत्ता सरस्वती ।
KK-09-02-038-053c	ऋषीणां पुण्यतपसां कारुण्याज्जनमेजय ॥
KK-09-02-038-054a	ततो निवृत्त्य राजेन्द्र तेषामर्थे सरस्वती ।
KK-09-02-038-054c	भूयः प्रतीच्यभिमुखी प्रसुस्राव सरिद्वरा ॥
KK-09-02-038-055a	अमोघा गमनं कृत्वा तेषां भूयो जगाम ह ।
KK-09-02-038-055c	अत्यद्भुतं महच्चक्रे तदा राजन्महानदी ॥
KK-09-02-038-056a	एवं स कुञ्जो राजन्वै नैमिषीय इति स्मृतः ।
KK-09-02-038-056c	कुरुश्रेष्ठ कुरुक्षेत्रे कुरुष्व महतीं क्रियाम् ॥
KK-09-02-038-057a	तत्र कुञ्जान्बहून्दृष्ट्वा निवृत्तां च सरस्वतीम् ।
KK-09-02-038-057c	बभूव विस्मयस्तत्र रामस्याथ महात्मनः ॥
KK-09-02-038-058a	उपस्पृश्य तु तत्रापि विधिवद्यदुनन्दनः ।
KK-09-02-038-058c	दत्त्वा देयान्द्विजातिभ्यो भाण्डानि विविधानि च ॥
KK-09-02-038-059a	भक्ष्यं भोज्यं कच विविधं ब्राह्मणेभ्यः प्रदाय च ।
KK-09-02-038-059c	ततः प्रायाद्बलो राजन्पूज्यमानो द्विजातिभिः ॥
KK-09-02-038-060a	सरस्वतीतीर्थवरं नानाद्विजगणायुतम् ।
KK-09-02-038-060c	बदरेङ्गुदश्यामाकाप्लक्षाश्वत्थबिभीतकैः ॥
KK-09-02-038-061a	कङ्कोलैश्च पलाश्चैश्च करीरैः पीलुभिस्तथा ।
KK-09-02-038-061c	सरस्वतीतीर्थरुहैस्तरुभिर्विविधैस्तथा ॥
KK-09-02-038-062a	करुषकवरैश्चैव बिल्वैराम्रातकैस्तथा ।
KK-09-02-038-062c	अतिमुक्तकषण्डैश्च पारिजातैश्च शोभितम् ॥
KK-09-02-038-063a	कदलीवनभूयिष्ठं दृष्टिकान्तं मनोहरम् ।
KK-09-02-038-063c	वाय्वम्बुफलपर्णादैर्दन्तोलूखलिकैरपि ॥
KK-09-02-038-064a	तथाऽश्मकुट्टैर्वातेयैर्मुनिभिर्बहुभिर्वृतम् ।
KK-09-02-038-064c	स्वाध्यायघोषसङ्घुष्टं मृगयूथशताकुलम् ॥
KK-09-02-038-065a	अहिंस्रैर्धर्मपरमैर्नृभिरत्यर्थसेवितम् ।
KK-09-02-038-065c	सप्तसारस्वतं तीर्थमाजगाम हलायुधः ।
KK-09-02-038-065e	यत्र मङ्कणकः सिद्धस्तपस्तेपे महामुनिः ॥ ॥

इति श्रीमन्महाभारते शल्यपर्वणि ह्रदप्रवेशपर्वणि अष्टविंशोऽध्यायः ॥ 38 ॥

9-38-1 शूद्राभीरान्द्विष्टमाना इति क.पाठः ॥ 9-38-3 शुभ्राः शुचयः ॥ 9-38-9 छायाश्च विपुला इति ङ.पाठः ॥ 9-38-10 गन्धर्वाप्सरसान्विताः इति ङ.पाठः ॥ 9-38-17 कालज्ञानं प्रति कालज्ञानार्थम् ॥ 9-38-20 शङ्खं शङ्खनामानम् । नगं वृक्षम् ॥ 9-38-26 पुण्यं द्वैतवनं इति झ.पाठः ॥ 9-38-37 अवेक्षार्थमिष्टसिद्ध्यर्थम् ॥ 9-38-38 इच्छामि श्रोतुमिति शेषः ॥ 9-38-51 यज्ञोपवीतैः यज्ञसूत्रैः निराशं सरस्वतीजललाभे इत्यर्थः ॥ 9-38-53 कुञ्जान् आत्मनो वासस्थानानि तीर्थविशेषानित्यर्थः ॥
