अध्यायः 053

वृद्धकन्याचरित्रकथनम् ॥ 1 ॥

001	जनमेजय उवाच ।
001a	कथं कुमारी भगवंस्तपोयुक्ता ह्यभूत्पुरा ।
001c	किमर्थं च तपस्तेपे को वाऽस्या नियमोऽभवत् ॥
002a	सुदुष्करमिदं ब्रह्मंस्त्वत्तः श्रुतमनुत्तमम् ।
002c	आख्याहि तत्त्वमखिलं यथा तपसि सा स्थिता ॥
003	वैशम्पायन उवाच ।
003a	ऋषिरासीन्महावीर्यः कुणिर्गार्ग्यो महायशाः ।
003c	स तप्त्वा विपुलं राजंस्तपो वै तपतां वरः ।
003e	तपसाऽथ सुतां सुभ्रूं समुत्पादितवान्विभुः ॥
004a	तां च दृष्ट्वा मुनिः प्रीतः कुणिर्गार्ग्यो महायशाः ।
004c	जगाम त्रिदिवं राजन्संत्यज्येह कलेवरम् ॥
005a	सुभ्रूः सा ह्यथ कल्याणी पुण्डरीकनिभेक्षणा ।
005c	महता तपसोग्रेण कृत्वाश्रममनिन्दिता ॥
006a	उपवासैः पूजयन्ती पितॄन्देवांश्च सा पुरा ।
006c	तस्यास्तु तपसोग्रेण महान्कालोऽत्यगान्नृप ॥
007a	सा पित्रा दीयमानापि पतिं नैच्छदनिन्दिता ।
007c	आत्मनः सदृशं सा तु भर्तारं नान्वपश्यत ॥
008a	ततः सा तपसोग्रेण पीडयित्वाऽऽत्मनस्तनुम् ।
008c	पितृदेवार्चनरता बभूव विजने वने ॥
009a	साऽऽत्मानं मन्यमाना तु कृतकृत्यं श्रमान्विता ।
009c	`जगाम वृद्धभावं तु कौमारब्रह्मचारिणी' ॥
010a	वार्धकेन च राजेन्द्र तपसा चैव कर्शिता ।
010c	सा नाशकद्यदा गन्तुं पदात्पदमपि स्वयम् ॥
011a	चकार गमने बुद्धिं परलोकाय वै तदा ।
011c	मोक्तुकामां तु तां दृष्ट्वा शरीरं नारदोऽब्रवीत् ॥
012a	असंस्कृतायाः कन्यायाः कुतो लोकास्तवानघे ।
012c	एवं तु श्रुतमस्माभिर्देवलोके महाव्रते ॥
013a	तपः परमकं प्राप्तं न तु लोकास्त्वया जिताः ।
013c	तन्नारदवचः श्रुत्वा साऽब्रवीदृषिसंसदि ॥
014a	तपसोऽर्धं प्रयच्छामि पाणिग्राहस्य सत्तमाः ।
014c	इत्युक्तेऽस्यास्तु जग्राह पाणिं गालवसम्भवः ॥
015a	ऋषिः प्राक् शृङ्गवान्नाम समयं चेममब्रवीत् ।
015c	समयेन तवाद्याहं पाणिं स्प्रक्ष्यामि शोभने ॥
016a	यद्येकरात्रं वस्तव्यं त्वया सह मयेति ह ।
016c	तथेति सा प्रतिश्रुत्य तस्मै पाणिं ददौ तदा ॥
017a	यथादृष्टेन विधिना हुत्वा चाग्निं विधानतः ।
017c	चक्रे च पाणिग्रहणं तस्योद्वाहं च गालविः ॥
018a	सा रात्रावभवद्राजंस्तरुणी वरवर्णिनी ।
018c	दिव्याभरणवस्त्रा च दिव्यगन्धानुलेपना ॥
019a	तां दृष्ट्वा गालविः प्रीतो दीपयन्तीमिव श्रिया ।
019c	उवास च क्षपामेकां प्रभाते साऽब्रवीच्च तम् ॥
020a	यस्त्वया समयो विप्र कृतो मे तपतां वर ।
020c	तेनोषिताऽस्मि भद्रं ते स्वस्ति तेऽस्तु व्रजाम्यहम् ॥
021a	सा तु ध्यात्वाऽब्रवीद्भूयो योऽस्मिंस्तीर्थे समाहितः ।
021c	वसते रजनीमेकां तर्पयित्वा दिवौकसः ॥
022a	चत्वारिंशतमष्टौ च द्वौ चाष्टौ सम्यगाचरेत् ।
022c	यो ब्रह्मचर्यं वर्षाणि फलं तस्य लभेत सः ॥
023a	एवमुक्त्वा ततः साध्वी देहं त्यक्त्वा दिवं गता ।
023c	ऋषिरप्यभवद्दीनस्तस्या रूपं विचिन्तयन् ॥
024a	समयेन तपोऽर्धं च कृच्छ्रात्प्रतिगृहीतवान् ।
024c	साधयित्वा तदाऽऽत्मानं तस्याः स गतिमाप्तवान् ।
024e	दुःखितो भरतश्रेष्ठ तस्या रूपबलात्कृतः ॥
025a	एतत्ते वृद्धकन्याया व्याख्यातं चरितं महत् ।
025c	तथैव ब्रह्मचर्यं च स्वर्गस्य च गतिः शुभा ॥
026ac	तत्रस्थश्चापि शुश्राव हतं शल्यं हलायुधः ॥
027a	तत्रापि दत्त्वा दानानि द्विजातिभ्यः परन्तपः ।
027c	शुशोच शल्यं सङ्ग्रामे निहतं पाण्डवैस्तदा ॥
028a	समन्तपञ्चकद्वारात्ततो निष्क्रम्य माधवः ।
028c	पप्रच्छर्षिगणारामः कुरुक्षेत्रस्य यत्फलम् ॥
029a	ते पृष्टा यदुसिंहेन कुरुक्षेत्रफलं विभो
029c	समाचख्युर्महात्मानस्तस्मै सर्वं यथातथम् ॥ ॥
	
इति श्रीमन्महाभारते शल्यपर्वणि ह्रदप्रवेशपर्वणि त्रिपञ्चाशतमोऽध्यायः ॥ 53 ॥

9-53-3 तपसा संयुता सुभ्रूः समुत्पना महात्मनः इति छ. पाठः ॥ 9-53-22 चत्वारिंशतमष्टौ चेति । प्रतिवेदं द्वादशवर्षाणीति वेदचतुष्टयाध्ययनायाष्टाचत्वारिंशद्वर्षाणि । ततो द्वौ वत्सरौ स्नातकेन गुरोरानृण्यार्थं सेवा कार्या । ततोऽष्टवार्षिकीं कन्यां परिणीय तस्या यौवनावध्यष्टवर्षाणीत्यष्टपञ्चाशद्वर्षाणि ब्रह्मचर्यं सर्वस्येष्टम् ॥ 9-53-24 सङ्गतिमन्वियात् इति छ. पाठः ॥
