अध्यायः 003

कृपेण कर्णवधदुःखितं दुर्योधनं प्रति स्वपरक्षयोर्दौर्बल्यप्राबल्याभिधानपूर्वकमुपायं प्रदर्श्य सन्धिविधानम् ॥ 1 ॥

001	सञ्जय उवाच ।
001a	शृणु राजन्नवहितो यथावृत्तो महान्क्षयः ।
001c	कुरूणां पाण्डवानां च समासाद्य परस्परम् ॥
002a	निहते सूतपुत्रे च फल्गुनेन महात्मना ।
002c	विद्रुतेषु च सैन्येषु समानीतेषु चासकृत् ॥
003a	विमुखे तव पुत्रे च शोकोपहतचेतसि ।
003c	भृशोद्विग्नेषु सैन्येषु दृष्ट्वा पार्थस्य विक्रमम् ॥
004a	ध्यायमानेषु योधेषु दुःखं प्राप्तेषु भारत ।
004c	बलानां मथ्यमानानां श्रुत्वा निनदमुत्तमम् ॥
005a	अभिज्ञानं नरेन्द्राणां विकृतं प्रेक्ष्य संयुगे ।
005c	पतितानवनीपालान्धवजांश्चैव महात्मनाम् ।
005e	रणे विनिहतान्नागान्दृष्ट्वा पत्तींश्च भारत ॥
006a	आयोधनं महाघोरं रुद्रस्याक्रीडसन्निभम् ।
006c	अप्रख्यातिं गतानां तु राज्ञां शतसहस्रशः ॥
007a	कृपाविष्टः कृपो दृष्ट्वा वयः शीलसमन्वितः ।
007c	अब्रवीत्तत्र तेजस्वी सोऽभिसृत्य जनाधिपम् ।
007e	दुर्योधनमनुक्रोशाद्वाक्यं वाक्यविशारदः ॥
008a	दुर्योधन निबोधेयं यत्त्वां वक्ष्यामि कौरव ।
008c	श्रुत्वा कुरु महाराज यदि ते रोचतेऽनघ ॥
009a	न युद्धधर्माच्छ्रेयान्वै पन्था राजेन्द्र विद्यते ।
009c	यं समाश्रित्य युध्यन्ते क्षत्रियाः क्षत्रियर्षभ ॥
010a	पुत्रो भ्राता पिता चैव स्वस्रीयो मातुलस्तथा ।
010c	सम्बन्धिबान्धवाश्चैव योद्वव्याः क्षत्रजीविनः ॥
011a	वधे चैव परो धर्मस्तथाऽधर्मः पलायने ।
011c	ते स्म घोरां समापन्ना जीविकां जीवितार्थिनः ।
011e	तदत्र प्रतिवक्ष्यामि किञ्चिदेव हितं वचः ॥
012a	हते भीष्मे च द्रोणे च कर्णे चैव महारथे ।
012c	जयद्रथे च निहते तव भ्रातृषु चानघ ।
012e	लक्ष्मणे तव पुत्रे च किं शेषं पर्युपास्महे ॥
013a	येषु भारं समासज्य राज्ये मतिमकुर्महि ।
013c	ते सन्त्यज्य तनूर्याताः शूरा ब्रह्मविदां गतिम् ॥
014a	वयं त्विह विनाभूता गुणवद्भिर्महारथैः ।
014c	कृपणं वर्तयिष्यामः पातयित्वा नृपान्बहून् ॥
015a	सर्वैरथ च जीवद्भिर्बीभत्सुरपराजितः ।
015c	कृष्णनेत्रो महाबाहुर्देवैरपि दुरासदः ॥
016a	इन्द्रकार्मुकवज्राभमिन्द्रकेतुमिवोच्छ्रितम् ।
016c	वानरं केतुमासाद्य सञ्चचाल महाचमूः ॥
017a	सिंहनादेन भीमस्य पाञ्चजन्यस्वनेन च ।
017c	गाण्डीवस्य च निर्घोषात्सम्मुह्यन्ते मनांसि नः ॥
018a	स्फुरन्तीव महाविद्युन्मुष्णन्ती नयनप्रभाम् ।
018c	अलातमिव चाविद्धं गाण्डीवं समदृश्यत ॥
019a	जाम्बूनदविचित्रं च धूयमानं महद्धनुः ।
019c	दृश्यते दिक्षु स्रवासु विद्युदभ्रघनेष्विव ॥
020a	उह्यमानश्च कृष्णेन वायुनेव बलाहकः ।
020c	तावकं तद्बलं राजन्नर्जुनोऽस्त्रविशारदः ।
020e	गहनं शिशिरापाये ददाहाग्निरिवोल्बणः ॥
021a	गाहमानमनीकानि महेन्द्रसदृशप्रभम् ।
021c	विक्षोभयन्तं सेनां वै त्रासयन्तं च पार्थिवान् ।
021e	धनञ्जयमपश्याम नलिनीमिव कुञ्जरम् ॥
022a	त्रासयन्तं तथा योधान्धनुर्घोषेण पाण्डवम् ।
022c	भूय एनमपश्याम सिंहं मृगगणानिव ॥
023a	सर्वलोकमहेष्वासौ वृषभौ सर्वधन्विनाम् ।
023c	आमुक्तकवचौ कृष्णौ लोकमध्ये विरेजतुः ॥
024a	अद्य सप्तदशाहानि वर्तमानस्य भारत ।
024c	सङ्ग्रामस्यातिघोरस्य युध्यतां चाभितो युधि ॥
025a	वायुनेव विधूतानि एव सैन्यानि गच्छता ।
025c	शरदम्भोदजालानि विशीर्यन्ते समन्ततः ॥
026a	तां नावमिव पर्यस्तां मज्जमानां महार्णवे ।
026c	तव सेनां महाराज सव्यसाची व्यकम्पयत् ॥
027a	क्वनु ते सूतपुत्रोऽभूत्क्वनु द्रोणः सहात्मजः ।
027c	अहं क्व च क्व चात्मा ते हार्दिक्यश्च तथा क्वनु ॥
028ac	दुःशासनश्च ते भ्राता भ्रातृभिः सहितः क्वनु ॥
029a	बाणगोचरसम्प्राप्तं युध्यमानं जयद्रथम् ।
029c	सम्बन्धिनस्ते भ्रातॄंश्च साहयान्मातुलांस्तथा ।
029e	सर्वान्विक्रम्य मिषतो लोकमाक्रम्य मूर्धनि ॥
030a	जयद्रथो हतो राजन्किन्नु शेषमुपास्महे ।
030c	को वेह स पुमानास्ते यो विजेष्यति पाण्डवम् ॥
031a	तस्य चास्त्राणि दिव्यानि विदितानि महात्मनः ।
031c	गाण्डीवस्य च निर्घोषो धैर्याणि हरते हि नः ॥
032a	नष्टचन्द्रा यथा रात्रिः सेनेयं हतनायका ।
032c	नागभग्नद्रुमा शुष्का नदीव प्रतिभाति मे ॥
033a	ध्वजिन्यां हतनेत्रायां यथेष्टं श्वेतवाहनः ।
033c	चरिष्यति महाराजः कक्षेष्वग्निरिव ज्वलन् ॥
034a	सात्यकेश्चैव यो वेगो भीमसेनस्य चोभयोः ।
034c	दारयेत गिरीन्सर्वाञ्शोषयेच्चैव सागरान् ॥
035a	उवाच वाक्यं यद्भीमः सभामध्ये विशाम्पते ।
035c	कृतं तत्सफलं सर्वं भूयश्चैव करिष्यति ॥
036a	प्रमुखस्थे तदा कर्णे बलं पाण्डवरक्षितम् ।
036c	दुरासदं तदा गुप्तं व्यूढं गाण्डीवधन्वना ॥
037a	युष्माभिस्तानि चीर्णानि यान्यसाधूनि साधुषु ।
037c	अकारणकृतान्येव तेषां वः फलमागतम् ॥
038a	आत्मनोऽर्थे त्वया लोके यत्नतः सर्व आहृतः ।
038c	स ते संशयितस्तात आत्मा च भरतर्षभ ॥
039a	रक्ष दुर्योधनात्मानमात्मा सर्वस्य भाजनम् ।
039c	भिन्ने हि भाजने तात दिशो गच्छति तद्गतम् ॥
040a	हीयमानेन वै सन्धिः पर्येष्टव्यः समेन वा ।
040c	विग्रहो वर्धमानेन नीतिरेषा बृहस्पतेः ॥
041a	ते वयं पाण्डुपुत्रेभ्यो हीनाः स्म बलशक्तितः ।
041c	अत्र ते पाण्डवैः सार्धं सन्धिं मन्ये क्षमं प्रभो ॥
042a	न जानीते हि यः श्रेयः श्रेयसश्चावमन्यते ।
042c	स क्षिप्रं भ्रश्यते राज्यान्न च श्रेयोऽनुविन्दति ॥
043a	प्रणिपत्य हि राजानं राज्यं यदि लभेमहि ।
043c	श्रेयः स्यान्न तु मौढ्येन राजन्गन्तुं पराभवम् ॥
044a	वैचित्रवीर्यवचनात्कृपाशीलो युधिष्ठिरः ।
044c	विनियुञ्जीत राज्ये त्वां गोविन्दवचनेन च ॥
045a	`अजातशत्रुः कौरव्यो गुरुशुश्रूषणे रतः ।
045c	धृतराष्ट्रस्य वचनं नावमंस्यति धार्मिकः ॥
046ac	कुर्वन्ति भ्रातरश्चास्य वचनं नात्र संशयः ॥
047a	यद्ब्रूयाद्धि हृषीकेशो राजानमपराजितम् ।
047c	अर्जुनो भीमसेनश्च सर्वे कुर्युरसंशयम् ॥
048a	नातिक्रमिष्यते कृष्णो वचनं पाण्डवस्य तु ।
048c	धृतराष्ट्रस्य मन्येऽहं नापि कृष्णस्य पाण्डवः ॥
049a	एतत्क्षममहं मन्ये तव पार्थैरविग्रहम् ।
049c	न त्वां ब्रवीमि कार्पण्यान्न प्राणपरिरक्षणात् ॥
050ac	पथ्यं राजन्ब्रवीमि त्वां तत्परासुः स्मरिष्यसि ॥
051a	इति वृद्धो विलप्यैतत्कृपः शारद्वतो वचः ।
051c	दीर्घमुष्णं च निःश्वस्यशुशोच च मुमोह च ॥ ॥

इति श्रीमन्महाभारते शल्यपर्वणि शल्यवधपर्वणि तृतीयोऽध्यायः ॥ 3 ॥

9-3-12 शेषास्त्वां पर्युपास्महे इति ङ.पाठः ॥ 9-3-15 कृष्णो नेत्रं नेता यस्य स तथा ॥ 9-3-24 वर्तमानस्य सङ्ग्रामस्य अभितो वध्यतां वध्यमानानां च अद्य सप्तदशाहानि जातानीत्यन्वयः । जातानीति शेषः ॥ 9-3-47 अर्जुनं भीमसेनं च इति झ. पाठः । असंशयं गतवैरमित्यर्थः ॥ 9-3-48 वचनं कौरवस्य तु इति झ. पाठः ॥
