अध्यायः 064

जनमेजयेन गान्धार्याश्वासनकारणप्रश्ने वैशम्पायनेन तत्कथनम् ॥ 1 ॥ कृष्णेन गान्धारीधृतराष्ट्रौ समाश्वास्य पुनः पाण्डवसमीपागमनम् ॥ 2 ॥

KK-09-03-064-001	जनमेजय उवाच ।
KK-09-03-064-001a	किमर्थं द्विजशार्दूल धर्मराजो युधिष्ठिरः ।
KK-09-03-064-001c	गान्धार्याः प्रेषयामास वासुदेवं परन्तपम् ॥
KK-09-03-064-002a	यदा पूर्वं गतः कृष्णः शमार्थं कौरवान्प्रति ।
KK-09-03-064-002c	न च तं लब्धवान्कामं ततो युद्धमभूदिदम् ॥
KK-09-03-064-003a	निहतेषु तु योधेषु हते दुर्योधने तदा ।
KK-09-03-064-003c	पृथिव्यां पाण्डवेयस्य निःसपत्ने कृते युधि ॥
KK-09-03-064-004a	विद्रुते शिबिरे शून्ये प्राप्ते यशसि चोत्तमे ।
KK-09-03-064-004c	किं तु तत्कारणं ब्रह्मन्येन कृष्णो गतः पुनः ॥
KK-09-03-064-005a	न चैतत्कारणं ब्रह्मन्नल्पं विप्रतिभाति मे ।
KK-09-03-064-005c	यत्रागमदमेयात्मा स्वयमेव जनार्दनः ॥
KK-09-03-064-006a	तत्त्वतो वै समाचक्ष्व सर्वमध्वर्युसत्तम ।
KK-09-03-064-006c	यच्चात्र कारणं ब्रह्मन्कार्यस्यास्य विनिश्चये ॥
KK-09-03-064-007	वैशम्पायन उवाच ।
KK-09-03-064-007a	त्वद्युक्तोऽयमनुप्रश्नो यन्मां पृच्छसि पार्थिव ।
KK-09-03-064-007c	तत्तेऽहं संप्रवक्ष्यामि यथावद्भरतर्षभ ॥
KK-09-03-064-008a	हतं दुर्योधनं दृष्ट्वा भीमसेनेन संयुगे ।
KK-09-03-064-008c	व्युत्क्रम्य समयं राजन्धार्तराष्ट्रं महाबलम् ॥
KK-09-03-064-009a	अन्यायेन हतं दृष्ट्वा गदायुद्धेन भारत ।
KK-09-03-064-009c	युधिष्ठिरं महाराज महद्भयमथाविशत् ॥
KK-09-03-064-010a	सोऽचिन्तयन्महाभागां गान्धारीं तपसान्विताम् ।
KK-09-03-064-010c	घोरेण तपसा युक्तां त्रैलोक्यमपि सा दहेत् ॥
KK-09-03-064-011a	तस्य चिन्तयमानस्य बुद्धिः समभवत्तदा ।
KK-09-03-064-011c	गान्धार्याः क्रोधदीप्तायाः पूर्वं प्रशमनं भवेत् ॥
KK-09-03-064-012a	सा हि पुत्रवधं श्रुत्वा कृतमस्माभिरीदृशम् ।
KK-09-03-064-012c	मानसेनाग्निना क्रुद्धा भस्मसान्नः करिष्यति ॥
KK-09-03-064-013a	कथं दुःखमिदं तीव्रं गान्धारी सम्प्रशक्ष्यति ।
KK-09-03-064-013c	श्रुत्वा विनिहतं पुत्रं छलेनाजिह्मयोधिनम् ॥
KK-09-03-064-014a	एवं विचिन्त्य बहुधा भयशोकसमन्वितः ।
KK-09-03-064-014c	वासुदेवमिदं वाक्यं धर्मराजोऽभ्यभाषत ॥
KK-09-03-064-015a	तव प्रसादाद्गोविन्द राज्यं निहतकण्टकम् ।
KK-09-03-064-015c	अप्राप्यं मनसाऽपीदं प्राप्तमस्माभिरच्युत ॥
KK-09-03-064-016a	प्रत्यक्षं मे महाबाहो सङ्ग्रामे रोमहर्षणे ।
KK-09-03-064-016c	विमर्दः सुमहान्प्राप्तस्त्वया यादवनन्दन ॥
KK-09-03-064-017a	त्वया देवासुरे युद्धे वधार्थममरद्विषाम् ।
KK-09-03-064-017c	यथा साह्यं पुरा दत्तं हताश्च विबुधद्विषः ॥
KK-09-03-064-018a	साह्यं तथा महाबाहो दत्तमस्माकमच्युत ।
KK-09-03-064-018c	सारथ्येन च वार्ष्णेय भवता हि धृता वयम् ॥
KK-09-03-064-019a	यदि न त्वं भवेन्नाथः फल्गुनस्य महारणे ।
KK-09-03-064-019c	कथं शक्यो रणे जेतुं भवेदेष बलार्णवः ॥
KK-09-03-064-020a	गदाप्रहारा विपुलाः परिघैश्चापि ताडनम् ।
KK-09-03-064-020c	शक्तिभिर्भिण्डिपालैश्च तोमरैः सपरश्वथैः ॥
KK-09-03-064-021a	अस्मत्कृते त्वया कृष्ण वाचः सुपरुषाः श्रुताः ।
KK-09-03-064-021c	शस्त्राणां च निपाता वै वज्रस्पर्शोपमा रणे ॥
KK-09-03-064-022a	ते च ते सफला जाता हते दुर्योधनेऽच्युत ।
KK-09-03-064-022c	तत्सर्वं न यथा नश्येत्पुनः कृष्ण तथा कुरु ॥
KK-09-03-064-023a	सन्देहडोलां प्राप्तं नश्चेतः कृष्ण जये सति ।
KK-09-03-064-023c	गान्धार्या हि महाबाहो क्रोधं शमय माधव ॥
KK-09-03-064-024a	सा हि नित्यं महाभागा तपसोग्रेण कर्शिता ।
KK-09-03-064-024c	पुत्रपौत्रवधं श्रुत्वा ध्रुवं नः सम्प्रधक्ष्यति ।
KK-09-03-064-024e	तस्याः प्रसादनं वीर प्राप्तकालं मतं मम ॥
KK-09-03-064-025a	कश्च तां क्रोधसन्दीप्तां पुत्रव्यसनकर्शिताम् ।
KK-09-03-064-025c	वीक्षितुं पुरुषः शक्तस्त्वामृते पुरुषोत्तम ॥
KK-09-03-064-026a	तत्र मे गमनं प्राप्तं रोचते तव माधव ।
KK-09-03-064-026c	गान्धार्याः क्रोधदीप्तायाः प्रशमार्थमरिन्दम ॥
KK-09-03-064-027a	त्वं हि कर्ता विकर्ता च लोकानां प्रभवाव्ययः ।
KK-09-03-064-027c	हेतुकारणसंयुक्तैर्वाक्यैः कालसमीरितैः ॥
KK-09-03-064-028a	क्षिप्रमेव महाबाहो गान्धारीं शमयिष्यसि ।
KK-09-03-064-028c	पितामहश्च भगवान्कृष्णस्तत्र भविष्यति ॥
KK-09-03-064-029a	सर्वथा ते महाबाहो गान्धार्याः क्रोधनाशनम् ।
KK-09-03-064-029c	कर्तव्यं सात्वतां श्रेष्ठ पाण्डवानां हितार्थिना ॥
KK-09-03-064-030a	धर्मराजस्य वचनं श्रुत्वा यदुकुलोद्वहः ।
KK-09-03-064-030c	आमन्त्र्य दारुकं प्राह रथः सञ्जो विधीयताम् ॥
KK-09-03-064-031a	केशवस्य वचः श्रुत्वा त्वरमाणोऽथ दारुकः ।
KK-09-03-064-031c	न्यवेदयद्रथं सज्जं केशवाय महात्मने ॥
KK-09-03-064-032a	तं रथं यादवश्रेष्ठः समारुह्य परन्तपः ।
KK-09-03-064-032c	जगाम हास्तिनपुरं त्वरितः केशवो विभुः ॥
KK-09-03-064-033a	ततः प्रायान्महाराज माधवो भगवान्रथी ।
KK-09-03-064-033c	नागसाह्वयमासाद्य प्रविवेश च वीर्यवान् ॥
KK-09-03-064-034a	प्रविश्य नगरं वीरो रथघोषेण नादयन् ।
KK-09-03-064-034c	विदितो धृतराष्ट्रस्य सोऽवतीर्य रथोत्तमात् ।
KK-09-03-064-034e	अभ्यगच्छददीनात्मा धृतराष्ट्रनिवेशनम् ॥
KK-09-03-064-035ac	पूर्वं चाभिगतं तत्र सोऽपश्यदृषिसत्तमम् ॥
KK-09-03-064-036a	पादौ प्रपीड्य कृष्णस्य राज्ञश्चापि जनार्दनः ।
KK-09-03-064-036c	अभ्यवादयदव्यग्रो गान्धारीं चापि केशवः ॥
KK-09-03-064-037a	ततस्तु यादवश्रेष्ठो धृतराष्ट्रमधोक्षजः ।
KK-09-03-064-037c	पाणिमालम्ब्य राजेन्द्र सुस्वरं प्ररुरोद ह ॥
KK-09-03-064-038a	स मुहूर्तादिवोत्सृज्य बाष्पं शोकसमुद्भवम् ।
KK-09-03-064-038c	प्रक्षाल्य वारिणा नेत्रे ह्याचम्य च यथाविधि ।
KK-09-03-064-038e	उवाच प्रश्रितं वाक्यं धृतराष्ट्रमरिन्दमः ॥
KK-09-03-064-039a	न तेऽस्त्यविदितं किञ्चिद्भूतं भव्यं च भारत ।
KK-09-03-064-039c	कालस्य च यथावृत्तं तत्ते सुविदितं प्रभो ॥
KK-09-03-064-040a	यदिदं पाण्डवैः सर्वैस्तव चित्तानुरोधिभिः ।
KK-09-03-064-040c	कथं कुलक्षयो न स्यात्तथा क्षत्रस्य भारत ॥
KK-09-03-064-041a	भ्रातृभिः समयं कृत्वा क्षान्तवान्धर्मवत्सलः ।
KK-09-03-064-041c	द्यूतच्छलजितैः शुद्धैर्वनवासो ह्युपागतः ॥
KK-09-03-064-042a	अज्ञातवासचर्या च नानावेषसमावृतैः ।
KK-09-03-064-042c	अन्ये च बहवः क्लेशास्त्वशक्तैरिव सर्वदा ॥
KK-09-03-064-043a	मया च स्वयमागम्य युद्धकाल उपस्थिते ।
KK-09-03-064-043c	सर्वलोकस्य सान्निध्येग्रामांस्त्वं पञ्चयाचितः ॥
KK-09-03-064-044a	त्वया कालोपसृष्टेन लोभतो नापवर्जिताः ।
KK-09-03-064-044c	तवापराधान्नृपते सर्वं क्षत्रं क्षयं गतम् ॥
KK-09-03-064-045a	भीष्मेण सोमदत्तेन बाह्लीकेन कृपेण च ।
KK-09-03-064-045c	द्रोणेन च सपुत्रेण विदुरेण च धीमता ।
KK-09-03-064-045e	याचितस्त्वं शमं नित्यं न च तत्कृतवानसि ॥
KK-09-03-064-046a	कालोपहतचित्ता हि सर्वे मुह्यन्ति भारत ।
KK-09-03-064-046c	यथा मूढो भवान्पूर्वमस्मिन्नर्थे समुद्यते ॥
KK-09-03-064-047a	किमन्यत्कालयोगाद्धि द्विष्टमेव परायणम् ।
KK-09-03-064-047c	मा च दोषान्महाप्राज्ञ पाण्डवेषु निवेशय ॥
KK-09-03-064-048a	अल्पोप्यतिक्रमो नास्ति पाण्डवानां महात्मनाम् ।
KK-09-03-064-048c	धर्मतो न्यायतश्चैव स्नेहतश्च परन्तप ॥
KK-09-03-064-049a	एतत्सर्वं तु विज्ञाय ह्यात्मदोषकृतं फलम् ।
KK-09-03-064-049c	तन्मन्युं पाण्डुपुत्रेषु न भवान्कर्तुमर्हति ॥
KK-09-03-064-050a	कुलं वंशश्च पिण्डाश्च यच्च पुत्रकृत फलम् ।
KK-09-03-064-050c	गान्धार्यास्तव वै नाथ पाण्डवेषु प्रतिष्ठितम् ॥
KK-09-03-064-051a	त्वं चैव कुरुशार्दूल गान्धारी च यशस्विनी ।
KK-09-03-064-051c	मा शुचो नरशार्दूल पाण्डवान्प्रतिकिल्बिम् ॥
KK-09-03-064-052a	एतत्सर्वमनुध्याय आत्मनश्च व्यतिक्रमम् ।
KK-09-03-064-052c	शिवेन पाण्डवान्ध्याहि नमस्ते भरतर्षभ ॥
KK-09-03-064-053a	जानासि च महाबाहो धर्मराजस्य या त्वयि ।
KK-09-03-064-053c	भक्तिर्भरतशार्दूल स्नेहश्चापि स्वभावतः ॥
KK-09-03-064-054a	एतच्च कदनं कृत्वा शत्रूणामपकारिणाम् ।
KK-09-03-064-054c	दह्यते स दिवारात्रौ न च शर्माधिगच्छति ॥
KK-09-03-064-055a	त्वां चैव नरशार्दूल गान्धारीं च यशस्विनीम् ।
KK-09-03-064-055c	स शोचन्नरशार्दूलः शान्तिं नैवाधिगच्छति ॥
KK-09-03-064-056a	ह्रिया च परयाऽविष्टो भवन्तं नाधिगच्छति ।
KK-09-03-064-056c	पुत्रशोकाभिसन्तप्तं बुद्धिव्याकुलितेन्द्रियम् ॥
KK-09-03-064-057a	एवमुक्त्वा महाराज धृतराष्ट्रं यदूत्तमः ।
KK-09-03-064-057c	उवाच परमं वाक्यं गान्धारीं शोककर्शिताम् ॥
KK-09-03-064-058a	सौबलेयि निबोध त्वं यत्त्वां वक्ष्यामि सुव्रते ।
KK-09-03-064-058c	त्वत्समा नास्ति लोकेऽस्मिन्नद्य सीमन्तिनी शुभे ॥
KK-09-03-064-059a	जानासि च यथा राज्ञि सभायां मम सन्निधौ ।
KK-09-03-064-059c	धर्मार्थसहितं वाक्यमुभयोः पक्षयोर्हितम् ॥
KK-09-03-064-060a	उक्तवत्यसि कल्याणि न च ते तनयैः कृतम् ।
KK-09-03-064-060c	दुर्योधनस्त्वया चोक्तो जयार्थी परुषं वचः ॥
KK-09-03-064-061a	शृणु मूढ वचो मह्यं यतो धर्मस्ततो जयः ।
KK-09-03-064-061c	तदिदं समनुप्राप्तं तव वाक्यं नृपात्मजे ॥
KK-09-03-064-062a	एवं विदित्वा कल्याणि मा स्म शोके मनः कृथाः ।
KK-09-03-064-062c	पाण्डवानां विनाशाय मा ते बुद्धिः कदाचन ॥
KK-09-03-064-063a	शक्ता चासि महाभागे पृथिवीं सचराचराम् ।
KK-09-03-064-063c	चक्षुषा क्रोधदीप्तेन निर्दग्धुं तपसो बलात् ॥
KK-09-03-064-064a	वासुदेववचः श्रुत्वा गान्धारी वाक्यमब्रवीत् ।
KK-09-03-064-064c	एवमेतन्महाबाहो यथा वदसि केशव ॥
KK-09-03-064-065a	आधिभिर्दह्यमानाया मतिः सञ्चलिता मम ।
KK-09-03-064-065c	सा मे व्यवस्थिता श्रुत्वा तव वाक्यं जनार्दन ॥
KK-09-03-064-066a	राज्ञस्त्वन्धस्य वृद्धस्य हतपुत्रस्य केशव ।
KK-09-03-064-066c	त्वं गतिः सहितैर्वीरैः पाण्डवैर्दिपदां वर ॥
KK-09-03-064-067a	एतावदुक्त्वा वचनं मुखं प्रच्छाद्य वाससा ।
KK-09-03-064-067c	पुत्रशोकाभिसन्तप्ता गान्धारी प्ररुरोद ह ॥
KK-09-03-064-068a	तत एनां महाबाहुः केशवः शोककर्शिताम् ।
KK-09-03-064-068c	हेतुकारणसंयुक्तैर्वाक्यैराश्वासयत्प्रभुः ॥
KK-09-03-064-069a	समाश्वास्य च गान्धारीं धृतराष्ट्रं च माधवः ।
KK-09-03-064-069c	द्रौणिसङ्कल्पितं भावमन्वबुध्यत केशवः ॥
KK-09-03-064-070a	ततस्त्वरित उत्थाय पादौ मूर्ध्ना प्रणम्य च ।
KK-09-03-064-070c	द्वैपायनस्य राजेन्द्र ततः कौरवमब्रवीत् ॥
KK-09-03-064-071a	आपृच्छे त्वां कुरुश्रेष्ठ मा च शोके मनः कृथाः ।
KK-09-03-064-071c	द्रौणेः पापोस्त्यभिप्रायस्तेनास्मि सहसोत्थितः ॥
KK-09-03-064-072ac	पाण्डवानां वधे रात्रौ बुद्धिस्तेन प्रदर्शिता ॥
KK-09-03-064-073a	एतच्छ्रुत्वा तु वचनं गान्धार्या सहितोऽब्रवीत् ।
KK-09-03-064-073c	धृतराष्ट्रो महाबाहुः केशवं केशिसूदनम् ॥
KK-09-03-064-074a	शीघ्रं गच्छ महाबाहो पाण्डवान्परिपालय ।
KK-09-03-064-074c	भूयस्त्वया समेष्यामि क्षिप्रमेव जनार्दन ॥
KK-09-03-064-075ac	प्रायात्ततस्तु त्वरितो दारुकेण सहाच्युतः ॥
KK-09-03-064-076a	वासुदेवे गते राजन्धृतराष्ट्रं जनेश्वरम् ।
KK-09-03-064-076c	आश्वासयदमेयात्मा व्यासो लोकनमस्कृतः ॥
KK-09-03-064-077a	वासुदेवोऽपि धर्मात्मा कृतकृत्यो जगाम ह ।
KK-09-03-064-077c	शिबिरं हास्तिनपुराद्दिदृक्षुः पाण्डवान्नृप ॥
KK-09-03-064-078a	आगम्य शिबिरं रात्रौ सोऽभ्यगच्छत पाण्डवान् ।
KK-09-03-064-078c	तच्च तेभ्यः समाख्याय सहितस्तैः समाहितः ॥ ॥
	
इति श्रीमन्महाभारते शल्यपर्वणि गदायुद्धपर्वणि चतुःषष्टितमोऽध्यायः ॥ 64 ॥

9-64-27 हेतुकारणसंयुक्तैः हेतवो दृष्टा अपराधाः । कारणानि अदृष्टान्यवश्यंभावीनि तैर्युक्तानि  तैः ॥ 9-64-33 प्रायादगच्छत् ॥ 9-64-34 विदितं धृताराष्ट्रस्येति झ.पाठः ॥ 9-64-36 कृष्णस्य व्यासस्य ॥ 9-64-49 असूयां पाण्डुपुत्रोष्विति झ.पाठः ॥
