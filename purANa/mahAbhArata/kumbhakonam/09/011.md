अध्यायः 011

शल्यभीमयोर्गदायुद्धम् ॥ 1 ॥

KK-09-01-011-001	सञ्जय उवाच ।
KK-09-01-011-001a	पतितं प्रेक्ष्य यन्तारं शल्यः शैक्यायसीं गदाम् ।
KK-09-01-011-001c	आदाय तरसा राजंस्तस्थौ गिरिरिवाचलः ॥
KK-09-01-011-002a	तं दीप्तमिव कालाग्निं पाशहस्तमिवान्तकम् ।
KK-09-01-011-002c	सशृङ्गमिव कैलासं सवज्रमिव वासवम् ॥
KK-09-01-011-003a	सशूलमिव हर्यक्षं सचक्रमिव चक्रिणम् ।
KK-09-01-011-003c	सशक्तिमिव सेनान्यं वने मत्तमिव द्विपम् ।
KK-09-01-011-003e	जवेनाभ्यपतद्भीमः प्रगृह्य महतीं गदाम् ॥
KK-09-01-011-004a	ततः शङ्खप्रणादश्च तूर्याणां च सहस्रशः ।
KK-09-01-011-004c	सिंहनादश्च सञ्जज्ञे शूराणां हर्षवर्धनः ॥
KK-09-01-011-005a	प्रैक्षन्त सर्वतस्तौ हि योधा मत्ताविव द्विपौ ।
KK-09-01-011-005c	तावकाश्चापरे चैव साधुसाध्वित्यपूजयन् ॥
KK-09-01-011-006a	न हि मद्राधिपादन्यो रामाद्वा यदुनन्दनात् ।
KK-09-01-011-006c	सोढुमुत्सहते वेगं भीमसेनस्य संयुगे ॥
KK-09-01-011-007a	तथा मद्राधिपस्यापि गदावेगं महात्मनः ।
KK-09-01-011-007c	सोढुमुत्सहते नान्यः पुमान्युधि वृकोदरात् ॥
KK-09-01-011-008a	तौ वृषाविव नर्दन्तौ मण्डलानि विचेरतुः ।
KK-09-01-011-008c	आवर्तितौ गदाहस्तौ मद्रराजवृकोदरौ ॥
KK-09-01-011-009a	मण्डलावर्तमार्गेषु गदाविहरणेषु च ।
KK-09-01-011-009c	निर्विशेषमभूद्युद्धं तयोः पुरुषसिंहयोः ॥
KK-09-01-011-010a	तप्तहेममयैः शुभ्रैर्बभूव भयवर्धिनी ।
KK-09-01-011-010c	अग्निज्वालैरिवाबद्धा पट्टैः शल्यस्य सा गदा ॥
KK-09-01-011-011a	तथैव चरतो मार्गान्मण्डलेषु महात्मनः ।
KK-09-01-011-011c	विद्युदभ्रग्रतीकाशा भीमस्य शुशुभे गदा ॥
KK-09-01-011-012a	ताडिता मद्रराजेन भीमस्य गदया गदा ।
KK-09-01-011-012c	दह्यमानेव खे राजन्साऽसृजत्पावकार्चिषः ॥
KK-09-01-011-013a	तथा भीमेन शल्यस्य ताडिता गदया गदा ।
KK-09-01-011-013c	अङ्गारवर्षं मुमुचे तदद्भुतमिवाभवत् ॥
KK-09-01-011-014a	दन्तैरिव महानागौ शृङ्गैरिव महर्षभौ ।
KK-09-01-011-014c	तौ विरेजतुरन्योन्यं गदाग्राभ्यां परिक्षतौ ॥
KK-09-01-011-015a	तौ गदाभिहतैर्गात्रैः क्षणेन रुधिरोक्षितौ ।
KK-09-01-011-015c	प्रेक्षणीयतरावास्तां पुष्पिताविव किंशुकौ ॥
KK-09-01-011-016a	गदया मद्रराजस्य सव्यदक्षिणमाहतः ।
KK-09-01-011-016c	भीमसेनो महाबाहुर्न चचालाचलो यथा ॥
KK-09-01-011-017a	तथा भीमगदावेगैस्ताड्यमानो मुहुर्मुहुः ।
KK-09-01-011-017c	शल्यो न विव्यथे राजन्दन्तिनेव महागिरिः ॥
KK-09-01-011-018a	शुश्रुवे दिक्षु सर्वासु तयोः पुरुषसिंहयोः ।
KK-09-01-011-018c	गदानिपातसंह्रादो वज्रयोरिव निःस्वनः ॥
KK-09-01-011-019a	निवृत्य तु महावीर्यौ समुच्छ्रितमहागदौ ।
KK-09-01-011-019c	पुनरन्तरमार्गस्थौ पण्डलानि विचेरतुः ॥
KK-09-01-011-020a	अथाभ्येत्य पदान्यष्टौ सन्निपातोऽभवत्तयोः ।
KK-09-01-011-020c	उद्यम्य लोहदण्डाभ्यामतिमानुषकर्मणोः ॥
KK-09-01-011-021a	पोथयन्तौ तदाऽन्योन्यं मण्डलानि विचेरतुः ।
KK-09-01-011-021c	क्रियाविशेषं कृतिनौ दर्शयामासतुस्तदा ॥
KK-09-01-011-022a	अभ्युद्यतगदौ वीरौ सशृङ्गाविव पर्वतौ ।
KK-09-01-011-022c	तावाजघ्नतुरन्योन्यं मण्डलानि विचेरतुः ॥
KK-09-01-011-023a	क्रियाविशेषकृतिनौ रणभूमितलेऽचलौ ।
KK-09-01-011-023c	तौ परस्परसंरम्भाद्गदाभ्यां सुभृशाहतौ ॥
KK-09-01-011-024a	युगपत्पेततुर्वीरावुभाविन्द्रबली इव ।
KK-09-01-011-024c	उभयोः सेनयोर्योधास्तदा हाहाकृताभवन् ॥
KK-09-01-011-025ac	भृशं मर्मस्वभिहतावुभावास्तां सुविह्वलौ ॥
KK-09-01-011-026a	ततः स्वरथमारोप्य मद्राणामृषभं रणे ।
KK-09-01-011-026c	अपोवाह कृपः शल्यं तूर्णमायोधनादथ ॥
KK-09-01-011-027a	क्षीबवद्विह्वलत्वात्तु निमेषात्पुनरुत्थितः ।
KK-09-01-011-027c	भीमसेनो गदापाणिः समाह्वयत मद्रपम् ॥
KK-09-01-011-028a	ततस्तु तावकाः शूरा नानाशस्त्रसमायुताः ।
KK-09-01-011-028c	नानावादित्रशब्देन पाण्डुसेनामयोधयन् ॥
KK-09-01-011-029a	भुजावुच्छ्रित्य शस्त्रं च शब्देन महता ततः ।
KK-09-01-011-029c	अभ्यद्रवन्महाराज दुर्योधनपुरोगमाः ॥
KK-09-01-011-030a	तदनीकमभिप्रेक्ष्य ततस्ते पाण्डुनन्दनाः ।
KK-09-01-011-030c	प्रययुः सिंहनादेन दुर्योधनवधेप्सया ॥
KK-09-01-011-031a	तेषामापततां तूर्णं पुत्रस्ते भरतर्षभ ।
KK-09-01-011-031c	प्रासेन चेकितानं वै विव्याध हृदये भृशम् ॥
KK-09-01-011-032a	स पपात रथोपस्थे तव पुत्रेण पातितः ।
KK-09-01-011-032c	रुधिरौघपरिक्लिन्नः प्रविश्य विपुलं तमः ॥
KK-09-01-011-033a	चेकितानं हतं दृष्ट्वा पाण्डवेया महारथाः ।
KK-09-01-011-033c	असक्तमभ्यवर्षन्त शरवर्षाणि भागशः ॥
KK-09-01-011-034a	तावकानामनीकेषु पाण्डवा जितकाशिनः ।
KK-09-01-011-034c	व्यचरन्त महाराज प्रेक्षणीयाः समन्ततः ॥
KK-09-01-011-035a	कृपश्च कृतवर्मा च सौबलश्च महारथः ।
KK-09-01-011-035c	अयोधयन्धर्मराजं मद्रराजपुरस्कृताः ॥
KK-09-01-011-036a	भारद्वाजस्य हन्तारं भूरिवीर्यपराक्रमम् ।
KK-09-01-011-036c	दुर्योधनो महाराज धृष्टद्युम्नमयोधयत् ॥
KK-09-01-011-037a	त्रिसाहस्रास्तथा राजंस्तव पुत्रेण चोदिताः ।
KK-09-01-011-037c	अयोधयन्त विजयं जैगर्तानां महारथाः ॥
KK-09-01-011-038a	विजये धृतसङ्कल्पाः समरे त्यक्तजीविताः ।
KK-09-01-011-038c	प्राविशंस्तावका राजन्हंसा इव महत्सरः ॥
KK-09-01-011-039a	ततो युद्धमभूद्धोरं परस्परवधैषिणाम् ।
KK-09-01-011-039c	अन्योन्यवधसंयुक्तमन्योन्यप्रीतिवर्धनम् ॥
KK-09-01-011-040a	तस्मिन्प्रवृत्ते सङ्ग्रामे राजन्वीरवरक्षये ।
KK-09-01-011-040c	अनिलेनेरितं घोरमुत्तस्थौ पार्थिवं रजः ॥
KK-09-01-011-041a	श्रवणान्नामधेयानां पार्थिवानां च कीर्तनात् ।
KK-09-01-011-041c	परस्परं विजानीमस्तदायुध्यन्नभीतवत् ॥
KK-09-01-011-042a	तद्रजः पुरुषव्याघ्र शोणितेन प्रशामितम् ।
KK-09-01-011-042c	दिशश्च विमला जातास्तस्मिन्रजसि नाशिते ॥
KK-09-01-011-043a	तथा प्रवृत्ते सङ्ग्रामे घोररूपे भयानके ।
KK-09-01-011-043c	तावकानां परेषां च नासीत्कश्चित्पराङ्मुखः ॥
KK-09-01-011-044a	ब्रह्मलोकपरा भूत्वा प्रार्थयन्तो जयं युधि ।
KK-09-01-011-044c	सुयुद्धेन पराक्रान्ता नराः स्वर्गमभीप्सवः ॥
KK-09-01-011-045a	भर्तृपिण्डविमोक्षार्थं भर्तृकार्यविनिश्चिताः ।
KK-09-01-011-045c	स्वर्गसंसक्तमनसो योधा युयुधिरे तदा ॥
KK-09-01-011-046a	नानारूपाणि शस्त्राणि विसृजन्तो महारथाः ।
KK-09-01-011-046c	अन्योन्यमभिगर्जन्तः प्रहरन्तः परस्परम् ॥
KK-09-01-011-047a	हत विध्यत गृह्णीत प्रहरध्वं निकृन्तत ।
KK-09-01-011-047c	इति स्म वाचः श्रूयन्ते तवतेषां च वै बले ॥
KK-09-01-011-048a	ततः शल्यो महाराज धर्मपुत्रं युधिष्ठिरम् ।
KK-09-01-011-048c	विव्याध निशितैर्बाणैर्हन्तुकामो महारथम् ॥
KK-09-01-011-049a	तस्य पार्थो महाराज नाराचान्वै चतुर्दश ।
KK-09-01-011-049c	मर्माण्युद्दिश्य मर्मज्ञो निचखान हसन्निव ॥
KK-09-01-011-050a	आवार्य पाण्डवं बाणैर्हन्तुकामो महाबलः ।
KK-09-01-011-050c	विव्याध समरे क्रुद्धो बहुभिः कङ्कपत्रिभिः ॥
KK-09-01-011-051a	अथ मद्रो महाराज शरेणानतपर्वणा ।
KK-09-01-011-051c	युधिष्ठिरं समाजघ्ने सर्वसैन्यस्य पश्यतः ॥
KK-09-01-011-052a	धर्मराजोऽपि सङ्क्रुद्धो मद्रराजं महाबलः ।
KK-09-01-011-052c	विव्याध निशितैर्बाणैः कङ्कबर्हिणवाजितैः ॥
KK-09-01-011-053a	चन्द्रसेनं च सप्तत्या सूतं च नवभिः शरैः ।
KK-09-01-011-053c	द्रुमसेनं चतुःषष्ट्या निजघान महारथः ॥
KK-09-01-011-054a	चक्ररक्षे हते शल्यः पाण्डवेन महात्मना ।
KK-09-01-011-054c	निजघान ततो राजंश्चेदीन्वै पञ्चविंशतिम् ॥
KK-09-01-011-055a	सात्यकिं पञ्चविंशत्या भीमसेनं च पञ्चभिः ।
KK-09-01-011-055c	माद्रीपुत्रौ शतेनाजौ विव्याध निशितैः शरैः ॥
KK-09-01-011-056a	एवं विचरतस्तस्य सङ्ग्रामे राजसत्तम ।
KK-09-01-011-056c	सम्प्रैषयच्छितान्पार्थः शरानाशीविषोपमान् ॥
KK-09-01-011-057a	ध्वजाग्रं चास्य समरे कुन्तीपुत्रो युधिष्ठिरः ।
KK-09-01-011-057c	प्रमुखे वर्तमानस्य भल्लेनापाहरद्रथात् ॥
KK-09-01-011-058a	पाण्डुपुत्रेण वै तस्य केतुं छिन्नं महात्मना ।
KK-09-01-011-058c	निपतन्तमपश्याम गिरिशृङ्गमिवाहतम् ॥
KK-09-01-011-059a	ध्वजं निपतितं दृष्ट्वा पाण़्डवं च व्यवस्थितम् ।
KK-09-01-011-059c	सङ्क्रुद्धो मद्रराजोऽभूच्छरवर्षं मुमोच ह ॥
KK-09-01-011-060a	शल्यः सायकवर्षेण पर्जन्य इव वृष्टिमान् ।
KK-09-01-011-060c	अभ्यवर्षदमेयात्मा क्षत्रियान्क्षत्रियर्षभः ॥
KK-09-01-011-061a	सात्यकिं भीमसेनं च माद्रीपुत्रौ च पाण्डवौ ।
KK-09-01-011-061c	एकैकं पञ्चभिर्विद्ध्वा युधिष्ठिरमपीडयत् ॥
KK-09-01-011-062a	ततो बाणमयं जालं विततं पाण्डवोरसि ।
KK-09-01-011-062c	अपश्याम महाराज मेघजालमिवोद्गतम् ॥
KK-09-01-011-063a	तस्य शल्यो रणे क्रुद्धः शरैः सन्नतपर्वभिः ।
KK-09-01-011-063c	दिशः सञ्छादयामास प्रदिशश्च महारथः ॥
KK-09-01-011-064a	ततो युधिष्ठिरो राजा बाणजालेन पीडितः ।
KK-09-01-011-064c	बभूव हृतविक्रान्तो जम्भो वृत्रहणा यथा ॥ ॥

इति श्रीमन्महाभारते शल्यपर्वणि शल्यवधपर्वणि अष्टादशदिवसयुद्धे एकादशोऽध्यायः ॥ 11 ॥

9-11-3 हर्यक्षं रुद्रम् ॥ 9-11-10 शुभ्रैर्दीप्तिमद्भिः ॥
