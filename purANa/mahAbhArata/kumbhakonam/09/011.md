अध्यायः 011

शल्यभीमयोर्गदायुद्धम् ॥ 1 ॥

001	सञ्जय उवाच ।
001a	पतितं प्रेक्ष्य यन्तारं शल्यः शैक्यायसीं गदाम् ।
001c	आदाय तरसा राजंस्तस्थौ गिरिरिवाचलः ॥
002a	तं दीप्तमिव कालाग्निं पाशहस्तमिवान्तकम् ।
002c	सशृङ्गमिव कैलासं सवज्रमिव वासवम् ॥
003a	सशूलमिव हर्यक्षं सचक्रमिव चक्रिणम् ।
003c	सशक्तिमिव सेनान्यं वने मत्तमिव द्विपम् ।
003e	जवेनाभ्यपतद्भीमः प्रगृह्य महतीं गदाम् ॥
004a	ततः शङ्खप्रणादश्च तूर्याणां च सहस्रशः ।
004c	सिंहनादश्च सञ्जज्ञे शूराणां हर्षवर्धनः ॥
005a	प्रैक्षन्त सर्वतस्तौ हि योधा मत्ताविव द्विपौ ।
005c	तावकाश्चापरे चैव साधुसाध्वित्यपूजयन् ॥
006a	न हि मद्राधिपादन्यो रामाद्वा यदुनन्दनात् ।
006c	सोढुमुत्सहते वेगं भीमसेनस्य संयुगे ॥
007a	तथा मद्राधिपस्यापि गदावेगं महात्मनः ।
007c	सोढुमुत्सहते नान्यः पुमान्युधि वृकोदरात् ॥
008a	तौ वृषाविव नर्दन्तौ मण्डलानि विचेरतुः ।
008c	आवर्तितौ गदाहस्तौ मद्रराजवृकोदरौ ॥
009a	मण्डलावर्तमार्गेषु गदाविहरणेषु च ।
009c	निर्विशेषमभूद्युद्धं तयोः पुरुषसिंहयोः ॥
010a	तप्तहेममयैः शुभ्रैर्बभूव भयवर्धिनी ।
010c	अग्निज्वालैरिवाबद्धा पट्टैः शल्यस्य सा गदा ॥
011a	तथैव चरतो मार्गान्मण्डलेषु महात्मनः ।
011c	विद्युदभ्रग्रतीकाशा भीमस्य शुशुभे गदा ॥
012a	ताडिता मद्रराजेन भीमस्य गदया गदा ।
012c	दह्यमानेव खे राजन्साऽसृजत्पावकार्चिषः ॥
013a	तथा भीमेन शल्यस्य ताडिता गदया गदा ।
013c	अङ्गारवर्षं मुमुचे तदद्भुतमिवाभवत् ॥
014a	दन्तैरिव महानागौ शृङ्गैरिव महर्षभौ ।
014c	तौ विरेजतुरन्योन्यं गदाग्राभ्यां परिक्षतौ ॥
015a	तौ गदाभिहतैर्गात्रैः क्षणेन रुधिरोक्षितौ ।
015c	प्रेक्षणीयतरावास्तां पुष्पिताविव किंशुकौ ॥
016a	गदया मद्रराजस्य सव्यदक्षिणमाहतः ।
016c	भीमसेनो महाबाहुर्न चचालाचलो यथा ॥
017a	तथा भीमगदावेगैस्ताड्यमानो मुहुर्मुहुः ।
017c	शल्यो न विव्यथे राजन्दन्तिनेव महागिरिः ॥
018a	शुश्रुवे दिक्षु सर्वासु तयोः पुरुषसिंहयोः ।
018c	गदानिपातसंह्रादो वज्रयोरिव निःस्वनः ॥
019a	निवृत्य तु महावीर्यौ समुच्छ्रितमहागदौ ।
019c	पुनरन्तरमार्गस्थौ पण्डलानि विचेरतुः ॥
020a	अथाभ्येत्य पदान्यष्टौ सन्निपातोऽभवत्तयोः ।
020c	उद्यम्य लोहदण्डाभ्यामतिमानुषकर्मणोः ॥
021a	पोथयन्तौ तदाऽन्योन्यं मण्डलानि विचेरतुः ।
021c	क्रियाविशेषं कृतिनौ दर्शयामासतुस्तदा ॥
022a	अभ्युद्यतगदौ वीरौ सशृङ्गाविव पर्वतौ ।
022c	तावाजघ्नतुरन्योन्यं मण्डलानि विचेरतुः ॥
023a	क्रियाविशेषकृतिनौ रणभूमितलेऽचलौ ।
023c	तौ परस्परसंरम्भाद्गदाभ्यां सुभृशाहतौ ॥
024a	युगपत्पेततुर्वीरावुभाविन्द्रबली इव ।
024c	उभयोः सेनयोर्योधास्तदा हाहाकृताभवन् ॥
025ac	भृशं मर्मस्वभिहतावुभावास्तां सुविह्वलौ ॥
026a	ततः स्वरथमारोप्य मद्राणामृषभं रणे ।
026c	अपोवाह कृपः शल्यं तूर्णमायोधनादथ ॥
027a	क्षीबवद्विह्वलत्वात्तु निमेषात्पुनरुत्थितः ।
027c	भीमसेनो गदापाणिः समाह्वयत मद्रपम् ॥
028a	ततस्तु तावकाः शूरा नानाशस्त्रसमायुताः ।
028c	नानावादित्रशब्देन पाण्डुसेनामयोधयन् ॥
029a	भुजावुच्छ्रित्य शस्त्रं च शब्देन महता ततः ।
029c	अभ्यद्रवन्महाराज दुर्योधनपुरोगमाः ॥
030a	तदनीकमभिप्रेक्ष्य ततस्ते पाण्डुनन्दनाः ।
030c	प्रययुः सिंहनादेन दुर्योधनवधेप्सया ॥
031a	तेषामापततां तूर्णं पुत्रस्ते भरतर्षभ ।
031c	प्रासेन चेकितानं वै विव्याध हृदये भृशम् ॥
032a	स पपात रथोपस्थे तव पुत्रेण पातितः ।
032c	रुधिरौघपरिक्लिन्नः प्रविश्य विपुलं तमः ॥
033a	चेकितानं हतं दृष्ट्वा पाण्डवेया महारथाः ।
033c	असक्तमभ्यवर्षन्त शरवर्षाणि भागशः ॥
034a	तावकानामनीकेषु पाण्डवा जितकाशिनः ।
034c	व्यचरन्त महाराज प्रेक्षणीयाः समन्ततः ॥
035a	कृपश्च कृतवर्मा च सौबलश्च महारथः ।
035c	अयोधयन्धर्मराजं मद्रराजपुरस्कृताः ॥
036a	भारद्वाजस्य हन्तारं भूरिवीर्यपराक्रमम् ।
036c	दुर्योधनो महाराज धृष्टद्युम्नमयोधयत् ॥
037a	त्रिसाहस्रास्तथा राजंस्तव पुत्रेण चोदिताः ।
037c	अयोधयन्त विजयं जैगर्तानां महारथाः ॥
038a	विजये धृतसङ्कल्पाः समरे त्यक्तजीविताः ।
038c	प्राविशंस्तावका राजन्हंसा इव महत्सरः ॥
039a	ततो युद्धमभूद्धोरं परस्परवधैषिणाम् ।
039c	अन्योन्यवधसंयुक्तमन्योन्यप्रीतिवर्धनम् ॥
040a	तस्मिन्प्रवृत्ते सङ्ग्रामे राजन्वीरवरक्षये ।
040c	अनिलेनेरितं घोरमुत्तस्थौ पार्थिवं रजः ॥
041a	श्रवणान्नामधेयानां पार्थिवानां च कीर्तनात् ।
041c	परस्परं विजानीमस्तदायुध्यन्नभीतवत् ॥
042a	तद्रजः पुरुषव्याघ्र शोणितेन प्रशामितम् ।
042c	दिशश्च विमला जातास्तस्मिन्रजसि नाशिते ॥
043a	तथा प्रवृत्ते सङ्ग्रामे घोररूपे भयानके ।
043c	तावकानां परेषां च नासीत्कश्चित्पराङ्मुखः ॥
044a	ब्रह्मलोकपरा भूत्वा प्रार्थयन्तो जयं युधि ।
044c	सुयुद्धेन पराक्रान्ता नराः स्वर्गमभीप्सवः ॥
045a	भर्तृपिण्डविमोक्षार्थं भर्तृकार्यविनिश्चिताः ।
045c	स्वर्गसंसक्तमनसो योधा युयुधिरे तदा ॥
046a	नानारूपाणि शस्त्राणि विसृजन्तो महारथाः ।
046c	अन्योन्यमभिगर्जन्तः प्रहरन्तः परस्परम् ॥
047a	हत विध्यत गृह्णीत प्रहरध्वं निकृन्तत ।
047c	इति स्म वाचः श्रूयन्ते तवतेषां च वै बले ॥
048a	ततः शल्यो महाराज धर्मपुत्रं युधिष्ठिरम् ।
048c	विव्याध निशितैर्बाणैर्हन्तुकामो महारथम् ॥
049a	तस्य पार्थो महाराज नाराचान्वै चतुर्दश ।
049c	मर्माण्युद्दिश्य मर्मज्ञो निचखान हसन्निव ॥
050a	आवार्य पाण्डवं बाणैर्हन्तुकामो महाबलः ।
050c	विव्याध समरे क्रुद्धो बहुभिः कङ्कपत्रिभिः ॥
051a	अथ मद्रो महाराज शरेणानतपर्वणा ।
051c	युधिष्ठिरं समाजघ्ने सर्वसैन्यस्य पश्यतः ॥
052a	धर्मराजोऽपि सङ्क्रुद्धो मद्रराजं महाबलः ।
052c	विव्याध निशितैर्बाणैः कङ्कबर्हिणवाजितैः ॥
053a	चन्द्रसेनं च सप्तत्या सूतं च नवभिः शरैः ।
053c	द्रुमसेनं चतुःषष्ट्या निजघान महारथः ॥
054a	चक्ररक्षे हते शल्यः पाण्डवेन महात्मना ।
054c	निजघान ततो राजंश्चेदीन्वै पञ्चविंशतिम् ॥
055a	सात्यकिं पञ्चविंशत्या भीमसेनं च पञ्चभिः ।
055c	माद्रीपुत्रौ शतेनाजौ विव्याध निशितैः शरैः ॥
056a	एवं विचरतस्तस्य सङ्ग्रामे राजसत्तम ।
056c	सम्प्रैषयच्छितान्पार्थः शरानाशीविषोपमान् ॥
057a	ध्वजाग्रं चास्य समरे कुन्तीपुत्रो युधिष्ठिरः ।
057c	प्रमुखे वर्तमानस्य भल्लेनापाहरद्रथात् ॥
058a	पाण्डुपुत्रेण वै तस्य केतुं छिन्नं महात्मना ।
058c	निपतन्तमपश्याम गिरिशृङ्गमिवाहतम् ॥
059a	ध्वजं निपतितं दृष्ट्वा पाण़्डवं च व्यवस्थितम् ।
059c	सङ्क्रुद्धो मद्रराजोऽभूच्छरवर्षं मुमोच ह ॥
060a	शल्यः सायकवर्षेण पर्जन्य इव वृष्टिमान् ।
060c	अभ्यवर्षदमेयात्मा क्षत्रियान्क्षत्रियर्षभः ॥
061a	सात्यकिं भीमसेनं च माद्रीपुत्रौ च पाण्डवौ ।
061c	एकैकं पञ्चभिर्विद्ध्वा युधिष्ठिरमपीडयत् ॥
062a	ततो बाणमयं जालं विततं पाण्डवोरसि ।
062c	अपश्याम महाराज मेघजालमिवोद्गतम् ॥
063a	तस्य शल्यो रणे क्रुद्धः शरैः सन्नतपर्वभिः ।
063c	दिशः सञ्छादयामास प्रदिशश्च महारथः ॥
064a	ततो युधिष्ठिरो राजा बाणजालेन पीडितः ।
064c	बभूव हृतविक्रान्तो जम्भो वृत्रहणा यथा ॥ ॥

इति श्रीमन्महाभारते शल्यपर्वणि शल्यवधपर्वणि अष्टादशदिवसयुद्धे एकादशोऽध्यायः ॥ 11 ॥

9-11-3 हर्यक्षं रुद्रम् ॥ 9-11-10 शुभ्रैर्दीप्तिमद्भिः ॥
