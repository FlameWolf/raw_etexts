अध्यायः 032

युधिष्ठिरकटुभाषणरुष्टेन सुयोधनेन गदयासह हदादुत्थानम् ॥ 1 ॥ युधिष्ठिरदुर्योधनयोः संवादः ॥ 2 ॥

KK-09-02-032-001	धृतराष्ट्र उवाच ।
KK-09-02-032-001a	एवं सन्तर्ज्यमानस्तु मम पुत्रो महीपतिः ।
KK-09-02-032-001c	प्रकृत्या मन्युमान्वीरः कथमासीत्परन्तपः ॥
KK-09-02-032-002a	न हि सन्तर्जना तेन श्रुतपूर्वा कथञ्चन ।
KK-09-02-032-002c	राजभावेन मान्यश्च सर्वलोकस्य सोऽभवत् ॥
KK-09-02-032-003a	[यस्यातपत्रच्छायापि स्वका भानोस्तथा प्रभा ।
KK-09-02-032-003c	खेदायैवाभिमानित्वात्सहेत्सैवं कथं गरिः ॥]
KK-09-02-032-004a	इयं च पृथिवी सर्वा सम्लेच्छाटविका भृशम् ।
KK-09-02-032-004c	प्रसादाद्ध्रियते यस्य प्रत्यक्षं तव सञ्जय ॥
KK-09-02-032-005a	स तथा तर्ज्यमानस्तु पाण्डुपुत्रैर्विशेषतः ।
KK-09-02-032-005c	विहीनश्च स्वकैर्भृत्यैर्निर्जने चावृतो भृशम् ॥
KK-09-02-032-006a	स श्रुत्वा कटुका वाचो जययुक्ताः पुनःपुनः ।
KK-09-02-032-006c	किमब्रवीत्पाण्डवेयांस्तन्ममाचक्ष्व सञ्जय ॥
KK-09-02-032-007	सञ्जय उवाच ।
KK-09-02-032-007a	तर्ज्यमानस्तदा राजन्नुदकस्थस्तवात्मजः ।
KK-09-02-032-007c	युधिष्ठिरेण राजेन्द्र भ्रातृभिः सहितेन ह ॥
KK-09-02-032-008a	श्रुत्वा स कटुका वाचो विषमस्थो नराधिपः ।
KK-09-02-032-008c	दीर्घमुष्णं च निःश्वस्य सलिलस्थः पुनःपुनः ॥
KK-09-02-032-009a	सलिलान्तर्गतो राजा धुन्वन्हस्तौ पुनःपुनः ।
KK-09-02-032-009c	मनश्चकार युद्धाय राजानं चाभ्यभाषत ॥
KK-09-02-032-010a	यूयं ससुहृदः पार्थाः सर्वे सरथवाहनाः ।
KK-09-02-032-010c	अहमेकः परिद्यूनो विरथो हतवाहनः ॥
KK-09-02-032-011a	आत्तशस्त्रै रथोपेतैर्बहुभिः परिवारितः ।
KK-09-02-032-011c	कथमेकः पदातिः सन्नशस्त्रो योद्धुमुत्सहे ॥
KK-09-02-032-012a	एकैकशश्च मां यूयं योधयध्वं युधिष्ठिर ।
KK-09-02-032-012c	न ह्येको बहुभिर्वीरैर्न्याय्यो योधयितुं युधि ॥
KK-09-02-032-013a	विशेषतो विकवचः श्रान्तश्चापत्समाश्रितः ।
KK-09-02-032-013c	भृशं विक्षतगात्रश्च श्रान्तवाहनसैनिकः ॥
KK-09-02-032-014a	न मे त्वत्तो भयं राजन्न च पार्थाद्वृकोदरात् ।
KK-09-02-032-014c	फल्गुनाद्वासुदेवाद्वा पाञ्चालेभ्योऽथवा पुनः ॥
KK-09-02-032-015a	यमाभ्यां युयुधानाद्वा ये चान्ये तव सैनिकाः ।
KK-09-02-032-015c	एकः सर्वानहं क्रुद्धो वारयिष्ये युधि स्थितः ॥
KK-09-02-032-016a	धर्ममूला सतां कीर्तिर्मनुष्याणां जनाधिप ।
KK-09-02-032-016c	धर्मं चैवेह कीर्तिं च पालयन्प्रब्रवीम्यहम् ॥
KK-09-02-032-017a	अहमुत्थाय सर्वान्वै प्रतियोत्स्यामि संयुगे ।
KK-09-02-032-017c	अन्वभ्याशं गतान्सर्वान्निहनिष्यामि भारत ॥
KK-09-02-032-018a	अद्य वः सरथान्साश्वानशस्त्रो विरथोऽपि सन् ।
KK-09-02-032-018c	नक्षत्राणीव सर्वाणि सविता रात्रिसङ्क्षये ॥
KK-09-02-032-019a	तेजसा नाशयिष्यामि स्थिरीभवत पाण्डवाः ।
KK-09-02-032-019c	अद्यानृण्यं गमिष्यामि क्षत्रियाणां यशस्विनां ॥
KK-09-02-032-020a	बाह्लीकद्रोणभीष्माणां कर्णस्य च महात्मनः ।
KK-09-02-032-020c	जयद्रथस्य शूरस्य भगदत्तस्य चोभयोः ॥
KK-09-02-032-021a	मद्रराजस्य शल्यस्य भूरिश्रवस एव च ।
KK-09-02-032-021c	पुत्राणां भरतश्रेष्ठ शकुनेः सौबलस्य च ॥
KK-09-02-032-022a	मित्राणां सुहृदां चैव बान्धवानां तथैव च ।
KK-09-02-032-022c	अानृण्यमद्य गच्छामि हत्वा त्वां भ्रातृभिः सह ॥
KK-09-02-032-023	सञ्जय उवाच ।
KK-09-02-032-023a	एतावदुक्त्वा वचनं विरराम जनाधिपः ।
KK-09-02-032-023c	`सलिलान्तर्गतः श्रीमान्पुत्रो दुर्योधनस्तव ॥'
KK-09-02-032-024	युधिष्ठिर उवाच ।
KK-09-02-032-024a	दिष्ट्या त्वमपि जानीषे क्षत्रधर्मं सुयोधन ।
KK-09-02-032-024c	दिष्ट्या ते वर्तते बुद्धिर्युद्धायैव महाभुज ॥
KK-09-02-032-025a	दिष्ट्या शूरोऽसि गान्धारे दिष्ट्या जानासि सङ्गरम् ।
KK-09-02-032-025c	यस्त्वमेको हि नः सर्वान्सङ्गरे योद्धुमिच्छसि ॥
KK-09-02-032-026a	एक एकेन सङ्गम्य यत्ते सम्मतमायुधम् ।
KK-09-02-032-026c	तत्त्वमादाय युध्यस्व प्रेक्षकास्ते वयं स्थिताः ॥
KK-09-02-032-027a	अयमिष्टं च ते कामं वीर भूयो ददाम्यहम् ।
KK-09-02-032-027c	हत्वैकं भव नो राजा हतो वा स्वर्गमाप्नुहि ॥
KK-09-02-032-028	दुर्योधन उवाच ।
KK-09-02-032-028a	एकश्चेद्योद्धुमाक्रन्दे वरोऽद्य मम दीयताम् ।
KK-09-02-032-028c	आयुधानामियं चापि मता मे सततं गदा ॥
KK-09-02-032-029a	भ्रातॄणां भवतामेकः शक्यं मां योऽभिमन्यते ।
KK-09-02-032-029c	पदातिर्गदया सङ्ख्ये स युध्यतु मया सह ॥
KK-09-02-032-030a	वृत्तानि रथयुद्धानि विचित्राणि पदेपदे ।
KK-09-02-032-030c	इदमेकं गदायुद्धं भवत्वद्याद्भुतं महत् ॥
KK-09-02-032-031a	अन्नानामपि पर्यायं कर्तुमिच्छन्ति मानवाः ।
KK-09-02-032-031c	युद्धानामपि पर्यायो भवत्वनुमते तव ॥
KK-09-02-032-032a	गदया त्वां महाबाहो विजेष्यामि सहानुजम् ।
KK-09-02-032-032c	पाञ्चालान्सृञ्जयांश्चैव ये चान्ये तव सैनिकाः ।
KK-09-02-032-032e	न हि मे सम्भ्रमो जातु शक्रादपि युधिष्ठिर ॥
KK-09-02-032-033	युधिष्ठिर उवाच ।
KK-09-02-032-033a	उत्तिष्ठोत्तिष्ठ गान्धारे मां योधय सुयोधन ।
KK-09-02-032-033c	एक एकेन सङ्गम्य संयुगे गदया बली ॥
KK-09-02-032-034a	पुरुषो भव गान्धारे युध्यस्व सुसमाहितः ।
KK-09-02-032-034c	अद्य ते जीवितं नास्ति यदीन्द्रोपि तवाश्रयः ॥
KK-09-02-032-035	सञ्जय उवाच ।
KK-09-02-032-035a	एतत्स नरशार्दूलो नामृष्यत तवात्मजः ।
KK-09-02-032-035c	सलिलान्तर्गतः श्वभ्रे महानाग इव श्वसन् ॥
KK-09-02-032-036a	तथाऽसौ वाक्प्रतोदेन तुद्यमानः पुनःपुनः ।
KK-09-02-032-036c	वचो न ममृषे राजन्नुत्तमाश्वः कशामिव ॥
KK-09-02-032-037a	सङ्क्षोभ्य सलिलं वेगाद्गदामादाय वीर्यवान् ।
KK-09-02-032-037c	अद्रिसारमयीं गुर्वीं काञ्चनाङ्गदभूषणाम् ।
KK-09-02-032-037e	अन्तर्जलात्समुत्तस्थौ नागेन्द्र इव निःश्वसन् ॥
KK-09-02-032-038a	स भित्त्वा स्तम्भितं तोयं स्कन्धे कृत्वायसीं गदाम् ।
KK-09-02-032-038c	उदतिष्ठत पुत्रस्ते प्रतपन्रश्मिवानिव ॥
KK-09-02-032-039a	ततः शैक्यायसीं गुर्वी जातरूपपरिष्कृताम् ।
KK-09-02-032-039c	गदां परामृशद्धीमान्धार्तराष्ट्रो महाबलः ॥
KK-09-02-032-040a	गदाहस्तं तु तं दृष्ट्वा सशृङ्गमिव पर्वतम् ।
KK-09-02-032-040c	प्रजानामिव सङ्क्रुद्धं शूलपाणिमिव स्थितम् ॥
KK-09-02-032-041ac	*सगदो भारतो भाति प्रतपन्भास्करो यथा* ॥
KK-09-02-032-042a	तमुत्तीर्णं महाबाहुं गदाहस्तमरिन्दमम् ।
KK-09-02-032-042c	मेनिरे सर्वभूतानि दण्डपाणिमिवान्तकम् ॥
KK-09-02-032-043a	वज्रहस्तं यथा शक्रं शूलहस्तं यथा हरम् ।
KK-09-02-032-043c	ददृशुः शर्वपाञ्चालाः पुत्रं तव जनाधिप ॥
KK-09-02-032-044a	तमुत्तीर्णं तु सम्प्रेक्ष्य समहृष्यन्त सर्वशः ।
KK-09-02-032-044c	पाञ्चालाः पाण्डवेयाश्च तेऽन्योन्यस्य तलान्ददुः ॥
KK-09-02-032-045a	अवहासं तु तं मत्वा पुत्रो दुर्योधनस्तव ।
KK-09-02-032-045c	उद्धृत्य नयने क्रुद्धो दिधक्षुरिव पाण्डवान् ॥
KK-09-02-032-046a	त्रिशिखां भ्रुकुटीं कृत्वा सन्दष्टदशनच्छदः ।
KK-09-02-032-046c	प्रत्युवाच ततस्तान्वै पाण्डवान्सह केशवान् ॥
KK-09-02-032-047	दुर्योधन उवाच ।
KK-09-02-032-047a	अस्यावहासस्य फलं प्रतिभोक्ष्यथ पाण्डवाः ।
KK-09-02-032-047c	गमिष्यथ हताः सद्यः सपाञ्चाला यमक्षयम् ॥
KK-09-02-032-048 	सञ्जय उवाच ।
KK-09-02-032-048a	उत्थिन्तश्च जलात्तस्मात्पुत्रो दुर्योधनस्तव ।
KK-09-02-032-048c	अतिष्ठत गदापाणी रुधिरेण समुक्षितः ॥
KK-09-02-032-049a	तस्य शोणितदिग्धस्य सलिलेन समुक्षितम् ।
KK-09-02-032-049c	शरीरं स्म तदा भाति स्रवन्निव महीधरः ॥
KK-09-02-032-050a	तमुद्यतगदं वीरं मेनिरे तत्र पाण्डवाः ।
KK-09-02-032-050c	वैवस्वतमिव क्रुद्धं शूलपाणिमिव स्थितम् ॥
KK-09-02-032-051a	स मेघनिनदो हर्षान्नर्दन्निव च गोवृषः ।
KK-09-02-032-051c	आजुहाव ततः पार्थान्गदया युधि वीर्यवान् ॥
KK-09-02-032-052	दुर्योधन उवाच ।
KK-09-02-032-052a	एकैकेन च मां यूयमासीदत युधिष्ठिर ।
KK-09-02-032-052c	न ह्येको बहुभिर्न्याय्यो वीरो योधयितुं युधि ॥
KK-09-02-032-053a	न्यस्तवर्मा विशेषेण श्रान्तश्चाप्सु परिप्लुतः ।
KK-09-02-032-053c	भृशं विक्षतगात्रश्च हतवाहनसैनिकः ॥
KK-09-02-032-054a	[अवश्यमेव योद्धव्यं सर्वैरेव मया सह ।
KK-09-02-032-054c	युक्तं त्वयुक्तमित्येतद्वेत्सि त्वं चैव सर्वदा] ॥
KK-09-02-032-055	युधिष्ठिर उवाच ।
KK-09-02-032-055a	मा भूदियं तव प्रज्ञा कथमेकं सुयोधन ।
KK-09-02-032-055c	यदाऽभिमन्युं बहवो जघ्नुर्युधि महारथाः ॥
KK-09-02-032-056a	[क्षत्रधर्मं भृशं क्रूरं निरपेक्षं सुनिर्घृणम् ।
KK-09-02-032-056c	अन्यथा तु कथं हन्युरभिमन्युं तथागतम् ॥
KK-09-02-032-057a	सर्वे भवन्तो धर्मज्ञाः सर्वे शूरास्तनुत्यजः ।
KK-09-02-032-057c	न्यायेन युध्यतां प्रोक्ता शक्रलोकगतिः परा ॥
KK-09-02-032-058a	यद्येकस्तु न हन्तव्यो बहुभिर्धर्म एव तु ।
KK-09-02-032-058c	तदाऽभिमन्युं बहवो निजघ्नुस्त्वन्मते कथम् ॥
KK-09-02-032-059a	सर्वो विमृशते जन्तुः कृच्छ्रस्थो धर्मदर्शनम् ।
KK-09-02-032-059c	पदस्थः पिहितं द्वारं परलोकस्य पश्यति ॥]
KK-09-02-032-060a	आमुञ्च कवचं वीर मूर्धजान्यमयस्व च ।
KK-09-02-032-060c	यच्चान्यदपि ते नास्ति तदप्यादत्स्व भारत ॥
KK-09-02-032-061a	इममेकं च ते कामं वीर भूयो ददाम्यहम् ।
KK-09-02-032-061c	पञ्चानां पाण्डवेयानां येन त्वं योद्धुमिच्छसि ॥
KK-09-02-032-062a	तं हत्वा वै भवान्राजा हतो वा स्वर्गमाप्नुहि ।
KK-09-02-032-062c	ऋते च जीविताद्वीर युद्धे किं कुर्म ते प्रियम् ॥
KK-09-02-032-063	सञ्जय उवाच ।
KK-09-02-032-063a	ततस्तव सुतो राजन्वर्म जग्राह काञ्चनम् ।
KK-09-02-032-063c	विचित्रं च शिरस्त्राणं जाम्बूनदपरिष्कृतम् ॥
KK-09-02-032-064a	सोऽवबद्धशिरस्त्राणः शुभकाञ्चनवर्मभृत् ।
KK-09-02-032-064c	रराज राजन्पुत्रस्ते काञ्चनः शैलराडिव ॥
KK-09-02-032-065a	सन्नद्धः सगतो राजन्सज्जः सङ्ग्राममूर्धनि ।
KK-09-02-032-065c	अब्रवीत्पाण्डवान्सर्वान्पुत्रो दुर्योधनस्तव ॥
KK-09-02-032-066a	भ्रातॄणां भवतामेको युध्यतां गदया मया ।
KK-09-02-032-066c	सहदेवेन वा योत्स्ये भीमेन नकुलेन वा ॥
KK-09-02-032-067a	अथवा फल्गुनेनाद्य त्वया वा भरतर्षभ ।
KK-09-02-032-067c	योत्स्येऽहं सङ्गरं प्राप्य विजेष्ये च रणाजिरे ॥
KK-09-02-032-068a	अहमद्य गमिष्यामि वैरस्यान्तं सुदुर्गमम् ।
KK-09-02-032-068c	गदया पुरुषव्याघ्र हेमपट्टनिबद्धया ॥
KK-09-02-032-069a	गदायुद्धे न मे कश्चित्सदृशोऽस्तीति चिन्तये ।
KK-09-02-032-069c	गदया वो हनिष्यामि सर्वानेव समागतान् ॥
KK-09-02-032-070a	न मे समर्थाः सर्वे वै योद्धुं न्यायेन केचन ।
KK-09-02-032-070c	न युक्तमात्मना वक्तुमेवं गर्वोद्धतं वचः ।
KK-09-02-032-070e	अथवा सफलं ह्येतत्करिष्ये भवतां पुरः ॥
KK-09-02-032-071a	अस्मिन्महूर्ते सत्यं वा मिथ्या वै तद्भविष्यति ।
KK-09-02-032-071c	गृह्णातु च गदां यो वै योत्स्यतेऽद्य मया सह ॥ ॥

इति श्रीमन्महाभारते शल्यपर्वणि द्वात्रिंशोऽध्यायः ॥ 32 ॥

9-32-3 आतपत्रेण दुर्योधनः सूर्याद्रक्षित इत्येष प्रवादोऽपि यस्य न स इति भावः ॥ 9-32-10 परिद्यूनः परिश्रान्तः ॥ 9-32-27 नः अस्माकं पञ्चानां मध्ये एकमपि हत्वा त्वं राजा भवेत्यन्वयः ॥ 9-32-34 अद्य ते जीवितं नास्ति यद्यपि त्वं मनोजवः इति क.ङ.पाठः ॥ 9-32-56 क्षत्रधर्मं अस्तीति शेषः । धर्मोऽस्त्री पुण्यआचारे इति मेदिनी ॥
