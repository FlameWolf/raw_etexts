अध्यायः 034

गदायुद्धारम्भे बलभद्रागमनम् ॥ 1 ॥ तस्मिन्पाण्ढवादिभिरर्चितोपविष्टे पुनर्गदायुद्धारम्भः ॥ 2 ॥

001	सञ्जय उवाच ।
001a	तस्मिन्युद्धे महाराज सुसंवृत्ते सुदारुणे ।
001c	उपविष्टेषु सर्वेषु पाण्डवेषु महात्मसु ॥
002a	ततस्तालध्वजो रामस्तयोर्युद्ध उपस्थिते ।
002c	श्रुत्वा तच्छिष्ययो राजन्नाजगाम हलायुधः ॥
003a	तं दृष्ट्वा परमप्रीताः पाण्डवाः सहकेशवाः ।
003c	उपगम्योपसङ्गृह्य विधिवत्प्रत्यपूजयन् ॥
004a	पूजयित्वा ततः पश्चादिदं वचनमब्रुवन् ।
004c	शिष्ययोः कौशलं युद्धे पश्य रामेति पार्थिव ॥
005a	अब्रवीच्च तदा रामो दृष्ट्वा कृष्णं सपाण्डवम् ।
005c	दुर्योधनं च कौरव्यं गदापाणिमवस्थितम् ॥
006	राम उवाच ।
006a	चत्वारिंशदहान्यद्य द्वे च मे निःसृतस्य वै ।
006c	पुष्येण सम्प्रयातोऽस्मि श्रवणे पुनरागतः ।
006e	शिष्ययोर्वै गदायुद्धं द्रुष्टुकामोऽस्मि माधव ॥
007a	ततो युधिष्ठिरो राजा परिष्वज्य हलायुधम् ।
007c	स्वागतं कुशलं चास्मै पर्यपृच्छद्यथातथम् ॥
008a	कृष्णौ चापि महेष्वासावभिवाद्य हलायुधम् ।
008c	सस्वजाते परिप्रीतौ प्रीयमाणौ यशस्विनौ ॥
009a	माद्रीपुत्रौ तथा शूरौ द्रौपद्याः पञ्च चात्मजाः ।
009c	अभिवाद्य स्थिता राजन्रौहिणेयं महाबलम् ॥
010a	भीमसेनोऽथ बलवान्पुत्रस्तव जनाधिप ।
010c	तथैव चोद्यतगदौ पूजयामासतुर्बलम् ॥
011a	स्वागतेन च ते तत्र प्रतिपूज्य पुनःपुनः ।
011c	पश्य युद्धं महाबाहो इति ते राममब्रुवन् ॥
012a	एवमुचुर्महात्मानं रौहिणेयं नराधिपाः ॥
012c	परिष्वज्य तदा रामः पाण्डवान्सह सृञ्जयान् ।
013a	अपृच्छत्कुशलं सर्वान्पार्थिवांश्चामितौजसः ।
013c	तथैव ते समासाद्य पप्रच्छुस्तमनामयम् ॥
014a	प्रत्यभ्यर्च्य हली सर्वान्क्षत्रियांश्च महात्मनः ।
014c	कृत्वा कुशलसम्प्रश्नं संविदं च यथावयः ॥
015a	जनार्दनं सात्यकिं च प्रेम्णा सम्परिषस्वजे ।
015c	मूर्ध्नि चैतावुपाघ्राय कुशलं पर्यपृच्छत ॥
016a	तौ च तं विधिवद्राजन्पूजयामासतुर्गुरुम् ।
016c	ब्रह्माणामिव देवेशमिन्द्रोपेन्द्रौ मुदान्वितौ ॥
017a	ततोऽब्रवीद्धर्मसुतो रौहिणेयमरिन्दमम् ।
017c	इदं भ्रात्रोर्महायुद्धं पश्य रामेति भारत ॥
018a	तेषां मध्ये महाबाहुः श्रीमान्केशवपूर्वजः ।
018c	न्यविशत्परमप्रीतः पूज्यमानो महारथैः ॥
019a	स बभौ राजमध्यस्थो नीलवासाः सितप्रभः ।
019c	दिवीव नक्षत्रगणैः परिवीतो निशाकरः ॥
020a	ततस्तयोः सन्निपातस्तुमुलो रोमहर्षणः ।
020c	आसीदन्तकरो राजन्वैरस्यान्तं विधित्सतोः ॥ ॥

इति श्रीमन्महाभारते शल्यपर्वणि ह्रदप्रवशपर्वणि अष्टादशदिवसयुद्धे चतुस्त्रिंशोऽध्यायः ॥ 34 ॥
