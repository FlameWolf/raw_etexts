अध्यायः 047
	
कुमारमातृगणस्य नामकीर्तनम् ॥ 1 ॥ कुमारेण तारकासुरवधः क्रौञ्चपर्वतभेदनं च ॥ 2 ॥

KK-09-02-047-001	वैशम्पायन उवाच ।
KK-09-02-047-001a	शृणु मातृगणान्राजन्कुमारानुचरानिमान् ।
KK-09-02-047-001c	कीर्त्यमानान्मया वीर सपत्नगणसूदनान् ॥
KK-09-02-047-002a	यशस्विनीनां मातॄणां शृणु नामानि भारत
KK-09-02-047-002c	याभिर्व्याप्तास्त्रयोलोकाः कल्याणीभिश्च भागशः ॥
KK-09-02-047-003a	प्रभावती विशालाक्षी पालिता गोस्तनी तथा ।
KK-09-02-047-003c	श्रीमती बहुला चैव तथैव बहुपुत्रिका ॥
KK-09-02-047-004a	अप्सुजाता च गोपाली बृहदम्बालिका तथा ।
KK-09-02-047-004c	जयावती मालतिका ध्रुवरत्ना भयङ्करी ॥
KK-09-02-047-005a	वसुदामा च दामा च विशोका नन्दिनी तथा ।
KK-09-02-047-005c	एकचूडा महाचूडा चक्रनेमिश्च भारत ॥
KK-09-02-047-006a	उत्तेजनी जयत्सेना कमलाक्ष्यथ शोभना ।
KK-09-02-047-006c	शत्रुञ्जया तथा चैव क्रोधना शलभी खरी ॥
KK-09-02-047-007a	माधवी शुभवक्त्रा च तीर्थसेनिश्च भारत ।
KK-09-02-047-007c	गीतप्रिया च कल्याणी रुद्ररोमाऽमिताशना ॥
KK-09-02-047-008a	मेघस्वना भोगवती सुभ्रूश्च कनकावती ।
KK-09-02-047-008c	अलाताक्षी वीर्यवती विद्युज्जिह्वा च भारत ॥
KK-09-02-047-009a	पद्मावती सुनक्षत्रा कन्दरा बहुयोजना ।
KK-09-02-047-009c	सन्तानिका च कौरव्य कमला च महाबला ॥
KK-09-02-047-010a	सुदामा बहुदामा च सुप्रभा च यशस्विनी ।
KK-09-02-047-010c	नृत्यप्रिया च राजेन्द्र शतोलूखलमेखला ॥
KK-09-02-047-011a	शतघण्टा शतानन्दा भगनन्दा च भाविनी ।
KK-09-02-047-011c	वपुष्मती चन्द्रशीता भद्रकाली च भारत ॥
KK-09-02-047-012a	ऋक्षाम्बिका निष्कुटिका वामा चत्वरवासिनी ।
KK-09-02-047-012c	सुमङ्गला स्वस्तिमती बुद्धिकामा जयप्रिया ॥
KK-09-02-047-013a	धनदा सुप्रसादा च भवदा च जलेश्वरी ।
KK-09-02-047-013c	एडी भेडी समेडी च वेतालजननी तथा ॥
KK-09-02-047-014a	कण्डूतिः कालिका चैव देवमित्रा च भारत ।
KK-09-02-047-014c	वसुश्रीः कोटरा चैव चित्रसेना तथाऽचला ॥
KK-09-02-047-015a	कुक्कुटिका शङ्खलिका तथा शकुनिका नृप ।
KK-09-02-047-015c	कुण्डारिका कौकुलिका कुम्भिकाऽथ शतोदरी ॥ 
KK-09-02-047-016a	उत्क्राथिनी जलेला च महावेगा च कङ्कणा ।
KK-09-02-047-016c	मनोजवा कण्टकिनी प्रघसा पूतना तथा ॥
KK-09-02-047-017a	केशयन्त्री त्रुटिर्वामा क्रोशनाऽथ तडित्प्रभा ।
KK-09-02-047-017c	मन्दोदरी च मुण्डी च कोटरा मेघवाहिनी ॥
KK-09-02-047-018a	सुभगा लम्बिनी लम्बा ताम्रचूडा विकाशिनी ।
KK-09-02-047-018c	ऊर्ध्ववेणीधरा चैव पिङ्गाक्षी लोहमेखला ॥
KK-09-02-047-019a	पृथुवस्त्रा मधुलिका मधुकुम्भा तथैव च ।
KK-09-02-047-019c	पक्षालिका मत्कुलिका जरायुर्जर्जरानना ॥
KK-09-02-047-020a	ख्याता दहदहा चैव तथा धमधमा नृप ।
KK-09-02-047-020c	खण्डखण्डा च राजेन्द्र पूषणा मणिकुट्टिका ॥
KK-09-02-047-021a	अमोघा चैव कौरव्य तथा लम्बपयोधरा ।
KK-09-02-047-021c	वेणुवीणाधरा चैव पिङ्गाक्षी लोहमेखला ॥
KK-09-02-047-022a	शशोलूकमुखी कृष्णा खरजङ्घा महाजवा ।
KK-09-02-047-022c	शिशुमारमुखी श्वेता लोहिताक्षी विभीषणा ॥
KK-09-02-047-023a	जटालिका कामचरी दीर्घजिह्वा बलोत्कटा ।
KK-09-02-047-023c	कालेहिका वामनिका मुकुटा चैव भारत ॥
KK-09-02-047-024a	लोहिताक्षी महाकाया हरिपिण्डा च भूमिप ।
KK-09-02-047-024c	एकत्वचा सुकुसुमा कृष्णकर्णी च भारत ॥
KK-09-02-047-025a	क्षुरकर्णी चतुष्कर्णी कर्णप्रावरणा तथा ।
KK-09-02-047-025c	चतुष्पथनिकेता च गोकर्णी महिषानना ॥
KK-09-02-047-026a	खरकर्णी महाकर्णी भेरीस्वनमहास्वना ।
KK-09-02-047-026c	शङ्खकुम्भश्रवाश्चैव भगदा च महाबला ॥
KK-09-02-047-027a	गणा च सुगणा चैव तथा भीत्यथ कामदा ।
KK-09-02-047-027c	चतुष्पथरता चैव भूतितीर्थान्यगोचरी ॥
KK-09-02-047-028a	पशुदा वित्तदा चैव सुखदा च महायशाः ।
KK-09-02-047-028c	पयोदा गोमहिषदा सविशाला च भारत ॥
KK-09-02-047-029a	प्रतिष्ठा सुप्रतिष्ठा च रोचमाना सुरोचना ।
KK-09-02-047-029c	नौकर्णी मुखकर्णी च विशिरा मन्थिनी तथा ॥
KK-09-02-047-030a	एकचन्द्रा मेघकर्णा मेघमाला विरोचना ।
KK-09-02-047-030c	एताश्चान्याश्च बहवो मातरो भरतर्षभ ॥
KK-09-02-047-031a	कार्तिकेयानुयायिन्यो नानारूपाः सहस्रशः ।
KK-09-02-047-031c	दीर्घनख्यो दीर्घदन्त्यो दीर्घतुण्ड्यश्च भारत ॥
KK-09-02-047-032a	सबला मधुराश्चैव यौवनस्थाः स्वलङ्कृताः ।
KK-09-02-047-032c	माहात्म्येन च संयुक्ताः कामरूपधरास्तथा ॥
KK-09-02-047-033a	निर्मांसगात्र्यः श्वेताश्च तथा काञ्चनसन्निभाः ।
KK-09-02-047-033c	कृष्णमेघनिभाश्चान्या धूम्नाश्च भरतर्षभ ॥
KK-09-02-047-034a	अरुणाभा महाभोगा दीर्घकेश्यः सिताम्बराः ।
KK-09-02-047-034c	ऊर्ध्ववेणीधराश्चैव पिङ्गाक्ष्यो लम्बमेखलाः ॥
KK-09-02-047-035a	लम्बोदर्यो लम्बकर्णास्तथा लम्बपयोधराः ।
KK-09-02-047-035c	ताम्राक्ष्यस्ताम्रवर्णाश्च हर्यक्ष्यश्च तथाऽपराः ॥
KK-09-02-047-036a	वरदाः कामचारिण्यो नित्यं प्रमुदितास्तथा ।
KK-09-02-047-036c	याम्या रौद्रास्तथा सौम्याः कौबेर्योऽथ महाबलाः ॥
KK-09-02-047-037a	वारुण्योऽथ च माहेन्द्र्यस्तथाऽऽग्नेय्यः परन्तप ।
KK-09-02-047-037c	वायव्यश्चाथ कौमार्यो ब्राह्मश्च भरतर्षभ ॥
KK-09-02-047-038a	वैष्णव्यश्च तथा सौर्यो वाराह्यश्च महाबलाः ।
KK-09-02-047-038c	रूपेणाप्सरसां तुल्या मनोहार्यो मनोरमाः ॥
KK-09-02-047-039a	परपुष्टोपमा वाक्ये तथर्द्ध्या धनदोपमाः ।
KK-09-02-047-039c	शक्रवीर्योपमा युद्धे दीप्ता वह्निसमास्तथा ॥
KK-09-02-047-040a	शत्रूणां विग्रहे नित्यं भयदास्ता भवन्त्युत ।
KK-09-02-047-040c	कामरूपधराश्चैव जवे वायुसमास्तथा ॥
KK-09-02-047-041a	अचिन्त्यबलवीर्याश्च तथाऽचिन्त्यपराक्रमाः ।
KK-09-02-047-041c	वृक्षचत्वरवासिन्यश्चतुष्पथनिकेतनाः ॥
KK-09-02-047-042a	गुहाश्मशानवासिन्यः शैलप्रस्रवणालयाः ।
KK-09-02-047-042c	नानाभरणधारिण्यो नानामाल्याम्बरास्तथा ॥
KK-09-02-047-043a	नानाविचित्रवेषाश्च नानाभाषास्तथैव च ।
KK-09-02-047-043c	एते चान्ये च मातॄणां गणाः शत्रुभयङ्कराः ॥
KK-09-02-047-044a	अनुजग्मुर्महात्मानं त्रिदशेन्द्रस्य सम्मते ।
KK-09-02-047-044c	ततः शक्त्यस्त्रमददद्भगवान्पाकशासनः ॥
KK-09-02-047-045a	गुहाय राजशार्दूल विनाशाय सुरद्विषाम् ।
KK-09-02-047-045c	महास्वनां महाघण्टां द्योतमानां सितप्रभाम् ॥
KK-09-02-047-046a	अरुणादित्यवर्णां च पताकां भरतर्षभ ।
KK-09-02-047-046c	ददौ पशुपतिस्तस्मै सर्वभूतमहाचमूम् ॥
KK-09-02-047-047a	उग्रां नानाप्रहरणां तपोवीर्यबलान्विताम् ।
KK-09-02-047-047c	अजेयां स्वगणैर्युक्तां नाम्ना सेनां धनञ्जयाम् ॥
KK-09-02-047-048a	रुद्रतुल्यबलैर्युक्तां योधानामयुतैस्त्रिभिः ।
KK-09-02-047-048c	न सा विजानाति रणात्कदाचिद्विनिवर्तितुम् ॥
KK-09-02-047-049a	विष्णुर्ददौ वैजयन्तीं मालां बलविवर्धिनीम् ।
KK-09-02-047-049c	उमा ददौ विरजसी वाससी रविसप्रभे ॥
KK-09-02-047-050a	गङ्गा कमण्डलुं दिव्यममृतोद्भवमुत्तमम् ।
KK-09-02-047-050c	ददौ प्रीत्या कुमाराय दण्डं चैव बृहस्पतिः ॥
KK-09-02-047-051a	गरुडो दयितं पुत्रं मयूरं चित्रबर्हिणम् ।
KK-09-02-047-051c	अरुणस्ताम्रचूडं च प्रददौ चरणायुधम् ॥
KK-09-02-047-052a	छागं तु वरुणो राजा बलवीर्यसमन्वितम् ।
KK-09-02-047-052c	कृष्णाजिनं ततो ब्रह्मा ब्रह्मण्याय ददौ प्रभुः ।
KK-09-02-047-052e	समरेषु जयं चैव प्रददौ लोकभावनः ॥
KK-09-02-047-053a	सैनापत्यमनुप्राप्य स्कन्दो देवगणस्य ह ।
KK-09-02-047-053c	शुशुभे ज्वलितोर्चिष्मान्द्वितीय इव पावकः ॥
KK-09-02-047-054a	ततः पारिषदैश्चैव मातृभिश्च समन्वितः ।
KK-09-02-047-054c	ययौ दैत्यविनाशाय ह्लादयन्सुरपुङ्गवान् ॥
KK-09-02-047-055a	सा सेना नैर्ऋती भीमा सघण्टोच्छ्रितकेतना ।
KK-09-02-047-055c	सभेरीशङ्खमुरजा सायुधा सपताकिनी ॥
KK-09-02-047-056ac	शारदी द्यौरिवाभाति ज्योतिर्भिरिव शोभिता ॥
KK-09-02-047-057a	ततो देवनिकायास्ते नानाभूतगणास्तथा ।
KK-09-02-047-057c	वादयामासुरव्याग्रा भेरीः शङ्खांश्च पुष्कलान् ॥
KK-09-02-047-058a	पटहान्झर्झरांश्चैव क्रकचान्गोविषाणिकान् ।
KK-09-02-047-058c	आडम्बरान्गोमुखांश्च डिण्डिमांश्च महास्वनान् ॥
KK-09-02-047-059a	तुष्टुवुस्ते कुमारं तु सर्वे देवाः सवासवाः ।
KK-09-02-047-059c	जगुश्च देवगन्धर्वा ननृतुश्चाप्सरोगणाः ॥
KK-09-02-047-060a	ततः प्रीतो महासेनस्त्रिदशेभ्यो वरं ददौ ।
KK-09-02-047-060c	रिपून्दन्ताऽस्मि समरे ये वो वधचिकीर्षवः ॥
KK-09-02-047-061a	प्रतिगृह्य वरं देवास्तस्माद्विबुधसत्तमात् ।
KK-09-02-047-061c	प्रीतात्मानो महात्मानो मेनिरे निहतान्रिपून् ॥
KK-09-02-047-062a	सर्वेषां भूतसङ्घानां हर्षान्नादः समुत्थितः ।
KK-09-02-047-062c	अपूरयत लोकांस्त्रीन्वरे दत्ते महात्मना ॥
KK-09-02-047-063a	स निर्ययौ महासेनो महत्या सेनया वृतः ।
KK-09-02-047-063c	वधाय युधि दैत्यानां रक्षार्थं च दिवोकसाम् ॥
KK-09-02-047-064a	व्यवसायो जयो धर्मः सिद्धिर्लक्ष्मीर्धृतिः स्मृतिः ।
KK-09-02-047-064c	महासेनस्य सैन्यानामग्रे जग्मुर्नराधिप ॥
KK-09-02-047-065a	स तया भीमया देवः शुलमुद्गरहस्तया ।
KK-09-02-047-065c	ज्वलितालातधारिण्या चित्राभरणवर्मया ॥
KK-09-02-047-066a	गदामुसलनाराचशक्तितोमरहरतया ।
KK-09-02-047-066c	दृप्तसिंहनिनादिन्या विनद्य प्रययौ गुहः ॥
KK-09-02-047-067a	`तं दष्ट्वा सर्वदैतेया राक्षसा दानवास्तथा ।
KK-09-02-047-067c	व्यद्रवन्त दिशः सर्वा भयोद्विग्नाः समन्ततः ॥
KK-09-02-047-068a	अभ्यद्रवन्त देवास्तान्विविधायुधपाणयः ।
KK-09-02-047-068c	दृष्ट्वा च स ततः क्रुद्धः स्कन्दस्तेजोबलान्वितः ॥
KK-09-02-047-069a	शक्त्यस्त्रं भगवान्भीमं पुनःपुनरवाकिरत् ।
KK-09-02-047-069c	आदधच्चात्मनस्तेजो हविषेद्ध इवानलः ॥
KK-09-02-047-070a	अभ्यस्यमाने शक्त्यस्त्रे स्कन्देनामिततेजसा ।
KK-09-02-047-070c	उल्काज्वाला महाराज पपात वसुधातले ॥
KK-09-02-047-071a	संह्रादयन्तश्च तथा निर्घाताश्चापतन्क्षितौ ।
KK-09-02-047-071c	यथान्तकालसमये सुघोराः स्युस्तथा नृप ॥
KK-09-02-047-072a	क्षिप्ता ह्येका यदा शक्तिः सुघोराऽनलसूनुना ।
KK-09-02-047-072c	ततः कोट्यो विनिष्पेतुः शक्तीनां भरतर्षभ ॥
KK-09-02-047-073a	ततः प्रीतो महासेनो जघान भगवान्प्रभुः ।
KK-09-02-047-073c	दैत्येन्द्रं तारकं नाम महाबलपराक्रमम् ॥
KK-09-02-047-074a	वृतं दैत्यायुतैर्वीरैर्बलिभिर्दशभिर्नृप ।
KK-09-02-047-074c	महिषं चाष्टभिः पद्मैर्वृतं सङ्ख्ये निजघ्निवान् ॥
KK-09-02-047-075a	त्रिपादं चायुतशतैर्जघान दशभिर्वृतम् ।
KK-09-02-047-075c	ह्रदोदरं निखर्वैश्च वृतं दशभिरीश्वरः ॥
KK-09-02-047-076a	जघानानुचरैः सार्धं विविधायुधपाणिभिः ।
KK-09-02-047-076c	तथाऽकुर्वन्त विपुलं नादं वध्यत्सु शत्रुषु ॥
KK-09-02-047-077a	कुमारानुचरा राजन्पूरयन्तो दिशो दश ।
KK-09-02-047-077c	ननृतुश्च ववल्गुश्च जहसुश्च मुदान्विताः ॥
KK-09-02-047-078a	शक्त्यस्त्रस्य तु राजेन्द्र ततोऽर्चिर्भिः समन्ततः ।
KK-09-02-047-078c	त्रैलोक्यं त्रासितं सर्वं जृम्भमाणाभिरेव च ॥
KK-09-02-047-079a	दग्धाः सहस्रशो दैत्या नादैः स्कन्दस्य चापरे । 
KK-09-02-047-079c	पताकयावधूताश्च हताः केचित्सुरद्विषः ॥
KK-09-02-047-080a	केचिद्धण्टारवत्रस्ता निषेदुर्वसुधातले ।
KK-09-02-047-080c	केचित्प्रहरणैश्छिन्ना विनिष्पेतुर्गतायुषः ॥
KK-09-02-047-081a	एवं सुरद्विषोऽनेकान्बलवानाततायिनः ।
KK-09-02-047-081c	जघान समरे वीरः कार्तिकेयो महाबलः ॥
KK-09-02-047-082a	बाणो नामाथ दैतेयो बलेः पुत्रो महाबलः ।
KK-09-02-047-082c	क्रौञ्चं पर्वतमाश्रित्य देवसङ्घानबाधत ॥
KK-09-02-047-083a	तमभ्ययान्महासेनः सुरशत्रुमुदारधीः ।
KK-09-02-047-083c	स कार्तिकेयस्य भयात्क्रौञ्चं शरणमीयिवान् ॥
KK-09-02-047-084a	ततः क्रौञ्चं महामन्युः क्रौञ्चनादनिनादितम् ।
KK-09-02-047-084c	शक्त्या बिभेद भगवान्कार्तिकेयोऽग्निदत्तया ॥
KK-09-02-047-085a	ससालस्कन्धशबलं त्रस्तवानरवारणम् ।
KK-09-02-047-085c	प्रोड्डीनोद्भ्रान्तविहगं विनिष्पतितपन्नगम् ॥
KK-09-02-047-086a	गोलाङ्गूलर्क्षसङ्घैश्च द्रवद्भिरनुनादितम् ।
KK-09-02-047-086c	कुरङ्गमविनिर्घोषनिनादितवनान्तरम् ॥
KK-09-02-047-087a	विनिष्पतद्भिः शरभैः सिंहैश्च सहसा द्रुतैः ।
KK-09-02-047-087c	शोच्यामपि दशां प्राप्तो रराजेव सपर्वतः ॥
KK-09-02-047-088a	विद्याधराः समुत्पेतुस्तस्य शृङ्गनिवासिनः ।
KK-09-02-047-088c	किन्नराश्च समुद्विग्नाः शक्तिपातरवोद्धताः ॥
KK-09-02-047-089a	ततो दैत्या विनिष्पेतुः शतशोऽथ सहस्रशः ।
KK-09-02-047-089c	प्रदीप्तात्पर्वतश्रेष्ठाद्विचित्राभरणस्रजः ॥
KK-09-02-047-090a	तान्निजघ्नुरतिक्रम्य कुमाराजुचरा मृधे ।
KK-09-02-047-090c	स चैव भगवान्क्रुद्धो दैत्येन्द्रस्य सुतं तदा ॥
KK-09-02-047-091a	सहानुजं जघानाशु वृत्रं देवपतिर्यथा ।
KK-09-02-047-091c	बिभेद क्रौञ्चं शक्त्या च पावकिः परवीरहा ॥
KK-09-02-047-092a	बहुधा चैकधा चैव कृत्वाऽऽत्मानं महाबलः ।
KK-09-02-047-092c	शक्तिः क्षिप्ता रणे तस्य पाणिमेति पुनः पुनः ॥
KK-09-02-047-093a	एवम्प्रभावो भगवांस्ते भूयश्च पावकिः ।
KK-09-02-047-093c	शौर्याद्द्विगुणयोगेन तेजसा यशसा श्रिया ॥
KK-09-02-047-094ac	क्रौञ्चस्ते विनिर्भिन्नो दैत्याश्च शतशो हताः ॥
KK-09-02-047-095a	ततः स भगवान्देवो निहत्य विबुधद्विषः ।
KK-09-02-047-095c	सभाज्यमानो विबुधैः परं हर्षमवाप ह ॥
KK-09-02-047-096a	ततो दुन्दुभयो राजन्नेदुः शङ्खाश्च भारत ।
KK-09-02-047-096c	मुमुचुर्देवयोषाश्च पुष्पवर्षमनुत्तमम् ।
KK-09-02-047-096e	योगिनामीश्वरं देवं शतशोऽथ सहस्रशः ॥
KK-09-02-047-097a	दिव्यगन्धमुपादाय ववौ पुण्यश्च मारुतः ।
KK-09-02-047-097c	गन्धर्वास्तुष्टुवुश्चैनं यज्वानश्च महर्षयः ॥
KK-09-02-047-098a	केचिदेनं व्यवस्यन्ति पितामहसुतं प्रभुम् ।
KK-09-02-047-098c	सनत्कुमारं सर्वेषां ब्रह्मयोनिं तमग्रजम् ॥
KK-09-02-047-099a	केचिन्महेश्वरसुतं केचित्पुत्रं विभावसोः ।
KK-09-02-047-099c	उमायाः कृत्तिकानां च गङ्गायाश्च वदन्त्युत ॥
KK-09-02-047-100a	एकधा च द्विधा चैव चतुर्धा च महाबलम् ।
KK-09-02-047-100c	योगिनामीश्वरं देवं शतशोऽथ सहस्रशः ॥
KK-09-02-047-101a	एतत्ते कथितं राजन्कार्तिकेयाभिषेचनम् ।
KK-09-02-047-101c	शृणु चैव सरस्वत्यास्तीर्थवंशस्य पुण्यताम् ॥
KK-09-02-047-102a	बभूव तीर्थप्रवरं हतेषु सुरशत्रुषु ।
KK-09-02-047-102c	कुमारेण महाराज त्रिविष्टपमिवापरम् ॥
KK-09-02-047-103a	ऐश्वर्याणि च तत्रस्थो ददावीशः पृथक्पृथक् ।
KK-09-02-047-103c	ददौ नैर्ऋतमुख्येभ्यस्त्रैलोक्यं पावकात्मजः ॥
KK-09-02-047-104a	एवं स भगवांस्तस्मिंस्तीर्थे दैत्यकुलान्तकः ।
KK-09-02-047-104c	अभिषिक्तो महाराज देवसेनापतिः सुरैः ॥
KK-09-02-047-105a	औशनं नाम तत्तीर्थं यत्र पूर्वमपाम्पतिः ।
KK-09-02-047-105c	अभिषिक्तः सुरगणैर्वरुणो भरतर्षभ ॥
KK-09-02-047-106a	अस्मिंस्तीर्थवरे स्नात्वा स्कन्दं चाभ्यर्च्य लाङ्गली ।
KK-09-02-047-106c	ब्राह्मणेभ्योददौ रुक्मं वासांस्याभरणानि च ॥
KK-09-02-047-107a	उषित्वा रजनीं तत्र माधवः परवीरहा ।
KK-09-02-047-107c	पूज्यतीर्थवरं तच्च स्पृष्ट्वा तोयं च लाङ्गली ॥
KK-09-02-047-108a	हृष्टः प्रीतमनाश्चैव ह्यभवन्माधवोत्तमः ।
KK-09-02-047-108c	एतत्ते सर्वमाख्यातं यन्मां त्वं परिपृच्छसि ॥
KK-09-02-047-109a	यथाऽभिषिक्तो भगवान्स्कन्दो देवैः समागतैः ।
KK-09-02-047-109c	`सेनानीश्च कृतो राजन्बाल एव महाबलः' ॥ ॥
	
इति श्रीमन्महाभारते शल्यपर्वणि ह्रदप्रवेशपर्वणि सप्तचत्वारिंशोऽध्यायः ॥ 47 ॥
