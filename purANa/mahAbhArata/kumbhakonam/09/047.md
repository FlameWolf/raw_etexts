अध्यायः 047
	
कुमारमातृगणस्य नामकीर्तनम् ॥ 1 ॥ कुमारेण तारकासुरवधः क्रौञ्चपर्वतभेदनं च ॥ 2 ॥

001	वैशम्पायन उवाच ।
001a	शृणु मातृगणान्राजन्कुमारानुचरानिमान् ।
001c	कीर्त्यमानान्मया वीर सपत्नगणसूदनान् ॥
002a	यशस्विनीनां मातॄणां शृणु नामानि भारत
002c	याभिर्व्याप्तास्त्रयोलोकाः कल्याणीभिश्च भागशः ॥
003a	प्रभावती विशालाक्षी पालिता गोस्तनी तथा ।
003c	श्रीमती बहुला चैव तथैव बहुपुत्रिका ॥
004a	अप्सुजाता च गोपाली बृहदम्बालिका तथा ।
004c	जयावती मालतिका ध्रुवरत्ना भयङ्करी ॥
005a	वसुदामा च दामा च विशोका नन्दिनी तथा ।
005c	एकचूडा महाचूडा चक्रनेमिश्च भारत ॥
006a	उत्तेजनी जयत्सेना कमलाक्ष्यथ शोभना ।
006c	शत्रुञ्जया तथा चैव क्रोधना शलभी खरी ॥
007a	माधवी शुभवक्त्रा च तीर्थसेनिश्च भारत ।
007c	गीतप्रिया च कल्याणी रुद्ररोमाऽमिताशना ॥
008a	मेघस्वना भोगवती सुभ्रूश्च कनकावती ।
008c	अलाताक्षी वीर्यवती विद्युज्जिह्वा च भारत ॥
009a	पद्मावती सुनक्षत्रा कन्दरा बहुयोजना ।
009c	सन्तानिका च कौरव्य कमला च महाबला ॥
010a	सुदामा बहुदामा च सुप्रभा च यशस्विनी ।
010c	नृत्यप्रिया च राजेन्द्र शतोलूखलमेखला ॥
011a	शतघण्टा शतानन्दा भगनन्दा च भाविनी ।
011c	वपुष्मती चन्द्रशीता भद्रकाली च भारत ॥
012a	ऋक्षाम्बिका निष्कुटिका वामा चत्वरवासिनी ।
012c	सुमङ्गला स्वस्तिमती बुद्धिकामा जयप्रिया ॥
013a	धनदा सुप्रसादा च भवदा च जलेश्वरी ।
013c	एडी भेडी समेडी च वेतालजननी तथा ॥
014a	कण्डूतिः कालिका चैव देवमित्रा च भारत ।
014c	वसुश्रीः कोटरा चैव चित्रसेना तथाऽचला ॥
015a	कुक्कुटिका शङ्खलिका तथा शकुनिका नृप ।
015c	कुण्डारिका कौकुलिका कुम्भिकाऽथ शतोदरी ॥ 
016a	उत्क्राथिनी जलेला च महावेगा च कङ्कणा ।
016c	मनोजवा कण्टकिनी प्रघसा पूतना तथा ॥
017a	केशयन्त्री त्रुटिर्वामा क्रोशनाऽथ तडित्प्रभा ।
017c	मन्दोदरी च मुण्डी च कोटरा मेघवाहिनी ॥
018a	सुभगा लम्बिनी लम्बा ताम्रचूडा विकाशिनी ।
018c	ऊर्ध्ववेणीधरा चैव पिङ्गाक्षी लोहमेखला ॥
019a	पृथुवस्त्रा मधुलिका मधुकुम्भा तथैव च ।
019c	पक्षालिका मत्कुलिका जरायुर्जर्जरानना ॥
020a	ख्याता दहदहा चैव तथा धमधमा नृप ।
020c	खण्डखण्डा च राजेन्द्र पूषणा मणिकुट्टिका ॥
021a	अमोघा चैव कौरव्य तथा लम्बपयोधरा ।
021c	वेणुवीणाधरा चैव पिङ्गाक्षी लोहमेखला ॥
022a	शशोलूकमुखी कृष्णा खरजङ्घा महाजवा ।
022c	शिशुमारमुखी श्वेता लोहिताक्षी विभीषणा ॥
023a	जटालिका कामचरी दीर्घजिह्वा बलोत्कटा ।
023c	कालेहिका वामनिका मुकुटा चैव भारत ॥
024a	लोहिताक्षी महाकाया हरिपिण्डा च भूमिप ।
024c	एकत्वचा सुकुसुमा कृष्णकर्णी च भारत ॥
025a	क्षुरकर्णी चतुष्कर्णी कर्णप्रावरणा तथा ।
025c	चतुष्पथनिकेता च गोकर्णी महिषानना ॥
026a	खरकर्णी महाकर्णी भेरीस्वनमहास्वना ।
026c	शङ्खकुम्भश्रवाश्चैव भगदा च महाबला ॥
027a	गणा च सुगणा चैव तथा भीत्यथ कामदा ।
027c	चतुष्पथरता चैव भूतितीर्थान्यगोचरी ॥
028a	पशुदा वित्तदा चैव सुखदा च महायशाः ।
028c	पयोदा गोमहिषदा सविशाला च भारत ॥
029a	प्रतिष्ठा सुप्रतिष्ठा च रोचमाना सुरोचना ।
029c	नौकर्णी मुखकर्णी च विशिरा मन्थिनी तथा ॥
030a	एकचन्द्रा मेघकर्णा मेघमाला विरोचना ।
030c	एताश्चान्याश्च बहवो मातरो भरतर्षभ ॥
031a	कार्तिकेयानुयायिन्यो नानारूपाः सहस्रशः ।
031c	दीर्घनख्यो दीर्घदन्त्यो दीर्घतुण्ड्यश्च भारत ॥
032a	सबला मधुराश्चैव यौवनस्थाः स्वलङ्कृताः ।
032c	माहात्म्येन च संयुक्ताः कामरूपधरास्तथा ॥
033a	निर्मांसगात्र्यः श्वेताश्च तथा काञ्चनसन्निभाः ।
033c	कृष्णमेघनिभाश्चान्या धूम्नाश्च भरतर्षभ ॥
034a	अरुणाभा महाभोगा दीर्घकेश्यः सिताम्बराः ।
034c	ऊर्ध्ववेणीधराश्चैव पिङ्गाक्ष्यो लम्बमेखलाः ॥
035a	लम्बोदर्यो लम्बकर्णास्तथा लम्बपयोधराः ।
035c	ताम्राक्ष्यस्ताम्रवर्णाश्च हर्यक्ष्यश्च तथाऽपराः ॥
036a	वरदाः कामचारिण्यो नित्यं प्रमुदितास्तथा ।
036c	याम्या रौद्रास्तथा सौम्याः कौबेर्योऽथ महाबलाः ॥
037a	वारुण्योऽथ च माहेन्द्र्यस्तथाऽऽग्नेय्यः परन्तप ।
037c	वायव्यश्चाथ कौमार्यो ब्राह्मश्च भरतर्षभ ॥
038a	वैष्णव्यश्च तथा सौर्यो वाराह्यश्च महाबलाः ।
038c	रूपेणाप्सरसां तुल्या मनोहार्यो मनोरमाः ॥
039a	परपुष्टोपमा वाक्ये तथर्द्ध्या धनदोपमाः ।
039c	शक्रवीर्योपमा युद्धे दीप्ता वह्निसमास्तथा ॥
040a	शत्रूणां विग्रहे नित्यं भयदास्ता भवन्त्युत ।
040c	कामरूपधराश्चैव जवे वायुसमास्तथा ॥
041a	अचिन्त्यबलवीर्याश्च तथाऽचिन्त्यपराक्रमाः ।
041c	वृक्षचत्वरवासिन्यश्चतुष्पथनिकेतनाः ॥
042a	गुहाश्मशानवासिन्यः शैलप्रस्रवणालयाः ।
042c	नानाभरणधारिण्यो नानामाल्याम्बरास्तथा ॥
043a	नानाविचित्रवेषाश्च नानाभाषास्तथैव च ।
043c	एते चान्ये च मातॄणां गणाः शत्रुभयङ्कराः ॥
044a	अनुजग्मुर्महात्मानं त्रिदशेन्द्रस्य सम्मते ।
044c	ततः शक्त्यस्त्रमददद्भगवान्पाकशासनः ॥
045a	गुहाय राजशार्दूल विनाशाय सुरद्विषाम् ।
045c	महास्वनां महाघण्टां द्योतमानां सितप्रभाम् ॥
046a	अरुणादित्यवर्णां च पताकां भरतर्षभ ।
046c	ददौ पशुपतिस्तस्मै सर्वभूतमहाचमूम् ॥
047a	उग्रां नानाप्रहरणां तपोवीर्यबलान्विताम् ।
047c	अजेयां स्वगणैर्युक्तां नाम्ना सेनां धनञ्जयाम् ॥
048a	रुद्रतुल्यबलैर्युक्तां योधानामयुतैस्त्रिभिः ।
048c	न सा विजानाति रणात्कदाचिद्विनिवर्तितुम् ॥
049a	विष्णुर्ददौ वैजयन्तीं मालां बलविवर्धिनीम् ।
049c	उमा ददौ विरजसी वाससी रविसप्रभे ॥
050a	गङ्गा कमण्डलुं दिव्यममृतोद्भवमुत्तमम् ।
050c	ददौ प्रीत्या कुमाराय दण्डं चैव बृहस्पतिः ॥
051a	गरुडो दयितं पुत्रं मयूरं चित्रबर्हिणम् ।
051c	अरुणस्ताम्रचूडं च प्रददौ चरणायुधम् ॥
052a	छागं तु वरुणो राजा बलवीर्यसमन्वितम् ।
052c	कृष्णाजिनं ततो ब्रह्मा ब्रह्मण्याय ददौ प्रभुः ।
052e	समरेषु जयं चैव प्रददौ लोकभावनः ॥
053a	सैनापत्यमनुप्राप्य स्कन्दो देवगणस्य ह ।
053c	शुशुभे ज्वलितोर्चिष्मान्द्वितीय इव पावकः ॥
054a	ततः पारिषदैश्चैव मातृभिश्च समन्वितः ।
054c	ययौ दैत्यविनाशाय ह्लादयन्सुरपुङ्गवान् ॥
055a	सा सेना नैर्ऋती भीमा सघण्टोच्छ्रितकेतना ।
055c	सभेरीशङ्खमुरजा सायुधा सपताकिनी ॥
056ac	शारदी द्यौरिवाभाति ज्योतिर्भिरिव शोभिता ॥
057a	ततो देवनिकायास्ते नानाभूतगणास्तथा ।
057c	वादयामासुरव्याग्रा भेरीः शङ्खांश्च पुष्कलान् ॥
058a	पटहान्झर्झरांश्चैव क्रकचान्गोविषाणिकान् ।
058c	आडम्बरान्गोमुखांश्च डिण्डिमांश्च महास्वनान् ॥
059a	तुष्टुवुस्ते कुमारं तु सर्वे देवाः सवासवाः ।
059c	जगुश्च देवगन्धर्वा ननृतुश्चाप्सरोगणाः ॥
060a	ततः प्रीतो महासेनस्त्रिदशेभ्यो वरं ददौ ।
060c	रिपून्दन्ताऽस्मि समरे ये वो वधचिकीर्षवः ॥
061a	प्रतिगृह्य वरं देवास्तस्माद्विबुधसत्तमात् ।
061c	प्रीतात्मानो महात्मानो मेनिरे निहतान्रिपून् ॥
062a	सर्वेषां भूतसङ्घानां हर्षान्नादः समुत्थितः ।
062c	अपूरयत लोकांस्त्रीन्वरे दत्ते महात्मना ॥
063a	स निर्ययौ महासेनो महत्या सेनया वृतः ।
063c	वधाय युधि दैत्यानां रक्षार्थं च दिवोकसाम् ॥
064a	व्यवसायो जयो धर्मः सिद्धिर्लक्ष्मीर्धृतिः स्मृतिः ।
064c	महासेनस्य सैन्यानामग्रे जग्मुर्नराधिप ॥
065a	स तया भीमया देवः शुलमुद्गरहस्तया ।
065c	ज्वलितालातधारिण्या चित्राभरणवर्मया ॥
066a	गदामुसलनाराचशक्तितोमरहरतया ।
066c	दृप्तसिंहनिनादिन्या विनद्य प्रययौ गुहः ॥
067a	`तं दष्ट्वा सर्वदैतेया राक्षसा दानवास्तथा ।
067c	व्यद्रवन्त दिशः सर्वा भयोद्विग्नाः समन्ततः ॥
068a	अभ्यद्रवन्त देवास्तान्विविधायुधपाणयः ।
068c	दृष्ट्वा च स ततः क्रुद्धः स्कन्दस्तेजोबलान्वितः ॥
069a	शक्त्यस्त्रं भगवान्भीमं पुनःपुनरवाकिरत् ।
069c	आदधच्चात्मनस्तेजो हविषेद्ध इवानलः ॥
070a	अभ्यस्यमाने शक्त्यस्त्रे स्कन्देनामिततेजसा ।
070c	उल्काज्वाला महाराज पपात वसुधातले ॥
071a	संह्रादयन्तश्च तथा निर्घाताश्चापतन्क्षितौ ।
071c	यथान्तकालसमये सुघोराः स्युस्तथा नृप ॥
072a	क्षिप्ता ह्येका यदा शक्तिः सुघोराऽनलसूनुना ।
072c	ततः कोट्यो विनिष्पेतुः शक्तीनां भरतर्षभ ॥
073a	ततः प्रीतो महासेनो जघान भगवान्प्रभुः ।
073c	दैत्येन्द्रं तारकं नाम महाबलपराक्रमम् ॥
074a	वृतं दैत्यायुतैर्वीरैर्बलिभिर्दशभिर्नृप ।
074c	महिषं चाष्टभिः पद्मैर्वृतं सङ्ख्ये निजघ्निवान् ॥
075a	त्रिपादं चायुतशतैर्जघान दशभिर्वृतम् ।
075c	ह्रदोदरं निखर्वैश्च वृतं दशभिरीश्वरः ॥
076a	जघानानुचरैः सार्धं विविधायुधपाणिभिः ।
076c	तथाऽकुर्वन्त विपुलं नादं वध्यत्सु शत्रुषु ॥
077a	कुमारानुचरा राजन्पूरयन्तो दिशो दश ।
077c	ननृतुश्च ववल्गुश्च जहसुश्च मुदान्विताः ॥
078a	शक्त्यस्त्रस्य तु राजेन्द्र ततोऽर्चिर्भिः समन्ततः ।
078c	त्रैलोक्यं त्रासितं सर्वं जृम्भमाणाभिरेव च ॥
079a	दग्धाः सहस्रशो दैत्या नादैः स्कन्दस्य चापरे । 
079c	पताकयावधूताश्च हताः केचित्सुरद्विषः ॥
080a	केचिद्धण्टारवत्रस्ता निषेदुर्वसुधातले ।
080c	केचित्प्रहरणैश्छिन्ना विनिष्पेतुर्गतायुषः ॥
081a	एवं सुरद्विषोऽनेकान्बलवानाततायिनः ।
081c	जघान समरे वीरः कार्तिकेयो महाबलः ॥
082a	बाणो नामाथ दैतेयो बलेः पुत्रो महाबलः ।
082c	क्रौञ्चं पर्वतमाश्रित्य देवसङ्घानबाधत ॥
083a	तमभ्ययान्महासेनः सुरशत्रुमुदारधीः ।
083c	स कार्तिकेयस्य भयात्क्रौञ्चं शरणमीयिवान् ॥
084a	ततः क्रौञ्चं महामन्युः क्रौञ्चनादनिनादितम् ।
084c	शक्त्या बिभेद भगवान्कार्तिकेयोऽग्निदत्तया ॥
085a	ससालस्कन्धशबलं त्रस्तवानरवारणम् ।
085c	प्रोड्डीनोद्भ्रान्तविहगं विनिष्पतितपन्नगम् ॥
086a	गोलाङ्गूलर्क्षसङ्घैश्च द्रवद्भिरनुनादितम् ।
086c	कुरङ्गमविनिर्घोषनिनादितवनान्तरम् ॥
087a	विनिष्पतद्भिः शरभैः सिंहैश्च सहसा द्रुतैः ।
087c	शोच्यामपि दशां प्राप्तो रराजेव सपर्वतः ॥
088a	विद्याधराः समुत्पेतुस्तस्य शृङ्गनिवासिनः ।
088c	किन्नराश्च समुद्विग्नाः शक्तिपातरवोद्धताः ॥
089a	ततो दैत्या विनिष्पेतुः शतशोऽथ सहस्रशः ।
089c	प्रदीप्तात्पर्वतश्रेष्ठाद्विचित्राभरणस्रजः ॥
090a	तान्निजघ्नुरतिक्रम्य कुमाराजुचरा मृधे ।
090c	स चैव भगवान्क्रुद्धो दैत्येन्द्रस्य सुतं तदा ॥
091a	सहानुजं जघानाशु वृत्रं देवपतिर्यथा ।
091c	बिभेद क्रौञ्चं शक्त्या च पावकिः परवीरहा ॥
092a	बहुधा चैकधा चैव कृत्वाऽऽत्मानं महाबलः ।
092c	शक्तिः क्षिप्ता रणे तस्य पाणिमेति पुनः पुनः ॥
093a	एवम्प्रभावो भगवांस्ते भूयश्च पावकिः ।
093c	शौर्याद्द्विगुणयोगेन तेजसा यशसा श्रिया ॥
094ac	क्रौञ्चस्ते विनिर्भिन्नो दैत्याश्च शतशो हताः ॥
095a	ततः स भगवान्देवो निहत्य विबुधद्विषः ।
095c	सभाज्यमानो विबुधैः परं हर्षमवाप ह ॥
096a	ततो दुन्दुभयो राजन्नेदुः शङ्खाश्च भारत ।
096c	मुमुचुर्देवयोषाश्च पुष्पवर्षमनुत्तमम् ।
096e	योगिनामीश्वरं देवं शतशोऽथ सहस्रशः ॥
097a	दिव्यगन्धमुपादाय ववौ पुण्यश्च मारुतः ।
097c	गन्धर्वास्तुष्टुवुश्चैनं यज्वानश्च महर्षयः ॥
098a	केचिदेनं व्यवस्यन्ति पितामहसुतं प्रभुम् ।
098c	सनत्कुमारं सर्वेषां ब्रह्मयोनिं तमग्रजम् ॥
099a	केचिन्महेश्वरसुतं केचित्पुत्रं विभावसोः ।
099c	उमायाः कृत्तिकानां च गङ्गायाश्च वदन्त्युत ॥
100a	एकधा च द्विधा चैव चतुर्धा च महाबलम् ।
100c	योगिनामीश्वरं देवं शतशोऽथ सहस्रशः ॥
101a	एतत्ते कथितं राजन्कार्तिकेयाभिषेचनम् ।
101c	शृणु चैव सरस्वत्यास्तीर्थवंशस्य पुण्यताम् ॥
102a	बभूव तीर्थप्रवरं हतेषु सुरशत्रुषु ।
102c	कुमारेण महाराज त्रिविष्टपमिवापरम् ॥
103a	ऐश्वर्याणि च तत्रस्थो ददावीशः पृथक्पृथक् ।
103c	ददौ नैर्ऋतमुख्येभ्यस्त्रैलोक्यं पावकात्मजः ॥
104a	एवं स भगवांस्तस्मिंस्तीर्थे दैत्यकुलान्तकः ।
104c	अभिषिक्तो महाराज देवसेनापतिः सुरैः ॥
105a	औशनं नाम तत्तीर्थं यत्र पूर्वमपाम्पतिः ।
105c	अभिषिक्तः सुरगणैर्वरुणो भरतर्षभ ॥
106a	अस्मिंस्तीर्थवरे स्नात्वा स्कन्दं चाभ्यर्च्य लाङ्गली ।
106c	ब्राह्मणेभ्योददौ रुक्मं वासांस्याभरणानि च ॥
107a	उषित्वा रजनीं तत्र माधवः परवीरहा ।
107c	पूज्यतीर्थवरं तच्च स्पृष्ट्वा तोयं च लाङ्गली ॥
108a	हृष्टः प्रीतमनाश्चैव ह्यभवन्माधवोत्तमः ।
108c	एतत्ते सर्वमाख्यातं यन्मां त्वं परिपृच्छसि ॥
109a	यथाऽभिषिक्तो भगवान्स्कन्दो देवैः समागतैः ।
109c	`सेनानीश्च कृतो राजन्बाल एव महाबलः' ॥ ॥
	
इति श्रीमन्महाभारते शल्यपर्वणि ह्रदप्रवेशपर्वणि सप्तचत्वारिंशोऽध्यायः ॥ 47 ॥
