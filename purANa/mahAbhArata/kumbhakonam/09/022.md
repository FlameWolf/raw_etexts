अध्यायः 022

सङ्कुलयुद्धम् ॥ 1 ॥

KK-09-01-022-001	सञ्जय उवाच ।
KK-09-01-022-001a	वर्तमाने तदा युद्धे घोररूपे भयानके ।
KK-09-01-022-001c	अभज्यत बलं तत्र तव पुत्रस्य पाण्डवैः ॥
KK-09-01-022-002a	तांस्तु सर्वानयन्तेन सन्निवार्य महारथाः ।
KK-09-01-022-002c	पुत्रास्ते योधयामासुः पाण्डवानामनीकिनीम् ॥
KK-09-01-022-003a	निवृत्ताः सहसा योधास्तव पुत्रजयैषिणः ।
KK-09-01-022-003c	सन्निवृत्तेषु तेष्वेवं युद्धमासीत्सुदारुणम् ।
KK-09-01-022-003e	तावकानां परेषां च देवासुररणोपमम् ॥
KK-09-01-022-004ac	परेषां तावकानां च नासीत्कश्चित्पराङ्मुखः ॥
KK-09-01-022-005a	अनुमानेन युध्यन्ते सञ्ज्ञाभिश्च परस्परम् ।
KK-09-01-022-005c	तेषां क्षयो महानासीद्युध्यतामितरेतरम् ॥
KK-09-01-022-006a	ततो युधिष्ठिरो राजा क्रोधेन महता युतः ।
KK-09-01-022-006c	जिगीषमाणः सङ्ग्रामे धार्तराष्ट्रान्सराजकान् ॥
KK-09-01-022-007a	त्रिभिः शारद्वतं विद्ध्वा रुक्मपुङ्खैः शिलाशितैः ।
KK-09-01-022-007c	चतुर्भिर्निजघानाश्वान्कल्याणान्कृतवर्मणः ॥
KK-09-01-022-008a	अश्वत्थामा तु हार्दिक्यमपोवाह यशस्विनम् ।
KK-09-01-022-008c	अथ शारद्वतोऽष्टाभिः प्रत्यविध्यद्युधिष्ठिरम् ॥
KK-09-01-022-009a	ततो दुर्योधनो राजा रथान्सप्तशतान्रणे ।
KK-09-01-022-009c	प्रैषयद्यत्र राजाऽसौ धर्मपुत्रो युधिष्ठिरः ॥
KK-09-01-022-010a	ते रथा रथिभिर्युक्ता मनोमारुतरंहसः ।
KK-09-01-022-010c	अभ्यद्रवन्त सङ्ग्रामे कौन्तेयस्य रथं प्रति ॥
KK-09-01-022-011a	ते समन्तान्महाराज परिवार्य युधिष्ठिरम् ।
KK-09-01-022-011c	अदृश्यं सायकैश्चक्रुर्मेघा इव दिवाकरम् ॥
KK-09-01-022-012a	तं दृष्ट्वा धर्मराजानं कौरवेयैस्तथावृतम् ।
KK-09-01-022-012c	नामृष्यन्त सुसंरब्धाः शिखण्डिप्रमुखा रथाः ॥
KK-09-01-022-013a	रथैरश्ववरैर्युक्तैः किङ्किणीजालसंवृतैः ।
KK-09-01-022-013c	आजग्मुरथ रक्षन्तः कुन्तीपुत्रं युधिष्ठिरम् ॥
KK-09-01-022-014a	ततः प्रववृते रौद्रः सङ्ग्रामः शोणितोदकः ।
KK-09-01-022-014c	पाण्डवानां कुरूणां च यमराष्ट्रविवर्धनः ॥
KK-09-01-022-015a	रथान्सप्तशतान्हत्वा कुरूणामाततायिनाम् ।
KK-09-01-022-015c	पाण्डवाः सह पाञ्चालैः पुनरेवाभ्यवारयन् ॥
KK-09-01-022-016a	तत्र युद्धं महच्चासीत्तव पुत्रस्य पाण्डवैः ।
KK-09-01-022-016c	न च तत्तादृशं दृष्टं नैव चापि परिश्रुतम् ॥
KK-09-01-022-017a	वर्तमाने तदा युद्धे निर्मर्यादे समन्ततः ।
KK-09-01-022-017c	वध्यमानेषु योधेषु तावकेष्वितरेषु च ॥
KK-09-01-022-018a	विनदत्सु च योधेषु शङ्खवर्यैश्च पूरितैः ।
KK-09-01-022-018c	उत्क्रुष्टैः सिंहनादैश्च गर्जितैश्चैव धन्विनाम् ॥
KK-09-01-022-019a	अतिप्रवृत्ते युद्धे च छिद्यमानेषु मर्मसु ।
KK-09-01-022-019c	धावमानेषु योधेषु जयगृद्धिषु मारिष ॥
KK-09-01-022-020a	संहारे सर्वतो जाते पृथिव्यां शोकसम्भवे ।
KK-09-01-022-020c	बह्वीनामुत्तमस्त्रीणां सीमन्तोद्धरणे कृते ॥
KK-09-01-022-021a	निर्मर्यादे महायुद्धे वर्तमाने सुदारुणे ।
KK-09-01-022-021c	प्रादुरासन्विनाशाय तदोत्पाताः सुदारुणाः ॥
KK-09-01-022-022a	चचाल शब्दं कुर्वाणा सपर्वतवना मही ।
KK-09-01-022-022c	सदण्डाः सोल्मुका राजन्कीर्यमाणाः समन्ततः ॥
KK-09-01-022-023a	उल्काः पेतुर्दिवो भूमावाहत्य रविमण्डलम् ।
KK-09-01-022-023c	विष्वग्वाताः प्रादुरासन्नीचैः शर्करवर्षिणः ॥
KK-09-01-022-024a	अश्रूणि मुमुचुर्नागा वेपथुं चास्पृशन्भृशम् ।
KK-09-01-022-024c	एतान्घोराननादृत्य समुत्पातान्सुदारुणान् ॥
KK-09-01-022-025a	पुनर्युद्धाय संयत्ताः क्षत्रियास्तस्थुरव्यथाः ।
KK-09-01-022-025c	रमणीये कुरुक्षेत्रे पुण्ये स्वर्गं यियासवः ॥
KK-09-01-022-026a	ततो गान्धारराजस्य पुत्रः शकुनिरब्रवीत् ।
KK-09-01-022-026c	युध्यध्वमग्रतो यावत्पृष्ठतो हन्मि पाण्डवान् ॥
KK-09-01-022-027a	ततो नः सम्प्रायातानां मद्रयोधास्तरस्विनः ।
KK-09-01-022-027c	हृष्टाः किलाकिलाशब्दमकुर्वत परे तथा ॥
KK-09-01-022-028a	अस्मांस्तु पुनरासाद्य लब्धलक्षा दुरासदाः ।
KK-09-01-022-028c	शरासनानि धुन्वन्तः शरवर्षैरवाकिरन् ॥
KK-09-01-022-029a	ततो हतं परैस्तत्र मद्रराजबलं तदा ।
KK-09-01-022-029c	दुर्योधनबलं दृष्ट्वा पुनरासीत्पराङ्मुखम् ॥
KK-09-01-022-030a	गान्धारराजस्तु पुनर्वाक्यमाह ततो बली ।
KK-09-01-022-030c	निवर्तध्वमधर्मज्ञा युध्यध्वं किं सृतेन वः ॥
KK-09-01-022-031a	अनीकं दशसाहस्रमश्वानां भरतर्षभ ।
KK-09-01-022-031c	आसीद्गान्धारराजस्य विशालप्रासयोधिनाम् ॥
KK-09-01-022-032a	बलेन तेन विक्रम्य वर्तमाने जनक्षये ।
KK-09-01-022-032c	पृष्ठतः पाण्डवानीकमभ्यघ्नन्निशितैः शरैः ॥
KK-09-01-022-033a	तदभ्रमिव वातेन क्षिप्यमाणं समन्ततः ।
KK-09-01-022-033c	अभज्यत महाराज पाण्डूनां सुमहद्बलम् ॥
KK-09-01-022-034a	ततो युधिष्ठिरः प्रेक्ष्य भग्नं स्वबलमन्तिकात् ।
KK-09-01-022-034c	अभ्यनोदयदव्यग्रः सहदेवं महाबलम् ॥
KK-09-01-022-035a	असौ सुबलपुत्रो नो जघनं पीड्य दंशितः ।
KK-09-01-022-035c	सैन्यानि सूदयत्येष पश्य पाण्डव दुर्मतिः ॥
KK-09-01-022-036a	गच्छ त्वं द्रौपदेयैश्च शकुनिं सौबलं जहि ।
KK-09-01-022-036c	रथानीकमहं धक्ष्ये पाञ्चालसहितोऽनघ ॥
KK-09-01-022-037a	गच्छन्तु कुञ्जराः सर्वे वाजिनश्च सह त्वया ।
KK-09-01-022-037c	पादाताश्च त्रिसाहस्राः शकुनिं तैर्वृतो जहि ॥
KK-09-01-022-038a	ततो गजाः सप्तशताश्चापपाणिभिरास्थिताः ।
KK-09-01-022-038c	पञ्च चाश्वसहस्राणि सहदेवश्च वीर्यवान् ॥
KK-09-01-022-039a	पादाताश्च त्रिसाहस्रा द्रौपदेयाश्च सर्वशः ।
KK-09-01-022-039c	रणे ह्यभ्यद्रवंस्ते तु शकुनिं युद्धदुर्मदम् ॥
KK-09-01-022-040a	ततस्तु सौबलो राजन्नभ्यतिक्रम्य पाण्डवान् ।
KK-09-01-022-040c	जघान पृष्ठतः सेनां जयगृद्वः प्रतापवान् ॥
KK-09-01-022-041a	अश्वारोहास्तु संरब्धाः पाण्डवानां तरस्विनाम् ।
KK-09-01-022-041c	प्राविशन्सौबलानीकमभ्यतिक्रम्य तान्रथान् ॥
KK-09-01-022-042a	ते तत्र सादिनः शूराः सौबलस्य महद्बलम् ।
KK-09-01-022-042c	रणमध्ये व्यतिष्ठन्त शरवर्षैरवाकिरन् ॥
KK-09-01-022-043a	तदुद्यतगदाप्रासमकापुरुषसेवितम् ।
KK-09-01-022-043c	प्रावर्तत महद्युद्धं राजन्दुर्मन्त्रिते तव ॥
KK-09-01-022-044a	उपारमन्त ज्याशब्दाः प्रेक्षका रथिनोऽभवन् ।
KK-09-01-022-044c	न हि स्वेषां परेषां वा विशेषः प्रत्यदृश्यत ॥
KK-09-01-022-045a	शूरबाहुविसृष्टानां शक्तीनां भरतर्षभ ।
KK-09-01-022-045c	ज्योतिषामिव सम्पातमपश्यन्कुरुपाण्डवाः ॥
KK-09-01-022-046a	ऋष्टिभिर्विमलाभिश्च तत्रतत्र विशाम्पते ।
KK-09-01-022-046c	सम्पतन्तीभिराकाशमावृतं बह्वशोभत ॥
KK-09-01-022-047a	प्रासानां पततां राजन्रूपमासीत्समन्ततः ।
KK-09-01-022-047c	शलभानामिवाकाशे तदा भरतसत्तम ॥
KK-09-01-022-048a	रुधिरोक्षितसर्वाङ्गा विप्रविद्धैर्नियन्तृभिः ।
KK-09-01-022-048c	हयाः परिपतन्तिस्म शतशोऽथ सहस्रशः ॥
KK-09-01-022-049a	अन्योन्यं परिपिष्टाश्च समासाद्य परस्परम् ।
KK-09-01-022-049c	सुविक्षताः स्म दृश्यन्ते वमन्तो रुधिरं मुखैः ॥
KK-09-01-022-050a	ततोऽभवत्तमो घोरं सैन्येन रजसा वृतम् ।
KK-09-01-022-050c	तानपाक्रमतोऽद्राक्षं तस्माद्देशादरिन्दम ॥
KK-09-01-022-051a	अश्वान्राजन्मनुष्यांश्च रजसा संवृते सति ।
KK-09-01-022-051c	भूमौ निपतिताश्चान्ये वमन्तो रुधिरं बहु ॥
KK-09-01-022-052a	केशाकेशि समालग्ना न शेकुश्चेष्टितुं नराः ।
KK-09-01-022-052c	अन्योन्यमश्वपृष्ठेभ्यो विकर्षन्तो महाबलाः ॥
KK-09-01-022-053a	मल्ला इव समासाद्य निजघ्नुरितरेतरम् ।
KK-09-01-022-053c	अश्वैश्च व्यपकृष्यन्त बहवोऽत्र गतासवः ॥
KK-09-01-022-054a	भूमौ निपतिताश्चान्ये बहवो विजयैषिणः ।
KK-09-01-022-054c	तत्रतत्र व्यदृश्यन्त पुरुषाः शूरमानिनः ॥
KK-09-01-022-055a	रक्तोक्षितैश्छिन्नभुजैरवकृष्टशिरोरुहैः ।
KK-09-01-022-055c	व्यदृश्यत मही कीर्णा शतशोऽथ सहस्रशः ॥
KK-09-01-022-056a	दूरं न शक्यं तत्रासीद्गन्तुमश्वेन केनचित् ।
KK-09-01-022-056c	साश्वारोहैर्हतैरश्वैरावृते वसुधातले ॥
KK-09-01-022-057a	रुधिरोक्षितसन्नाहैरात्तशस्त्रैरुदायुधैः ।
KK-09-01-022-057c	नानाप्रहरणैर्घोरैः परस्परवधैषिभिः ।
KK-09-01-022-057e	सुसन्निकृष्टे सङ्ग्रामे हतभूयिष्ठसैनिके ॥
KK-09-01-022-058a	स मुहूर्तं ततो युद्ध्वा सौबलोऽथ विशाम्पते ।
KK-09-01-022-058c	षट्साहस्रैर्हयैः शिष्टेरपायाच्छकुनिस्ततः ॥
KK-09-01-022-059a	तथैव पाण्डवानीकं रुधिरेण समुक्षितम् ।
KK-09-01-022-059c	षट्साहस्रैर्हयैः शिष्टैरपायाच्छ्रान्तवाहनम् ॥
KK-09-01-022-060a	अश्वारोहाश्च पाण्डूनामब्रुवन्रुधिरोक्षिताः ।
KK-09-01-022-060c	सुसन्निकृष्टे सङ्ग्रामे भूयिष्ठे त्यक्तजीविताः ॥
KK-09-01-022-061a	न हि शक्यं रथैर्योद्धुं कुत एव महागजैः ।
KK-09-01-022-061c	रथानेव रथा यान्तु कुञ्जराः कुञ्जरानपि ॥
KK-09-01-022-062a	प्रतियातो हि शकुनिः स्वमनीकमवस्थितः ।
KK-09-01-022-062c	न पुनः सौबलो राजा योद्धुमभ्यागमिष्यति ॥
KK-09-01-022-063a	ततस्तु द्रौपदेयाश्च ते च मत्ता महाद्विपाः ।
KK-09-01-022-063c	प्रययुर्यत्र पाञ्चाल्यो धृष्टद्युम्नो महारथः ॥
KK-09-01-022-064a	सहदेवोऽपि कौरव्य रजोमेघे समुत्थिते ।
KK-09-01-022-064c	एकाकी प्रययौ तत्र यत्र राजा युधिष्ठिरः ॥
KK-09-01-022-065a	ततस्तेषु प्रयातेषु शकुनिः सौबलः पुनः ।
KK-09-01-022-065c	पार्श्वतोऽभ्यहनत्क्रुद्धो धृष्टद्युम्नस्य वाहिनीम् ॥
KK-09-01-022-066a	तत्पुनस्तुमुलं युद्धं प्राणांस्त्यक्त्वाऽभ्यवर्तत ।
KK-09-01-022-066c	तावकानां परेषां च परस्परवधैषिणाम् ॥
KK-09-01-022-067a	ते चान्योन्यमवैक्षन्त तस्मिन्वीरसमागमे ।
KK-09-01-022-067c	योधाः पर्यपतन्राजञ्शतशोऽथ सहस्रशः ॥
KK-09-01-022-068a	असिभिश्छिद्यमानानां शिरसां लोकसंक्षये ।
KK-09-01-022-068c	प्रादुरासीन्महाञ्शब्दस्तालानां पततामिव ॥
KK-09-01-022-069a	विमुक्तानां शरीराणां छिन्नानां पततां भुवि ।
KK-09-01-022-069c	सायुधानां च बाहूनामूरूणां च विशाम्पते ।
KK-09-01-022-069e	आसीत्कटकटाशब्दः सुमहान्रोमहर्षणः ॥
KK-09-01-022-070a	निघ्नन्तो निशितैः शस्त्रैर्भ्रातॄन्पुत्रान्सखीनपि ।
KK-09-01-022-070c	योधाः परिपतन्ति स्म यथाऽऽमिषकृते खगाः ॥
KK-09-01-022-071a	अन्योन्यं प्रतिसंरब्धाः समासाद्य परस्परम् ।
KK-09-01-022-071c	अहम्पूर्वमहम्पूर्वमिति निघ्नन्सहस्रशः ॥
KK-09-01-022-072a	संयातेनासनभ्रष्टैरश्वारोहैर्गतासुभिः ।
KK-09-01-022-072c	हयाः परिपतन्ति स्म शतशोऽथ सहस्रशः ॥
KK-09-01-022-073a	स्फुरतां प्रतिपिष्टानामश्वानां शीघ्रगामिनाम् ।
KK-09-01-022-073c	स्तनतां च मनुष्याणां सन्नद्धानां विशाम्पते ॥
KK-09-01-022-074a	शक्त्यृष्टिप्रासशब्दश्च तुमुलः समपद्यत ।
KK-09-01-022-074c	भिन्दतां परमर्माणि राजन्दुर्मन्त्रिते तव ॥
KK-09-01-022-075a	श्रमाभिभूताः संरब्धा श्रान्तवाहाः पिपासवः ।
KK-09-01-022-075c	विक्षताश्च शितैः शस्त्रैरभ्यवर्न्तत तावकाः ॥
KK-09-01-022-076a	मत्ता रुधिरगन्धेन बहवोऽत्र विचेतसः ।
KK-09-01-022-076c	जघ्नुः परान्स्वकांश्चैव प्राप्तान्प्राप्ताननन्तरान् ॥
KK-09-01-022-077a	बहवश्च गतप्राणाः क्षत्रिया जयगृद्धिनः ।
KK-09-01-022-077c	भूमावभ्यपतन्राजञ्शरवृष्टिभिरावृताः ॥
KK-09-01-022-078a	वृकगृध्रशृगालानां तुमुले मोदनेऽहनि ।
KK-09-01-022-078c	आसीद्बलक्षयो घोरस्तव पुत्रस्य पश्यतः ॥
KK-09-01-022-079a	नराश्वकायैः सञ्छन्ना भूमिरासीद्विशाम्पते ।
KK-09-01-022-079c	रुधिरोदकचित्रा च भीरूणां भयवर्धिनी ॥
KK-09-01-022-080a	असिभिः पट्टसैः शूलैस्तक्षमाणाः पुनःपुनः ।
KK-09-01-022-080c	तावकाः पाण्वेयाश्च न न्यवर्तन्त भारत ॥
KK-09-01-022-081a	प्रहरन्तो यथाशक्ति यावत्प्राणस्य धारणम् ।
KK-09-01-022-081c	योधाः परिपतन्ति स्म वमन्तो रुधिरं मुखैः ॥
KK-09-01-022-082a	शिरो गृहीत्वा केशेषु कबन्धः स प्रदृश्यते ।
KK-09-01-022-082c	उद्यम्य च शितं खड्गं रुधिरेण परिप्लुतम् ॥
KK-09-01-022-083a	तथोत्थितेषु बहुषु कबन्धेषु नराधिप ।
KK-09-01-022-083c	तथा रुधिरगन्धेन योधाः कश्मलमाविशन् ॥
KK-09-01-022-084a	मन्दीभूते ततः शब्दे पाण्डवानां महद्बलम् ।
KK-09-01-022-084c	अल्पावशिष्टैस्तुरगैरभ्यवर्तत सौबलः ॥
KK-09-01-022-085a	ततोऽभ्यधावंस्त्वरिताः पाण्डवा जयगृद्विनः ।
KK-09-01-022-085c	पदातयश्च नागाश्च सादिनश्चोद्यतायुधाः ॥
KK-09-01-022-086a	कोष्ठकीकृत्य चाप्येनं परिक्षिप्य च सर्वशः ।
KK-09-01-022-086c	शस्त्रैर्नानाविधैर्जघ्नुर्युद्धपारं तितीर्षवः ॥
KK-09-01-022-087a	त्वदीयास्तांस्तु सम्प्रेक्ष्य सर्वतः समभिद्रुतान् ।
KK-09-01-022-087c	रथाश्वपत्तिद्विरदाः पाण्डवानभिदुद्रुवुः ॥
KK-09-01-022-088a	केचित्पदातयः पद्भिर्मुष्टिभिश्च परस्परम् ।
KK-09-01-022-088c	निजघ्नुः समरे शूराः क्षीणशस्त्रास्ततोऽपतन् ॥
KK-09-01-022-089a	रथेभ्यो रथिनः पेतुर्द्विपेभ्यो हस्तिसादिनः ।
KK-09-01-022-089c	विमानेभ्यो दिवो भ्रष्टाः सिद्धाः पुण्यक्षयादिव ॥
KK-09-01-022-090a	एवमन्योन्यमायत्ता योधा जघ्नुर्महाहवे ।
KK-09-01-022-090c	पितॄन्भ्रातॄन्वयस्यांश्च पुत्रानपि तथा परे ॥
KK-09-01-022-091a	एवमासीदमर्यादं युद्धं भरतसत्तम ।
KK-09-01-022-091c	प्रासासिबाणकलिलं वर्तमाने सुदारुणे ॥ ॥

इति श्रीमन्महाभारते शल्यपर्वणि शल्यवधपर्वणि अष्टादशदिवसयुद्धे द्वाविंशोऽध्यायः ॥ 22 ॥
