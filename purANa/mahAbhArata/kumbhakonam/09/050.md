अध्यायः 050
	
बलभद्रस्येन्द्रतीर्थादिगमनम् ॥ 1 ॥ तत्तत्तीर्थमाहात्म्यकथनम् ॥ 2 ॥
	
001	वैशम्पायन उवाच ।
001a	इन्द्रतीर्थं ततो गत्वा यदूनां प्रवरो बली ।
001c	विप्रेभ्यो धनरत्नानि ददौ स्नात्वा यथाविधि ॥
002a	तत्र ह्यमरराजो वै ईजे क्रतुशतेन ह ।
002c	बृहस्पतेश्च देवेशः प्रददौ विपुलं धनम् ॥
003a	अनर्गलान्सजारूथ्यान्सर्वान्विविधदक्षिणान् ।
003c	आजहार क्रतूंस्तत्र यथोक्तं वेदपारगैः ॥
004a	तान्क्रतून्भरतश्रेष्ठ शतकृत्वो महाद्युतिः ।
004c	पूरयामास विधिवत्ततः ख्यातः शतक्रतुः ॥
005a	तस्य नाम्ना तु तत्तीर्थं शिवं पुण्यं सनातनम् ।
005c	इन्द्रतीर्थमिति ख्यातं सर्वपापप्रमोचनम् ॥
006a	उपस्पृश्य च तत्रापि विधिवन्मुसलायुधः ।
006c	ब्राह्मणान्पूजयित्वा च पानाच्छादनभोजनैः ॥
007a	शुभं तीर्थवरं तस्माद्रामतीर्थं जगाम ह ।
007c	यत्र रामो महाभागो भार्गवः सुमहातपाः ॥
008a	असकृत्पृथिवीं कृत्वा हतक्षत्रियपुङ्गवाम् ।
008c	उपाध्यायं पुरस्कृत्य काश्यपं मुनिसत्तमम् ॥
009a	अयजद्वाजपेयेन सोऽश्वमेधशतेन च ।
009c	प्रददौ दक्षिणार्थं च पृथिवीं सागराम्बराम् ॥
010a	रामो दत्त्वा धनं तत्र द्विजेभ्यो जनमेजय ।
010c	उपस्पृश्य यथान्यायं पूजयित्वा तथा द्विजान् ॥
011a	पुण्यतीर्थे शुभे देशे वसु दत्त्वा हलायुधः ।
011c	मुनींश्चैवाभिवाद्याथ यमुनातीर्थमागमत् ।
011e	यत्रानयामास तदा राजसूयमपाम्पतिः ॥
012a	दितेः सुतान्महाभागो वरुणो वै सितप्रभः ।
012c	यत्र निर्जित्य सङ्ग्रामे मानुषान्दानवांस्तथा ।
012e	गन्धर्वान्राक्षसांश्चैव वरुणः परवीरहा ॥
013a	तस्मिन्क्रतुवरे वृत्ते सङ्ग्रामः समजायत ।
013c	देवानां दानवानां च त्रैलोक्यस्य भयावहः ॥
014a	राजसूये क्रतुश्रेष्ठे निवृत्ते जनमेजय ।
014c	जायते सुमहाघोरः संक्षयः क्षत्रियान्प्रति ॥
015a	हलायुधस्तदा रामस्तस्मिंस्तीर्थवरे शुभे ।
015c	तत्र स्नात्वा च दत्त्वा च द्विजेभ्यो वसु माधवः ॥
016a	वनमाली ततो हृष्टः स्तूयमानो द्विजातिभिः ।
016c	तस्मादादित्यतीर्थं च जगाम कमलेक्षणः ॥
017a	यत्रेष्ट्वा भगवाञ्ज्योतिर्भास्करो राजसत्तम ।
017c	ज्योतिषामाधिपत्यं च प्रभावं चाभ्यपद्यत ॥
018a	तस्या नद्यास्तु तीरे वै सर्वे देवाः सवासवाः ।
018c	विश्वेदेवाः समरुतो गन्धर्वाप्सरसश्च ह ॥
019a	द्वैपायनः शुकश्चैव कृष्णश्च मधुसूदनः ।
019c	यक्षाश्च राक्षसाश्चैव पिशाचाश्च विशाम्पते ॥
020a	एते चान्ये च बहवो योगसिद्धाः सहस्रशः ।
020c	तस्मिंस्तीर्थे सरस्वत्याः शिवे पुण्ये परन्तप ॥
021a	तत्र हत्वा पुरा विष्णुरसुरौ मधुकैटभौ ।
021c	आप्लुत्य भरतश्रेष्ठ तीर्थप्रवर उत्तमे ॥
022a	द्वैपायनश्च धर्मात्मा तत्रैवाप्लुत्य भारत ।
022c	सम्प्राप्तः परमं योगं सिद्धिं च परमां गतः ॥
023a	असितो देवलश्चैव तस्मिन्नेव महातपाः ।
023c	परमं योगमास्थाय ऋषिर्योगमवाप्तवान् ॥ ॥
	
इति श्रीमन्महाभारते शल्यपर्वणि ह्रदप्रवेशपर्वणि पञ्चाशोऽध्यायः ॥ 50 ॥

9-50-1 आनयामास मुनीनित्यनुषज्ज्यते । राजसूयं कर्तुमिति शेषः ॥
