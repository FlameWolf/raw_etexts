अध्यायः 046
	
बृहस्पत्यादिभिः स्कन्दस्य सैनापत्येऽभिषेचनम् ॥ 1 ॥ ब्रह्मादिभिः स्कन्दाय स्वस्वपारिषदानां दानम् ॥ 2 ॥

KK-09-02-046-001	वैशम्पायन उवाच ।
KK-09-02-046-001a	ततोऽभिषेकसम्भारान्सर्वान्सम्भृत्य शास्त्रतः ।
KK-09-02-046-001c	बृहस्पतिः समिद्धेऽग्नौ जुहावाग्निं यथाविधि ॥
KK-09-02-046-002a	ततो हिमवता दत्ते मणिप्रवरशोभिते ।
KK-09-02-046-002c	दिव्यरत्नाचिते पुण्ये निषण्णं परमासने ॥
KK-09-02-046-003a	सर्वमङ्गलसम्भारैर्विधिमन्त्रपुरस्कृतम् ।
KK-09-02-046-003c	आभिषेचनिकं द्रव्यं गृहीत्वा देवतागणाः ॥
KK-09-02-046-004a	इन्द्राविष्णू महावीर्यौ सूर्योचन्द्रमसौ तथा ।
KK-09-02-046-004c	धाता चैव विधाता च तथा चैवानिलानलौ ॥
KK-09-02-046-005a	पूष्णा भगेनार्यम्णा च अंशेन च विवस्वता ।
KK-09-02-046-005c	रुद्रश्च सहितो धीमान्मित्रेण वरुणेन च ॥
KK-09-02-046-006a	रुद्रैर्वसुभिरादित्यैरश्विभ्यां च वृतः प्रभुः ।
KK-09-02-046-006c	विश्वैर्देवैर्मरुद्भिश्च साध्यैश्च पितृभिः सह ॥
KK-09-02-046-007a	गन्धर्वैरप्सरोभिश्च यक्षराक्षसपन्नगैः ।
KK-09-02-046-007c	देवर्षिभिरसङ्ख्यातैस्तथा ब्रह्मर्षिभिस्तथा ॥
KK-09-02-046-008a	वैखानसैर्वालखिल्यैर्वाय्वाहारैर्मरीचिषैः ।
KK-09-02-046-008c	भृगुभिश्चाङ्गिरोभिश्च यतिभिश्च महात्मभिः ॥
KK-09-02-046-009a	सर्वैर्विद्याधरैः पुण्यैर्योगसिद्धैस्तथा वृतः ।
KK-09-02-046-009c	पितामहः पुलस्त्यश्च पुलहश्च महातपाः ॥
KK-09-02-046-010a	अङ्गिराः कश्यपोऽत्रिश्च मरीचिर्भृगुरेव च ।
KK-09-02-046-010c	क्रतुर्हरिः प्रचेताश्च मनुर्दक्षस्तथैव च ॥
KK-09-02-046-011a	ऋतवश्च ग्रहाश्चैव ज्योतींषि च विशाम्पते ।
KK-09-02-046-011c	मूर्तिमत्यश्च सरितो वेदाश्चैव सनातनाः ॥
KK-09-02-046-012a	समुद्राश्च ह्रदाश्चैव तीर्थानि विविधानि च ।
KK-09-02-046-012c	पृथिवी द्यौर्दिशश्चैव पादपाश्च जनाधिप ॥
KK-09-02-046-013a	अदितिर्देवमाता च ह्रीः श्रीः स्वाहा सरस्वती ।
KK-09-02-046-013c	उमा शची सिनीवाली तथैवानुमतिः कुहूः ॥
KK-09-02-046-014a	राका च धिषणा चैव पत्न्यश्चान्या दिवौकसाम् ।
KK-09-02-046-014c	हिमवांश्चैव विन्ध्यश्च मेरुश्चानेकशृङ्गवान् ॥
KK-09-02-046-015a	ऐरावतः सानुचरः कलाः काष्ठास्तथैव च ।
KK-09-02-046-015c	मासार्धमासा ऋतवस्तथा रात्र्यहनी नृप ॥
KK-09-02-046-016a	उच्चैः श्रवा हयश्रेष्ठो नागराजश्च वासुकिः ।
KK-09-02-046-016c	अरुणो गरुडश्चैव वृक्षाश्चौषधिभिः सह ॥
KK-09-02-046-017a	धर्मश्च भगवान्देवः समाजग्मुर्हि सङ्गताः ।
KK-09-02-046-017c	कालो यमश्च मृत्युश्च यमस्यानुचराश्च ये ॥
KK-09-02-046-018a	बहुलत्वाच्च नोक्ता ये विविधा देवतागणाः ।
KK-09-02-046-018c	ते कुमाराभिषेकार्षं समाजग्मुस्ततस्ततः ॥
KK-09-02-046-019a	जगृहुस्ते तदा राजन्सर्वं एव दिवौकसः ।
KK-09-02-046-019c	आभिषेचनिकं भाण्डं मङ्गलानि च सर्वशः ॥
KK-09-02-046-020a	दिव्यसम्भारसंयुक्तैः कलशैः काञ्चनैर्नृप ।
KK-09-02-046-020c	सारस्वताभिः पुण्याभिरद्भिस्ताभिरलङ्कृतम् ॥
KK-09-02-046-021a	अभ्यषिञ्चन्कुमारं वै सम्प्रहृष्टा दिवौकसः ।
KK-09-02-046-021c	सैनापत्ये महात्मानमसुराणां भयङ्करम् ॥
KK-09-02-046-022a	पुरा यथा महाराज वरुणं वै जलेश्वरम् ।
KK-09-02-046-022c	तथाऽभ्यषिञ्चद्भगवान्सर्वलोकपितामहः ॥
KK-09-02-046-023a	कश्यपश्च महातेजा ये चान्ये लोककीर्तिताः ।
KK-09-02-046-023c	तस्मै ब्रह्मा ददौ प्रीतो बलिनो वातरंहसः ॥
KK-09-02-046-024a	कामवीर्यधरान्सिद्धान्महापारिषदान्प्रभुः ।
KK-09-02-046-024c	नन्दिसेनं लोहिताक्षं घण्टाकार्णं च सम्मतम् ॥
KK-09-02-046-025a	चतुर्थमस्यानुचरं ख्यातं कुमुदमालिनम् ।
KK-09-02-046-025c	तत्र स्थाणुर्महातेजा महापारिषदं प्रभुः ॥
KK-09-02-046-026a	मायाशतधरं कामं कामवीर्यबलान्वितम् ।
KK-09-02-046-026c	ददौ स्कन्दाय राजेन्द्र सुरारिविनिबर्हणम् ॥
KK-09-02-046-027a	सहि देवासुरे युद्धे दैत्यानां भीमकर्मणाम् ।
KK-09-02-046-027c	जघान दोर्भ्यां सङ्क्रुद्धः प्रयुतानि चतुर्दश ॥
KK-09-02-046-028a	तथा देवा ददुस्तस्मै सेनां नैर्ऋतसङ्कुलाम् ।
KK-09-02-046-028c	देवशत्रुक्षयकरीमजय्यां विश्वरूपिणीम् ॥
KK-09-02-046-029a	जयशब्दं तथा चक्रुर्देवाः सर्वे सवासवाः ।
KK-09-02-046-029c	गन्धर्वा यक्षरक्षांसि मुनयः पितरस्तथा ॥
KK-09-02-046-030a	ततः प्रादादनुचरौ यमः कालोपमावुभौ ।
KK-09-02-046-030c	उन्माथं च प्रमाथं च महावीर्यौ महाद्युती ॥
KK-09-02-046-031a	सुभ्राजो भास्वरश्चैव यौ तौ सूर्यानुयायिनौ ।
KK-09-02-046-031c	तौ सूर्यः कार्तिकेयाय ददौ प्रीतः प्रतापवान् ॥
KK-09-02-046-032a	कैलासशृङ्गसङ्काशौ श्वेतमाल्यानुलेपनौ ।
KK-09-02-046-032c	सोमोऽप्यनुचरौ प्रादान्मणिं सुमणिमेव च ॥
KK-09-02-046-033a	ज्वालाजिह्वं तथा ज्योतिरात्मजाय हुताशनः ।
KK-09-02-046-033c	ददावनुचरौ शूरौ परसैन्यप्रमाथिनौ ॥
KK-09-02-046-034a	परिघं च वटं चैव भीमं च सुमहाबलम् ।
KK-09-02-046-034c	दहतिं दहनं चैव प्रचण्डौ वीर्यसम्मतौ ॥
KK-09-02-046-035a	अंशोऽप्यनुचरान्पञ्च ददौ स्कन्दाय धीमते ।
KK-09-02-046-035c	उत्क्रोशं सत्करं चैव वज्रदण्डधरावुभौ ॥
KK-09-02-046-036a	ददावनलपुत्राय वासवः परवीरहा ।
KK-09-02-046-036c	तौ हि शत्रून्महेन्द्रस्य जघ्नतुः समरे बहून् ॥
KK-09-02-046-037a	चक्रं विक्रमकं चैव सङ्क्रमं च महाबलम् ।
KK-09-02-046-037c	स्कन्दाय त्रीननुचरान्ददौ विष्णुर्महायशाः ॥
KK-09-02-046-038a	वर्धनं नन्दनं चैव सर्वविद्याविशारदौ ।
KK-09-02-046-038c	स्कन्दाय ददतुः प्रीतावश्विनौ भिषजां वरौ ॥
KK-09-02-046-039a	कुन्दं च कुसुमं चैव कुमुदं च महायशाः ।
KK-09-02-046-039c	डम्बराडम्बरौ चैव ददौ धाता महात्मने ॥
KK-09-02-046-040a	वक्रानुवक्रौ बलिनौ मेषवक्रौ बलोत्कटौ ।
KK-09-02-046-040c	ददौ त्वष्टा महामायौ स्कन्दायानुचरावुभौ ॥
KK-09-02-046-041a	सुव्रतं सत्यसन्धं च ददौ मित्रो महात्मने ।
KK-09-02-046-041c	कुमाराय महात्मानौ तपोविद्याधरौ प्रभुः ॥
KK-09-02-046-042a	सुदर्शनीयौ वरदौ त्रिषु लोकेषु विश्रुतौ ।
KK-09-02-046-042c	सुव्रतं च महात्मानं शुभकर्माणमेव च ॥
KK-09-02-046-043a	कार्तिकेयाय सम्प्रादाद्विधाता लोकविश्रुतौ ।
KK-09-02-046-043c	पाणीतकं कालिकं च महामायाविनावुभौ ॥
KK-09-02-046-044a	पूषा च पार्षदौ प्रादात्कार्तिकेयाय भारत ।
KK-09-02-046-044c	बलं चातिबलं चैव महावक्त्रौ महाबलौ ॥
KK-09-02-046-045a	प्रददौ कार्तिकेयाय वायुर्भरतसत्तम ।
KK-09-02-046-045c	यमं चातियमं चैव तिमिवक्रौ महाबलौ ॥
KK-09-02-046-046a	प्रददौ कार्तिकेयाय वरुणः सत्यसङ्गरः ।
KK-09-02-046-046c	सुवर्चसं महात्मानं तथैवाप्यतिवर्चसम् ॥
KK-09-02-046-047a	हिमवान्प्रददौ राजन्हुताशनसुताय वै ।
KK-09-02-046-047c	काञ्चनं च महात्मानं मेघमालिनमेव च ॥
KK-09-02-046-048a	ददावनुचरौ मेरुरग्निपुत्राय भारत ।
KK-09-02-046-048c	स्थिरं चातिस्थिरं चैव मेरुरेवापरौ ददौ ॥
KK-09-02-046-049a	महात्मा त्वग्निपुत्राय महाबलपराक्रमौ ।
KK-09-02-046-049c	उच्छृङ्गं चातिशृङ्गं च महापाषाणयोधिनौ ॥
KK-09-02-046-050a	प्रददावग्निपुत्राय विन्ध्यः पारिषदावुभौ ।
KK-09-02-046-050c	सङ्ग्रहं विग्रहं चैव समुद्रोऽपि गदाधरौ ॥
KK-09-02-046-051a	प्रददावग्निपुत्राय महापारिषदावुभौ ।
KK-09-02-046-051c	उन्मादं शङ्कुकर्णं च पुष्पदन्तं तथैव च ॥
KK-09-02-046-052a	प्रददावग्निपुत्राय पार्वती शुभदर्शना ।
KK-09-02-046-052c	जयं महाजयं चैव गङ्गा ज्वलनसूनवे ॥
KK-09-02-046-053a	प्रददौ पुरुषव्याघ्र वासुकिः पन्नगेश्वरः ।
KK-09-02-046-053c	एवं साध्याश्च रुद्राश्च वसवः पितरस्तथा ॥
KK-09-02-046-054a	सागराः सरितश्चैव गिरयश्च महाबलाः ।
KK-09-02-046-054c	ददुः सेनागणाध्यक्षाञ्शूलपट्टसधारिणः ॥
KK-09-02-046-055a	दिव्यप्रहरणोपेतान्नानावेषविभूषितान् ।
KK-09-02-046-055c	शृणु नामानि चाप्येषां येऽन्ये स्कन्दस्य सैनिकाः ॥
KK-09-02-046-056a	विविधायुधसम्पन्नाश्चित्राभरणभूषिताः ।
KK-09-02-046-056c	शङ्कुकर्णो निकुम्भश्च पद्मः कुमुद एव च ॥
KK-09-02-046-057a	अनन्तो द्वादशभुजस्तथा कृष्णोपकृष्णकौ ।
KK-09-02-046-057c	घ्राणश्रवाः कपिस्कन्धः काञ्चनाक्षो जलन्धमः ॥
KK-09-02-046-058a	अक्षः सन्तर्जनो राजन्कुनदीकस्तमोन्तकृत् ।
KK-09-02-046-058c	एकाक्षो द्वादशाक्षश्च तथैवैकजटः प्रभुः ॥
KK-09-02-046-059a	सहस्रबाहुर्विकटो व्याघ्राक्षः क्षितिकम्पनः ।
KK-09-02-046-059c	पुण्यनामा सुनामा च सुचक्रः प्रियदर्शनः ॥
KK-09-02-046-060a	परिश्रुतः कोकनदः प्रियमाल्यानुलेपनः ।
KK-09-02-046-060c	अजोदरो गजशिराः स्कन्धाक्षः शतलोचनः ॥
KK-09-02-046-061a	ज्वालाजिह्वः करालाक्षः शितिकेशो जटी हरिः ।
KK-09-02-046-061c	परिश्रुतः कोकनदः कृष्णकेशो जटाधरः ॥
KK-09-02-046-062a	चतुर्दंष्ट्रोऽष्टजिह्वश्च मेघनादः पृथुश्रवाः ।
KK-09-02-046-062c	विद्युताक्षो धनुर्वक्त्रो जाठरो मारुताशनः ॥
KK-09-02-046-063a	उदाराक्षो रथाक्षश्च वज्रनाभो वसुप्रभः ।
KK-09-02-046-063c	समुद्रवेगो राजेन्द्र शैलकम्पी तथैव च ॥
KK-09-02-046-064a	वृषो मेषः प्रवाहश्च तथा नन्दोपनन्दकौ ।
KK-09-02-046-064c	धूम्रः श्वेतः कलिङ्गश्च सिद्धार्थो वरदस्तथा ॥
KK-09-02-046-065a	प्रियकश्चैव नन्दश्च गोनन्दश्च प्रतपवान् ।
KK-09-02-046-065c	आनन्दश्च प्रमोदश्च स्वस्तिको ध्रुवकस्तथा ॥
KK-09-02-046-066a	क्षेमवाहः सुवाहश्च सिद्धपात्रश्च भारत ।
KK-09-02-046-066c	गोव्रजः कनकापीडो महापारिषदेश्वरः ॥
KK-09-02-046-067a	गायनो हसनश्चैव बाणः खड्गश्च वीर्यवान् ।
KK-09-02-046-067c	वैताली गतिताली च तथा कथकवातिकौ ॥
KK-09-02-046-068a	हंसजः पङ्कदिग्धाङ्गः समुद्रोन्मादनश्च ह ।
KK-09-02-046-068c	रणोत्कटः प्रहासश्च श्वेतसिद्धश्च नन्दनः ॥
KK-09-02-046-069a	कालकण्ठः प्रभासश्च तथा कुम्भाण्डकोदरः ।
KK-09-02-046-069c	कालकक्षः सितश्चैव भूतानां मथनस्तथा ॥
KK-09-02-046-070a	यज्ञवाहः सुवाहश्च देवयाजी च सोमपः ।
KK-09-02-046-070c	मज्जानश्च महातेजाः क्रथक्राथौ च भारत ॥
KK-09-02-046-071a	तुहरश्च तुहारश्च चित्रदेवश्च वीर्यवान् ।
KK-09-02-046-071c	मधुरः सुप्रसादश्च किरीटी च महाबलः ॥
KK-09-02-046-072a	वत्सलो मधुवर्णश्च कलशोदर एव च ।
KK-09-02-046-072c	धर्मदो मन्मथकरः सूचीवक्त्रश्च वीर्यवान् ॥
KK-09-02-046-073a	श्वेतवक्त्रः सुवक्त्रश्च चारुवक्त्रश्च पाण्डुरः ।
KK-09-02-046-073c	दण्डबाहुः सुबाहुश्च रजः कोकिलकस्तथा ॥
KK-09-02-046-074a	अचलः कनकाक्षश्च बालानामपि यः प्रभुः ।
KK-09-02-046-074c	सञ्चारकः कोकनदो गृध्रपत्रश्च जम्बुकः ॥
KK-09-02-046-075a	लोहाजवक्त्रो जवनः कुम्भवक्त्रश्च कुम्भकः ।
KK-09-02-046-075c	स्वर्णग्रीवश्च कृष्णौजा हंसवक्त्रश्च चन्द्रभः ॥
KK-09-02-046-076a	पाणिकूर्चाश्च शम्बूकः पञ्चवक्त्रश्च शिक्षकः ।
KK-09-02-046-076c	चाषवक्त्रक्ष जम्बूकः शाकवक्त्रश्च कुञ्जलः ॥
KK-09-02-046-077a	योगयोक्ता महात्मानः सततं ब्राह्मणप्रियाः ।
KK-09-02-046-077c	पैतामहा महात्मानो महापारिषदाश्च ये ॥
KK-09-02-046-078a	यौवनस्थाश्च बालाश्च वृद्धाश्च जनमेजय ।
KK-09-02-046-078c	सहस्रशः पारिषदाः कुमारमुपतस्थिरे ॥
KK-09-02-046-079a	वक्त्रैर्नानाविधैर्ये तु शृणु ताञ्चनमेजय ।
KK-09-02-046-079c	कूर्मकुक्कुटवक्त्राश्च शशोलूकमुखास्तथा ॥
KK-09-02-046-080a	खरोष्ट्रवदनाश्चान्ये वराहवदनास्तथा ।
KK-09-02-046-080c	मार्जारशशवक्त्राश्च दीर्घवक्त्राश्च भारत ॥
KK-09-02-046-081a	नकुलोलूकवक्त्राश्च काकवक्त्रास्तथा परे ।
KK-09-02-046-081c	आखुबभ्रुकवक्त्राश्च मयूरवदनास्तथा ॥
KK-09-02-046-082a	मत्स्यमेषाननाश्चान्ये अजाविमहिषाननाः ।
KK-09-02-046-082c	ऋक्षशार्दूलवक्त्राश्च द्वीपिसिंहाननास्तथा ॥
KK-09-02-046-083a	भीमा गजाननाश्चैव तथा नक्रमुखाश्च ये ।
KK-09-02-046-083c	गरुडाननाः कङ्कमुखा वृककाकमुखास्तथा ॥
KK-09-02-046-084a	गोखरोष्ट्रमुखाश्चान्ये वृषदंशमुखास्तथा ।
KK-09-02-046-084c	महाजठरपादाङ्गास्तारकाक्षाश्च भारत ॥
KK-09-02-046-085a	पारावतमुखाश्चान्ये तथा वृषमुखाः परे ।
KK-09-02-046-085c	कोकिलाभाननाश्चान्ये श्येनतित्तिरिकाननाः ॥
KK-09-02-046-086a	कृकलासमुखाश्चैव विरजोम्बरधारिणः ।
KK-09-02-046-086c	व्यालवक्त्राः शूलमुखाश्चण्डवक्त्राः शुभाननाः ॥
KK-09-02-046-087a	आशीविषाश्चीरधरा गोनासावदनास्तथा ।
KK-09-02-046-087c	स्थूलोदराः कृशाङ्गाश्च स्थूलाङ्गाश्च कृशोदराः ॥
KK-09-02-046-088a	ह्रस्वग्रीवा महाकर्णा नानाव्यालविभूषणाः ।
KK-09-02-046-088c	गजेन्द्रचर्मवसनास्तथा कृष्णाजिनाम्बराः ॥
KK-09-02-046-089a	स्कन्धेमुखा महाराज तथाप्युदरतोमुखाः ।
KK-09-02-046-089c	पृष्ठेमुखा हनुमुखास्तथा जङ्घामुखा अपि ॥
KK-09-02-046-090a	पार्श्वाननाश्च बहवो नानादेशमुखास्तथा ।
KK-09-02-046-090c	तथा कीटपतङ्गानां सदृशास्या गणेश्वराः ॥
KK-09-02-046-091a	नानाव्यालमुखाश्चान्ये बहुबाहुशिरोधराः ।
KK-09-02-046-091c	नानावृक्षभुजाः केचित्कटिशीर्षास्तथा परे ॥
KK-09-02-046-092a	भुजङ्गभोगवदना नानागुल्मनिवासिनः ।
KK-09-02-046-092c	चीरसंवृतगात्राश्च नानाकनकवाससः ॥
KK-09-02-046-093a	नानावेषधराश्चैव नानामाल्यानुलेपनाः ।
KK-09-02-046-093c	नानावस्त्रधराश्चैव चर्मवासस एव च ॥
KK-09-02-046-094a	उष्णीषिणो मुकुटिनः सुग्रीवाश्च सुवर्चसः ।
KK-09-02-046-094c	किरीटिनः पञ्चशिखास्तथा काञ्चनमूर्धजाः ॥
KK-09-02-046-095a	त्रिशिखा द्विशिखाश्चैव तथा सप्तशिखाः परे ।
KK-09-02-046-095c	शिखण्डिनो मुकुटिनो मुण्डाश्च जटिलास्तथा ॥
KK-09-02-046-096a	चित्रमालाधराः केचित्केचिद्रोमाननास्तथा ।
KK-09-02-046-096c	विग्रहैकरसा नित्यमजेताः सुरसत्तमैः ॥
KK-09-02-046-097a	कृष्णा निर्मांसवक्त्राश्च दीर्घपृष्ठास्तनूदराः ।
KK-09-02-046-097c	स्थूलपृष्ठा हस्वपृष्ठाः प्रलम्बोदरमेहनाः ॥
KK-09-02-046-098a	महाभुजा ह्रस्वभुजा ह्रस्वगात्राश्च वामनाः ।
KK-09-02-046-098c	कुब्जाश्च ह्रस्वजङ्घाश्च हस्तिकर्णशिरोधराः ॥
KK-09-02-046-099a	हस्तिनासाः कूर्मनासा वृकनासास्तथा परे ।
KK-09-02-046-099c	दीर्घोच्छ्वासा दीर्घजङ्घा विकराला ह्यधोमुखाः ॥
KK-09-02-046-100a	महादंष्ट्रा ह्रस्वदंष्ट्राश्चतुर्दंष्ट्रास्तथा परे ।
KK-09-02-046-100c	वारणेन्द्रनिभाश्चान्ये भीमा राजन्सहस्रशः ॥
KK-09-02-046-101a	सुविभक्तशरीराश्च दीप्तिमन्तः स्वलङ्कृताः ।
KK-09-02-046-101c	पिङ्गाक्षाः शङ्कुकर्णाश्च रक्तनासाश्च भारत ॥
KK-09-02-046-102a	पृथुदंष्ट्रा महादंष्ट्राः स्थूलौष्ठा हरिमूर्धजाः ।
KK-09-02-046-102c	नानापादौष्ठदंष्ट्राश्च नानाहस्तशिरोधराः ॥
KK-09-02-046-103a	नानाचर्मभिराच्छन्ना नानाभाषाश्च भारत ।
KK-09-02-046-103c	कुशला देशभाषासु जल्पन्तोऽन्योन्यमीश्वराः ॥
KK-09-02-046-104a	हृष्टाः परिपतन्ति स्म महापारिषदास्तथा ।
KK-09-02-046-104c	दीर्घग्रीवा दीर्घनखा दीर्घपादशिरोभुजाः ॥
KK-09-02-046-105a	पिङ्गाक्षा नीलकण्ठाश्च लम्बकर्णाश्च भारत ।
KK-09-02-046-105c	वृकोदरनिभाश्चैव केचिदञ्जनसन्निभाः ॥
KK-09-02-046-106a	श्वेताक्षा लोहितग्रीवाः पिङ्गाक्षाश्च तथा परे ।
KK-09-02-046-106c	कल्माषा बहवो राजंश्चित्रवर्णाश्च भारत ॥
KK-09-02-046-107a	चामरापीडकनिभाः श्वेतलोहितराजयः ।
KK-09-02-046-107c	नानावर्णाः सवर्णाश्च मयूरसदृशप्रभाः ॥
KK-09-02-046-108a	पुनः प्रहरणान्येषां कीर्त्यमानानि मे शृणु ।
KK-09-02-046-108c	शेषैः कृतः पारिषदैरायुधानां परिग्रहः ॥
KK-09-02-046-109a	पाशोद्यतकराः केचिद्व्यादितास्याः खराननाः ।
KK-09-02-046-109c	पृष्ठाक्षा नीलकण्ठाश्च तथा परिघबाहवः ॥
KK-09-02-046-110a	शतघ्नीचक्रहस्ताश्च तथा मुसलपाणयः ।
KK-09-02-046-110c	असिमुद्गरहस्ताश्च दण्डहस्ताश्च भारत ॥
KK-09-02-046-111a	गदाभुशुण्डिहस्ताश्च तथा तोमरपाणयः ।
KK-09-02-046-111c	आयुधैर्विविधैर्घोरैर्महात्मानो महाजवाः ॥
KK-09-02-046-112a	महाबला महावेगा महापारिषदास्तथा ।
KK-09-02-046-112c	अभिषेकं कुमारस्य दृष्ट्वा हृष्टा रणप्रियाः ॥
KK-09-02-046-113a	घण्टाजालपिनद्धाङ्गा ननृतुस्ते महौजसः ।
KK-09-02-046-113c	एते चान्ये च बहवो महापारिषदा नृप ॥
KK-09-02-046-114a	उपतस्थुर्महात्मानं कार्तिकेयं यशस्विनम् ।
KK-09-02-046-114c	दिव्याश्चाप्यान्तरिक्षाश्च पार्थिवाश्चानिलोपमाः ॥
KK-09-02-046-115a	व्यादिष्टा दैवतैः शूराः स्कन्दस्यानुचराऽभवन् ।
KK-09-02-046-115c	तादृशानां सहस्राणि प्रयुतान्यर्बुदानि च ।
KK-09-02-046-115e	अभिषिक्तं महात्मानं परिवार्योपतस्थिरे ॥ ॥
	
इति श्रीमन्महाभारते शल्यपर्वणि ह्रदप्रवेशपर्वणि षट्चत्वारिंशोऽध्यायः ॥ 46 ॥

9-46-13 नागराजश्च वामन इति ख.पाठः ॥ 9-46-45 घसं त्वातिघसं चैवेति ख.पाठः ॥
