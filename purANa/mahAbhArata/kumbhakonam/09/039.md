अध्यायः 039

सरस्वत्याः सप्तधाविभागे कारणाभिधानम् ॥ 1 ॥ सप्तभागानां कस्मिंश्चित्तीर्थे एकीभवनात्तत्तीर्थस्य सप्तसारस्वतनामप्राप्तिः ॥ 2 ॥ मङ्कणमुनिचरितप्रतिपादनम् ॥ 3 ॥

KK-09-02-039-001	जनमेजय उवाच ।
KK-09-02-039-001a	सप्तसारस्वतं कस्मात्कश्च मङ्कणको मुनिः ।
KK-09-02-039-001c	कथं सिद्धः स भगवान्कश्चास्य नियमोऽभवत् ॥
KK-09-02-039-002a	कस्य वंशे समुत्पन्नः किं चाधीतं द्विजोत्तम ।
KK-09-02-039-002c	एतन्मे सर्वमाचक्ष्व यथातत्त्वं महामुने ॥
KK-09-02-039-003	वैशम्पायन उवाच ।
KK-09-02-039-003a	सप्तनद्यः सरस्वत्या याभिर्व्याप्तमिदं जगत् ।
KK-09-02-039-003c	आहूता बलवद्भिर्हि तत्रतत्र सरस्वती ॥
KK-09-02-039-004a	सुप्रभा काञ्चनाक्षी च विशाला च मनोरमा ।
KK-09-02-039-004c	सरस्वती चौघवती सुरेणुर्विमलोदका ॥
KK-09-02-039-005a	पितामहस्य महतो वर्तमाने महामखे ।
KK-09-02-039-005c	वितते यज्ञवाटे च संसिद्धेषु द्विजातिषु ॥
KK-09-02-039-006a	पुण्याहघोषैर्विमलैर्वेदानां निनदैस्तथा ।
KK-09-02-039-006c	देवेषु चैव व्यग्रेषु तस्मिन्यज्ञविधौ तदा ॥
KK-09-02-039-007a	तत्र चैव महाराज दीक्षिते प्रपितामहे ।
KK-09-02-039-007c	यजतस्तस्य सत्रेण सर्वकामसमृद्धिना ॥
KK-09-02-039-008a	मनसा चिन्तिता ह्यर्था धर्मार्थकुशलैस्तदा ।
KK-09-02-039-008c	उपतिष्ठन्ति राजेन्द्र द्विजातींस्तत्रतत्र ह ॥
KK-09-02-039-009a	जगुश्च तत्र गन्धर्वा ननृतुश्चाप्सरोगणाः ।
KK-09-02-039-009c	वादित्राणि च दिव्यानि वादयामासुरञ्जसा ॥
KK-09-02-039-010a	तस्य यज्ञस्य सम्पत्त्या तुतुषुर्देवतागणाः ।
KK-09-02-039-010c	विस्मयं परमं जग्मुः किमु मानुषयोनयः ॥
KK-09-02-039-011a	वर्तमाने यथा यज्ञे पुष्करस्थे पितामहे ।
KK-09-02-039-011c	अब्रुवन्नृषयो राजन्नायं यज्ञो महागुणः ॥
KK-09-02-039-012a	न दृश्यते सरिच्छ्रेष्ठा यस्मादिह सरस्वती ।
KK-09-02-039-012c	तच्छ्रुत्वा भगवान्प्रीतः सस्माराथ सरस्वतीम् ॥
KK-09-02-039-013a	पितामहेन यजता आहूता पुष्करेषु वै ।
KK-09-02-039-013c	सुप्रभा नाम राजेन्द्र नाम्ना तत्र सरस्वती ॥
KK-09-02-039-014a	तां दृष्ट्वा मुनयस्तुष्टास्त्वरायुक्तां सरस्वतीम् ।
KK-09-02-039-014c	पितामहं मानयन्तीं क्रतुं ते बहुमेनिरे ॥
KK-09-02-039-015a	एवमेषा सरिच्छ्रेष्ठा पुष्करेषु सरस्वती ।
KK-09-02-039-015c	पितामहार्थं सम्भूता तुष्ट्यर्थं च मनीषिणाम् ॥
KK-09-02-039-016a	नैमिषे मुनयो राजन्समागम्य समासते ।
KK-09-02-039-016c	तत्र चित्राः कथा ह्यासन्वेदं प्रति जनेश्वर ॥
KK-09-02-039-017a	यत्र ते मुनयो ह्यासन्नानास्वाध्यायवेदिनः ।
KK-09-02-039-017c	ते समागम्य मुनयः सस्मरुर्वै सरस्वतीम् ॥
KK-09-02-039-018a	सा तु ध्याता महाराज मुनिभिः सत्रयाजिभिः ।
KK-09-02-039-018c	समागतानां राजेन्द्र साहाय्यार्थं महात्मनाम् ।
KK-09-02-039-018e	आजगाम महाभागा तत्र पुण्या सरस्वती ॥
KK-09-02-039-019a	नैमिषे काञ्चनाक्षी तु मुनीनां सत्रयाजिनाम् ।
KK-09-02-039-019c	आगता सरितां श्रेष्ठा तत्र भारत पूजित ॥
KK-09-02-039-020a	गयस्य यजमानस्य गयेष्वेव महाक्रतुम् ।
KK-09-02-039-020c	आहूता सरितां श्रेष्ठा गययज्ञे सरस्वती ॥
KK-09-02-039-021a	गयस्य यजमानस्य गयेष्वेव महाक्रतुम् ।
KK-09-02-039-021c	विशालां तु गयस्याहुर्ऋषयः संशितव्रताः ॥
KK-09-02-039-022a	सरित्सा हिमवत्पार्श्वात्प्रस्रुता शीघ्रगामिनी ।
KK-09-02-039-022c	औद्दालकेस्तथा यज्ञे यजतस्तस्य भारत ॥
KK-09-02-039-023a	समेते सर्वतः स्फीते मुनीनां मण्डले तदा ।
KK-09-02-039-023c	उत्तरे कोसलाभागे पुण्ये राजन्महात्मनः ॥
KK-09-02-039-024a	औद्दालकेन यजता पूर्वं ध्याता सरस्वती ।
KK-09-02-039-024c	आजगाम सरिच्छेष्ठा तं देशं मुनिकारणात् ॥
KK-09-02-039-025a	पूज्यमाना मुनिगणैर्वल्कलाजिनसंवृतैः ।
KK-09-02-039-025c	मनोहरेति विख्याता सा हि तैर्मनसा वृता ॥
KK-09-02-039-026a	[सुरेणुर्ऋषभे द्वीपे पुण्ये राजर्षिसेविते ।]
KK-09-02-039-026c	कुरोश्च यजमानस्य कुरुक्षेत्रे महात्मनः ।
KK-09-02-039-026e	आजगाम महाभागा सरिच्छ्रेष्ठा सरस्वती ॥
KK-09-02-039-027a	ओघवत्यपि राजेन्द्र वसिष्ठेन महात्मना ।
KK-09-02-039-027c	समाहूता कुरुक्षेत्रे दिव्यतोया सरस्वती ॥
KK-09-02-039-028a	दक्षेण यजता चापि गङ्गाद्वारे सरस्वती ।
KK-09-02-039-028c	सुवेणिरिति विख्याता प्रस्रुता शीघ्रगामिनी ॥
KK-09-02-039-029a	विमलोदा भगवती ब्रह्मणा यजता पुनः ।
KK-09-02-039-029c	समाहूता ययौ तत्र पुण्ये हैमवते गिरौ ॥
KK-09-02-039-030a	एकीभूतास्ततस्तास्तु तस्मिंस्तीर्थे समागताः ।
KK-09-02-039-030c	सप्तसारस्वतं तीर्थं ततस्तु प्रथितं भुवि ॥
KK-09-02-039-031a	इति सप्तसरस्वत्यो नामतः परिकीर्तिताः ।
KK-09-02-039-031c	सप्तसारस्वतं चैव तीर्थं पुण्यं तथा स्मृतम् ॥
KK-09-02-039-032a	शृणु मङ्कणकस्यापि कौमारब्रह्मचारिणः ।
KK-09-02-039-032c	आपगामवगाढस्य राजन्प्रक्रीडितं महत् ॥
KK-09-02-039-033a	दृष्ट्वा यदृच्छया तत्र स्त्रियमम्भसि भारत ।
KK-09-02-039-033c	स्नायन्तीं रुचिरापाङ्गीं दिग्वाससमनिन्दिताम् ।
KK-09-02-039-033e	सरस्वत्यां महाराज चस्कन्दे वीर्यमम्भसि ॥
KK-09-02-039-034a	तद्रेतः स तु जग्राह कलशे वै महातपाः ।
KK-09-02-039-034c	`ऋषिः परमधर्मात्मा तदा पुरुषसत्तम' ॥
KK-09-02-039-035a	सप्तधा प्रविभागं तु कलशस्थं जगाम ह ।
KK-09-02-039-035c	तत्रर्षयः सप्त जाता जज्ञिरे मरुतां गणाः ॥
KK-09-02-039-036a	वायुवेगो वायुबलो वायुहा वायुमण्डलः ।
KK-09-02-039-036c	वायुज्वालो वायुरेता वायुचक्रश्च वीर्यवान् ।
KK-09-02-039-036e	एवमेते समुत्पन्ना मरुतां जनयिष्णवः ॥
KK-09-02-039-037a	इदमन्यच्च राजेन्द्र शृण्वाश्चर्यतरं भुवि ।
KK-09-02-039-037c	महर्षेश्चरितं यादृक् त्रिषु लोकेषु विश्रुतम् ॥
KK-09-02-039-038a	पुरा मङ्कणकः सिद्धः कुशाग्रेणेति नः श्रुतम् ।
KK-09-02-039-038c	क्षतः किल करे राजंस्तस्य शाकरसोऽस्रवत् ॥
KK-09-02-039-039ac	स वै शाकरसं दृष्ट्वा हर्षाविष्टः प्रनृत्तवान् ॥
KK-09-02-039-040a	ततस्तस्मिन्प्रनृत्ते वै स्थावरं जङ्गमं च यत् ।
KK-09-02-039-040c	प्रनृत्तमुभयं वीर तेजसा तस्य मोहितम् ॥
KK-09-02-039-041a	ब्रह्मादिभिः सुरै राजन्नृषिभिश्च तपोधनैः ।
KK-09-02-039-041c	विज्ञप्तो वै महादेव ऋषेरर्थे नराधिप ।
KK-09-02-039-041e	नायं नृत्येद्यथा देव तथा त्वं कर्तुमर्हसि ॥
KK-09-02-039-042a	ततो देवो मुनिं दृष्ट्वा हर्षाविष्टमतीव ह ।
KK-09-02-039-042c	सुराणां हितकामार्थं महादेवोऽभ्यभाषत ॥
KK-09-02-039-043a	भोभो ब्राह्मण धर्मज्ञ किमर्थं नृत्यते भवान् ।
KK-09-02-039-043c	हर्षस्थानं किमर्थं च तवेदमधिकं मुने ।
KK-09-02-039-043e	तपस्विनो धर्मपथे स्थितस्य द्विजसत्तम ॥
KK-09-02-039-044	ऋषिरुवाच ।
KK-09-02-039-044a	किं न पश्यसि मे ब्रह्मन्कराच्छाकरसं स्रुतम् ।
KK-09-02-039-044c	यं दृष्ट्वा सम्प्रनृत्तो वै हर्षेण महता विभो ॥
KK-09-02-039-045a	तं प्रहस्याब्रवीद्देवो मुनिं रागेण मोहितम् ।
KK-09-02-039-045c	अहं न विस्मयं विप्र गच्छामीति प्रपश्य माम् ॥
KK-09-02-039-046a	एवमुक्त्वा मुनिश्रेष्ठं महादेवेन धीमता ।
KK-09-02-039-046c	अङ्गुल्यग्रेण राजेन्द्रस्वाङ्गुष्ठस्ताडितोऽभवत् ॥
KK-09-02-039-047ac	ततो भस्म क्षताद्राजन्निर्गतं हिमसन्निभम् ॥
KK-09-02-039-048a	तद्दृष्ट्वा व्रीडितो राजन्स मुनिः पादयोर्गतः ।
KK-09-02-039-048c	मेने देवं महादेवमिदं चोवाच विस्मितः ॥
KK-09-02-039-049a	नान्यं देवादहं मन्ये रुद्रात्परतरं महत् ।
KK-09-02-039-049c	सुरासुरस्य जगतो गतिस्त्वमसि शूलधृक् ॥
KK-09-02-039-050a	त्वया सृष्टमिदं विश्वं वदन्तीह मनीषिणः ।
KK-09-02-039-050c	त्वामेव सर्वं विशति पुनरेव युगक्षये ॥
KK-09-02-039-051a	देवैरपि न शक्यस्त्वं परिज्ञातुं कुतो मया ।
KK-09-02-039-051c	त्वयि सर्वे स्म दृश्यन्ते भावा ये जगति स्थिताः ॥
KK-09-02-039-052a	त्वामुपासन्त वरदं देवा ब्रह्मादयोऽनघ ।
KK-09-02-039-052c	सर्वस्त्वमसि देवानां कर्ता कारयिता च ह ॥
KK-09-02-039-053a	त्वत्प्रसादात्सुराः सर्वे मोदन्तीहाकुतोभयाः ।
KK-09-02-039-053c	`त्वं प्रभुः परमैश्वर्यादधिकं भासि शङ्करः ॥
KK-09-02-039-054a	त्वयि ब्रह्मा च विष्णुश्च लोकान्सन्धाय तिष्ठतः ।
KK-09-02-039-054c	त्वन्मूलं च जगत्सर्वं भूतस्थावरजङ्गमम् ॥
KK-09-02-039-055a	स्वर्गं च परमं स्थानं नृणामभ्युदयार्थिनाम् ।
KK-09-02-039-055c	ददासि च प्रसन्नस्त्वं भक्तानां परमेश्वर ॥
KK-09-02-039-056a	अनावृत्तिपदं नॄणां नित्यं निश्रेयसार्थिनाम् ।
KK-09-02-039-056c	ददासि कर्मिणां कर्म भावयन्ध्यानयोगतः ॥
KK-09-02-039-057a	न वृथाऽस्ति महादेव प्रसादस्ते महेश्वर ।
KK-09-02-039-057c	यस्मात्त्वयोपकरणात्करोमि कमलेक्षण ॥
KK-09-02-039-058a	प्रपद्ये शरणं शंभुं सर्वदा सर्वतः स्थितम् ।
KK-09-02-039-058c	कर्मणा मनसा वाचा तमेवाभिभजाम्यहम् ॥
KK-09-02-039-059	जनमेजय उवाच ।'
KK-09-02-039-059ac	एवं स्तुत्वा महादेवं स ऋषिः प्रणतोऽभवत् ॥
KK-09-02-039-060a	यदिदं चापलं देव कृतमेतत्स्मयादिकम् ।
KK-09-02-039-060c	ततः प्रसादयमि त्वां तपो मे न क्षरेदिति ॥
KK-09-02-039-061a	ततो देवः प्रीतमनास्तमृषिं पुनरब्रवीत् ।
KK-09-02-039-061c	तपस्ते वर्धतां विप्र मत्प्रसादात्सहस्रधा ॥
KK-09-02-039-062a	आश्रमे चेह वत्स्यामि त्वया सार्धमहं सदा ।
KK-09-02-039-062c	सप्तसारस्वते चास्मिन्यो मामर्चिष्यते नरः ॥
KK-09-02-039-063a	न तस्य दुर्लभं किञ्चिद्धवितेह परत्र वा ।
KK-09-02-039-063c	सारस्वतं च ते लोकं गमिष्यन्ति न संशयः ॥
KK-09-02-039-064a	एतन्मङ्कणकस्यापि चरितं भूरितेजसः ।
KK-09-02-039-064c	स हि पुत्रः सुकन्यायामुत्पन्नो मातरिश्वना ॥ ॥

इति श्रीमन्महाभारते शल्यपर्वणि ह्रदप्रवेशपर्वणि एकोनचत्वारिंशोऽध्यायः ॥ 39 ॥
	
9-39-4 विशाला सुतनुस्तथा । सरस्वत्योघमाला च सुवेणी निर्मलोदका इति ङ.पाठः । सरस्वत्यूर्मिमाला च सुवेणी विमलोदका इति क.पाठः ॥ 9-39-17 सस्मरुः स्मृतवन्तः ॥ 9-39-20 गयेषु गयदेशेषु ॥ 9-39-25 मनोरमेति विख्याता सा हि तैर्मनसा कृता इति झ.पाठः ॥ 9-39-28 सुरेणुरिति झ.पाठः ॥ 9-39-32 राजन्प्रजपितं महत् इति क.पाठः ॥ 9-39-33 स्नायन्तीं स्नान्तीम् ॥ 9-39-36 मरुतां प्राणवायूनां एकोनपञ्चाशताम् । एतेषां तपसा मरुतो दित्यामुत्पन्ना इति कल्पान्तरविषयोऽयमर्थः ॥ 9-39-60 स्मयादिकं गर्दादिकम् ॥
