अध्यायः 023

अर्जुनेन दुर्योधनागर्हणपूर्वकं तत्सेनानिबर्हणम् ॥ 1 ॥

001	सञ्जय उवाच ।
001a	अल्पावशिष्टे सैन्ये तु पाण्डवैर्निहते बले ।
001c	अश्वैः सप्तसहस्रैस्तु उपावर्तत सौबलः ॥
002a	स यात्वा वाहिनीं तूर्णं चोदयानः स्वकान्युधि ।
002c	युध्यध्वमिति संहृष्टाः पुनःपुनररिन्दमाः ॥
003a	अपृच्छत्क्षत्रियांस्तत्र क्व नु राजा महाबलः ।
003c	शकुनेस्तद्वचः श्रुत्वा तमूचुर्भरतर्षभ ॥
004a	असौ तिष्ठति कौरव्यो रणमध्ये महाबलः ।
004c	यत्रैतत्सुमहच्छत्रं पूर्णचन्द्रसमप्रभम् ॥
005a	यत्र ते सतनुत्राणा रथास्तिष्ठन्ति दंशिताः ।
005c	यत्रैष तुमुलः शब्दः पर्जन्यनिनदोपमः ॥
006a	तत्र गच्छ द्रुतं राजंस्ततो द्रक्ष्यसि कौरवम् ।
006c	एवमुक्तस्तु तैर्योधैः शकुनिः सौबलस्तदा ॥
007a	प्रययौ तत्र यत्रास्ते पुत्रस्तव नराधिप ।
007c	सर्वतः संवृतो वीरैः समरे चित्रयोधिभिः ॥
008a	ततो दुर्योधनं दृष्ट्वा रथानीके व्यवस्थितम् ।
008c	स रथांस्तावकान्सर्वान्हर्षयञ्शकुनिस्ततः ॥
009a	दुर्योधनमिदं वाक्यं हृष्टरूपो विशाम्पते ।
009c	कृतकार्यमिवात्मानं मन्यमानोऽब्रवीन्नृपम् ॥
010a	जहि राजन्रथानीकमश्वाः सर्वे जिता मया ।
010c	नात्यक्त्वा जीवितं सङ्ख्ये शक्यो जेतुं युधिष्ठिरः ॥
011a	हते तस्मिन्रथानीके पाण्डवेनाभिपालिते ।
011c	गजानेतान्हनिष्यामः पदातींश्चेतरांस्तथा ॥
012a	श्रुत्वा तु वचनं तस्य तावका जयगृद्धिनः ।
012c	जवेनाभ्यपतन्हृष्टाः पाण्डवानामनीकिनीम् ॥
013a	बद्धनिस्त्रिंशहस्ताश्च प्रगृहीतशरासनाः ।
013c	शरासनानि धून्वानाः सिंहनादान्प्रचक्रिरे ॥
014a	ततो ज्यातलनिर्घोषः पुनरासीद्विशाम्पते ।
014c	प्रादुरासीच्छराणां च सुमुक्तानां सुदारुणः ॥
015a	तान्समीपगतान्दृष्ट्वा जनानुद्यतकार्मुकान् ।
015c	उवाच देवकीपुत्रं कुन्तीपुत्रो धनञ्जयः ॥
016a	चोदयाश्वानसम्भ्रान्तः प्रविशैतद्बलार्णवम् ।
016c	अन्तमद्य गमिष्यामि शत्रूणां निशितैः शरैः ॥
017a	अष्टादश दिनान्यद्य युद्धस्यास्य जनार्दन ।
017c	वर्तमानस्य महतः समासाद्य परस्परम् ॥
018a	अनन्तकल्पा ध्वजिनी भूत्वा ह्येषां महात्मनाम् ।
018c	क्षयमद्य गता युद्धे पश्य दैवं यथाविधम् ॥
019a	समुद्रकल्पं च बलं धार्तराष्ट्रस्य माधव ।
019c	अस्मनासाद्य सञ्जातं गोष्पदोपममच्युत ॥
020a	हते भीष्मे धीर्ममासीच्छमः स्यादिति माधव ।
020c	न च तत्कृतवान्मूढो धार्तराष्ट्रः सुबालिशः ॥
021a	उक्तं भीष्मेण यद्वाक्यं हितं तथ्यं च माधव ।
021c	तच्चापि नासौ कृतवान्वीतबुद्धिः सुयोधनः ॥
022a	तस्मिंस्तु निहते भीष्मे प्रच्युते पृथिवीपतौ ।
022c	न जाने कारणं किन्तु येन युद्धमवर्तत ॥
023a	मूढांस्तु सर्वथा मन्ये धार्तराष्ट्रान्सुबालिशान् ।
023c	पतिते शन्तनोः पुत्रे येऽकार्षुः संयुगं पुनः ॥
024a	अनन्तरं च निहते द्रोणे ब्रह्मविदां वरे ।
024c	राधेये च विकर्णे च नैव शाम्यति वैशसम् ॥
025a	अल्पावशिष्टे सैन्येऽस्मिन्सूतपुत्रे च पातिते ।
025c	सपुत्रे वै नरव्याघ्रे नैव शाम्यति वैशसम् ॥
026a	श्रुतायुषि हते वीरे जलसन्धे च मागधे ।
026c	श्रुतायुधे च नृपतौ नैव शाम्यति वैशसम् ॥
027a	भूरिश्रवसि शल्ये च साल्ये चैव जनार्दन ।
027c	आवन्त्येषु च वीरेषु नैव शाम्यति वैशसम् ॥
028a	जयद्रथे च निहते राक्षसे चाप्यलायुधे ।
028c	बाह्लिके सोमदत्ते च नैव शाम्यति वैशसम् ॥
029a	भगदत्ते हते शूरे काम्भोजे च सुदारुणे ।
029c	दुःशासने च निहते नैव शाम्यति वैशसम् ॥
030a	दृष्ट्वा विनिहताञ्शूरान्पृथङ्माण्डलिकान्नृपान् ।
030c	बलिनश्च रणे कृष्ण नैव शाम्यति वैशसम् ॥
031a	अक्षौहिणीपतीन्दृष्ट्वा भीमसेननिपातितान् ।
031c	मोहाद्वा यदि वा लोभान्नैव शाम्यति वैशसम् ॥
032a	`हतप्रवीरां विध्वस्तां दृष्ट्वा चेमां चमूं रणे ।
032c	अलम्बले च निहते नैव शाम्यति वैशसम् ॥
033a	भ्रातॄन्विनिहतान्दृष्ट्वा वयस्यान्मातुलानपि ।
033c	पुत्रान्विनिहतान्दृष्ट्वा नैव शाम्यति वैशसम्' ॥
034a	को नु राजकुले जातः कौरवेषु विशेषतः ।
034c	निरर्थकं महद्वैरं कुर्यादन्यः सुयोधनात् ॥
035a	गुणतोऽभ्यधिकाञ्ज्ञात्वा बलतः शौर्यतोपि वा ।
035c	अमूढः को नु युध्येत जानन्प्राज्ञो हिताहितम् ॥
036a	किन्नु तस्य मनो ह्यासीत्त्वयोक्तस्य हितं वचः ।
036c	प्रशमे पाण्डवैः सार्धं सोन्यस्य शृणुयात्कथम् ॥
037a	येन शान्तनवो भीष्मो द्रोणो विदुर एव च ।
037c	प्रत्याख्याताः शंमस्यार्थे किन्नु तस्याद्य भेषजम् ॥
038a	मौर्ख्याद्येन पिता वृद्धः प्रत्याख्यातो जनार्दन ।
038c	तथा माता हितं वाक्यं भाषमाणा हितैषिणी ॥
039a	प्रत्याख्याता ह्यसत्कृत्य स कस्मै रोचयेद्वचः ।
039c	कुलान्तकरणो व्यक्तं जात एष जनार्दन ॥
040a	तथास्य दृश्यते चेष्टा नीतिश्चैव विशाम्पते ।
040c	नैष दास्यति नो राज्यमिति मे मतिरच्युत ॥
041a	उक्तोऽहं बहुशस्तात विदुरेण महात्मना ।
041c	न जीवन्दास्यते भागं धार्तराष्ट्रः सुयोधनः ॥
042a	यावत्प्राणा धरिष्यन्ति धार्तराष्ट्रस्य दुर्मतेः ।
042c	तावद्युष्मास्वपापेषु प्रचरिष्यति पापकम् ॥
043a	न च युक्तोऽन्यथा जेतुमृते युद्धेन माधव ।
043c	इत्यब्रवीत्सदा मां हि विदुरः सत्यदर्शनः ॥
044a	तत्सर्वमद्य जानामि व्यवसायं दुरात्मनः ।
044c	यदुक्तं वचनं तेन विदुरेण महात्मना ॥
045a	यो हि श्रुत्वा वचः पथ्यं जामदग्न्याद्यथातथम् ।
045c	अवामन्यत दुर्बुद्धिर्ध्रुवं नाशमुखे स्थितः ॥
046a	उक्तं हि बहुभिः सिद्धैर्जातमात्रे सुयोधने ।
046c	एनं प्राप्य दुरात्मानं क्षयं क्षत्रं गमिष्यति ॥
047a	तदिदं वचनं तेषां निरुक्तं वै जनार्दन ।
047c	क्षयं याता हि राजानो दुर्योधनकृते भृशम् ॥
048ac	सोऽद्य सर्वान्रणे योधान्निहनिष्यामि माधव ॥
049a	क्षत्रियेषु हतेष्वाशु शून्ये च शिबिरे कृते ।
049c	वधाय चात्मनोऽस्माभिः संयुगं रोचयिष्यति ॥
050a	तदन्तं हि भवेद्वैरमनुमानेन माधव ।
050c	एवं पश्यामि वार्ष्णेय चिन्तयन्प्रज्ञया स्वया ।
050e	विदुरस्य च वाक्येन चेष्टया च दुरात्मनः ॥
051a	तस्माद्याहि चमूं वीर यावद्धन्मि शितैः शरैः ।
051c	दुर्योधनं महाबाहो वाहिनीं चास्य संयुगे ॥
052a	क्षेममद्य करिष्यामि धर्मराजस्य माधव ।
052c	हत्वैतद्दुर्बलं सैन्यं धार्तराष्ट्रस्य पश्यतः ॥
053	सञ्जय उवाच ।
053a	अभीशुहस्तो दाशार्हस्तथोक्तः सव्यसाचिना ।
053c	तद्बलौघममित्राणामभीतः प्राविशद्बलात् ॥
054a	शरासनवनं घोरं शक्तिकण्टकसङ्कुलम् ।
054c	गदापरिघपाषाणं रथनागमहाद्रुमम् ॥
055a	हयपत्तिलताकीर्णं गाहमानो महायशाः ।
055c	व्यचरत्तत्र गोविन्दो रथेनातिपताकिना ॥
056a	ते हयाः पाण्डुरा राजन्वहन्तोऽर्जुनमाहवे ।
056c	दिक्षु सर्वास्वदृश्यन्त दाशार्हेण प्रचोदिताः ॥
057a	ततः प्रायाद्रथेनाजौ सव्यसाची परन्तपः ।
057c	किरञ्शरशतांस्तीक्ष्णान्वारिधारा घनो यथा ॥
058a	प्रादुरासीन्महाञ्शब्दः शराणां नतपर्वणाम् ।
058c	इषुभिश्छाद्यमानानां समरे सव्यसाचिना ॥
059a	असज्जन्तस्तनुत्रेषु शरौघाः प्रापतन्भुवि ।
059c	इन्द्राशनिसमस्पर्शा गाण्डीवप्रेषिताः शराः ॥
060a	नरान्नागान्समाहत्य हयांश्चापि विशाम्पते ।
060c	अपतन्त रणे बाणाः पतङ्गा इव घोषिणः ॥
061a	आसीत्सर्वमवच्छन्नं गाण्डीवप्रेषितैः शरैः ।
061c	न प्राज्ञायन्त समरे दिशो वा प्रदिशोपि वा ॥
062a	सर्वमासीज्जगत्पूर्णं पार्थनामाङ्कितैः शरैः ।
062c	रुक्मपुङ्खैस्तैलधौतैः कर्मारपरिमार्जितैः ॥
063a	ते दह्यमानाः पार्थेन पावकेनेव कुञ्जराः ।
063c	पार्थं न प्राजहुर्घारा वध्यमानाः शितैः शरैः ॥
064a	शरचापधरः पार्थः प्रज्वलन्निव भास्करः ।
064c	ददाह समरे योधान्कक्षमग्निरिव ज्वलन् ॥
065a	यथा वनान्ते वनपैर्विसृष्टः कक्षं दहेत्कृष्णगतिः सुघोषः ।
065c	भूरिद्रुमं शुष्कलतावितानं भृशं समृद्धो ज्वलनः प्रतापी ॥
066a	एवं स नाराचगणम्प्रतापी शरार्चिरुच्चावचतिग्मतेजाः ।
066c	ददाह सर्वां तव पुत्रसेनाममृष्यमाणस्तरसा तरस्वी ॥
067a	तस्येषवः प्राणहराः सुमुक्ता नासज्जन्वै वर्मसु रुक्मपुङ्खाः ।
067c	न च द्वितीयं प्रमुमोच बाणं नरे हये वा परमद्विपे वा ॥
068a	अनेकरूपाकृतिभिर्हि बाणैर्महारथानीकमनुप्रविश्य ।
068c	स एव एकस्तव पुत्रस्य सेनां जघान दैत्यानिव वज्रपाणिः ॥ ॥

इति श्रीमन्महाभारते शल्यपर्वणि शल्यवधपर्वणि अष्टादशदिवसयुद्धे त्रयोविंशोऽध्यायः ॥ 23 ॥

9-23-42 पापकं प्रचरिष्यति आचरिष्यति धार्तराष्ट्र इति शेषः ॥
