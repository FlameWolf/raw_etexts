अध्यायः 058

भीमदुर्योधनयोर्गदायुद्धम् ॥ 1 ॥
	
KK-09-03-058-001	सञ्जय उवाच ।
KK-09-03-058-001a	ततो दुर्योधनो दृष्ट्वा भीमसेनं तथाऽऽगतम् ।
KK-09-03-058-001c	प्रत्युद्ययावदीनात्मा वेगेन महता नदन् ॥
KK-09-03-058-002a	समापेततुरन्योन्यं शृङ्गिणौ वृषभाविव ।
KK-09-03-058-002c	महानिर्घातघोषश्च प्रहाराणामजायत ॥
KK-09-03-058-003a	अभवच्च तयोर्युद्धं तुमुलं रोमहर्षणम् ।
KK-09-03-058-003c	जिघृक्षतोर्यथाऽन्योन्यमिन्द्रप्रह्लादयोरिव ॥
KK-09-03-058-004a	रुधिरोक्षितसर्वाङ्गौ गदाहस्तौ मनस्विनौ ।
KK-09-03-058-004c	ददृशाते महात्मानौ पुष्पिताविव किंशुकौ ॥
KK-09-03-058-005a	तथा तस्मिन्महायुद्धे वर्तमाने सुदारुणे ।
KK-09-03-058-005c	खद्योतसङ्घैरिव खं दर्शनीयं व्यरोचत ॥
KK-09-03-058-006a	तथा तस्मिन्वर्तमाने सङ्कुले तुमुले भृशम् ।
KK-09-03-058-006c	उभावपि परिश्रान्तौ युध्यमानावरिन्दमौ ॥
KK-09-03-058-007a	तौ मुहूर्तं समाश्वस्य पुनरेव परन्तपौ ।
KK-09-03-058-007c	सम्प्रहारयतां चित्रे सम्प्रगृह्य गदे शुभे ॥
KK-09-03-058-008a	तौ तु दृष्ट्वा महावीर्यौ समाश्वस्तौ नरर्षभौ ।
KK-09-03-058-008c	बलिनौ वारणौ यद्वद्वासितार्थे मदोत्कटौ ॥
KK-09-03-058-009a	समानवीर्यौ सम्प्रेक्ष्य प्रगृहीतगदावुभौ ।
KK-09-03-058-009c	प्रहर्षं परमं जग्मुर्देवगन्धर्वदानवाः ॥
KK-09-03-058-010a	प्रगृहीतगदौ दृष्ट्वा दुर्योधनवृकोदरौ ।
KK-09-03-058-010c	संशयः सर्वभूतानां विजये समपद्यत ॥
KK-09-03-058-011a	समागम्य ततो भूयो भ्रातरौ बलिनां वरौ ।
KK-09-03-058-011c	अन्योन्यस्यान्तरप्रेप्सू प्रचक्रातेऽन्तरं प्रति ॥
KK-09-03-058-012a	यमदण्डोपमां गुर्वीमिन्द्राशनिमिवोद्यताम् ।
KK-09-03-058-012c	ददृशुः प्रेक्षका राजन्रौद्रीं विशसनीं गदाम् ॥
KK-09-03-058-013a	आविद्ध्यतो गतां तस्य भीमसेनस्य संयुगे ।
KK-09-03-058-013c	शब्दः सुतुमुलो घोरो मुहूर्तं समपद्यत ॥
KK-09-03-058-014a	आविद्ध्यन्तमरिं प्रेक्ष्य धार्तराष्ट्रोऽथ पाण्डवम् ।
KK-09-03-058-014c	गदामतुलवेगां तां विस्मितः सम्बभूव ह ॥
KK-09-03-058-015a	चरंश्च विविधान्मार्गान्मण्डलानि च भारत ।
KK-09-03-058-015c	अशोभत तदा वीरो भूय एव वृकोदरः ॥
KK-09-03-058-016a	तौ परस्परमासाद्य यत्तावन्योन्यसूदने ।
KK-09-03-058-016c	मार्जाराविव भक्षार्थे ततक्षाते मुहुर्मुहुः ॥
KK-09-03-058-017a	अचरद्भीमसेनस्तु मार्गान्बहुविधांस्तथा ।
KK-09-03-058-017c	मण्डलानि विचित्राणि गतप्रत्यागतानि च ॥
KK-09-03-058-018a	गोमूत्रिकाणि चित्राणि स्थानानि विविधानि च ।
KK-09-03-058-018c	परिमोक्षं प्रहाराणां वर्जनं परिधावनम् ॥
KK-09-03-058-019a	अभिद्रवणमाक्षेपमवस्थानं सविग्रहम् ।
KK-09-03-058-019c	मत्स्योद्वृत्तं सोरुवृत्तमवप्लुतमुपप्लुतम् ॥
KK-09-03-058-020a	उपन्यस्तमपन्यस्तं गदायुद्धविशारदौ ।
KK-09-03-058-020c	एवं तौ विचरन्तौ तु न्यघ्नतां वै परस्परम् ॥
KK-09-03-058-021a	वञ्चयानौ पुनश्चैव चेरतुः कुरुसत्तमौ ।
KK-09-03-058-021c	विक्रीडन्तौ सुबलिनौ मण्डलानि विचेरतुः ॥
KK-09-03-058-022a	[तौ दर्शयन्तौ समरे युद्धक्रीडां समन्ततः ।
KK-09-03-058-022c	गदाभ्यां सहसाऽन्योन्यमाजघ्नतुररिन्दमौ ॥
KK-09-03-058-023a	परस्परं समासाद्य दंष्ट्राभ्यां द्विरदौ यथा ।
KK-09-03-058-023c	अशोभेतां महाराज शोणितेन परिप्लुतौ ॥
KK-09-03-058-024a	एवं तदभवद्युद्धं घोररूपं परन्तप ।
KK-09-03-058-024c	परिवृत्तेऽहनि क्रूरं वृत्रवासवयोरिव ॥]
KK-09-03-058-025a	गदाहस्तौ ततस्तौ तु मण्डलावस्थितौ बली ।
KK-09-03-058-025a	दक्षिणं मण्डलं राजन्धार्तराष्ट्रोऽभ्यवर्तत ।
KK-09-03-058-025e	सव्यं तु मण्डलं तत्र भीमसेनोऽभ्यवर्तत ॥
KK-09-03-058-026a	तथा तु चरतस्तस्य भीमस्य रणमूर्धनि ।
KK-09-03-058-026c	दुर्योधनो महाराज पार्श्वदेशेऽभ्यताडयत् ॥
KK-09-03-058-027a	आहतस्तु ततो भीमः पुत्रेण तव भारत ।
KK-09-03-058-027c	आविध्यत गदां गुवीं प्रहारं तमचिन्तयन् ॥
KK-09-03-058-028a	इन्द्राशनिसमां घोरां यमदण्डमिवोद्यताम् ।
KK-09-03-058-028c	ददृशुस्ते महाराज भीमसेनस्य तां गदाम् ॥
KK-09-03-058-029a	आविध्यन्तं गदां दृष्ट्वा भीमसेनं तवात्मजः ।
KK-09-03-058-029c	समुद्यम्य गदां घोरां प्रत्यविध्यत्परन्तपः ॥
KK-09-03-058-030a	गदामारुतवेगेन तव पुत्रस्य भारत ।
KK-09-03-058-030c	शब्द आसीत्सुतुमुलस्तेजश्च समजायत ॥
KK-09-03-058-031a	स चरन्विविधान्मार्गान्मण्डलानि च भागशः ।
KK-09-03-058-031c	समशोभत तेजस्वी भूयो भीमात्सुयोधनः ॥
KK-09-03-058-032a	आविद्धा सर्ववेगेन भीमेन महती गदा ।
KK-09-03-058-032c	सधूमं सार्चिषं चाग्निं मुमोचोग्रमहास्वना ॥
KK-09-03-058-033a	आधूतां भीमसेनेन गदां दृष्ट्वा सुयोधनः ।
KK-09-03-058-033c	अद्रिसारमयीं गुर्वीमाविध्यन्बह्वशोभत ॥
KK-09-03-058-034a	गदामारुतवेगं हि दृष्ट्वा तस्य महात्मनः ।
KK-09-03-058-034c	भयं विवेश पाण्डूंस्तु सर्वानेव ससात्यकीन् ॥
KK-09-03-058-035a	तौ दर्शयन्तौ समरे युद्धक्रीडां समन्ततः ।
KK-09-03-058-035c	गदाभ्यां सहसाऽन्योन्यमाजघ्नतुररिन्दमौ ॥
KK-09-03-058-036a	तौ परस्परमासाद्य दंष्ट्राभ्यां द्विरदौ यथा ।
KK-09-03-058-036c	अशोभेतां महाराज शोणितेन परिप्लुतौ ॥
KK-09-03-058-037a	एवं तदभवद्युद्धं घोररूपमसंवृतम् ।
KK-09-03-058-037c	परिवृत्तेऽहनि क्रूरं वृत्रवासवयोरिव ॥
KK-09-03-058-038a	दृष्ट्वा व्यवस्थितं भीमं तव पुत्रो महाबलः ।
KK-09-03-058-038c	चरंश्चित्रतरान्मार्गान्कौन्तेयमभिदुद्रुवे ॥
KK-09-03-058-039a	तस्य भीमो महावेगां जाम्बूनदपरिष्कृताम् ।
KK-09-03-058-039c	अतिक्रुद्धस्य क्रुद्धस्तु ताडयामास तां गदाम् ॥
KK-09-03-058-040a	सविस्फुलिङ्गो निर्ह्रादस्तयोस्तत्राभिघातजः ।
KK-09-03-058-040c	प्रादुरासीन्महाराज घृष्टयोर्वज्रयोरिव ॥
KK-09-03-058-041a	वेगवत्या तया तत्र भीमसेनप्रमुक्तया ।
KK-09-03-058-041c	निपतन्त्या महाराज पृथिवी समकम्पत ॥
KK-09-03-058-042a	तां नामृष्यत कौरव्यो गदां प्रतिहतां रणे ।
KK-09-03-058-042c	मत्तो द्विप इव क्रुद्धः प्रतिकुञ्जरदर्शनात् ॥
KK-09-03-058-043a	स सव्यं मण्डलं राजा उद्भ्राम्य कृतनिश्चयः ।
KK-09-03-058-043c	आजघ्ने मूर्ध्नि कौन्तेयं गदया भीमवेगया ॥
KK-09-03-058-044a	तया त्वभिहतो भीमः पुत्रेण तव पाण्डवः ।
KK-09-03-058-044c	नाकम्पत महाराज तदद्भुतमिवाभवत् ॥
KK-09-03-058-045a	आश्चर्यं चापि तद्राजन्सर्वसैन्यान्यपूजयन् ।
KK-09-03-058-045c	यद्गदाभिहतो भीमो नाकम्पत पदात्पदम् ॥
KK-09-03-058-046a	ततो गुरुतरां दीप्तां गदां हेमपरिष्कृताम् ।
KK-09-03-058-046c	दुर्योधनाय व्यसृजद्भीमो भीमपराक्रमः ॥
KK-09-03-058-047a	तं प्रहारमसम्भ्रान्तो लाघवेन महाबलः ।
KK-09-03-058-047c	मोघं दुर्योधनश्चक्रे तत्राभूद्विस्मयो महान् ॥
KK-09-03-058-048a	सा तु मोघा गदा राजन्पतन्ती भीमचोदिता ।
KK-09-03-058-048c	चालयामास पृथिवीं महानिर्घातनिःस्वनाः ॥
KK-09-03-058-049a	आस्थाय कौशिकान्मार्गानुत्पतन्स पुनः पुनः ।
KK-09-03-058-049c	गदानिपातं प्रज्ञाय भीमसेनं च वञ्चितम् ॥
KK-09-03-058-050a	वञ्चयित्वा तदा भीमं गदया कुरुसत्तमः ।
KK-09-03-058-050c	ताडयामास सङ्क्रुद्धो वक्षोदेशे महाबलः ॥
KK-09-03-058-051a	गदया निहतो भीमो मुह्यमानो महारणे ।
KK-09-03-058-051c	नाभ्यमन्यत कर्तव्यं पुत्रेणाभ्याहतस्तव ॥
KK-09-03-058-052a	तस्मिंस्तथा वर्तमाने राजन्सोमकपाण्डवाः ।
KK-09-03-058-052c	भृशोपहतसङ्कल्पा नहृष्टमनसोऽभवन् ॥
KK-09-03-058-053a	स तु तेन प्रहारेण मातङ्ग इव रोषितः ।
KK-09-03-058-053c	हस्तिवद्धस्तिसंकाशमभिदुद्राव ते सुतम् ॥
KK-09-03-058-054a	ततस्तु तरसा भीमो गदया तनयं तव ।
KK-09-03-058-054c	अभिदुद्राव वेगेन सिंहो वनगजं यथा ॥
KK-09-03-058-055a	उपसृत्य तु राजानं गदामोक्षविशारदः ।
KK-09-03-058-055c	आविध्यत गदां राजन्समुद्दिश्य सुतं तव ॥
KK-09-03-058-056a	अताडयद्भीमसेनः पार्श्वे दुर्योधनं तदा ।
KK-09-03-058-056c	स विह्वलः प्रहारेण जानुभ्यामगमन्महीम् ॥
KK-09-03-058-057a	तस्मिन्कुरुकुलश्रेष्ठे जानुभ्यामवनीं गते ।
KK-09-03-058-057c	उदतिष्ठत्ततो नादः सृञ्जयानां जगत्पते ॥
KK-09-03-058-058a	तेषां तु निनदं श्रुत्वा शृञ्जयानां नरर्षभः ।
KK-09-03-058-058c	अमर्षाद्भरतश्रेष्ठ पुत्रस्ते समकुप्यत ॥
KK-09-03-058-059a	उत्थाय तु महाबाहुर्महानाग इव श्वसन् ।
KK-09-03-058-059c	दिधक्षन्निव नेत्राभ्यां भीमसेनमवैक्षत ॥
KK-09-03-058-060a	ततः स भरतश्रेष्ठो गदापाणिरभिद्रवन् ।
KK-09-03-058-060c	प्रमथिष्यन्निव शिरो भीमसेनस्य संयुगे ॥
KK-09-03-058-061a	स महात्मा महात्मानं भीमं भीमपराक्रमः ।
KK-09-03-058-061c	अताडयच्छङ्खदेशे न चचालाचलोपमः ॥
KK-09-03-058-062a	स भूयः शुशुभे पार्थस्ताडितो गदया रणे ।
KK-09-03-058-062c	उद्भिन्नरुधिरो राजन्प्रभिन्न इव कुञ्चरः ॥
KK-09-03-058-063a	ततो गदां वीरहणीमयोमयीं प्रगृह्य वज्राशनितुल्यनिःस्वनाम् ।
KK-09-03-058-063c	अताडयच्छत्रुममित्रकर्शनो बलेन विक्रम्य धनञ्जयाग्रजः ॥
KK-09-03-058-064a	स भीमसेनाभिहतस्तवात्मजः पपात सङ्कम्पितदेहबन्धनः ।
KK-09-03-058-064c	सुपुष्पितो मारुतवेगताडितो वने महासाल इवावघूर्णितः ॥
KK-09-03-058-065a	ततः प्रणेदुर्जहृषुश्च पाण्डवाः समीक्ष्य पुत्रं पतितं क्षितौ तव ।
KK-09-03-058-065c	ततः सुतस्ते प्रतिलभ्य चेतनां समुत्पपात द्विरदो यथा ह्रदात् ॥
KK-09-03-058-066a	स पार्थिवो नित्यममर्षितस्तदा महारथः शिक्षितवत्परिभ्रमन् ।
KK-09-03-058-066c	अताडयत्पाण्डवमग्रतः स्थितं स विह्वलाङ्गो जगतीमुपास्पृशत् ॥
KK-09-03-058-067a	स सिंहनादं विननाद कौरवो निपात्य भूमौ युधि भीममोजसा ।
KK-09-03-058-067c	बिभेद चैवाशनितुल्यमोजसा गदानिपातेन शरीररक्षणम् ॥
KK-09-03-058-068a	ततोऽन्तरिक्षे निनदो महानभूद्दिवौकसामप्सरसां च नेदुषाम् ।
KK-09-03-058-068c	पपात चोच्चैरमरप्रवेरितं विचित्रपुष्पोत्करवर्षमुत्तमम् ॥
KK-09-03-058-069a	ततः परानाविशदुत्तमं भयं समीक्ष्य भूमौ पतितं नरोत्तमम् ।
KK-09-03-058-069c	अहीयमानं च बलेन कौरवं निशाम्य भेदं सुदृढस्य वर्मणः ॥
KK-09-03-058-070a	ततो मुहूर्तादुपलभ्य चेतनां प्रमृज्य वक्त्रं रुधिराक्तमात्मनः ।
KK-09-03-058-070c	धृतिं समालम्ब्य विवृत्य लोचने बलेन संस्तभ्य वृकोदरः स्थितः ॥
KK-09-03-058-071a	`ततो यमौ यमसदृशौ पराक्रमे सपार्षतः शिनितनयश्च वीर्यवान् ।
KK-09-03-058-071c	समाह्वयन्नहमहमित्यभित्वरंस्तवात्मजं समभिययुर्वधैषिणः ॥
KK-09-03-058-072a	निवर्त्य तान्पुनरपि पाण्डवो बली तवात्मजं स्वयमभिगम्य कालवत् ।
KK-09-03-058-072c	चचार चाप्यपगतखेदवेपथुः सुरेश्वरो नमुचिमिवोत्तमं रणे' ॥ ॥
	
इति श्रीमन्महाभारते शल्यपर्वणि गदायुद्धपर्वणि अष्टपञ्चाशत्तमोऽध्यायः ॥ 58 ॥

9-58-3 जिगीषतोर्यथेति झ.पाठः ॥ 9-58-49 आस्थायेति । कौशिकान् कुश उन्मत्तस्तदाचरितान्मार्गानास्थाय पुनः पुनरुत्पतनेन वञ्चनेन च भीममुन्मत्तीकृत्य गदया ताडयामासेति द्वयोः सम्बन्धः ॥ 9-58-52 नहृष्टमनसः खिन्नचेतसः ॥ 9-58-61 शङ्खदेशे ललाटप्रान्ते ॥ 9-58-69 नेदुषां नादं कृतवतीनाम् ॥
