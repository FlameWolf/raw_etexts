अध्यायः 062
	
पाञ्चालादिभिर्भीमस्तुतिः ॥ 1 ॥ कृष्णादुर्योधनयोः परस्परगर्हणम् ॥ 2 ॥ दुर्योधनेनात्मस्तुतौ तन्मूर्धि गन्धर्वैः पुष्पवर्षणम् ॥ 3 ॥ भीष्मादिमरणेन दुःखितानां पाण्डवानां कृष्णेन समाश्वासनम् ॥ 4 ॥

KK-09-03-062-001	धृतराष्ट्र उवाच ।
KK-09-03-062-001a	हतं दुर्योधनं दृष्ट्वा भीमसेनेन संयुगे ।
KK-09-03-062-001c	पाण्डवाः सृञ्जयाश्चैव किमकुर्वत सञ्जय ॥
KK-09-03-062-002	सञ्जय उवाच ।
KK-09-03-062-002a	हतं दुर्योधनं दृष्ट्वा भीमसेनेन संयुगे ।
KK-09-03-062-002c	सिंहेनेव महाराज मत्तं वनगजं यथा ॥
KK-09-03-062-003a	प्रहृष्टमनसस्तत्र कृष्णेन सह पाण्डवाः ।
KK-09-03-062-003c	पाञ्चालाः सृञ्जयाश्चैव निहते कुरुनन्दने ।
KK-09-03-062-003e	आविध्यन्नुत्तरीयाणि सिंहनादांश्च नेदिरे ॥
KK-09-03-062-004ac	नैतान्हर्षसमाविष्टानियं सेहे वसुन्धरा ॥
KK-09-03-062-005a	धनूंष्येके व्याक्षिपन्त ज्याश्चाप्यन्ये तथाऽक्षिपन् ।
KK-09-03-062-005c	दध्मुरन्ये महाशङ्खानन्ये जघ्नुश्च दुन्दुभीन् ॥
KK-09-03-062-006a	चिक्रीडुश्च तथैवान्ये जहसुश्च तवाहिताः ।
KK-09-03-062-006c	अब्रुवंश्चासकृद्वीरा भीमसेनमिदं वचः ॥
KK-09-03-062-007a	दुष्करं भवता कर्म रणेऽद्य सुमहत्कृतम् ।
KK-09-03-062-007c	कौरवेयं रणे हत्वा गदयाऽतिकृतश्रमम् ॥
KK-09-03-062-008a	इन्द्रेणेव हि वृत्रस्य वधं परमसंयुगे ।
KK-09-03-062-008c	त्वया कृतममन्यन्त शत्रोर्वधमिमं जनाः ॥
KK-09-03-062-009a	चरन्तं विविधान्मार्गान्मण्डलानि च सर्वशः ।
KK-09-03-062-009c	दुर्योधनमिमं शूरं कोऽन्यो हन्याद्वृकोदरात् ॥
KK-09-03-062-010a	वैरस्य च गतः पारं त्वमिहान्यैः सुदुर्गमम् ।
KK-09-03-062-010c	अशक्यमेतदन्येन सम्पादयितुमीदृशम् ॥
KK-09-03-062-011a	कुञ्जरेणेव मत्तेन वीरसङ्ग्राममूर्धनि ।
KK-09-03-062-011c	दुर्योधपशिरो दिष्ट्या पादेन मृदितं त्वया ॥
KK-09-03-062-012a	सिंहेन महिषस्येव कृत्वा सङ्गरमुत्तमम् ।
KK-09-03-062-012c	दुःशासनस्य रुधिरं दिष्ट्या पीतं त्वयाऽनघ ॥
KK-09-03-062-013a	ये विप्रकुर्वन्राजानं धर्मात्मानं युधिष्ठिरम् ।
KK-09-03-062-013c	मूर्ध्नि तेषां कृतः पादो दिष्ट्या ते स्वेन कर्मणा ॥
KK-09-03-062-014a	अमित्राणामधिष्ठानाद्वधाद्दुर्योधनस्य च ।
KK-09-03-062-014c	भीम दिष्ट्या पृथिव्यां ते प्रथितं सुमहद्यशः ॥
KK-09-03-062-015a	एवं नूनं हते वृत्रे शक्रं नन्दन्ति वन्दिनः ।
KK-09-03-062-015c	तथा त्वां निहतामित्रं वयं नन्दाम भारत ॥
KK-09-03-062-016a	दुर्योधनवधे यानि रोमाणि हृषितानि नः ।
KK-09-03-062-016c	अद्यापि न विकृष्यन्ते तानि तद्विद्धि भारत ।
KK-09-03-062-016e	इत्यब्रुन्भीमसेनं वातिकास्तत्र सङ्गताः ॥
KK-09-03-062-017a	तान्हृष्टान्पुरुषव्याघ्रान्पाञ्चालान्पाण्डवैः सह ।
KK-09-03-062-017c	ब्रुवतोऽसदृशं तत्र प्रोवाच मधुसूदनः ॥
KK-09-03-062-018a	न न्याय्यं निहतं शत्रुं भूयो हन्तुं नराधिपाः ।
KK-09-03-062-018c	असकृद्वाग्भिरुग्राभिर्निहतो ह्येष मन्दधीः ॥
KK-09-03-062-019a	तदैवैष हतः पापो यदैव निरपत्रपः ।
KK-09-03-062-019c	लुब्धः पापसहायश्च सुहृदां शासनातिगः ॥
KK-09-03-062-020a	बहुशो विदुरद्रोणकृपगाङ्गेयसृञ्जयैः ।
KK-09-03-062-020c	पाण्डुभ्यः प्रार्थ्यमानोऽपि पित्र्यमंशं न दत्तवान् ॥
KK-09-03-062-021a	नैव तेभ्योऽद्य मित्रं वा शत्रुर्वा पुरुषाधमः ।
KK-09-03-062-021c	किमनेन वितुन्नेन वाग्भिः काष्ठसधर्मणा ॥
KK-09-03-062-022a	रथेष्वारोहत क्षिप्रं गच्छामो वसुधाधिपाः ।
KK-09-03-062-022c	दिष्ट्या हतोऽयं पापात्मा सामात्यज्ञातिबान्धवः ॥
KK-09-03-062-023a	इति श्रुत्वा त्वधिक्षेपं कृष्णाद्दुर्योधनो नृपः ।
KK-09-03-062-023c	अमर्षवशमापन्न उदतिष्ठद्विशाम्पते ॥
KK-09-03-062-024a	स्फिग्देशेनोपविष्टः स दोर्भ्यां विष्टभ्य मेदिनीम् ।
KK-09-03-062-024c	दृष्टिं भ्रूसङ्कटां कृत्वा वासुदेवे न्यपातयत् ॥
KK-09-03-062-025a	अर्धोन्नतशरीरस्य रूपमासीन्नृपस्य तु ।
KK-09-03-062-025c	क्रुद्धस्याशीविषस्येव च्छिन्नपुच्छस्य भोगिनः ॥
KK-09-03-062-026a	प्राणान्तकरिणीं घोरां वेदनामप्यचिन्तयन् ।
KK-09-03-062-026c	दुर्योधनो वासुदेवं वाग्भिरुग्राभिरार्दयत् ॥
KK-09-03-062-027a	कंसदासस्य दायाद न ते लज्जाऽस्त्यनेन वै ।
KK-09-03-062-027c	अधर्मेण गदायुद्धे यदर्हं विनिपातितः ।
KK-09-03-062-027e	ऊरूभिन्धीति भीमस्य स्मृतिं मिथ्याप्रयच्छता ॥
KK-09-03-062-028a	किं न विज्ञातमेतन्मे यदर्जुनमवोचथाः ।
KK-09-03-062-028c	घातयित्वा महीपालानृजुयुद्धान्सहस्रशः ।
KK-09-03-062-028e	जिह्मैरुपायैर्बहुभिर्न ते लज्जा न ते घृणा ॥
KK-09-03-062-029a	अहन्यहनि शूराणां कुर्वाणः कदनं महत् ।
KK-09-03-062-029c	शिखण्डिनं पुरस्कृत्य घातितस्ते पितामहः ॥
KK-09-03-062-030a	अश्वत्थाम्नः सनामानं हत्वा नागं सुदुर्मते ।
KK-09-03-062-030c	आचार्यो न्यासितः शस्त्रं किं तन्न विदितं मया ॥
KK-09-03-062-031a	स चानेन नृशंसेन धृष्टद्युम्नेन वीर्यवान् ।
KK-09-03-062-031c	पात्यमानस्त्वया दृष्टो न चैनं त्वमवारयः ॥
KK-09-03-062-032a	वधार्थं पाण्डुपुत्रस्य याचितां शक्तिमेव च ।
KK-09-03-062-032c	घटोत्कचे व्यंसयतः कस्त्वत्तः पापकृत्तमः ॥
KK-09-03-062-033a	छिन्नहस्तः प्रायगतस्तथा भूरिश्रवा बली ।
KK-09-03-062-033c	त्वयाऽभिसृष्टेन हतः शैनेयेन दुरात्मना ॥
KK-09-03-062-034a	कुर्वाणश्चोत्तमं कर्म कर्णः पार्थजिगीषया ।
KK-09-03-062-034c	व्यंसनेनाश्वसेनस्य पन्नगेन्द्रस्य वै पुनः ॥
KK-09-03-062-035a	पुनश्च पतिते चक्रे व्यसनार्तः पराजितः ।
KK-09-03-062-035c	पातितः समरे कर्णश्चक्रव्याग्रोऽग्रणीर्नृणाम् ॥
KK-09-03-062-036a	यदि मां चापि कर्णं च भीष्मद्रोणौ च संयुगे ।
KK-09-03-062-036c	ऋजुना प्रतियुध्येथा न ते स्याद्विजयो ध्रुवम् ॥
KK-09-03-062-037a	त्वया पुनरनार्येण जिह्ममार्गेण पार्थिवाः ।
KK-09-03-062-037c	स्वधर्ममनुतिष्ठन्तो वयं चान्ये च घातिताः ॥
KK-09-03-062-038a	`त्वया मायाविना कृष्ण मायां कर्मप्रमोषिणीम् ।
KK-09-03-062-038c	कृत्वा हतः सिन्धुपतिः किं तन्न विदितं मम' ॥
KK-09-03-062-039	वासुदेव उवाच ।
KK-09-03-062-039a	हतस्त्वमसि गान्धारे सभ्रातृसुतबान्धवः ।
KK-09-03-062-039c	सगणः ससुहृच्चैव पापं मार्गमनुष्ठितः ॥
KK-09-03-062-040a	तवैव दुष्कृतैर्वीरौ भीष्मद्रोणौ निपातितौ ।
KK-09-03-062-040c	कर्णश्च निहतः सङ्ख्ये तव शीलानुवर्तकः ॥
KK-09-03-062-041a	याच्यमानं मया मूढ पित्र्यमंशं न दित्ससि ।
KK-09-03-062-041c	पाण्डवेभ्यः स्वराज्यं च लोभाच्छकुनिनिश्चयात् ॥
KK-09-03-062-042a	विषं ते भीमसेनाय दत्तं सर्वे च पाण्डवाः ।
KK-09-03-062-042c	प्रदीपिता जतुगृहे मात्रा सह सुदुर्मते ॥
KK-09-03-062-043a	सभायां याज्ञसेनी च कृष्टा द्यूते रजस्वला ।
KK-09-03-062-043c	तदैव तावद्दुष्टात्मन्वध्यस्त्वं निरपत्रप ॥
KK-09-03-062-044a	अनक्षज्ञं च धर्मज्ञं सौबलेनाक्षवेदिना ।
KK-09-03-062-044c	निकृत्या यत्पराजैषीस्तस्मादसि हतो रणे ॥
KK-09-03-062-045a	जयद्रथेन पापेन यत्कृष्णा क्लेशिता वने ।
KK-09-03-062-045c	यातेषु मृगयां चैव तृणबिन्दोरथाश्रमम् ॥
KK-09-03-062-046a	अभिमन्युश्च यद्बाल एको बहुभिराहवे ।
KK-09-03-062-046c	त्वद्दोषैर्निहतः पाप तस्मादसि हतो रणे ॥
KK-09-03-062-047a	`कुर्वाणं कर्म समरे पाण्डवानर्थकाङ्क्षिणम् ।
KK-09-03-062-047c	यच्छिखण्ड्यवधीद्भीष्मं मित्रार्थे न व्यतिक्रमः ॥
KK-09-03-062-048a	स्वधर्मं पृष्ठतः कृत्वा आचार्यस्त्वत्प्रियेप्सया ।
KK-09-03-062-048c	पार्षतेन हतः सङ्ख्ये वर्तमानोऽसतां पथि ॥
KK-09-03-062-049a	प्रतिज्ञामात्मनः सत्यां चिकीर्षन्समरे रिपुम् ।
KK-09-03-062-049c	हतवान्सात्वतो विद्वान्सौमदत्तिं महारथम् ॥
KK-09-03-062-050a	अर्जुनः समरे राजन्युध्यमानः कदाचन ।
KK-09-03-062-050c	निन्दितं पुरुषव्याघ्रः करोति न कथञ्चन ॥
KK-09-03-062-051a	लब्ध्वाऽपि बहुधा छिद्रं वीरवृत्तमनुस्मरन् ।
KK-09-03-062-051c	निजघान रणे कर्णं मैवं वोचः सुदुर्मते ॥
KK-09-03-062-052a	देवानां मतमाज्ञाय तेषां प्रियहितेप्सया ।
KK-09-03-062-052c	अर्जुनस्य महानागं मया व्यंसितमस्त्रजम् ॥
KK-09-03-062-053a	त्वं च भीष्मश्च कर्णश्च द्रोणो द्रौणायनिस्तथा ।
KK-09-03-062-053c	विराटनगरे तस्य ह्यानृशंस्येन जीविताः ॥
KK-09-03-062-054a	स्मर पार्थस्य विक्रान्तं गन्धर्वेषु कृतं तथा ।
KK-09-03-062-054c	अधर्मं नात्र गान्धारे पाण्डवैर्यत्कृतं त्वयि ॥
KK-09-03-062-055a	स्वबाहुबलमास्थाय स्वधर्मेण परन्तपाः ।
KK-09-03-062-055c	जितवन्तो रणे वीराः पापोसि निधनं गतः' ॥
KK-09-03-062-056a	[यान्यकार्याणि चास्माकं कृतानिति प्रभाषसे ।
KK-09-03-062-056c	वैगुण्येन तवात्यर्थं सर्वं हि तदनुष्ठितम् ॥
KK-09-03-062-057a	बृहस्पतेरुशनसो नोपदेशः श्रुतस्त्वया ।
KK-09-03-062-057c	वृद्धा नोपासिताश्चैव हितं वाक्यं न ते श्रुतम् ॥
KK-09-03-062-058a	लोभेनातिबलेन त्वं तृष्णया च वशीकृतः ।
KK-09-03-062-058c	कृतवानस्यकार्याणि विपाकस्तस्य भुज्यताम् ॥]
KK-09-03-062-059	दुर्योधन उवाच ।
KK-09-03-062-059a	अधीतं विधिवद्दत्तं भूः प्रभुक्ता ससागरा ।
KK-09-03-062-059c	मूर्ध्नि स्थितममित्राणां को नु स्वन्ततरो मया ॥
KK-09-03-062-060a	यदिष्टं क्षत्रबन्धूनां स्वधर्ममनुपश्यताम् ।
KK-09-03-062-060c	तदिदं निधनं प्राप्तं को नु स्वन्ततरो मया ॥
KK-09-03-062-061a	देवार्हा मानुषा भोगाः प्राप्ता असुलभा नृपैः ।
KK-09-03-062-061c	ऐश्वर्यं चोत्तमं प्राप्तं को नु स्वन्ततरो मया ॥
KK-09-03-062-062a	ससुहृत्सानुबन्धश्च स्वर्गं गन्ताऽहमच्युत ।
KK-09-03-062-062c	यूयं गर्हितसङ्कल्पाः शोचन्तो वर्तयिष्यथ ॥
KK-09-03-062-063a	`न मे विषादो भीमेन पादेन शिर आहतम् ।
KK-09-03-062-063c	काका वा कङ्कगृध्रा वा निधास्यन्ति पदं क्षणात्' ॥
KK-09-03-062-064	सञ्जय उवाच ।
KK-09-03-062-064a	अस्य वाक्यस्य निधने कुरुराजस्य धीमतः ।
KK-09-03-062-064c	अपतत्सुमहद्वर्षं पुष्पाणां पुण्यगन्धिनाम् ॥
KK-09-03-062-065ac	अवादयन्त गन्धर्वा वादित्रं सुमनोहरम् ॥
KK-09-03-062-066a	जगुश्चाप्सरसो राज्ञो यशः सम्बद्धमेव च ।
KK-09-03-062-066c	सिद्धाश्च मुमुचुर्वाचः साधुसाध्विति पार्थिव ॥
KK-09-03-062-067a	ववौ च सुरभिर्वायुः पुण्यगन्धो मृदुःसुखः ।
KK-09-03-062-067c	व्यराजंश्च दिशः सर्वा नभो वैदूर्यसन्निभम् ॥
KK-09-03-062-068a	अत्यद्भुतानि ते दृष्ट्वा वासुदेवपुरोगमाः ।
KK-09-03-062-068c	दुर्योधनस्य पूजां तु दृष्ट्वा व्रीडामुपागमन् ॥
KK-09-03-062-069a	हतांश्चाधर्मतः श्रुत्वा शोकार्ताः शुशुचुर्हि ते ।
KK-09-03-062-069c	भीष्मं द्रोणं तथा कर्णं भूरिश्रवसमेव च ॥
KK-09-03-062-070a	तांस्तु चिन्तापरान्दृष्ट्वा पाण्डवान्दीनचेतसः ।
KK-09-03-062-070c	प्रोवाचेदं वचः कृष्णो मेघदुन्दुभिनिस्वनः ॥
KK-09-03-062-071a	नैष शक्योऽतिशीघ्रास्त्रस्ते च सर्वे महारथाः ।
KK-09-03-062-071c	ऋजुयुद्धेन विक्रान्ता हन्तुं युष्माभिराहवे ॥
KK-09-03-062-072a	उपायान्निहता ह्येते मया तस्मान्नराधिपाः ।
KK-09-03-062-072c	अन्यथा पाण्डवेयानां नाभविष्यज्जयः क्वचित् ॥
KK-09-03-062-073a	ते हि सर्वे महेष्वासाश्चत्वारोऽतिरथा मुवि ।
KK-09-03-062-073c	अशक्या धर्मतो हन्तुं लोकपालैरपि स्वयम् ॥
KK-09-03-062-074a	तथैवायं गदापाणिर्धार्तराष्ट्रो गतश्रमः ।
KK-09-03-062-074c	अशक्यो धर्मतो हन्तुं कालेनापि दि दण्डिना ॥
KK-09-03-062-075a	नैतन्मनसि कर्तव्यं यदयं निहतो नृपः ।
KK-09-03-062-075c	मिथ्याचर्याच्छलोपायैर्बहवः शत्रवो हताः ॥
KK-09-03-062-076a	पूर्वैरनुगतो मार्गो देवैरसुरघातिभिः ।
KK-09-03-062-076c	सद्भिश्चानुगतः पन्थाः सर्वैरनुगमिष्यते ॥
KK-09-03-062-077a	`एवं विधात्रा विहितं स्वयमेषां महात्मनाम् ।
KK-09-03-062-077c	दैवं पुरुषकारेण न शक्यमतिवर्तितुम् ॥
KK-09-03-062-078a	भूतं भव्यं भविष्यच्च निमेषाद्यो हनिष्यति ।
KK-09-03-062-078c	कृतान्तमन्यथा कर्तुं नेच्छेत्सोऽयं धनञ्जय ॥'
KK-09-03-062-079a	कृतकृत्याः स्म सायाह्ने निवासं रोचयामहे ।
KK-09-03-062-079c	साश्वनागरथाः सर्वे विश्राम्यन्तु नराधिपाः ॥
KK-09-03-062-080a	वासुदेववचः श्रुत्वा तदानीं पाण्डवैः सह ।
KK-09-03-062-080c	पाञ्चाला भृशसंहृष्टा विनेदुः सिंहसङ्घवत् ॥
KK-09-03-062-081a	ततः प्राध्मापयच्छङ्खं पाञ्चजन्यं जनार्दनः ।
KK-09-03-062-081c	`देवदत्तं प्रहृष्टात्मा शङ्खप्रवरमर्जुनः ॥
KK-09-03-062-082a	अनन्तविजयं राजा कुन्तीपुत्रो युधिष्ठिरः ।
KK-09-03-062-082c	पोण्ड्रं दध्मौ महाशङ्खं भीमकर्मा वृकोदरः ॥
KK-09-03-062-083a	नकुलः सहदेवश्च सुघोषमणिपुष्पकौ ।
KK-09-03-062-083c	धृष्टद्युम्नस्तथा जैत्रं सात्यकिर्नन्दिवर्धनम् ॥
KK-09-03-062-084a	तेषां नादेन महता शङ्खानां भरतर्षभ ।
KK-09-03-062-084c	आपुपूरे नभः सर्वं पृथिवी च चचाल ह ॥
KK-09-03-062-085a	ततः शङ्खाश्च भेर्यश्च पणवानकगोमुखाः ।
KK-09-03-062-085c	पाण्डुसैन्येष्ववाद्यन्त स शब्दस्तुमुलोऽभवत् ॥
KK-09-03-062-086a	अस्तुवन्पाण्डवानन्ये निर्भीश्च स्तुतिमङ्गलैः' ।
KK-09-03-062-086c	हृष्टा दुर्योधनं दृष्ट्वा निहतं पुरुषर्षभाः ॥ ॥
	
इति श्रीमन्महाभारते शल्यपर्वणि गदायुद्धपर्वणि द्विषष्टितमोऽध्यायः ॥ 62 ॥

9-62-21 नैष योग्योऽद्य मित्रं वेति झ.पाठः ॥
