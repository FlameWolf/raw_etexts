अध्यायः 055
	
मित्रावरुणाश्रमे नारदाद्भीमदुर्योधनयोर्गदायुद्धोपक्रमश्राविणा बलरामेण तद्दिदृक्षया कुरुक्षेत्रं प्रत्यागमनम् ॥ 1 ॥

001	वैशम्पायन उवाच ।
001a	कुरुक्षेत्रं ततो दृष्ट्वा दत्त्वा देयांश्च सात्वतः ।
001c	आश्रमं सुमहत्पुण्यमगमज्जनमेजय ॥
002a	मधूकाम्रवणोपेतं प्लक्षन्यग्रोधसङ्कुलम् ।
002c	चिरबिल्वयुतं पुण्यं पनसार्जुनसङ्कुलम् ॥
003a	तं दृष्ट्वा यादवश्रेष्ठः प्रवरं पुण्यलक्षणम् ।
003c	पप्रच्छ तानृषीन्सर्वान्कस्याश्रमवरस्त्वयम् ॥
004a	ते तु सर्वे महात्मानमूचू राजन्हलायुधम् ।
004c	शृणु विस्तरशो राम यस्यायं पूर्वमाश्रमः ॥
005a	अत्र विष्णुः पुरा देवस्तप्तवांस्तप उत्तमम् ।
005c	अत्रास्य विधिवद्यज्ञाः सर्वे वृत्ताः सनातनाः ॥
006a	अत्रैव ब्राह्मणी वृद्धा कौमारब्रह्मचारिणी ।
006c	योगयुक्ता दिवं याता तपोयुक्ता विशाम्पते ॥
007a	बभूव श्रीमती राजञ्शाण्डिल्यस्य महात्मनः ।
007c	सुता धृतव्रता साध्वी नियता ब्रह्मचारिणी ॥
008a	साऽपि प्राप्य परं योगं गता स्वर्गमनुत्तमम् ।
008c	भुक्त्वाऽश्रमेऽश्वमेधस्य फलं फलवतः शुभम् ॥
009a	गता स्वर्गं महाराज पूजिता च महात्मभिः ।
009c	अभिगम्याश्रमं पुण्यं स दृष्ट्वा यदुनन्दनः ॥
010a	ऋषींस्तानभिवाद्याथ पार्श्वे हिमवतोऽच्युतः ।
010c	सन्ध्याकार्याणि सर्वाणि निर्वर्त्यारुरुहेऽचलम् ॥
011a	नातिदूरं ततो गत्वा नगं तालध्वजो बली ।
011c	पुण्ये तीर्थवरे स्नात्वा विस्मयं परमं गतः ॥
012a	प्रभवं च सरस्वत्याः प्लक्षप्रस्रवणं बलः ।
012c	सम्प्राप्तः कारपचनं तीर्थप्रवरमुत्तमम् ॥
013a	हलायुधस्तु तत्रापि दत्त्वा दानं महाबलः ।
013c	आप्लुतः सलिले पुण्ये सुशीते विमले शुचौ ।
013e	सन्तर्पयामास पितॄन्देवांश्च रणदुर्मदः ॥
014a	तत्रोष्यैकां तु रजनीं यतिभिर्ब्राह्मणैः सह ।
014c	मित्रावरुणयोः पुण्यं जगामाश्रममच्युतः ॥
015a	इन्द्रोऽग्निरर्यमा चैव यत्र प्राक् प्रीतिमाप्नुवन् ।
015c	तं देशं कारपचनात्स तस्मादाजगामह ॥
016a	स्नात्वा तत्र च धर्मात्मा परां प्रीतिमवाप्य च ।
016c	ऋषिभिश्चैव सिद्धैश्च सहितो वै महाबलः ।
016e	उपविष्टः कथाः शुभ्राः शुश्राव यदुपुङ्गवः ॥
017a	तथा तु तिष्ठतां तेषां नारदो भगवानृषिः ।
017c	आजगामाथ तं देशं यत्र रामो व्यवस्थितः ॥
018a	जटामण्डलसंवीतः कुशचीरी महातपाः ।
018c	हेमदण्डधरो राजन्कमण्डलुधरस्तथा ॥
019a	महतीं सुखशब्दां तां गृह्य वीणां मनोरमाम् ।
019c	नृत्ये गीते च कुशलो देवब्राह्मणपूजितः ॥
020a	प्रभवः कलहानां च नित्यं च कलहप्रियः ।
020c	तं देशमगमद्यत्र श्रीमान्रामो व्यवस्थितः ॥
021a	प्रत्युत्थाय च तं रामः पूजयित्वा यतव्रतम् ।
021c	देवर्षिं पर्यपृच्छत्स यथावृत्तं कुरून्प्रति ॥
022a	तदाऽस्याकथयद्राजन्नारदः सर्ववेदवित् ।
022c	सर्वमेतद्यथावृत्तमतीतं कुरुसङ्क्षयम् ॥
023a	ततोऽब्रवीद्रौहिणेयो नारदं दीनया गिरा ।
023c	किमवस्थं तु तत्क्षत्रं ये तु तत्राभवन्नृपाः ॥
024a	श्रुतमेतन्मया पूर्वं सर्वमेव तपोधन ।
024c	विस्तरश्रवणे जातं कौतूहलमतीव मे ॥
025	नारद उवाच ।
025a	पूर्वमेव हतो भीष्मो द्रोणः सिन्धुपतिस्तथा ।
025c	हतो वैकर्तनः कर्णः पुत्राश्चास्य महारथाः ॥
026a	भूरिश्रवा रौहिणेय मद्रराजश्च वीर्यवान् ।
026c	एते चान्ये च बहवो हतास्तत्र महाबलाः ॥
027a	प्रियान्प्राणान्परित्यज्य प्रियार्थं कौरवस्य वै ।
027c	राजानो राजपुत्राश्च समरेष्वनिवर्तिनः ॥
028a	अहतांस्तु महाबाहो शृणु मे तत्र माधव ॥
028c	धार्तराष्ट्रबले शेषास्त्रयः समितिमर्दनाः ।
029a	कृपश्च कृतवर्मा च द्रोणपुत्रश्च वीर्यवान् ।
029c	तेऽपि वै विद्रुता राम दिशो दश भयात्तदा ॥
030a	दुर्योधनो हते सैन्ये विद्रुतेषु पदातिषु ।
030c	ह्रदं द्वैपायनं नाम विवेश भृशदुःखितः ॥
031a	शयानं धार्तराष्ट्रं तु सलिले स्तम्भिते तदा ।
031c	पाण्डवाः सह कृष्णेन वाग्भिरुग्राभिरार्दयन् ॥
032a	स तुद्यमानो बलवान्वाग्भी राम समन्ततः ।
032c	उत्थितः स ह्रदाद्वीरः प्रगृह्य महतीं गदाम् ॥
033a	स चाप्युपगतो योद्धुं भीमेन सह साम्प्रतम् ।
033c	भविष्यति तयोरद्य युद्धं राम सुदारुणम् ॥
034a	यदि कौतूहलं तेऽस्ति व्रज माधव मा चिरम् ।
034c	पश्य युद्धं महाघोरं शिष्ययोर्यदि मन्यसे ॥
035	वैशम्पायन उवाच ।
035a	नारदस्य वचः श्रुत्वा तानभ्यर्च्य द्विजर्षभान् ।
035c	सर्वान्विसर्जयामास ये तेनाभ्यागताः सह ।
035e	गम्यतां द्वारकां चेति सोऽन्वशादनुयायिनः ॥
036a	सोऽवतीर्याचलश्रेष्ठात्प्लक्षप्रस्रवणाच्छुभात् ।
036c	ततः प्रीतमनाः रामः श्रुता तीर्थफलं महत् ।
036e	विप्राणां सन्निधौ श्लोकमगायदिममच्युतः ॥
037a	सरस्वतीवाससमा कुतो रतिः सरस्वतीवाससमाः कुतो गुणाः ।
037c	सरस्वतीं प्राप्य दिवं गता जनाः सदा स्मरिष्यन्ति नदीं सरस्वतीम् ॥
038a	सरस्वती सर्वनदीषु पुण्या सरस्वती लोकशुभावहा सदा ।
038c	सरस्वतीं प्राप्य जनाः सुदुष्कृतं सदा न शोचन्ति परत्र चेह च ॥
039a	ततो मुहुर्मुहुः प्रीत्या प्रेक्षमाणः सरस्वतीम् ।
039c	हयैर्युक्तं रथं शुभ्रमारुरोह परन्तपः ॥
040a	स शीघ्रगामिना तेन रथेन यदुपुङ्गवः ।
040c	दिदृक्षुरभिसम्प्राप्तः शिष्ययुद्धमुपस्थितम् ॥
041a	एवं तदभवद्युद्धं तुमुलं जनमेजयं ।
041c	यत्र दुःखान्वितो राजा धृतराष्ट्रोऽब्रवीदिदम् ॥
042	धृतराष्ट्र उवाच ।
042a	रामं सन्निहितं श्रुत्वा गदायुद्ध उपस्थिते ।
042c	मम पुत्रः कथं भीमं प्रत्ययुध्यत सञ्जय ॥ ॥
	
इति श्रीमन्महाभारते शल्यपर्वणि ह्रदप्रवेशपर्वणि पञ्चपञ्चाशत्तमोऽध्यायः ॥ 55 ॥ समाप्तं ह्रदप्रवेशपर्व ॥ 2 ॥
	
9-55-10 स्कन्धावाराणि सर्वाणीति क.ङ.छ.पाठः ॥ 9-55-12 प्लक्षप्रस्रवणं विलमिति क.पाठः ॥ 9-55-19 कच्छपीं सुखशब्दां तामिति क.छ.झ.पाठः ॥ 9-55-30 दुर्योधनो हते शल्ये विद्रुतेषु कृपादिषु इति झ.पाठः ॥ 9-55-38 सरस्वतीं हीनविदेशवासिनः सदा रमरिष्यन्ति इति ङ.पाठः । सरस्वतीहीनविदेशवासिनः इति क.पाठः ॥
