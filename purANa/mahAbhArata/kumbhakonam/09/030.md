अध्यायः 030

कृपद्रौणिकृतवर्मसु हृदमेत्य दुर्योधनेन भाषमाणेषु तत्र यदृच्छोपागतैर्व्याधैस्तद्दर्शनम् ॥ 1 ॥ व्याधनिवेदनेन सपरिवारैः पाण्डवैर्ह्रदं प्रत्यागमनम् ॥ 2 ॥ तद्दर्शनेन कृपादिभिर्दुर्योधनाभ्यनुज्ञानेन दूरस्थन्यग्रोधतरुमेत्य तन्मूले उपवेशनम् ॥ 3 ॥ दुर्योधनेन पुनर्जलस्तम्भनेन ह्रदप्रवेशनम् ॥ 4 ॥

KK-09-02-030-001	`सञ्जय उवाच ।
KK-09-02-030-001a	मुहूर्तादिव राजेन्द्र सर्वं शून्यमदृश्यत ।
KK-09-02-030-001c	मत्तवारणसंघुष्टं शिबिरं विद्रुते बले ॥
KK-09-02-030-002a	यत्र शब्देन महता नान्वबुध्यन्महारथाः ।
KK-09-02-030-002c	तत्र शब्दं न शृणुमो मनुष्यस्यापि कस्यचित्' ॥
KK-09-02-030-003	धृतराष्ट्र उवाच ।
KK-09-02-030-003a	हतेषु सर्वसैन्येषु पाण्डुपुत्रै रणाजिरे ।
KK-09-02-030-003c	मामकाश्चावशिष्टास्ते किमकुर्वत सञ्जय ॥
KK-09-02-030-004a	कृतवर्मा कृपश्चैव द्रोणपुत्रश्च वीर्यवान् ।
KK-09-02-030-004c	दुर्योधनश्च मन्दात्मा राजा किमकरोत्तदा ॥
KK-09-02-030-005	सञ्जय उवाच ।
KK-09-02-030-005a	सम्प्राद्रवत्सु दारेषु क्षत्रियाणां महात्मनाम् ।
KK-09-02-030-005c	विद्रुते शिबिरे शून्ये भृशोद्विग्नास्त्रयो रथाः ॥
KK-09-02-030-006a	निशम्य पाण्डुपुत्राणां तदा वैजयिनां स्वनम् ।
KK-09-02-030-006c	विद्रुतं शिबिरं दृष्ट्वा सायाह्ने राजगृद्धिनः ।
KK-09-02-030-006e	स्थानं नारोचयंस्तत्र ततस्ते ह्रदमभ्ययुः ॥
KK-09-02-030-007a	युधिष्ठिरोऽपि धर्मात्मा भ्रातृभिः सहितो रणे ।
KK-09-02-030-007c	हृष्टः पर्यपतद्राजन्दुर्योधनवधेप्सया ॥
KK-09-02-030-008a	मार्गमाणास्तु सङ्क्रुद्धास्तव पुत्रं जयैषिणः ।
KK-09-02-030-008c	यत्नतोऽन्वेषमाणास्ते नैवापश्यञ्जनाधिपम् ॥
KK-09-02-030-009a	यदा दुर्योधनो युद्धं त्यक्त्वा पद्भ्यां पराक्रमत् ।
KK-09-02-030-009c	तं ह्रदं प्राविशच्चापि विष्टभ्यापः स्वमायया ॥
KK-09-02-030-010a	यदा तु पाण्डवाः सर्वे सुपरिश्रान्तवाहनाः ।
KK-09-02-030-010c	ततः स्वशिबिरं प्राप्य व्यतिष्ठन्त ससैनिकाः ॥
KK-09-02-030-011a	ततः कृपश्च द्रौणिश्च कृतवर्मा च सात्वतः ।
KK-09-02-030-011c	सन्निविष्टेषु पार्थेषु प्रययुस्तं ह्रदं शनैः ॥
KK-09-02-030-012a	ते तं ह्रदं समासाद्य यत्र शेते जनाधिपः ।
KK-09-02-030-012c	अभ्यभाषन्त दुर्धर्षं राजानं सुप्तमम्भसि ॥
KK-09-02-030-013a	राजन्नुत्तिष्ठ युध्यस्व सहास्माभिर्युधिष्ठिरम् ।
KK-09-02-030-013c	जित्वा वा पृथिवीं भुङ्क्ष्व हतो वा स्वर्गमाप्नुहि ॥
KK-09-02-030-014a	तेषामपि बलं सर्वं हतं दुर्योधन त्वया ।
KK-09-02-030-014c	प्रतिविद्धाश्च भूयिष्ठं ये शिष्टास्तत्र सैनिकाः ॥
KK-09-02-030-015a	न ते वेगं विषहितुं शक्तास्तव विशाम्पते ।
KK-09-02-030-015c	अस्माभिरपि गुप्तस्य तस्मादुत्तिष्ठ भारत ॥
KK-09-02-030-016	दुर्योधन उवाच ।
KK-09-02-030-016a	दिष्ट्या पश्यामि वो मुक्तानीदृशात्पुरुषक्षयात् ।
KK-09-02-030-016c	पाण्डुकौरवसम्मर्दाज्जीवमानान्नरर्षभान् ॥
KK-09-02-030-017a	विजेष्यामो वयं सर्वे विश्रान्ता विगतक्लमाः ।
KK-09-02-030-017c	भवन्तश्च परिश्रान्ता वयं च भृशविक्षताः ।
KK-09-02-030-017e	उदीर्णं च बलं तेषां तेन युद्धं न रोचये ॥
KK-09-02-030-018a	न त्वेतदद्भुतं वीरा यद्वो महदिदं मनः ।
KK-09-02-030-018c	अस्मासु च परा शक्तिर्न तु कालः पराक्रमे ॥
KK-09-02-030-019a	विश्रम्यैकां निशामद्य भवद्भिः सहितो रणे ।
KK-09-02-030-019c	प्रतियोत्स्याम्यहं शत्रूञ्श्वो न स्याच्च श्रमो मम ॥
KK-09-02-030-020	सञ्जय उवाच ।
KK-09-02-030-020a	एवमुक्तोऽब्रवीद्द्रौणी राजानं युद्धदुर्मदम् ।
KK-09-02-030-020c	उत्तिष्ठ राजन्भद्रं ते विजेष्यामो वयं परान् ॥
KK-09-02-030-021a	इष्टापूर्तेन दानेन सत्येन च जपेन च ।
KK-09-02-030-021c	शपे राजन्यथा ह्यद्य निहनिष्यामि सोमकान् ॥
KK-09-02-030-022a	मा स्म यज्ञकृतां प्रीतिमाप्नुयां सज्जनोचिताम् ।
KK-09-02-030-022c	यदीमां रजनीं व्युष्टां न हि हन्मि परान्रणे ॥
KK-09-02-030-023a	नाहत्वा सर्वपाञ्चालान्विमोक्ष्ये कवचं विभो ।
KK-09-02-030-023c	उत्तिष्ठ त्वं ब्रवीम्येतत्तन्मे शृणु जनाधिप ॥
KK-09-02-030-024a	तेषु सम्भाषमाणेषु व्याधास्तं देशमाययुः ।
KK-09-02-030-024c	मांसभारपरिश्रान्ताः पानीयार्थं यदृच्छया ॥
KK-09-02-030-025a	ते हि नित्यं महाराज भीमसेनस्य लुब्धकाः ।
KK-09-02-030-025c	मांसभारानुपाजह्नुर्भक्त्या परमया विभो ॥
KK-09-02-030-026a	ते तत्र धिष्ठितास्तेषां सर्वं तद्वचनं रहः ।
KK-09-02-030-026c	दुर्योधनवचश्चैव शुश्रुवुः सङ्गता मिथः ॥
KK-09-02-030-027a	तेऽपि सर्वे महेष्वासा अयुद्धार्थिनि कौरवे ।
KK-09-02-030-027c	निर्बन्धं परमं चक्रुस्तदा वै युद्धकाङ्क्षिणः ॥
KK-09-02-030-028a	तांस्तथा समुदीक्ष्याथ कौरवाणां महारथान् ।
KK-09-02-030-028c	अयुद्धमनसं चैव राजानं स्थितमम्भसि ॥
KK-09-02-030-029a	तेषां श्रुत्वा च संवादं राज्ञश्च सलिले सतः ।
KK-09-02-030-029c	व्याधा ह्यजानन्राजेन्द्र सलिलस्थं सुयोधनम् ॥
KK-09-02-030-030a	ते पूर्वं पाण्डुपुत्रेण पृष्टा ह्यासन्सुतं तव ।
KK-09-02-030-030c	यदृच्छोपगतास्तत्र राजानं परिमार्गता ॥
KK-09-02-030-031a	ततस्ते पाण्डुपुत्रस्य स्मृत्वा तद्भाषितं तदा ।
KK-09-02-030-031c	अन्योन्यमब्रुवन्राजन्मृगव्याधाः शनैरिव ॥
KK-09-02-030-032a	दुर्योधनं ख्यापयामो धनं दास्यति पाण्डवः ।
KK-09-02-030-032c	सुव्यक्तमिह नः ख्यातो ह्रदे दुर्योधनो नृपः ॥
KK-09-02-030-033a	तस्माद्गच्छामहे सर्वे यत्र राजा युधिष्ठिरः ।
KK-09-02-030-033c	आख्यातुं सलिले सुप्तं दुर्योधनममर्षणम् ॥
KK-09-02-030-034a	धृतराष्ट्रात्मजं तस्मै भीमसेनाय धीमते ।
KK-09-02-030-034c	शयानं सलिले सर्वे कथयामो धनुर्भृते ॥
KK-09-02-030-035a	स नो दास्यति सुप्रीतो धनानि बहुलान्युत ।
KK-09-02-030-035c	किं नो मांसेन शुष्केण परिक्लिष्टेन शोषिणा ॥
KK-09-02-030-036a	एवमुक्त्वा तु ते व्याधाः सम्प्रहृष्टा धनार्थिनः ।
KK-09-02-030-036c	मांसभारानुपादाय प्रययुः शिबिरं प्रति ॥
KK-09-02-030-037a	पाण्डवाश्च महाराज लब्धलक्षाः प्रहारिणः ।
KK-09-02-030-037c	अपश्यमानाः समरे दुर्योधनमवस्थितम् ॥
KK-09-02-030-038a	निकृतिज्ञस्य पापस्य तस्याभिगमनेप्सया ।
KK-09-02-030-038c	चारान्सम्प्रेषयामासुः समन्तात्तद्रणाजिरे ॥
KK-09-02-030-039a	आगम्य तु ततः सर्वे नष्टं दुर्योधनं नृपम् ।
KK-09-02-030-039c	न्यवेदयन्त सहिता धर्मराजस्य सैनिकाः ॥
KK-09-02-030-040a	तेषां तद्वचनं श्रुत्वा चाराणां भरतर्षभ ।
KK-09-02-030-040c	चिन्तामभ्यगमत्तीव्रां निशश्वास च पार्थिवः ॥
KK-09-02-030-041a	`अरिशेषे जीवति तु सन्दिग्धो विजयो भवेत् ।
KK-09-02-030-041c	राज्यं लभे कथं तद्धि पूजितं विजयादिभिः' ॥
KK-09-02-030-042a	अथ स्थितानां पाण्डूनां दीनानां भरतर्षभ ।
KK-09-02-030-042c	तस्माद्देशादपक्रम्य त्वरिता लुब्धका विभो ॥
KK-09-02-030-043a	आजग्मुः शिबिरं हृष्टा दृष्ट्वा दुर्योधनं नृपम् ।
KK-09-02-030-043c	वार्यमाणाः प्रविष्टाश्च भीमसेनस्य पश्यतः ॥
KK-09-02-030-044a	ते तु पाण्डवमासाद्य भीमसेनं महाबलम् ।
KK-09-02-030-044c	तस्मै तत्सर्वमाचख्युर्यद्वृत्तं यच्च वै श्रुतम् ॥
KK-09-02-030-045a	ततो वृकोदरो राजन्दत्त्वा तेषां धनं बहु ।
KK-09-02-030-045c	धर्मराजाय तत्सर्वमाचचक्षे परन्तपः ॥
KK-09-02-030-046a	असौ दुर्योधनो राजन्विज्ञातो मम लुब्धकैः ।
KK-09-02-030-046c	संस्तभ्य सलिलं शेते यस्यार्थे परितप्यसे ॥
KK-09-02-030-047a	तद्वचो भीमसेनस्य प्रियं श्रुत्वा विशाम्पते ।
KK-09-02-030-047c	अजातशत्रुः कौन्तेयो हृष्टोऽभूत्सह सोदरैः ॥
KK-09-02-030-048a	तं च श्रुत्वा महेष्वासं प्रविष्टं सलिलह्रदे ।
KK-09-02-030-048c	क्षिप्रमेव ततोऽगच्छन्पुरस्कृत्य जनार्दनम् ॥
KK-09-02-030-049a	ततः किलकिलाशब्दः प्रादुरासीद्विशाम्पते ।
KK-09-02-030-049c	पाण्डवानां प्रहृष्टानां पाञ्चालानां च सर्वशः ॥
KK-09-02-030-050a	सिंहनादांस्ततश्चक्रुः क्ष्वेडाश्च भरतर्षभ ।
KK-09-02-030-050c	त्वरिताः क्षत्रिया राजन्नुदक्रोशन्परस्परम् ॥
KK-09-02-030-051a	ज्ञातः पापो धार्तराष्ट्रो दृष्टश्चेत्यसकृद्रणे ।
KK-09-02-030-051c	प्राक्रोशन्सोमकास्तत्र हृष्टरूपाः समन्ततः ॥
KK-09-02-030-052a	तेषामाशु प्रयातानां रथानां तत्र वेगिनाम् ।
KK-09-02-030-052c	वभूव तुमुलः शब्दो दिवस्पृक् पृथिवीपते ॥
KK-09-02-030-053a	दुर्योधनं परीप्सन्तस्तत्रतत्र युधिष्ठिरम् ।
KK-09-02-030-053c	अन्वयुस्त्वरितास्ते वै राजानं श्रान्तवाहनाः ॥
KK-09-02-030-054a	अर्जुनो भीमसेनश्च माद्रीपुत्रौ च पाण्डवौ ।
KK-09-02-030-054c	धृष्टद्युम्नश्च पाञ्चाल्यः शिखण्डी चापराजितः ॥
KK-09-02-030-055a	उत्तमौजा युधामन्युः सात्यकिश्च महारथः ।
KK-09-02-030-055c	पाञ्चालानां च ये शिष्टा द्रौपदेयाश्च भारत ।
KK-09-02-030-055e	हयाश्च सर्वे नागाश्च शतशश्च पदातयः ॥
KK-09-02-030-056a	ततः प्राप्तो महाराज धर्मराजः प्रतापवान् ।
KK-09-02-030-056c	द्वैपायनह्रदं घोरं यत्र दुर्योधनोऽभवत् ॥
KK-09-02-030-057a	शीतामलजलं हृद्यं द्वितीयमिव सागरम् ।
KK-09-02-030-057c	मायया सलिलं स्तभ्य यत्राभूत्ते स्थितः सुतः ॥
KK-09-02-030-058a	अत्यद्भुतेन विधिना दैवयोगेन भारत ।
KK-09-02-030-058c	सलिलान्तर्गतः शेते दुर्दर्शः कस्यचित्प्रभो ।
KK-09-02-030-058e	मानुषस्य मनुष्येन्द्र गदाहस्तो जनाधिपः ॥
KK-09-02-030-059a	ततो दुर्योधनो राजा सलिलान्तर्गतो वसन् ।
KK-09-02-030-059c	शुश्रुवे तुमुलं शब्दं जलदोपमनिःस्वनम् ॥
KK-09-02-030-060a	युधिष्ठिरश्च राजेन्द्र तं ह्रदं सह सोदरैः ।
KK-09-02-030-060c	आजगाम महाराज तव पुत्रवधाय वै ॥
KK-09-02-030-061a	महता शङ्खनादेन रथनेमिस्वनेन च ।
KK-09-02-030-061c	ऊर्ध्वं धुन्वन्महारेणुं कम्पयंश्चापि मेदिनीम् ॥
KK-09-02-030-062a	यौधिष्ठिरस्य सैन्यस्य श्रुत्वा शब्दं महारथाः ।
KK-09-02-030-062c	कृतवर्मा कृपो द्रौणी राजानमिदमब्रुवन् ॥
KK-09-02-030-063a	इमे ह्यायान्ति संहृष्टाः पाण्डवा जितकाशिनः ।
KK-09-02-030-063c	अपयास्यामहे तावदनुजानातु नो भवान् ॥
KK-09-02-030-064a	दुर्योधनस्तु तच्छ्रुत्वा तेषां तत्र तरस्विनाम् ।
KK-09-02-030-064c	तथेत्युक्त्वा ह्रदं तं वै माययाऽस्तम्भयत्प्रभो ॥
KK-09-02-030-065a	ते त्वनुज्ञाप्य राजानं भृशं शोकपरायणाः ।
KK-09-02-030-065c	जग्मुर्दूरे महाराज कृपप्रभृतयो रथाः ॥
KK-09-02-030-066a	ते गत्वा दूरमध्वानं न्यग्रोधं प्रेक्ष्य मारिष ।
KK-09-02-030-066c	न्यविशन्त भृशं श्रान्ताश्चिन्तयन्तो नृपं प्रति ॥
KK-09-02-030-067a	विष्टभ्य सलिलं सुप्तो धार्तराष्ट्रो महाबलः ।
KK-09-02-030-067c	पाण्डवाश्चापि सम्प्राप्तास्तं देशं युद्धमीप्सवः ॥
KK-09-02-030-068a	कथं नु युद्धं भविता कथं राजा भविष्यति ।
KK-09-02-030-068c	कथं नु पाण्डवा राजन्प्रतिपत्स्यन्ति कौरवम् ॥
KK-09-02-030-069a	इत्येवं चिन्तयानास्तु रथेभ्योऽश्वान्विमुच्य ते ।
KK-09-02-030-069c	तत्रासाञ्चक्रिरे राजन्कृपप्रभृतयो रथाः ॥ ॥

इति श्रीमन्महाभारते शल्यपर्वणि ह्रदप्रवेशपर्वणि अष्टादशदिवसयुद्धे त्रिंशोऽध्यायः ॥ 30 ॥

9-30-18 अस्मासु च परा भक्तिर्दर्शिता कार्यगौरवात् । इति ङ. पाठः ॥ 9-30-22 यज्ञकृतां प्रीति यज्ञादिजस्य पुण्यस्य फलम् ॥ 9-30-39 नष्टं अदृश्यत्वं गतं लीनमित्यर्थः ॥
