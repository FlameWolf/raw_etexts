अध्यायः 019

सात्यकिना साल्ववधः ॥ 1 ॥

001	सञ्जय उवाच ।
001a	सन्निवृत्तेषु सैन्येषु साल्वो म्लेच्छगणाधिपः ।
001c	अभ्यद्रवत्सुसङ्क्रुद्धः पाण्डवानां महद्बलम् ॥
002a	आस्थाय सुमहानागं प्रभिन्नं पर्वतोपमम् ।
002c	दृप्तमैरावतप्रख्यममित्रगणमर्दनम् ॥
003a	योऽसौ महान्भद्रकुलप्रसूतः सुपूजितो धार्तराष्ट्रेण नित्यम् ।
003c	सुकल्पितः शास्त्रविनिश्चयज्ञैः सदौपवाह्यः समरेषु राजन् ॥
004a	ऐरावतं दैत्यगणान्विमृद्नञ्शक्रो यथा सञ्जनयन्भयानि ।
004c	तमास्थितो राजवरो बभूव यथोदयस्थः सविता क्षपान्ते ॥
005a	स तेन नागप्रवरेण राजन्नभ्युद्ययौ पाण्डुसुतान्समेतान् ।
005c	शितैः पृषत्कैर्विददार वेगैर्महेन्द्रवज्रप्रतिमैः सुघोरैः ॥
006a	ततः शरान्वै सृजतो महारणे योधांश्च राजन्नयतो यमालयम् ।
006c	नास्यान्तरं ददृशुः स्वे परे वा यथा पुरा वज्रधरस्य दैत्याः ॥
007a	ते पाण्डवाः सोमकाः सृञ्जयाश्च तमेकनागं ददृशुः समन्तात् ।
007c	सहस्रशो वै विचरन्तमेकं यथा महेन्द्रस्य गजं समीपे ॥
008a	सन्द्राव्यमाणं तु बलं परेषां परेतकल्पं विबभौ समन्ततः ।
008c	नैवावतस्थे समरे भृशं भयाद्विमृद्यमानं तु परस्परं तदा ॥
009a	ततः प्रभग्ना सहसा महाचमूः सा पाण्डवी तेन नराधिपेन ।
009c	दिशश्चतस्रः सहसा विधाविता गजेन्द्रवेगं तमपारयन्ती ॥
010a	दृष्ट्वा च तां वेगवता प्रभग्नां सर्वे त्वदीया युधि योधमुख्याः ।
010c	अपूजयंस्ते तु नराधिपं तं दध्मुश्च शङ्खाञ्शशिसन्निकाशान् ॥
011a	श्रुत्वा निनादं त्वथ कौरवाणां हर्षाद्विमुक्तं सह शङ्खशब्दैः ।
011c	सेनापतिः पाण्डवसृञ्जयानां पाञ्चालपुत्रो ममृषे न कोपात् ॥
012a	ततस्तु तं वै द्विरदं महात्मा प्रत्युद्ययौ त्वरमाणो जयाय ।
012c	जम्भो यथा शक्रसमागमे वै नागेन्द्रमैरावणमिन्द्रवाह्यम् ॥
013a	तमापतन्तं सहसा तु दृष्ट्वा पाञ्चालपुत्रं युधि राजसिंहः ।
013c	तं वै द्विपं प्रेषयामास तूर्णं वधाय राजन्द्रुपदात्मजस्य ॥
014a	स तं द्विपेन्द्रं सहसापतन्तमविध्यदग्निप्रतिमैः पृषत्कैः ।
014c	कर्मारधौतैर्निशितैर्ज्वलद्भिर्नाराचमुख्यैस्त्रिभिरुग्रवेगैः ॥
015a	ततोऽपरान्पञ्चशतान्महात्मा नाराचमुख्यान्विससर्ज कुम्भे ।
015c	स तैस्तु विद्धः परमद्विपो रणे तदा परावृत्य भृशं प्रदुद्रुवे ॥
016a	तं नागराजं सहसा प्रणुन्नं विद्राव्यमाणं विनिवर्त्य साल्वः ।
016c	तोत्राङ्कुशैः प्रेषयामास तूर्णं पाञ्चालराजस्य सुतं प्रदिश्य ॥
017a	दृष्ट्वा पतन्तं सहसा तु नागं धृष्टद्युम्नः स्वरथाच्छीघ्रमेव ।
017c	गदां प्रगृह्योग्रजवेन वीरो भूमिं प्रपन्नो भयविह्वलाङ्गः ॥
018a	स तं रथं हेमविभूषिताङ्गं साश्वं ससूतं सहसा विमृद्य ।
018c	उत्क्षिप्य हस्तेन नदन्महाद्विपो विपोथयामास वसुन्धरातले ॥
019a	पाञ्चालराजस्य सुतं च दृष्ट्वा तदार्दितं नागवरेण तेन ।
019c	तमभ्यधावत्सहसा जवेन भीमः शिखण्डी च शिनेश्च नप्ता ॥
020a	शरैश्च वेगं सहसा निगृह्य तस्याभितो व्यापततो गजस्य ।
020c	स सङ्गृहीतो रथिभिर्गजो वै चचाल तैर्वार्यमाणश्च सङ्ख्ये ॥
021a	ततः पृषत्कान्प्रववर्ष राजा सूर्यो यथा रश्मिजालं समन्तात् ।
021c	तैराशुगैर्वध्यमाना रथौघाः प्रदुद्रुवुः सहितास्तत्रतत्र ॥
022a	तत्कर्म साल्वस्य समीक्ष्य सर्वे पाञ्चालपुत्रा नृप सृञ्जयाश्च ।
022c	हाहाकारैर्नादयन्ति स्म युद्धे द्विपं समन्ताद्रुरुधुर्नराग्र्याः ॥
023a	पाञ्चालपुत्रस्त्वरितस्तु शूरो गदां प्रगृह्याचलशृङ्गकल्पाम् ।
023c	ससम्भ्रमं भारत शत्रुघाती जवेन वीरोऽनुससार नागम् ॥
024a	ततस्तु नागं धरणीधराभं मदं स्रवन्तं जलदप्रकाशम् ।
024c	गदां समाविध्य भृशं जघान पाञ्चालराजस्य सुतस्तरस्वी ॥
025a	स भिन्नकुम्भः सहसा विनद्य मुखात्प्रभूतं क्षतजं विमुञ्चन् ।
025c	पपात नागो धरमीधराभः क्षितिप्रकम्पाच्चलितो यथाऽद्रिः ॥
026a	निपात्यमाने तु तदा गजेन्द्रे हाहाकृते तव पुत्रस्य सैन्ये ।
026c	स साल्वराजस्य शिनिप्रवीरो जहार भल्लेन शिरः शितेन ॥
027a	हृतोत्तमाङ्गो युधि सात्वतेन पपात भूमौ सह नागराज्ञा ।
027c	यथाऽद्रिशृङ्गं सुमहत्प्रणुन्नं वज्रेण देवाधिपचोदितेन ॥ ॥

इति श्रीमन्महाभारते शल्यपर्वणि शल्यवधपर्वणि अष्टादशदिवसयुद्धे एकोनविंशोऽध्यायः ॥ 19 ॥
