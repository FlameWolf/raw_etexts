अध्यायः 012

शल्यपराक्रमवर्णनम् ॥ 1 ॥

KK-09-01-012-001	सञ्जय उवाच ।
KK-09-01-012-001a	पीडिते धर्मराजे तु मद्रराजेन मारिष ।
KK-09-01-012-001c	सात्यकिर्भीमसेनश्च माद्रीपुत्रौ च पाण्डवौ ।
KK-09-01-012-001e	परिवार्य रथैः शल्यं पीडयामासुराहवे ॥
KK-09-01-012-002a	तमेकं बहुभिर्दृष्ट्वा पीड्यमानं महारथैः ।
KK-09-01-012-002c	साधुवादो महाञ्जज्ञे सिद्धाश्चासन्प्रहर्षिताः ॥
KK-09-01-012-003ac	आश्चर्यमित्यभाषन्त मुनयश्चापि सङ्गताः ॥
KK-09-01-012-004a	भीमसेनो रणे शल्यं शल्यभूतं पराक्रमे ।
KK-09-01-012-004c	एकेन विद्ध्वा बाणेन पुनर्विव्याध सप्तभिः ॥
KK-09-01-012-005a	सात्यकिश्च शतेनैनं धर्मपुत्रपरीप्सया ।
KK-09-01-012-005c	मद्रेश्वरमवाकीर्य सिंहनादमथानदत् ॥
KK-09-01-012-006a	नकुलः पञ्चभिश्चैनं सहदेवश्च पञ्चभिः ।
KK-09-01-012-006c	विद्ध्वा तं तु पुनस्तूर्णं ततो विव्याध सप्तभिः ॥
KK-09-01-012-007a	स तु शूरो रणे यत्तः पीडितस्तैर्महारथैः ।
KK-09-01-012-007c	विकृष्य कार्मुकं घोरं भारघ्नं वेगवत्तरम् ॥
KK-09-01-012-008a	सात्यकिं पञ्चविंशत्या शल्यो विव्याध मारिष ।
KK-09-01-012-008c	भीमसेनं तु सप्तत्या नकुलं सप्तभिस्तथा ॥
KK-09-01-012-009a	ततः स विशिखं चापं सहदेवस्य धन्विनः ।
KK-09-01-012-009c	छित्त्वा भल्लेन समरे विव्याधैनं त्रिसप्तभिः ॥
KK-09-01-012-010a	सहदेवस्तु समरे मातुलं भूरिवर्चसम् ।
KK-09-01-012-010c	सज्यमन्यद्धनुः कृत्वा पञ्चभिः समताडयत् ।
KK-09-01-012-010e	शरैराशीविषाकारैर्ज्वलज्ज्वलनसन्निभैः ॥
KK-09-01-012-011a	सारथिं चास्य समरे शरेणानतपर्वणा ।
KK-09-01-012-011c	विव्याध भृशसङ्क्रुद्धस्तं वै भूयस्त्रिभिः शरैः ॥
KK-09-01-012-012a	भीमसेनस्तु सप्तत्या सात्यकिर्नवभिः शरैः ।
KK-09-01-012-012c	धर्मराजस्तथा षष्ट्या गात्रे शल्यं समार्पयत् ॥
KK-09-01-012-013a	ततः शल्यो महाराज निर्विद्धस्तैर्महारथैः ।
KK-09-01-012-013c	सुस्राव रुधिरं गात्रैर्गैरिकं पर्वतो यथा ॥
KK-09-01-012-014a	तांश्च सर्वान्महेष्वासान्पञ्चभिः पञ्चभिः शरैः ।
KK-09-01-012-014c	विव्याध तरसा राजंस्तदद्भुतमिवाभवत् ॥
KK-09-01-012-015a	ततोऽपरेण भल्लेन धर्मपुत्रस्य मारिष ।
KK-09-01-012-015c	धनुश्चिच्छेद समरे सज्ज्यं स सुमहारथः ॥
KK-09-01-012-016a	अथान्यद्धनुरादाय धर्मपुत्रो युधिष्ठिरः ।
KK-09-01-012-016c	साश्वसूतध्वजरथं शल्यं प्राच्छादयच्छरैः ॥
KK-09-01-012-017a	स च्छाद्यमानः समरे धर्मपुत्रस्य सायकैः ।
KK-09-01-012-017c	युधिष्ठिरमथाविध्यद्दशभिर्निशितैः शरैः ॥
KK-09-01-012-018a	सात्यकिस्तु ततः क्रुद्धो धर्मपुत्रे शरार्दिते ।
KK-09-01-012-018c	मद्राणामधिपं शूरं शरैर्विव्याध पञ्चभिः ॥
KK-09-01-012-019a	स सात्यकेः प्रचिच्छेद क्षुरप्रेण महद्धनुः ।
KK-09-01-012-019c	भीमसेनमुखांस्तांश्च त्रिभिस्त्रिभिरताडयत् ॥
KK-09-01-012-020a	तस्य क्रुद्धो महाराज सात्यकिः सत्यविक्रमः ।
KK-09-01-012-020c	तोमरं प्रेषयामास स्वर्णदण्डं महारणे ॥
KK-09-01-012-021a	भीमसेनोऽथ नाराचं ज्वलन्तमिव पन्नगम् ।
KK-09-01-012-021c	नकुलः समरे शक्तिं सहदेवो गदां शुभाम् ।
KK-09-01-012-021e	धर्मराजः शतघ्नीं च जिघांसुः शल्यमाहवे ॥
KK-09-01-012-022a	तानापतत एवाशु पञ्चानां वै भुजच्युतान् ।
KK-09-01-012-022c	वारयामास समरे शस्त्रसङ्घैः स मद्रराट् ॥
KK-09-01-012-023a	सात्यकिप्रहितं शल्यो भल्लैश्चिच्छेद तोमरम् ।
KK-09-01-012-023c	प्रहितं भीमसेनेन शरं कनकभूषणम् ॥
KK-09-01-012-024a	द्विधा चिच्छेद समरे कृतहस्तः प्रतापवान् ।
KK-09-01-012-024c	नकुलप्रेषितां शक्तिं हेमदण्डां भयावहाम् ॥
KK-09-01-012-025a	गदां च सहदेवेन शरौघैः समवारयत् ।
KK-09-01-012-025c	शराभ्यां च शतघ्नीं तां राज्ञश्चिच्छेद भारत ॥
KK-09-01-012-026a	पश्यतां पाण्डुपुत्राणां सिंहनादं ननाद च ।
KK-09-01-012-026c	नामृष्यत्तत्र शैनेयः शत्रोर्विजयमाहवे ॥
KK-09-01-012-027a	अथान्यद्धनुरादाय सात्यकिः क्रोधमूर्च्छितः ।
KK-09-01-012-027c	द्वाभ्यां मद्रेश्वरं विद्ध्वा सारथिं च त्रिभिः शरैः ॥
KK-09-01-012-028a	ततः शल्यो रणे राजन्सर्वांस्तान्दशभिः शरैः ।
KK-09-01-012-028c	विव्याध भृशसङ्क्रुद्धस्तोत्रैरिव महाद्विपान् ॥
KK-09-01-012-029a	ते वार्यमाणाः समरे मद्रराज्ञा महारथाः ।
KK-09-01-012-029c	न शेकुः सम्मुखे स्थातुं तस्य शत्रुनिषूदनाः ॥
KK-09-01-012-030a	ततो दुर्योधनो राजा दृष्ट्वा शल्यस्य विक्रमम् ।
KK-09-01-012-030c	निहतान्पाण्डवान्मेने पाञ्चालानथ सृञ्जयान् ।
KK-09-01-012-031a	`तथाविधं महाराज मद्रराजस्य विक्रमम् ।
KK-09-01-012-031c	असह्यं मानवैर्युद्धे तद्बभूव नरर्षभ ॥'
KK-09-01-012-032a	ततो राजन्महाबाहुर्भीमसेनः प्रतापवान् ।
KK-09-01-012-032c	सन्त्यज्य मनसा प्राणान्मद्राधिपमयोधयत् ॥
KK-09-01-012-033a	नकुलः सहदेवश्च सात्यकिश्च महारथः ।
KK-09-01-012-033c	परिवार्य तदा शल्यं समन्ताद्व्यकिरञ्शरैः ॥
KK-09-01-012-034a	स चतुर्भिर्महेष्वासैः पाण्डवानां महारथः ।
KK-09-01-012-034c	वृतस्तान्योधयामास मद्रराजः प्रतापवान् ॥
KK-09-01-012-035a	तस्य धर्मसुतो राजन्क्षुरप्रेण महाहवे ।
KK-09-01-012-035c	चक्ररक्षं जघानाशु मद्रराजस्य पार्थिवः ॥
KK-09-01-012-036a	तस्मिंस्तु निहते शूरे चक्ररक्षे महारथे ।
KK-09-01-012-036c	मद्रराजोऽपि बलवान्सैनिकानावृणोच्छरैः ॥
KK-09-01-012-037a	समावृतांस्ततस्तांस्तु राजन्वीक्ष्य स्वसैनिकान् ।
KK-09-01-012-037c	चिन्तयामास समरे धर्मपुत्रो युधिष्ठिरः ॥
KK-09-01-012-038a	कथं नु न भवेत्सत्यं तन्माधववचो महत् ।
KK-09-01-012-038c	अपि क्रुद्धो रणे राजन्क्षपयेत बलं मम ॥
KK-09-01-012-039a	`अहं मद्भ्रातरश्चैव सात्यकिश्च महारथः ।
KK-09-01-012-039c	पाञ्चालाः सृञ्जयाश्चैव न शक्तास्म हि मद्रपम् ॥
KK-09-01-012-040a	निहनिष्यति चैवाद्य मातुलोऽस्मान्महाबलः ।
KK-09-01-012-040c	गोविन्दवचनं सत्यं कथं भवति किन्त्विदम् ॥
KK-09-01-012-041a	ततः सरथनागाश्वा पाण्डवाः पाण्डुपूर्वज ।
KK-09-01-012-041c	मद्रराजं समासेदुः पीडयन्तः समन्ततः ॥
KK-09-01-012-042a	नानाशस्त्रौघबहुलां शस्त्रवृष्टिं समुद्यताम् ।
KK-09-01-012-042c	व्यधमत्समरे राजा महाभ्राणीव मारुतः ॥
KK-09-01-012-043a	ततः कनकपुङ्खां तां शल्यक्षिप्तां वियद्गताम् ।
KK-09-01-012-043c	शरवृष्टिमपश्याम शलभानामिवायतिम् ॥
KK-09-01-012-044a	ते शरा मद्रराजेन प्रेषिता रणमूर्धनि ।
KK-09-01-012-044c	सम्पतन्तः स्म दृश्यन्ते शलभानां व्रजा इव ॥
KK-09-01-012-045a	मद्रराजधनुर्मुक्तैः शरैः कनकभूषणैः ।
KK-09-01-012-045c	निरन्तरमिवाकाशं सम्बभूव जनाधिप ॥
KK-09-01-012-046a	न पाण्डवानां नास्माकं तत्र किञ्चिद्व्यदृश्यत ।
KK-09-01-012-046c	बाणान्धकारे महति कृते तत्र महाहवे ॥
KK-09-01-012-047a	मद्रराजेन बलिना लाघवाच्छरवृष्टिभिः ।
KK-09-01-012-047c	चाल्यमानं तु तं दृष्ट्वा पाण्डवानां बलार्णवम् ।
KK-09-01-012-047e	विस्मयं परमं जग्मुर्देवगन्धर्वदानवाः ॥
KK-09-01-012-048a	स तु तान्सर्वतो यत्ताञ्शरैः सञ्छाद्य मारिष ।
KK-09-01-012-048c	धर्मराजमवच्छाद्य सिंहवद्व्यनदन्मुहुः ॥
KK-09-01-012-049a	ते च्छन्नाः समरे तेन पाण्डवानां महारथाः ।
KK-09-01-012-049c	नाशक्नुवंस्तदा युद्धे प्रत्युद्यातुं महारथम् ॥
KK-09-01-012-050a	धर्मराजपुरोगास्तु भीमसेनमुखा रथाः ।
KK-09-01-012-050c	निजघ्नुः समरे शूरंशल्यमाहवशोभिनम् ॥ ॥

इति श्रीमन्महाभारते शल्यपर्वणि शल्यवधपर्वणि अष्टादशदिवसयुद्धे द्वादशोऽध्यायः ॥ 12 ॥

9-12-25 सहदेवेन प्रेषितामिति पूर्वस्मात्सम्बध्यते ॥ 9-12-27 सारथिं च विव्याधेत्युत्तरस्मादपकृष्यते ॥ 9-12-38 कथनु समरे शक्यं-नहि क्रुद्धो रणे इति झ.पाठः ॥
