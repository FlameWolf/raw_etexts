अध्यायः 121

पाण्डोः कुन्त्या विवाहः ॥ 1 ॥
KK0107121001	वैशम्पायन उवाच ।
KK0107121001a	सत्वरूपगुणोपेता धर्मारामा महाव्रता ।
KK0107121001c	दुहिता कुन्तिभोजस्य पृथा पृथुललोचना ॥
KK0107121002a	तां तु तेजस्विनीं कन्यां रूपयौवनशालिनीम् ।
KK0107121002c	व्यावृण्वन्पार्थिवाः केचिदतीव स्त्रीगुणैर्युताम् ॥
KK0107121003a	ततः सा कुन्तिभोजेन राज्ञाहूय नराधिपान् ।
KK0107121003c	पित्रा स्वयंवरे दत्ता दुहिता राजसत्तम ॥
KK0107121004a	ततः सा रङ्गमध्यस्थं तेषां राज्ञां मनस्विनी ।
KK0107121004c	ददर्श राजशार्दूलं पाण्डुं भरतसत्तमम् ॥
KK0107121005a	सिंहदर्पं महोरस्कं वृषभाक्षं महाबलम् ।
KK0107121005c	आदित्यमिव सर्वेषां राज्ञां प्रच्छाद्य वै प्रभाः ॥
KK0107121006a	तिष्ठन्तं राजसमितौ पुरन्दरमिवापरम् ।
KK0107121006c	तं दृष्ट्वा साऽनवद्याङ्गी कुन्तिभोजसुता शुभा ॥
KK0107121007a	पाण्डुं नरवरं रङ्गे हृदयेनाकुलाऽभवत् ।
KK0107121007c	ततः कामपरीताङ्गी सकृत्प्रचलमानसा ॥
KK0107121008a	व्रीडमान स्रजं कुन्ती राज्ञः स्कन्धे समासजत् ।
KK0107121008c	तं निशम्य वृतं पाण्डुं कुन्त्या सर्वे नराधिपाः ॥
KK0107121009a	यथागतं समाजग्मुर्गजैरश्वै रथैस्तथा ।
KK0107121009c	ततस्तस्याः पिता राजन्विवाहमकरोत्प्रभुः ॥
KK0107121010a	स तया कुन्तिभोजस्य दुहित्रा कुरुनन्दनः ।
KK0107121010c	युयुजेऽमितसौभाग्यः पौलोम्या मघवानिव ॥
KK0107121011a	कुन्त्याः पाण्डोश्च राजेन्द्र कुन्तिभोजो महीपतिः ।
KK0107121011c	कृत्वोद्वाहं तदा तं तु नानावसुभिरर्चितम् ।
KK0107121011e	स्वपुरं प्रेषयामास स राजा कुरुसत्तम ॥
KK0107121012a	ततो बलेन महता नानाध्वजपताकिना ।
KK0107121012c	स्तूयमानः स चाशीर्भिर्ब्राह्मणैश्च महर्षिभिः ॥
KK0107121013a	सम्प्राप्य नगरं राजा पाण्डुः कौरवनन्दनः ।
KK0107121013c	न्यवेशत तां भार्यां कुन्तीं स्वभवने प्रभुः ॥ ॥

इति श्रीमन्महाभारते आदिपर्वणि सम्भवपर्वणि एकविंशत्यधिकशततमोऽध्यायः ॥ 121 ॥
