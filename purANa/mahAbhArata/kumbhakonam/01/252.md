अध्यायः 252

खाण्डवदाहं दृष्ट्वा त्रस्तैर्देवैः प्रार्थितेनेन्द्रेण जलवर्षणम् ॥ 1 ॥

001	वैशम्पायन उवाच ।

001a	तौ रथाभ्यां रथश्रेष्ठौ दावस्योभयतः स्थितौ ।
001c	दिक्षु सर्वासु भूतानां चक्राते कदनं महत् ॥
002a	यत्र यत्र च दृश्यन्ते प्राणिनः खाण्डवालयाः ।
002c	पलायन्तः प्रवीरौ तौ तत्रतत्राभ्यधावताम् ॥
003a	छिद्रं न स्म प्रपश्यन्ति रथयोराशुचारिणोः ।
003c	आविद्धावेव दृश्येते रथिनौ तौ रथोत्तमौ ॥
004a	खाण्डवे दह्यमाने तु भूतान्यथ सहस्रशः ।
004c	उत्पेतुर्भैरवान्नादान्विनदन्तः समन्ततः ॥
005a	दग्धैकदेशा बहवो निष्टप्ताश्च तथाऽपरे ।
005c	स्फुटिताक्षा विशीर्णाश्च विप्लुताश्च तथाऽपरे ॥
006a	समालिङ्ग्य सुतानन्ये पितॄन्भ्रातॄनथाऽपरे ।
006c	त्यक्तुं न शेकुः स्नेहेन तत्रैव निधनं गताः ॥
007a	सन्दष्टदशनाश्चान्ये समुत्पेतुरनेकशः ।
007c	ततस्तेऽतीव घूर्णन्तः पुनरग्नौ प्रपेदिरे ॥
008a	दग्धपक्षाक्षिचरणा विचेष्टन्तो महीतले ।
008c	तत्रतत्र स्म दृश्यन्ते विनश्यन्तः शरीरिणः ॥
009a	जलाशयेषु तप्तेषु क्वाथ्यमानेषु वह्निना ।
009c	गतसत्वाः स्म दृश्यन्ते कूर्ममत्स्याः समन्ततः ॥
010a	शरीरैरपरे दीप्तैर्देहवन्त इवाग्नयः ।
010c	अदृश्यन्त वने तत्र प्राणिनः प्राणिसङ्क्षये ॥
011a	कांश्चिदुत्पततः पार्थः शरैः सञ्छिद्य खण्डशः ।
011c	पातयामास विहगान्प्रदीप्ते वसुरेतसि ॥
012a	ते शराचितसर्वाङ्गा निनदन्तो महारवान् ।
012c	ऊर्ध्वमुत्पत्य वेगेन निपेतुः खाण्डवे पुनः ॥
013a	शरैरभ्याहतानां च सङ्घशः स्म वनौकसाम् ।
013c	विरावः शुश्रुवे घोरः समुद्रस्येव मथ्यतः ॥
014a	वह्नेश्चापि प्रदीप्तस्य खमुत्पेतुर्महार्चिषः ।
014c	जनयामासुरुद्वेगं सुमहान्तं दिवौकसाम् ॥
015a	तेनार्चिषा सुसन्तप्ता देवाः सर्षिपुरोगमाः ।
015c	ततो जग्मुर्महात्मानः सर्व एव दिवौकसः ।
015e	शतक्रतुं सहस्राक्षं देवेशमसुरार्दनम् ॥
016	देवा ऊचुः ।
016a	किं न्विमे मानवाः सर्वे दह्यन्ते चित्रभानुना ।
016c	कच्चिन्न सङ्क्षयः प्राप्तो लोकानाममरेश्वर ॥
017	वैशम्पायन उवाच ।
017a	तच्छ्रुत्वा वृत्रहा तेभ्यः स्वयमेवान्ववेक्ष्य च ।
017c	खाण्डवस्य विमोक्षार्थं प्रययौ हरिवाहनः ॥
018a	महता रथबृन्देन नानारूपेण वासवः ।
018c	आकाशं समवाकीर्य प्रववर्ष सुरेश्वरः ॥
019a	ततोऽक्षमात्रा व्यसृजन्धाराः शतसहस्रशः ।
019c	चोदिता देवराजेन जलदाः खाण्डवं प्रति ॥
020a	असम्प्राप्तास्तु ता धारास्तेजसा जातवेदसः ।
020c	ख एव समशुष्यन्त नकाश्चित्पावकं गताः ॥
021a	ततो नमुचिहा क्रुद्धो भृशमर्चिष्मतस्तदा ।
021c	पुनरेव महामेघैरम्भांसि व्यसृजद्बहु ॥
022a	अर्चिर्धाराभिसम्बद्धं धूमविद्युत्समाकुलम् ।
022c	बभूव तद्वनं घोरं स्तनयित्नुसमाकुलम् ॥ ॥

इति श्रीमन्महाभारते आदिपर्वणि खाण्डवदाहपर्वणि द्विपञ्चाशदधिकद्विशततमोऽध्यायः ॥ 252 ॥

1-252-3 आविद्धावेव अलातचक्रवद्भ्रामितावेव ॥ द्विपञ्चाशदधिकद्विशततमोऽध्यायः ॥ 252 ॥
