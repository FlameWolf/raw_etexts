अध्यायः 04006

*च्यवनोत्पत्ती रक्षोविनाशश्च ॥ 1 ॥ अग्नेर्भृगुशापः ॥ 2 ॥
सौतिरुवाच ।
KK0104006001a	अग्नेरथ वचः श्रुत्वा तद्रक्षः प्रजहार ताम् ।
KK0104006001b	ब्रह्मन्वराहरूपेण मनोमारुतरंहसा ॥
KK0104006002a	ततः स गर्भो निवसन्कुक्षौ भृगुकुलोद्वह ।
KK0104006002b	रोषान्मातुश्च्युतः कुक्षेश्च्यवनस्तेन सोऽभवत् ॥
KK0104006003a	तं दृष्ट्वा मातुरुदराच्च्युतमादित्यवर्चसम् ।
KK0104006003b	तद्रक्षो भस्मसाद्भूतं पपात परिमुच्य ताम् ॥
KK0104006004a	सा तमादाय सुश्रोणी ससार भृगुनन्दनम् ।
KK0104006004b	च्यवनं भार्गवं पुत्रं पुलोमा दुःखमूर्च्छिता ॥
KK0104006005a	तां ददर्श स्वयं ब्रह्मा सर्वलोकपितामहः ।
KK0104006005b	रुदतीं बाष्पपूर्णाक्षीं भृगोर्भार्यामनिन्दिताम् ॥
KK0104006006a	सान्त्वयामास भगवान्वधूं ब्रह्मा पितामहः ।
KK0104006006b	अश्रुबिन्दूद्भवा तस्याः प्रावर्तत महानदी ॥
KK0104006007a	आवर्तन्ती सृतिं तस्या भृगोः पत्न्यास्तपस्विनः ।
KK0104006007b	तस्या मार्गं सृतवतीं दृष्ट्वा तु सरितं तदा ॥
KK0104006008a	नाम तस्यास्तदा नद्याश्चक्रे लोकपितामहः ।
KK0104006008b	वधूसरेति भगवांश्च्यवनस्याश्रमं प्रति ॥
KK0104006009a	स एवं च्यवनो जज्ञे भृगोः पुत्रः प्रतापवान् ।
KK0104006009b	तं ददर्श पिता तत्र च्यवनं तां च भामिनीम् ।
KK0104006009c	स पुलोमां ततो भार्यां पप्रच्छ कुपितो भृगुः ॥
KK0104006010	भृगुरुवाच ।
KK0104006010a	केनासि रक्षसे तस्मै कथिता त्वं जिहीर्षवे ।
KK0104006010b	न हि त्वां वेद तद्रक्षो मद्भार्यां चारुहासिनीम् ॥
KK0104006011a	तत्त्वमाख्याहि तं ह्यद्य शप्तुमिच्छाम्यहं रुषा ।
KK0104006011b	बिभेति को न शापान्मे कस्य चायं व्यतिक्रमः ॥
KK0104006012	पुलोमोवाच ।
KK0104006012a	अग्निना भगवंस्तस्मै रक्षसेऽहं निवेदिता ।
KK0104006012b	ततो मामनयद्रक्षः क्रोशन्तीं कुररीमिव ॥
KK0104006013a	साऽहं तव सुतस्यास्य तेजसा परिमोक्षिता ।
KK0104006013b	भस्मीभूतं च तद्रक्षो मामुत्सृज्य पपात वै ॥
KK0104006014	सौतिरुवाच ।
KK0104006014a	इति श्रुत्वा पुलोमाया भृगुः परममन्युमान् ।
KK0104006014b	शशापाग्निमतिक्रुद्धः सर्वभक्षो भविष्यसि ॥ ॥

इति श्रीमन्महाभारते आदिपर्वणि पौलोमपर्वणि षष्ठोऽध्यायः ॥ 6 ॥

*1-6-2 तेन च्युतत्वेन हेतुना ॥ 2 ॥ 1-6-7 आवर्तन्ती सृतिं तस्याः । सृतिं मार्गं । अनुवर्त्म सृता तस्या इति पाठान्तरं ॥ 7 ॥ षष्ठोऽध्यायः ॥ 6 ॥
