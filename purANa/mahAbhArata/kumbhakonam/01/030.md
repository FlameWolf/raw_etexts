अध्यायः 030
*भग्नशाखाया अधोभागे लम्बमानवालखिल्यरक्षणार्थं मुखेन शाखाग्रहणम् ॥ 1 ॥ कश्यपाज्ञया हिमालयं गत्वा तत्र शाखां परित्यज्य तत्रैव स्थित्वा गजकच्छपभक्षणम् ॥ 2 ॥ उत्पातान्दृष्ट्वा देवैः कृतोऽमृतरक्षणोपायः ॥ 3 ॥
KK0105030001	सौतिरुवाच ।
KK0105030001a	स्पष्टमात्रा तु पद्भ्यां सा गरुडेन बलीयसा ।
KK0105030001b	अभज्यत तरोः शाखा भग्नां चैकामधारयत् ॥
KK0105030002a	तां भङ्क्त्वा स महाशाखां स्मयमानो विलोकयन् ।
KK0105030002b	अथात्रं लम्बतोऽपश्यद्वालखिल्यानधोमुखान् ॥
KK0105030003a	ऋषयो ह्यत्र लम्बन्ते न हन्यामिति तानृषीन् ।
KK0105030003b	तपोरतांल्लम्बमानान्ब्रह्मर्षीनभिवीक्ष्य सः ॥
KK0105030004a	हन्यादेतान्संपतन्ती शाखेत्यथ विचिन्त्य सः ।
KK0105030004b	नखैर्दृढतरं वीरः संगृह्य गजकच्छपौ ॥
KK0105030005a	स तद्विनाशसंत्रासादभिपत्य स्वगाधिपः ।
KK0105030005b	शाखामास्येन जग्राह तेषामेवान्ववेक्षया ॥
KK0105030006a	अतिदैवं तु तत्तस्य कर्म दृष्ट्वा महर्षयः ।
KK0105030006b	विस्मयोत्कम्पहृदया नाम चक्रुर्महाखगे ॥
KK0105030007a	गुरुं भारं समासाद्योड्डीन एष विहङ्गमः ।
KK0105030007b	गरुडस्तु खगश्रेष्ठस्तस्मात्पन्नगभोजनः ॥
KK0105030008a	ततः शनैः पर्यपतत्पक्षैः शैलान्प्रकम्पयन् ।
KK0105030008b	एवं सोऽभ्यपतद्देशान्बहून्सगजकच्छपः ॥
KK0105030009a	दयार्थं वालखिल्यानां न च स्थानमविन्दत ।
KK0105030009b	स गत्वा पर्वतश्रेष्ठं गन्धमादनमञ्जसा ॥
KK0105030010a	ददर्श कश्यपं तत्र पितरं तपसि स्थितम् ।
KK0105030010b	ददर्श तं पिता चापि दिव्यरूपं विहङ्गमम् ॥
KK0105030011a	तेजोवीर्यबलोपेतं मनोमारुतरंहसम् ।
KK0105030011b	शैलशृङ्गप्रतीकाशं ब्रह्मदण्डमिवोद्यतम् ॥
KK0105030012a	अचिन्त्यमनभिध्येयं सर्वभूतभयंकरम् ।
KK0105030012b	महावीर्यधरं रौद्रं साक्षादग्निमिवोद्यतम् ॥
KK0105030013a	अप्रधृष्यमजेयं च देवदानवराक्षसैः ।
KK0105030013b	भेत्तारं गिरिशृङ्गाणां समुद्रजलशोषणम् ॥
KK0105030014a	लोकसंलोडनं घोरं कृतान्तसमदर्शनम् ।
KK0105030014b	तमागतमभिप्रेक्ष्य भगवान्कश्यपस्तदा ।
KK0105030014c	विदित्वा चास्यं संकल्पमिदं वचनमब्रवीत् ॥
KK0105030015	कश्यप उवाच ।
KK0105030015a	पुत्र मा साहसं कार्षीर्मा सद्यो लप्स्यसे व्यथाम् ।
KK0105030015b	मा त्वां दहेयुः संक्रुद्धा वालखिल्या मरीचिपाः ॥
KK0105030016	सौतिरुवाच ।
KK0105030016a	ततः प्रसादयामास कश्यपः पुत्रकारणात् ।
KK0105030016b	वालखिल्यान्महाभागांस्तपसा हतकल्मषान् ॥
KK0105030017	कश्यप उवाच ।
KK0105030017a	प्रजाहितार्थमारम्भो गरुडस्य तपोधनाः ।
KK0105030017b	चिकीर्षति महत्कर्म तदनुज्ञातुमर्हथ ॥
KK0105030018	सौतिरुवाच ।
KK0105030018a	एवमुक्ता भगवता मुनयस्ते समभ्ययुः ।
KK0105030018b	मुक्त्वा शाखां गिरिं पुण्यं हिमवन्त तपोऽर्थिनः ॥
KK0105030019a	ततस्तेष्वपयातेषु पितरं विनतासुतः ।
KK0105030019b	शाखाव्याक्षिप्तवदनः पर्यपृच्छत कश्यपम् ॥
KK0105030020a	भगवन्क्व विमुञ्चामि तरोः शाखामिमामहम् ।
KK0105030020b	वर्जितं मानुषैर्देशमाख्यातु भगवान्मम ॥
KK0105030021	सौतिरुवाच ।
KK0105030021a	ततो निःपुरुषं शैलं हिमसंरुद्धकन्दरम् ।
KK0105030021b	अगम्यं मनसाप्यन्यैस्तस्याचख्यौ स कश्यपः ॥
KK0105030022a	तं पर्वतं महाकुक्षिमुद्दिश्य स महाखगः ।
KK0105030022b	जवेनाभ्यपतत्तार्क्ष्यः सशाखागजकच्छपः ॥
KK0105030023a	न तां वध्री परिणहेच्छतचर्मा महातनुम् ।
KK0105030023b	शाखिनो महतीं शाखां यां प्रगृह्य ययौ खगः ॥
KK0105030024a	स ततः शतसाहस्रं योजनान्तरमागतः ।
KK0105030024b	कालेन नातिमहता गरुडः पतगेश्वरः ॥
KK0105030025a	स तं गत्वा क्षणेनैव पर्वतं वचनात्पितुः ।
KK0105030025b	अमुञ्चन्महतीं शाखां सस्वनं तत्र खेचरः ॥
KK0105030026a	पक्षानिलहतश्चास्य प्राकम्पत स शैलराट् ।
KK0105030026b	मुमोच पुष्पवर्षं च समागलितपादप ॥
KK0105030027a	शृङ्गाणि च व्यशीर्यन्त गिरेस्तस्य समन्ततः ।
KK0105030027b	मणिकाञ्चनचित्राणि शोभयन्ति महागिरिम् ॥
KK0105030028a	शाखिनो बहवश्चापि शाखयाऽभिहतास्तया ।
KK0105030028b	काञ्चनैः कुसुमैर्भान्ति विद्युत्वन्त इवाम्बुदाः ॥
KK0105030029a	ते हेमविकचा भूमौ युताः पर्वतधातुभिः ।
KK0105030029b	व्यराजञ्छाखिनस्तत्र सूर्यांशुप्रतिरञ्जिताः ॥
KK0105030030a	ततस्तस्य गिरेः शृङ्गमास्थाय स खगोत्तमः ।
KK0105030030b	भक्षयामास गरुडस्तावुभौ गजकच्छपौ ॥
KK0105030031a	तावुभौ भक्षयित्वा तु स तार्क्ष्यः कूर्मकुञ्जरौ ।
KK0105030031b	ततः पर्वतकूटाग्रादुत्पपात महाजवः ॥
KK0105030032a	प्रावर्तन्ताथ देवानामुत्पाता भयशंसिनः ।
KK0105030032b	इन्द्रस्य वज्रं दयितं प्रजज्वाल भयात्ततः ॥
KK0105030033a	सधूमा न्यपतत्सार्चिर्दिवोल्का नभसश्च्युता ।
KK0105030033b	तथा वसूनां रुद्राणामादित्यानां च सर्वशः ॥
KK0105030034a	साध्यानां मरुतां चैव ये चान्ये देवतागणाः ।
KK0105030034b	स्वं स्वं प्रहरणं तेषां परस्परमुपाद्रवत् ॥
KK0105030035a	अभूतपूर्वं संग्रामे तदा देवासुरेऽपि च ।
KK0105030035b	ववुर्वाताः सनिर्घाताः पेतुरुल्काः सहस्रशः ॥
KK0105030036a	निरभ्रमेव चाकाशं प्रजगर्ज महास्वनम् ।
KK0105030036b	देवानामपि यो देवः सोऽप्यवर्षत शोणितम् ॥
KK0105030037a	मम्लुर्माल्यानि देवानां नेशुस्तेजांसि चैव हि ।
KK0105030037b	उत्पातमेघा रौद्राश्च ववृषुः शोणितं बहु ॥
KK0105030038a	रजांसि मुकुटान्येषामुत्थितानि व्यधर्षयन् ।
KK0105030038b	ततस्त्राससमुद्विग्नः सह देवैः शतक्रतुः ।
KK0105030038c	उत्पातान्दारुणान्पश्यन्नित्युवाच बृहस्पतिम् ॥
KK0105030039a	किमर्थं भगवन्घोरा उत्पाताः सहसोत्थिताः ।
KK0105030039b	न च शत्रुं प्रपश्यामि युधि यो नः प्रधर्षयेत् ॥
बृहस्पतिरुवाच ।
KK0105030040a	तवापराधाद्देवेन्द्र प्रमादाच्च शतक्रतो ।
KK0105030040b	तपसा वालखिल्यानां महर्षीणां महात्मनाम् ॥
KK0105030041a	कश्यपस्य मुनेः पुत्रो विनतायाश्च खेचरः ।
KK0105030041b	हर्तुं सोममभिप्राप्तो बलवान्कामरूपधृक् ॥
KK0105030042a	समर्थो बलिनां श्रेष्ठो हर्तुं सोमं विहङ्गमः ।
KK0105030042b	सर्वं संभावयाम्यस्मिन्नसाध्यमपि साधयेत् ॥
KK0105030043	सौतिरुवाच ।
KK0105030043a	श्रुत्वैतद्वचनं शक्रः प्रोवाचामृतरक्षिणः ।
KK0105030043b	महावीर्यबलः पक्षी हर्तुं सोममिहोद्यतः ॥
KK0105030044a	युष्मान्संबोधयाम्येष `गृहीत्वावरणायुधान् ।
KK0105030044b	परिवार्यामृतं सर्वे यूयं मद्वचनादिह ॥
KK0105030045a	रक्षध्वं विबुधा वीरा' यथा न स हरेद्बलात् ।
KK0105030045b	अतुलं हि बलं तस्य बृहस्पतिरुवाच ह ॥
KK0105030046	सौतिरुवाच ।
KK0105030046a	तच्छ्रुत्वा विबुधा वाक्यं विस्मिता यत्नमास्थिताः ।
KK0105030046b	परिवार्यामृतं तस्थूर्वज्री चेन्द्रः प्रतापवान् ॥
KK0105030047a	धारयन्तो विचित्राणि काञ्चनानि मनस्विनः ।
KK0105030047b	कवचानि महार्हाणि वैदूर्यविकृतानि च ॥
KK0105030048a	चर्माण्यपि च गात्रेषु भानुमन्ति दृढानि च ।
KK0105030048b	विविधानि च शस्त्राणि घोररूपाण्यनेकशः ॥
KK0105030049a	शिततीक्ष्णाग्रधाराणि समुद्यम्य सुरोत्तमः ।
KK0105030049b	सविस्फुलिङ्गज्वालानि सधूमानि च सर्वशः ॥
KK0105030050a	चक्राणि परघांश्चैव त्रिशूलानि परश्वधान् ।
KK0105030050b	शक्तीश्च विविधास्तीक्ष्णाः करवालांश्च निर्मलान् ।
KK0105030050c	स्वदेहरूपाण्यादाय गदाश्चोग्रप्रदर्शनाः ॥
KK0105030051a	तैः शस्त्रैर्भानुमद्भिस्ते दिव्याभरणभूषिताः ।
KK0105030051b	भानुमन्तः सुरगणास्तस्थुर्विगतकल्मषाः ॥
KK0105030052a	अनुपमबलवीर्यतेजसोधृतमनसः परिरक्षणेऽमृतस्य ।
KK0105030052b	असुरपुरविदारणाः सुराज्वलनसमिद्धवपुःप्रकाशिनः ॥
KK0105030053a	इति समरवरं सुराः स्थितास्ते परिघसहस्रशतैः समाकुलम् ।
KK0105030053b	विगलितमिव चाम्बरान्तरं तपनमरीचिविकाशितं बभासे ॥ ॥
इति श्रीमन्महाभारते आदिपर्वणि आस्तीकपर्वणि त्रिंशोऽध्यायः ॥ 30 ॥
*1-30-6 अतिदैवं देवैरपि कर्तुमशक्यम् ॥ 1-30-7 गुरुशब्दपूर्वाड्डीङ्विहायसागतावित्यस्माड्डः आदेरकारश्च पृषोदरादित्वात् गरुडशब्दो निष्पन्न इत्यर्थः ॥ 1-30-18 शाखां मुक्त्वा गिरिं समभ्ययुरिति संबन्धः ॥ 1-30-19 शाखया मुखस्थया व्याक्षिप्तं वदनं वचनक्रिया यस्य स तथा ॥ 1-30-23 शतचर्मा शतगोचर्मणा कृता । वध्री रज्जुः । न परिणहेत् परितो न बध्नीयात् ॥ 1-30-29 विकचाः हेमवदुज्ज्वलाः ॥ 1-30-33 दिवा अह्नि ॥ 1-30-36 देवानां देवः पर्जन्यः ॥ 1-30-42 अन्येषामसाध्यमप्ययं साधयेत् ॥ 1-30-48 भानुमन्ति दीप्तिमन्ति ॥ 1-30-50 स्वदेहरूपाणि स्वदेहानुरूपाणि ॥ 1-30-52 ज्वलनवत्समिद्धैर्दीप्यमानैर्वपुर्भिः प्रकाशिनः ॥ त्रिंशोऽध्यायः ॥ 30 ॥

