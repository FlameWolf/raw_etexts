अध्यायः 157

हास्तिनपुरं त्यक्त्वा वारणावतं गच्छता युधिष्ठिरेण अनुगच्छथां पौराणां निवर्तनम् ॥ 1 ॥ म्लेच्छभाषया युधिष्ठिरं प्रति विदुरस्योपदेशः ॥ 2 ॥
KK0108157001	वैशम्पायन उवाच 
KK0108157001a	पाण्डवास्तु रथान्युक्तान्सदश्वैरनिलोपमैः ।
KK0108157001c	आरोहमाणा भीष्मस्य पादौ जगृहुरार्तवत् ॥
KK0108157002a	राज्ञश्च धृतराष्ट्रस्य द्रोणस्य च महात्मनः ।
KK0108157002c	अन्येषां चैव वृद्धानां कृपस्य विदुरस्य च ॥
KK0108157003a	एवं सर्वान्कुरून्वृद्धानभिवाद्य यतव्रताः ।
KK0108157003c	समालिङ्ग्य समानान्वै बालैश्चाप्यभिवादिताः ॥
KK0108157004a	सर्वा मातॄस्तथाऽऽपृच्छ्य कृत्वा चैव प्रदक्षिणम् ।
KK0108157004c	प्रकृतीरपि सर्वाश्च प्रययुर्वारणावतम् ॥
KK0108157005a	विदुरश्च महाप्राज्ञस्तथाऽन्ये कुरुपुङ्गवाः ।
KK0108157005c	पौराश्च पुरुषव्याघ्रानन्वीयुः शोककर्शिताः ॥
KK0108157006a	तत्र केचिद्ब्रुवन्ति स्म ब्राह्मणा निर्भयास्तदा ।
KK0108157006c	दीनान्दृष्ट्वा पाण्डुसुतानतीव भृशदुःखिताः ॥
KK0108157007a	विषमं पश्यते राजा सर्वथा स सुमन्दधीः ।
KK0108157007c	कौरव्यो धृतराष्ट्रस्तु न च धर्मं प्रपश्यति ॥
KK0108157008a	न हि पापमपापात्मा रोचयिष्यति पाण्डवः ।
KK0108157008c	भीमो वा बलिनां श्रेष्ठः कौन्तेयो वा धनञ्जयः ॥
KK0108157009a	कुत एव महात्मानौ माद्रीपुत्रौ करिष्यतः ।
KK0108157009c	तान्राज्यं पितृतः प्राप्तान्धृतराष्ट्रो न मृष्यति ॥
KK0108157010a	अधर्म्यमिदमत्यन्तं कथं भीष्मोऽनुमन्यते ।
KK0108157010c	विवास्यमानानस्थाने नगरे योऽभिमन्यते ॥
KK0108157011a	पितेव हि नृपोऽस्माकमभूच्छान्तनवः पुरा ।
KK0108157011c	विचित्रवीर्यो राजर्षिः पाण्डुश्च कुरुनन्दनः ॥
KK0108157012a	स तस्मिन्पुरुषव्याघ्रे देवभावं गते सति ।
KK0108157012c	राजपुत्रानिमान्बालान्धृतराष्ट्रो न मृष्यति ॥
KK0108157013a	वयमेतदनिच्छन्तः सर्व एव पुरोत्तमात् ।
KK0108157013c	गृहान्विहाय गच्छामो यत्र गन्ता युधिष्ठिरः ॥
KK0108157014	वैशम्पायन उवाच 
KK0108157014a	तांस्तथा वादिनः पौरान्दुःखितान्दुःखकर्शितः ।
KK0108157014c	उवाच मनसा ध्यात्वा धर्मराजो युधिष्ठिरः ॥
KK0108157015a	पिता मान्यो गुरुः श्रेष्ठो यदाह पृथिवीपतिः ।
KK0108157015c	अशङ्कमानैस्तत्कार्यमस्माभिरिति नो व्रतम् ॥
KK0108157016a	भवन्तः सुहृदोऽस्माकं यात कृत्वा प्रदक्षिणम् ।
KK0108157016c	प्रतिनन्द्य तथाऽऽशीर्भिर्निवर्तध्वं यथागृहम् ॥
KK0108157017a	यदा तु कार्यमस्माकं भवद्भिरुपपत्स्यते ।
KK0108157017c	तदा करिष्यथास्माकं प्रियाणि च हितानि च ॥
KK0108157018a	एवमुक्तास्तदा पौराः कृत्वा चापि प्रदक्षिणम् ।
KK0108157018c	आशीर्भिश्चाभिनन्द्यैताञ्जग्मुर्नगरमेव हि ॥
KK0108157019a	पौरेषु विनिवृत्तेषु विदुरः सर्वधर्मवित् ।
KK0108157019c	बोधयन्पाण्डवश्रेष्ठमिदंवचनमब्रवीत् ॥
KK0108157020a	प्राज्ञः प्राज्ञं प्रलापज्ञः प्रलापज्ञमिदं वचः ।
KK0108157020c	यो जानाति परप्रज्ञां नीतिशास्त्रानुसारिणीम् ।
KK0108157020e	विज्ञायेह तथा कुर्यादापदं निस्तरेद्यथा ॥
KK0108157021a	अलोहं निशितं शस्त्रं शरीरपरिकर्तनम् ।
KK0108157021c	यो वेत्ति न तु तं घ्नन्ति प्रतिघातविदं द्विषः ॥
KK0108157022a	कक्षघ्नः शिशिरघ्नश्च महाकक्षे बिलौकसः ।
KK0108157022c	न दहेदिति चात्मानं यो रक्षति स जीवति ॥
KK0108157023a	नाचक्षुर्वेत्ति पन्थानं नाचक्षुर्विन्दते दिशः ।
KK0108157023c	नाधृतिर्भूतिमाप्नोति बुध्यस्वैवं प्रबोधितः ॥
KK0108157024a	अनाप्तैर्दत्तमादत्ते नरः शस्त्रमलोहजम् ।
KK0108157024c	श्वाविच्छरणमासाद्य प्रमुच्येत हुताशनात् ॥
KK0108157025a	चरन्मार्गान्विजानाति नक्षत्रैर्विन्दते दिशः ।
KK0108157025c	आत्मना चात्मनः पञ्च पीडयन्नानुपीड्यते ॥
KK0108157026a	एवमुक्तः प्रत्युवाच धर्मराजो युधिष्ठिरः ।
KK0108157026c	विदुरं विदुषां श्रेष्ठं ज्ञातमित्येव पाण्डवः ॥
KK0108157027a	अनुशिक्ष्यानुगम्यैतान्कृत्वा चैव प्रदक्षिणम् ।
KK0108157027c	पाण्डवानभ्यनुज्ञाय विदुरः प्रययौ गृहान् ॥
KK0108157028a	निवृत्ते विदुरे चापि भीष्मे पौरजने तथा ।
KK0108157028c	अजातशत्रुमासाद्य कुन्ती वचनमब्रवीत् ॥
KK0108157029a	क्षत्ता यदब्रवीद्वाक्यं जनमध्येऽब्रुवन्निव ।
KK0108157029c	त्वया च स तथेत्युक्तो जानीमो न च तद्वयम् ॥
KK0108157030a	यदीदं शक्यमस्माभिर्ज्ञातुं नैव च दोषवत् ।
KK0108157030c	श्रोतुमिच्छामि तत्सर्वं संवादं तव तस्य च ॥
KK0108157031	युधिष्ठिर उवाच 
KK0108157031a	विषादग्नेश्च बोद्धव्यमिति मां विदुरोऽब्रवीत् ।
KK0108157031c	पन्थानो वेदितव्याश्च नक्षत्रैश्च तथा दिशः ।
KK0108157031e	`कुड्याश्चविदिताःकार्याःस्याच्छुद्धिरितिचाब्रवीत् ॥
KK0108157032a	जितेन्द्रियश्च वसुधां प्राप्स्यतीति च मेऽब्रवीत् ।
KK0108157032c	विज्ञातमिति तत्सर्वं प्रत्युक्तो विदुरो मया ॥
KK0108157033	वैशम्पायन उवाच 
KK0108157033a	अष्टमेऽहनि रोहिण्यां प्रयाताः फाल्गुनस्य ते ।
KK0108157033c	वारणावतमासाद्य ददृशुर्नागरं जनम् ॥ ॥

इति श्रीमन्महाभारते आदिपर्वणि जतुगृहपर्वणि सप्तपञ्चादशदधिकशततमोऽध्यायः ॥ 157 ॥

1-157-10 अस्थाने अयुक्तम् योऽभिमन्यते स भीष्मः कथमनुमन्यत इत्यर्थः ॥
 1-157-20 प्राज्ञः ऊहापोहसमर्थः । प्रलापज्ञः अनर्थवचनाभासाभिज्ञः । युधिष्ठिरमप्येतादृशम् । वचनमेवाह । इदमिति । इदं प्रलापात्मकं मम वचो यो जानाति सः परस्य शत्रोः प्रज्ञां स्वबाधार्थं नीत्या प्रयुक्तां विज्ञाय तथा कुर्यात् । यथा स्वयमापदं निस्तरेदित्यन्वयः ॥
 1-157-21 प्रलापाकारवचनमेवाह । अलोहमिति । अलोहमग्निमयं शस्त्रमिव शस्त्रं घातकं तस्य प्रतिघातविदं द्विषो न घ्नन्ति । प्रतिघातकृतमिति पाठे प्रतिघाताय कृतमित्यर्थः ॥ 
1-157-22 अग्निकृते भये ज्ञातेऽपि कथं प्रतीकारस्तत्राह । कक्षघ्न इति । कक्षस्तृणेन्धनं हन्तीति तथा । शिशिरं शीतं हन्तीति तथाविधोऽपि अग्निः महाकक्षे अरण्ये दह्यमानेऽपि बिलौकसो मूषिकादीन्न दहति इत्थमात्मानं यो रक्षति स जीवति । तथा बिलेष्वाविश्यागाराद्रक्षणीय इत्यर्थः ॥ 1-157-23 ततश्च बिलनिर्गमानन्तरमरण्यगमन्प्रकारमुपदिशति । नाचक्षुरिति । अचक्षुः पूर्वं वर्त्मदर्शनविहीनः पन्थानं रात्रौ न वेत्ति । तथा अचक्षुः विज्ञानविहीनः दिशो न विन्दते न प्रत्यभिजानाति । अतः पूर्वमेव वर्त्मदिशौ द्रष्टव्ये इति भावः । कथमस्माकं बिलप्रवेशनिर्गमाविति चेत्तत्राह । नाधृतिरिति । दुःखे धैर्यरहितो भूतिमैश्वर्यं जीवनं वा न विन्दति । विपदि धैर्यमेव कार्यमित्यर्थः ॥ 
1-157-24 किञ्च यत्पुरोचनादिभिः कर्तव्यं तत्स्वयमेव कार्यमित्याह । अनाप्तैरिति । अनाप्तैः पुरोचनादिभिर्दत्तं दातुमारब्धं यदलोहजं शस्त्रं तत्स्वयमादत्ते स्वीकरोति तान्हत्वा आत्मानं रक्षति । पुरोचनादिषु जीवत्सु अनुसारादिशङ्का स्यादिति भावः ।#श्वाविदिति गूढदृष्टान्तः | श्वाविद्वत्कर्तव्यमिति भावः | शरणं सुरङ्गाम् ॥ 
1-157-25 आत्मना सह पञ्च इन्द्रियाणि । आहाराद्यभावेन पीडयम् अनु पश्चात् न पीड्यते भवानिति शेषः । यद्वा । नाचक्षुरित्युक्तस्यैव विवरणम् । चरन्मार्गानिति । विश्वासार्थं षड्दग्धव्या इत्याह । आत्मनेति । लुप्तोपममेतत् । त्वत्सदृशेन सह आत्मनः तव सदृशान्पञ्च नानुपीड्यते भवानिति शेषः ॥ 1-157-29 अब्रुवन्निव व्यक्तां वाचमकुर्वन्निव ॥सप्तपञ्चाशदधिकशततमोऽध्यायः ॥ 157 ॥
