अध्यायः 077
शर्मिष्ठापुत्रदर्शनेन देवयान्याः शर्मिष्ठया सह संवादः ॥ 1 ॥ देवयानीशर्मिष्ठयोः पुत्रान्तरोत्पत्तिः ॥ 2 ॥ शर्मिष्ठापुत्रान्ययातिजाञ्ज्ञात्वा कुपितायाः देवयान्याः शुक्रसमीपे गमनम् ॥ 3 ॥ ययातेः शुक्रशापाज्जराप्राप्तिः ॥ 4 ॥ तस्या अन्यस्मिन्सङ्क्रमणरूपवरप्राप्तिः ॥ 5 ॥
KK0107077001	वैशम्पायन उवाच 
KK0107077001a	'तस्मिन्नक्षत्रसम्योगे शुक्ले पुण्यर्क्षगेन्दुना ।
KK0107077001c	स राजा मुमुदे सम्राट् तया शर्मिष्ठया सह ॥
KK0107077002a	प्रजानां श्रीरिवाभ्याशे शर्मिष्ठा ह्यभवद्वधूः ।
KK0107077002c	पन्नगीवोग्ररूपा वै देवयानी ममाप्यभूत् ॥
KK0107077003a	पर्जन्य इव सस्यानां देवानाममृतं यथा ।
KK0107077003c	तद्वन्ममापि सम्भूता शर्मिष्ठा वार्षपर्वणी ।
KK0107077003e	इत्येवं मनसा ज्ञात्वा देवयानीमवर्जयत् ॥'
KK0107077004a	श्रुत्वा कुमारं जातं तु देवयानी शुचिस्मिता ।
KK0107077004c	चिन्तयामास दुःखार्ता शर्मिष्ठां प्रति भारत ॥
KK0107077005a	अभिगम्य च शर्मिष्ठां देवयान्यब्रवीदिदम् ।
KK0107077005	देवयान्युवाच 
KK0107077005c	किमिदं वृजिनं सुभ्रु कृतं वै कामलुब्धया ॥
KK0107077006	शर्मिष्ठोवाच 
KK0107077006a	ऋषिरभ्यागतः कश्चिद्धर्मात्मा वेदपारगः ।
KK0107077006c	स मया वरदः कामं याचितो धर्मसंहितम् ॥
KK0107077007a	`अपत्यार्थे स तु मया वृतो वै चारुहासिनि' ।
KK0107077007c	नाहमन्यायतः काममाचरामि शुचिस्मिते ।
KK0107077007e	तस्मादृषेर्ममापत्यमिति सत्यं ब्रवीमि ते ॥
KK0107077008	देवयान्युवाच 
KK0107077008a	शोभनं भीरु यद्येवमथ स ज्ञायते द्विजः ।
KK0107077008c	गोत्रनामाभिजनतो वेत्तुमिच्छामि तं द्विजम् ॥
KK0107077009	शर्मिष्ठोवाच 
KK0107077009a	तपसा तेजसा चैव दीप्यमानं यथा रविम् ।
KK0107077009c	तं दृष्ट्वा मम सम्प्रष्टुं शक्तिर्नासीच्छुचिस्मिते ॥
KK0107077010	देवयान्युवाच 
KK0107077010a	यद्येतदेवं शर्मिष्ठे न मन्युर्विद्यते मम ।
KK0107077010c	अपत्यं यदि ते लब्धं ज्येष्ठाच्छ्रेष्ठाच्च वै द्विजात् ॥
KK0107077011	वैशम्पायन उवाच 
KK0107077011a	अन्योन्यमेवमुक्त्वा तु सम्प्रहस्य च ते मिथः ।
KK0107077011c	जगाम भार्गवी वेश्म तथ्यमित्यवजग्मुषी ॥
KK0107077012a	ययातिर्देवयान्यां तु पुत्रावजनयन्नृपः ।
KK0107077012c	यदुं च तुर्वसुं चैव शक्रविष्णू इवापरौ ॥
KK0107077013a	`तस्मिन्काले तु राजर्षिर्ययातिः पृथिवीपतिः ।
KK0107077013c	माध्वीकरससम्युक्तां मदिरां मदवर्धनीम् ॥
KK0107077014a	पाययामास शुक्रस्य तनयां रक्तपिङ्गलाम् ।
KK0107077014c	पीत्वा पीत्वा च मदिरां देवयानी मुमोह सा ॥
KK0107077015a	रुदती गायमाना च नृत्यन्ती च मुहुर्मुहुः ।
KK0107077015c	बहु प्रलपती देवी राजानमिदमब्रवीत् ॥
KK0107077016a	राजवद्रूपवेषौ ते किमर्थं त्वमिहागतः ।
KK0107077016c	केन कार्येण सम्प्राप्तो निर्जनं गहनं वनम् ॥
KK0107077017a	द्विजश्रेष्ठ नृपश्रेष्ठो ययातिश्चोग्रदर्शनः ।
KK0107077017c	तस्मादितः पलायस्व हितमिच्छसि चेद्द्विज ॥
KK0107077018a	इत्येवं प्रलपन्तीं तां देवयानीं तु नाहुषः ।
KK0107077018c	भर्त्सयामास वचनैरनर्हां पापवर्धनीम् ॥
KK0107077019a	ततो वर्षवरान्मूकान्व्यङ्गान्वृद्धांश्च पङ्गुकान् ।
KK0107077019c	रक्षणे देवयान्याः स पोषणे च शशास तान् ॥
KK0107077020a	ततस्तु नाहुषो राजा शर्मिष्ठां प्राप्य बुद्धिमान् ।
KK0107077020c	रेमे च सुचिरं कालं तया शर्मिष्ठया सह ॥'
KK0107077021a	तस्मादेव तु राजर्षेः शर्मिष्ठा वार्षपर्वणी ।
KK0107077021c	द्रुह्युं चानुं च पूरुं च त्रीन्कुमारानजीजनत् ॥
KK0107077022a	ततः काले तु कस्मिंश्चिद्देवयानी शुचिस्मिता ।
KK0107077022c	ययातिसहिता राजञ्जगाम रहितं वनम् ॥
KK0107077023a	ददर्श च तदा तत्र कुमारान्देवरूपिणः ।
KK0107077023c	क्रीडमानान्सुविश्रब्धान्विस्मिता चेदमब्रवीत् ॥
KK0107077024	देवयान्युवाच 
KK0107077024a	`कस्यैते दारका राजन्देवपुत्रोपमाः शुभाः ।
KK0107077024c	वर्चसा रूपतश्चैव सदृशा मे मतास्तव ॥
KK0107077025	वैशम्पायन उवाच 
KK0107077025ac	एवं पृष्ट्वा तु राजानं कुमारान्पर्यपृच्छत ॥
KK0107077026a	तस्मिन्काले तु तच्छ्रुत्वा धात्री तेषां वचोऽब्रवीत् ।
KK0107077026c	किं न ब्रूत कुमारा वः पितरं वै द्विजर्षभम् ॥
KK0107077027	कुमारा ऊचुः 
KK0107077027a	ऋषिश्च ब्राह्मणश्चैव द्विजातिश्चैव नः पिता ।
KK0107077027c	शर्मिष्ठा नानृतं ब्रूते देवयानि क्षमस्व नः ॥'
KK0107077028	देवयान्युवाच 
KK0107077028a	किन्नामधेयगोत्रो वः पुत्रका ब्राह्मणः पिता ।
KK0107077028c	प्रब्रूत तत्त्वतः क्षिप्रं कश्चासौ क्व च वर्तते ॥
KK0107077029a	प्रब्रूत मे यथा तथ्यं श्रोतुमिच्छामि तं ह्यहम् ।
KK0107077029c	एवमुक्ताः कुमारस्ते देवयान्या सुमध्यया ॥
KK0107077030a	तेऽदर्शयन्प्रदेशिन्या तमेव नृपसत्तमम् ।
KK0107077030c	शर्मिष्ठां मातरं चैव तथाऽऽचख्युश्च दारकाः ॥
KK0107077031	वैशम्पायन उवाच 
KK0107077031a	इत्युक्त्वा सहितास्ते तु राजानमुपचक्रमुः ।
KK0107077031c	नाभ्यनन्दत तान्राजा देवयान्यास्तदान्तिके ॥
KK0107077032a	रुदन्तस्तेऽथ शर्मिष्ठामभ्ययुर्बालकास्ततः ।
KK0107077032c	`अविब्रुवन्ती किञ्चिच्च राजानं चारुलोचना ॥
KK0107077033a	नातिदूराच्च राजानं सा चातिष्ठदवाङ्मुखी ।
KK0107077033c	श्रुत्वा तेषां तु बालानां सव्रीड इव पार्थिवः ॥
KK0107077034a	प्रतिवक्तुमशक्तोऽभूत्तूष्णींभूतोऽभवन्नृपः ।
KK0107077034c	दृष्ट्वा तु तेषां बालानां प्रणयं पार्थिवं प्रति ॥
KK0107077035a	बुद्ध्वा तु तत्त्वतो देवी शर्मिष्ठामिदमब्रवीत् ।
KK0107077035c	अभ्यागच्छति मां कश्चिदृषिरित्येवमब्रवीः ॥
KK0107077036a	ययातिमेवं राजानं त्वं गोपायसि भामिनि ।
KK0107077036c	पूर्वमेव मया प्रोक्तं त्वया तु वृजिनं कृतम् ॥
KK0107077037a	मदधीना सती कस्मादकार्षीर्विप्रियं मम ।
KK0107077037c	तमेवाऽऽसुरधर्मं त्वमास्थिता न बिभेषि मे ॥'
KK0107077038	शर्मिष्ठोवाच 
KK0107077038a	यदुक्तमृषिरित्येव तत्सत्यं चारुहासिनि ।
KK0107077038c	न्यायतो धर्मतश्चैव चरन्ती न बिभेमि ते ॥
KK0107077039a	यदा त्वया वृतो भर्ता वृत एव तदा मया ।
KK0107077039c	सखीभर्ता हि धर्मेण भर्ता भवति शोभने ॥
KK0107077040a	पूज्यासि मम मान्या च ज्येष्ठा च ब्राह्मणी ह्यसि ।
KK0107077040c	त्वत्तोपि मे पूज्यतमो राजर्षिः किं न वेत्थ तत् ॥
KK0107077041a	`त्वत्पित्रा मम गुरुणा सह दत्ते उभे शुभे ।
KK0107077041c	ततो भर्ता च पूज्यश्च पोष्यां पोषयतीह माम् ॥
KK0107077042	वैशम्पायन उवाच 
KK0107077042a	श्रुत्वा तस्यास्ततो वाक्यं देवयान्यब्रवीदिदम् ।
KK0107077042c	रमस्वेह यथाकामं देव्या शर्मिष्ठया सह ॥
KK0107077043a	राजन्नाद्येह वत्स्यामि विप्रियं मे कृतं त्वया ।
KK0107077043c	इति जज्वाल कोपेन देवयानी ततो भृशम् ॥
KK0107077044a	निर्दहन्तीव सव्रीडां शर्मिष्ठां समुदीक्ष्य च ।
KK0107077044c	अपविध्य च सर्वाणि भूषणान्यसितेक्षणा ॥'
KK0107077045a	सहसोत्पतितां श्यामां दृष्ट्वा तां साश्रुलोचनाम् ।
KK0107077045c	तूर्णं सकाशं काव्यस्य प्रस्थितां व्यथितस्तदा ॥
KK0107077046a	अनुवव्राज सम्भ्रान्तः पृष्ठतः सान्त्वयन्नृपः ।
KK0107077046c	न्यवर्तत नचैव स्म क्रोधसंरक्तलोचना ॥
KK0107077047a	अविब्रुवन्ती किञ्चित्सा राजानं साश्रुलोचना ।
KK0107077047c	अचिरादेव सम्प्राप्ता काव्यस्योशनसोऽन्तिकम् ॥
KK0107077048a	सा तु दृष्ट्वै पितरमभिवाद्याग्रतः स्थिता ।
KK0107077048c	अनन्तरं यायातिस्तु पूजयामास भार्गवम् ॥
KK0107077049	देवयान्युवाच 
KK0107077049a	अधर्मेण जितो धर्मः प्रवृत्तमधरोत्तरम् ।
KK0107077049c	शर्मिष्ठयाऽतिवृत्ताऽस्मि दुहित्रा वृषपर्वणः ॥
KK0107077050a	त्रयोऽस्यां जनिताः पुत्रा राज्ञाऽनेन ययातिना ।
KK0107077050c	दुर्भगाया मम द्वौ तु पुत्रौ तात ब्रवीमि ते ॥
KK0107077051a	धर्मज्ञ इति विख्यात एष राजा भृगूद्वह ।
KK0107077051c	अतिक्रान्तश्च मर्यादां काव्यैतत्कथयामि ते ॥
KK0107077052	शुक्र उवाच 
KK0107077052a	धर्मज्ञः सन्महाराज योऽधर्ममकृथाः प्रियम् ।
KK0107077052c	तस्माज्जरा त्वामचिराद्धर्षयिष्यति दुर्जया ॥
KK0107077053	ययातिरुवाच 
KK0107077053a	ऋतुं वै याचमानाया भगवन्नान्यचेतसा ।
KK0107077053c	दुहितुर्दानवेन्द्रस्य धर्म्यमेतत्कृतं मया ॥
KK0107077054a	ऋतुं वै याचमानाया न ददाति पुमानृतुम् ।
KK0107077054c	भ्रूणहेत्युच्यते ब्रह्मन् स इह ब्रह्मवादिभिः ॥
KK0107077055a	अभिकामां स्त्रियं यश्च गम्यां रहसि याचितः ।
KK0107077055c	नोपैति स च धर्मेषु भ्रूणहेत्युच्यते बुधैः ॥
KK0107077056a	`यद्यद्वृणोति मां कश्चित्तत्तद्देयमिति व्रतम् ।
KK0107077056c	त्वया च सापि दत्ता मे नान्यं नाथमिहेच्छति' ॥
KK0107077057a	इत्येतानि समीक्ष्याहं कारणानि भृगूद्वह ।
KK0107077057c	अधर्मभयसंविग्नः शर्मिष्ठामुपजग्मिवान् ।
KK0107077057e	`मत्वैतन्मे धर्म इति कृतं ब्रह्मन्क्षमस्व माम् ॥'
KK0107077058	शुक्र उवाच 
KK0107077058a	नन्वहं प्रत्यवेक्ष्यस्ते मदधीनोऽसि पार्थिव ।
KK0107077058c	मिथ्याचारस्य धर्मेषु चौर्यं भवति नाहुष ॥
KK0107077059	वैशम्पायन उवाच 
KK0107077059a	क्रुद्धेनोशनसा शप्तो ययातिर्नाहुषस्तदा ।
KK0107077059c	पूर्वं वयः परित्यज्य जरां सद्योऽन्वपद्यत ॥
KK0107077060	ययातिरुवाच 
KK0107077060a	अतृप्तो यौवनस्याहं देवयान्यां भृगूद्वह ।
KK0107077060c	प्रसादं कुरु मे ब्रह्मञ्जरेयं न विशेच्च माम् ॥
KK0107077061	शुक्र उवाच 
KK0107077061a	नाहं मृषा ब्रवीम्येतज्जरां प्राप्तोऽसि भूमिप ।
KK0107077061c	जरां त्वेतां त्वमन्यस्मिन्सङ्क्रामय यदीच्छसि ॥
KK0107077062	ययातिरुवाच 
KK0107077062a	राज्यभाक्स भवेद्ब्रह्मन्पुण्यभाक्कीर्तिभाक्तथा ।
KK0107077062c	यो मे दद्याद्वयः पुत्रस्तद्भवाननुमन्यताम् ॥
KK0107077063	शुक्र उवाच 
KK0107077063a	सङ्क्रामयिष्यसि जरां येथेष्टं नहुषात्मज ।
KK0107077063c	मामनुध्याय भावेन न च पापमवाप्स्यसि ॥
KK0107077064a	वयो दास्यति ते पुत्रो यः स राजा भविष्यति ।
KK0107077064c	आयुष्मान्कीर्तिमांश्चैव बह्वपत्यस्तथैव च ॥
1-77-49 अधरोत्तरं नीचस्याभिवृद्धिरुत्तमस्य ह्रासः । अतिवृत्तास्मि राज्ञः सकाशादपत्यत्रयाधिगमनेतिक्रान्तोल्लङ्घिताऽस्मि ॥ 1-77-52 अधर्ममेव प्रियमकृथाः ॥ 1-77-53 नान्यचेतसा न कामलोभेन ॥ 1-77-58 प्रत्यवेक्ष्यः अस्मिन्मकर्मणि मदाज्ञापि त्वया प्रार्थनीयेति भावः ॥ 1-77-62 ज्येष्ठस्य राज्याप्रदानजं पापम् ॥ सप्तसप्ततितमोऽध्यायः ॥ 77 ॥इति श्रीमन्महाभारते आदिपर्वणि सम्भवपर्वणि सप्तसप्ततितमोऽध्यायः ॥ 77 ॥
