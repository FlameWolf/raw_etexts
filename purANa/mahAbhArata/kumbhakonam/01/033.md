अध्यायः 033
अमृतसमीपे गरुडस्य गमनम् ॥ 1 ॥ अमृतं गृहीत्वा गच्छतो गरुडस्य विष्णुदर्शनम् ॥ 2 ॥ विष्णुगरुडयोः परस्परं वरदानम् ॥ 3 ॥ गरुडस्य सुपर्णनामप्राप्तिः ॥ 4 ॥
सौतिरुवाच ।
KK0105033001a	जाम्बूनदमयो भूत्वा मरीचिनिकरोज्ज्वलः ।
KK0105033001b	प्रविवेश बलात्पक्षी वारिवेग इवार्णवम् ॥
KK0105033002a	स चक्रं क्षुरपर्यन्तमपश्यदमृतान्तिके ।
KK0105033002b	परिभ्रमन्तमनिशं तीक्ष्णधारमयस्मयम् ॥
KK0105033003a	ज्वलनार्कप्रभं घोरं छेदनं सोमहारिणाम् ।
KK0105033003b	घोररूपं तदत्यर्थं यन्त्रं देवैः सुनिर्मितम् ॥
KK0105033004a	तस्यान्तरं स दृष्ट्वै पर्यवर्तत खेचरः ।
KK0105033004b	अरान्तरेणाभ्यपतत्संक्षिप्याङ्गं क्षणेन ह ॥
KK0105033005a	अधश्चक्रस्य चैवात्र दीप्तानलसमद्युती ।
KK0105033005b	विद्युज्जिह्वौ महावीर्यौ दीप्तास्यौ दीप्तलोचनौ ॥
KK0105033006a	चक्षुर्विषौ महाघोरौ नित्यं क्रुद्धौ तरस्विनौ ।
KK0105033006b	अमृतस्यैव रक्षार्थं ददर्श भुजगोत्तमौ ॥
KK0105033007a	सदा संरब्धनयनौ सदा चानिमिषेक्षणौ ।
KK0105033007b	तयोरेकोऽपि यं पश्येत्स तूर्णं भस्मसाद्भवेत् ॥
KK0105033008a	तौ दृष्ट्वा सहसा खेदं जगाम विनतात्मजः ।
KK0105033008b	कथमेतौ महावीर्यौ जेतव्यौ हरिभोजिनौ ॥
KK0105033009a	इति संचिन्त्य गरुडस्तयोस्तूर्णं निराकरः ।'
KK0105033009b	तयोश्चक्षूंषि रजसा सुपर्णः सहसाऽऽवृणोत् ।
KK0105033009c	ताभ्यामदृष्टरूपोऽसौ सर्वतः समताडयत् ॥
KK0105033010a	तयोरङ्गे समाक्रम्य वैनतेयोऽन्तरिक्षगः ।
KK0105033010b	आच्छिनत्तरसा मध्ये सोममभ्यद्रवत्ततः ॥
KK0105033011a	समुत्पाट्यामृतं तत्र वैनतेयस्ततो बली ।
KK0105033011b	उत्पपात जवेनैव यन्त्रमुन्मथ्य वीर्यवान् ॥
KK0105033012a	अपीत्वैवामृतं पक्षी परिगृह्याशु निःसृतः ।
KK0105033012b	आगच्छदपरिश्रान्त आवार्यार्कप्रभां ततः ॥
KK0105033013a	विष्णुना च तदाकाशे वैनतेयः समेयिवान् ।
KK0105033013b	तस्य नारायणस्तुष्टस्तेनालौल्येन कर्मणा ॥
KK0105033014a	तमुवाचाव्ययो देवो वरदोऽस्मीति खेचरम् ।
KK0105033014b	स वव्रे तव तिष्ठेयमुपरीत्यन्तरिक्षगः ॥
KK0105033015a	उवाच चैनं भूयोऽपि नारायणमिदं वचः ।
KK0105033015b	अजरश्चामरश्च स्याममृतेन विनाऽप्यहम् ॥
KK0105033016    सौतिरुवाच ।
KK0105033016a	एवमस्त्विति तं विष्णुरुवाच विनतासुतम् ।
KK0105033016b	प्रतिगृह्य वनौ तौ च गरुडो विष्णुमब्रवीत् ॥
KK0105033017a	भवतेपि वरं दद्यां वृणोतु भगवानपि ।
KK0105033017b	तं वव्रे वाहनं विष्णुर्गरुत्मन्तं महाबलम् ॥
KK0105033018a	ध्वजं च चक्रे भगवानुपरि स्थास्यसीति तम् ।
KK0105033018b	एवमस्त्विति तं देवमुक्त्वा नारायणं खगः ॥
KK0105033019a	वव्राज तरसा वेगाद्वायुं स्पर्धन्महाजवः ।
KK0105033019b	तं व्रजन्तं खगश्रेष्ठं वज्रेणेन्द्रोऽभ्यताडयत् ॥
KK0105033020a	हरन्तममृतं रोषाद्गरुडं पक्षिणां वरम् ।
KK0105033020b	तमुवाचेन्द्रमाक्रन्दे गरुडः पततां वरः ॥
KK0105033021a	प्रहसञ्श्लक्ष्णया वाचा तथा वज्रसमाहतः ।
KK0105033021b	ऋषेर्मानं करिष्यामि वज्रं यस्यास्थिसंभवम् ॥
KK0105033022a	वज्रस्य च करिष्यामि तवैव च शतक्रतो ।
KK0105033022b	एतत्पत्रं त्यजाम्येकं यस्यान्तं नोपलप्स्यसे ॥
KK0105033023a	न च वज्रनिपातेन रुजा मेऽस्तीह काचन ।
KK0105033023b	एवमुक्त्वा ततः पत्रमुत्ससर्ज स पक्षिराट् ॥
KK0105033024a	तदुत्सृष्टमभिप्रेक्ष्य तस्य पर्णमनुत्तमम् ।
KK0105033024b	हृष्टानि सर्धभूतानि नाम चक्रुर्गरुत्मतः ॥
KK0105033025a	सुरूपं पत्रमालक्ष्य सुपर्णोऽयं भवत्विति ।
KK0105033025b	तद्दृष्ट्वा महदाश्चर्यं सहस्राक्षः पुरंदरः ।
KK0105033025c	खगो महदिदं भूतमिति मत्वाऽभ्यभाषत ॥
KK0105033026a	बलं विज्ञातुमिच्छामि यत्ते परमनुत्तमम् ।
KK0105033026b	सख्यं चानन्तमिच्छामि त्वया सह खगोत्तम ॥ ॥
इति श्रीमन्महाभारते आदिपर्वणि आस्तीपर्वणि त्रयस्त्रिंशोऽध्यायः ॥ 33 ॥
*1-33-4 संक्षिप्य अणुतरं कृत्वा ॥ 1-33-10 तयोः अङ्गे देहौ आच्छिनत् खण्डशः कृतवान् ॥ 1-33-11 यन्त्रमुन्मथ्य अमृतं अमृतकुम्भं समुत्पाठ्य उत्पपातेत्यन्वयः ॥ 1-33-12 आवार्य वारयित्वा तिरस्कृत्येत्यर्थः ॥ 1-33-13 अलौल्येन अमृतपानलोभराहित्येन ॥ 1-33-14 उपरि ध्वजे इत्यर्थः ॥ 1-33-19 स्पर्धावानिवाचरतीति स्पर्धन् ॥ 1-33-20 आक्रन्दे कलकले ॥ 1-33-21 ऋषेः दधीचेः ॥ त्रयस्त्रिंशोऽध्यायः ॥ 33 ॥
