अध्यायः 008

*रुरुचरितं ॥ 1 ॥ मेनकात्मजायाः प्रमद्वरायाः रुरुणा सह विवाहप्रसङ्गः ॥ 2 ॥ प्रमद्वरायाः सर्पदंशेन रुरोर्दुःखम् ॥ 3 ॥
सौतिरुवाच ।
001a	स चापि च्यवनो ब्रह्मन्भार्गवोऽजनयत्सुतम् ।
001b	सुकन्यायां महात्मानं प्रमतिं दीप्ततेजसम् ॥
002a	प्रमतिस्तु रुरुं नाम घृताच्यां समजीजनत् ।
002b	रुरुः प्रमद्वरायां तु शुनकं समजीजनत् ॥
003a	शुनकस्तु महासत्वः सर्वभार्गवनन्दनः ।
003b	जातस्तपसि तीव्रे च स्थितः स्थिरयशास्ततः ॥
004a	तस्य ब्रह्मन्रुरोः सर्वं चरितं भूरितेजसः ।
004b	विस्तरेण प्रवक्ष्यामि तच्छृणु त्वमशेषतः ॥
005a	ऋषिरासीन्महान्पूर्वं तपोविद्यासमन्वितः ।
005b	स्थूलकेश इति ख्यातः सर्वभूतहिते रतः ॥
006a	एतस्मिन्नेव काले तु मेनकायां प्रजज्ञिवान् ।
006b	गन्धर्वराजो विप्रर्षे विश्वावसुरिति स्मृतः ॥
007a	अप्सरा मेनका तस्य तं गर्भं भृगुनन्दन ।
007b	उत्ससर्ज यथाकालं स्थूलकेशाश्रमं प्रति ॥
008a	उत्सृज्य चैव तं गर्भं नद्यास्तीरे जगाम सा ।
008b	अप्सरा मेनका ब्रह्मन्निर्दया निरपत्रपा ॥
009a	कन्याममरगर्भाभां ज्वलन्तीमिव च श्रिया ।
009b	तां ददर्श समुत्सृष्टां नदीतीरे महानृषिः ॥
010a	स्थूलकेशः स तेजस्वी विजने बन्धुवर्जिताम् ।
010b	स तां दृष्ट्वा तदा कन्यां स्थूलकेशो महाद्विजः ॥
011a	जग्राह च मुनिश्रेष्ठः कृपाविष्टः पुपोष च ।
011b	ववृधे सा वरारोहा तस्याश्रमपदे शुभे ॥
012a	जातकाद्याः क्रियाश्चास्या विधिपूर्वं यथाक्रमम् ।
012b	स्थूलकेशो महाभागश्चकार सुमहानृषिः ॥
013a	प्रमदाभ्यो वरा सा तु सत्त्वरूपगुणान्विता ।
013b	ततः प्रमद्वरेत्यस्या नाम चक्रे महानृषिः ॥
014a	तामाश्रमपदे तस्य रुरुर्दृष्ट्वा प्रमद्वराम् ।
014b	बभूव किल धर्मात्मा मदनोपहतस्तदा ॥
015a	पितरं सखिभिः सोऽथ श्रावयामास भार्गवम् ।
015b	प्रमतिश्चाभ्ययाचत्तां स्थूलकेशं यशस्विनम् ॥
016a	ततः प्रादात्पिता कन्यां रुरवे तां प्रमद्वराम् ।
016b	विवाहं स्थापयित्वाग्रे नक्षत्रे भगदैवते ॥
017a	ततः कतिपयाहस्य विवाहे समुपस्थिते ।

017b	सखीभिः क्रीडती सार्धं सा कन्यावरवर्णिनी ॥
018a	नापश्यत्संप्रसुप्तं वै भुजंगं तिर्यगायतम् ।
018b	पदा चैनं समाक्रामन्मुमूर्षुः कालचोदिता ॥
019a	स तस्याः संप्रमत्तायाश्चोदितः कालधर्मणा ।
019b	विषोपलिप्तान्दशनान्भृशमङ्गे न्यपातयत् ॥
020a	सा दष्टा तेन सर्पेण पपात सहसा भुवि ।
020b	विवर्णा विगतश्रीका भ्रष्टाभरणचेतना ॥
021a	निरानन्दकरी तेषां बन्धूनां मुक्तमूर्धजा ।
021b	व्यसुरप्रेक्षणीया सा प्रेक्षणीयतमाऽभवत् ॥
022a	प्रसुप्तेवाभवच्चापि भुवि सर्पविषार्दिता ।
022b	भूयो मनोहरतरा बभूव तनुमध्यमा ॥
023a	ददर्श तां पिता चैव ये चैवान्ये तपस्विनः ।
023b	विचेष्टमानां पतितां भूतले पद्मवर्चसम् ॥
024a	ततः सर्वे द्विजवराः समाजग्मुः कृपान्विताः ।
024b	स्वस्त्यात्रेयो महाजानुः कुशिकः शङ्खमेखलः ॥
025a	उद्दालकः कठश्चैव श्वेतश्चैव महायशाः ।
025b	भरद्वाजः कौणकुत्स्य आर्ष्टिषेणोऽथ गौतमः ॥
026a	प्रमतिः सह पुत्रेण तथान्ये वनवासिनः ।
026b	तां ते कन्यां व्यसुं दृष्ट्वा भुजंगस्य विषार्दिताम् ॥
027a	रुरुदुः कृपयाऽविष्टा रुरुस्त्वार्तो बहिर्ययौ ।
027b	ते च सर्वे द्विजश्रेष्ठास्तत्रैवोपाविशंस्तदा ॥ ॥

इति श्रीमन्महाभारते आदिपर्वणि पौलोमपर्वणि अष्टमोऽध्यायः ॥ 8 ॥

*1-8-3 शुनकस्तु शौनकस्त्वमिति पाठान्तरम् ॥ 1-8-6 प्रजज्ञिवान् उत्पादितवान् ॥ 1-8-17 कतिपयाहस्य कतिपयाहस्सु इति पाठान्तरं । कतिपयाहस्सु गतेष्वित्यर्थः ॥ 1-8-19 कालधर्मणा मृत्युना ॥ अष्टमोऽध्यायः ॥ 8 ॥
