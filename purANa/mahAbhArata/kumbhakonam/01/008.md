अध्यायः 008

*रुरुचरितं ॥ 1 ॥ मेनकात्मजायाः प्रमद्वरायाः रुरुणा सह विवाहप्रसङ्गः ॥ 2 ॥ प्रमद्वरायाः सर्पदंशेन रुरोर्दुःखम् ॥ 3 ॥
सौतिरुवाच ।
KK0104008001a	स चापि च्यवनो ब्रह्मन्भार्गवोऽजनयत्सुतम् ।
KK0104008001b	सुकन्यायां महात्मानं प्रमतिं दीप्ततेजसम् ॥
KK0104008002a	प्रमतिस्तु रुरुं नाम घृताच्यां समजीजनत् ।
KK0104008002b	रुरुः प्रमद्वरायां तु शुनकं समजीजनत् ॥
KK0104008003a	शुनकस्तु महासत्वः सर्वभार्गवनन्दनः ।
KK0104008003b	जातस्तपसि तीव्रे च स्थितः स्थिरयशास्ततः ॥
KK0104008004a	तस्य ब्रह्मन्रुरोः सर्वं चरितं भूरितेजसः ।
KK0104008004b	विस्तरेण प्रवक्ष्यामि तच्छृणु त्वमशेषतः ॥
KK0104008005a	ऋषिरासीन्महान्पूर्वं तपोविद्यासमन्वितः ।
KK0104008005b	स्थूलकेश इति ख्यातः सर्वभूतहिते रतः ॥
KK0104008006a	एतस्मिन्नेव काले तु मेनकायां प्रजज्ञिवान् ।
KK0104008006b	गन्धर्वराजो विप्रर्षे विश्वावसुरिति स्मृतः ॥
KK0104008007a	अप्सरा मेनका तस्य तं गर्भं भृगुनन्दन ।
KK0104008007b	उत्ससर्ज यथाकालं स्थूलकेशाश्रमं प्रति ॥
KK0104008008a	उत्सृज्य चैव तं गर्भं नद्यास्तीरे जगाम सा ।
KK0104008008b	अप्सरा मेनका ब्रह्मन्निर्दया निरपत्रपा ॥
KK0104008009a	कन्याममरगर्भाभां ज्वलन्तीमिव च श्रिया ।
KK0104008009b	तां ददर्श समुत्सृष्टां नदीतीरे महानृषिः ॥
KK0104008010a	स्थूलकेशः स तेजस्वी विजने बन्धुवर्जिताम् ।
KK0104008010b	स तां दृष्ट्वा तदा कन्यां स्थूलकेशो महाद्विजः ॥
KK0104008011a	जग्राह च मुनिश्रेष्ठः कृपाविष्टः पुपोष च ।
KK0104008011b	ववृधे सा वरारोहा तस्याश्रमपदे शुभे ॥
KK0104008012a	जातकाद्याः क्रियाश्चास्या विधिपूर्वं यथाक्रमम् ।
KK0104008012b	स्थूलकेशो महाभागश्चकार सुमहानृषिः ॥
KK0104008013a	प्रमदाभ्यो वरा सा तु सत्त्वरूपगुणान्विता ।
KK0104008013b	ततः प्रमद्वरेत्यस्या नाम चक्रे महानृषिः ॥
KK0104008014a	तामाश्रमपदे तस्य रुरुर्दृष्ट्वा प्रमद्वराम् ।
KK0104008014b	बभूव किल धर्मात्मा मदनोपहतस्तदा ॥
KK0104008015a	पितरं सखिभिः सोऽथ श्रावयामास भार्गवम् ।
KK0104008015b	प्रमतिश्चाभ्ययाचत्तां स्थूलकेशं यशस्विनम् ॥
KK0104008016a	ततः प्रादात्पिता कन्यां रुरवे तां प्रमद्वराम् ।
KK0104008016b	विवाहं स्थापयित्वाग्रे नक्षत्रे भगदैवते ॥
KK0104008017a	ततः कतिपयाहस्य विवाहे समुपस्थिते ।

KK0104008017b	सखीभिः क्रीडती सार्धं सा कन्यावरवर्णिनी ॥
KK0104008018a	नापश्यत्संप्रसुप्तं वै भुजंगं तिर्यगायतम् ।
KK0104008018b	पदा चैनं समाक्रामन्मुमूर्षुः कालचोदिता ॥
KK0104008019a	स तस्याः संप्रमत्तायाश्चोदितः कालधर्मणा ।
KK0104008019b	विषोपलिप्तान्दशनान्भृशमङ्गे न्यपातयत् ॥
KK0104008020a	सा दष्टा तेन सर्पेण पपात सहसा भुवि ।
KK0104008020b	विवर्णा विगतश्रीका भ्रष्टाभरणचेतना ॥
KK0104008021a	निरानन्दकरी तेषां बन्धूनां मुक्तमूर्धजा ।
KK0104008021b	व्यसुरप्रेक्षणीया सा प्रेक्षणीयतमाऽभवत् ॥
KK0104008022a	प्रसुप्तेवाभवच्चापि भुवि सर्पविषार्दिता ।
KK0104008022b	भूयो मनोहरतरा बभूव तनुमध्यमा ॥
KK0104008023a	ददर्श तां पिता चैव ये चैवान्ये तपस्विनः ।
KK0104008023b	विचेष्टमानां पतितां भूतले पद्मवर्चसम् ॥
KK0104008024a	ततः सर्वे द्विजवराः समाजग्मुः कृपान्विताः ।
KK0104008024b	स्वस्त्यात्रेयो महाजानुः कुशिकः शङ्खमेखलः ॥
KK0104008025a	उद्दालकः कठश्चैव श्वेतश्चैव महायशाः ।
KK0104008025b	भरद्वाजः कौणकुत्स्य आर्ष्टिषेणोऽथ गौतमः ॥
KK0104008026a	प्रमतिः सह पुत्रेण तथान्ये वनवासिनः ।
KK0104008026b	तां ते कन्यां व्यसुं दृष्ट्वा भुजंगस्य विषार्दिताम् ॥
KK0104008027a	रुरुदुः कृपयाऽविष्टा रुरुस्त्वार्तो बहिर्ययौ ।
KK0104008027b	ते च सर्वे द्विजश्रेष्ठास्तत्रैवोपाविशंस्तदा ॥ ॥

इति श्रीमन्महाभारते आदिपर्वणि पौलोमपर्वणि अष्टमोऽध्यायः ॥ 8 ॥

*1-8-3 शुनकस्तु शौनकस्त्वमिति पाठान्तरम् ॥ 1-8-6 प्रजज्ञिवान् उत्पादितवान् ॥ 1-8-17 कतिपयाहस्य कतिपयाहस्सु इति पाठान्तरं । कतिपयाहस्सु गतेष्वित्यर्थः ॥ 1-8-19 कालधर्मणा मृत्युना ॥ अष्टमोऽध्यायः ॥ 8 ॥
