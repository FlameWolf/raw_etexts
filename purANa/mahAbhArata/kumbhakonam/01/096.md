अध्यायः 096

शकुन्तलाया दुष्यन्तं प्रति प्रेषयितुं कण्वकृत उपदेशः ॥ 1 ॥ हास्तिनपुरगमनविषयेकण्वशकुन्तलासर्वदमनानां विवादः ॥ 2 ॥ कण्वेन स्वशिष्यद्वारा शकुन्तलासर्वदमनयोर्हास्तिनपुरप्रेषणम् ॥ 3 ॥ पुरप्रवेशान्निर्विण्णैः शिष्यैः कण्वाश्रमं प्रति निवर्तनम् ॥ 4 ॥
KK0107096001	वैशम्पायन उवाच 
KK0107096001a	तं कुमारमृषिर्दृष्ट्वा कर्म चास्यातिमानुषम् ।
KK0107096001c	समयो यौवराज्याय इत्यनुध्याय स द्विजः ॥
KK0107096002a	'शकुन्तलां समाहूय कण्वो वचनमब्रवीत् ।
KK0107096002	कण्व उवाच 
KK0107096002c	शृणु भद्रे मम सुते मम वाक्यं शुचिस्मिते ॥
KK0107096003a	पतिव्रतानां नारीणां विशिष्टमिति चोच्यते ।
KK0107096003c	पतिशुश्रूषणं पूर्वं मनोवाक्कायचेष्टितैः ॥
KK0107096004a	अनुज्ञाता मया पूर्वं पूजयैतद्व्रतं तव ।
KK0107096004c	एतेनैव च वृत्तेन पुण्याँल्लोकानवाप्य च ॥
KK0107096005a	तस्यान्ते मानुषे लोके विशिष्टां तप्स्यसे श्रियम् ।
KK0107096005c	तस्माद्भद्रेऽद्य यातव्यं समीपं पौरवस्य ह ॥
KK0107096006a	स्वयं नायाति मत्वा ते गतं कालं शुचिस्मिते ।
KK0107096006c	गत्वाऽऽराधय राजानं दुष्यन्तं हितकाम्यया ॥
KK0107096007a	दौष्यन्तिं यौवराज्यस्थं दृष्ट्वा प्रीतिमवाप्स्यसि ।
KK0107096007c	देवतानां गुरूणां च क्षत्रियाणां च भामिनि ॥
KK0107096008a	भर्तॄणां च विशेषेम हितं सङ्गमनं भवेत् ।
KK0107096008c	तस्मात्पुत्रि कुमारेण गन्तव्यं मत्प्रियेप्सया ॥
KK0107096009ac	प्रतिवाक्यं न दद्यास्त्वं शपिता मम पादयोः ॥
KK0107096010	वैशम्पायन उवाच 
KK0107096010a	एवमुक्त्वा सुतां तत्र पौत्रं कण्वोऽभ्यभाषत ।
KK0107096010c	परिष्वज्य च बाहुभ्यां मूर्ध्न्युपाघ्राय पौरवम् ॥
KK0107096011a	सोमवंशोद्भवो राजा दुष्यन्त इति विश्रुतः ।
KK0107096011c	तस्याग्रमहिषी चैषा तव माता शुचिव्रता ॥
KK0107096012a	गन्तुकामा भर्तृपार्श्वं त्वया सह सुमध्यमा ।
KK0107096012c	गत्वाऽभिवाद्य राजनं यौवराज्यमवाप्स्यसि ॥
KK0107096013a	स पिता तव राजेन्द्रस्तस्य त्वं वशगो भव ।
KK0107096013c	पितृपैतामहं राज्यमातिष्ठस्व स्वभावतः ॥
KK0107096014ac	तस्मिन्काले स्वराज्यस्थो मामनुस्मर पौरव ॥
KK0107096015	वैशम्पायन उवाच 
KK0107096015a	अभिवाद्य मुनेः पादौ पौरवो वाक्यमब्रवीत् ।
KK0107096015c	त्वं पिता मम विप्रर्षे त्वं माता त्वं गतिश्च मे ॥
KK0107096016a	न चान्यं पितरं मन्ये त्वामृते तु महातपः ।
KK0107096016c	तव शुश्रूषणं पुण्यमिह लोके परत्र च ॥
KK0107096017a	शकुन्तला भर्तृकामा स्वयं यातु यथेष्टतः ।
KK0107096017c	अहं शुश्रूषणपरः पादमूले वसामि वः ॥
KK0107096018a	क्रीडां व्यालमृगैः सार्धं करिष्ये न पुरा यथा ।
KK0107096018c	त्वच्छासनपरो नित्यं स्वाध्यायं च करोम्यहम् ॥
KK0107096019a	एवमुक्त्वा तु संश्लिष्य पादौ कण्वस्य तिष्ठतः ।
KK0107096019c	तस्य तद्वचनं श्रुत्वा प्ररुरोद शकुन्तला ॥
KK0107096020a	स्नेहात्पितुश्च पुत्रस्य हर्षशोकसमन्विता ।
KK0107096020c	निशाम्य रुदतीमार्तां दौष्यन्तिर्वाक्यमब्रवीत् ॥
KK0107096021a	श्रुत्वा भगवतो वाक्यं किं रोदिषि शकुन्तले ।
KK0107096021c	गन्तव्यं काल्य उत्थाय भर्तृप्रीतिस्तवास्ति चेत् ॥
KK0107096022	शकुन्तलोवाच 
KK0107096022a	एकस्तु कुरुते पापं फलं भुङ्क्ते महाजनः ।
KK0107096022c	मया निवारितो नित्यं न करोषि वचो मम ॥
KK0107096023a	निःसृतान्कुञ्जरान्नित्यं बाहुभ्यां सम्प्रमथ्य वै ।
KK0107096023c	वनं च लोडयन्नित्यं सिंहव्याघ्रगणैर्वृतम् ॥
KK0107096024a	एवंविधानि चान्यानि कृत्वा वै पुरुनन्दन ।
KK0107096024c	रुषितो भगवांस्तात तस्मादावां विवासितौ ॥
KK0107096025a	नाहं गच्छामि दुष्यन्तं नास्मि पुत्र हितैषिणी ।
KK0107096025c	पादमूले वसिष्यामि महर्षेर्भावितात्मनः ॥
KK0107096026	वैशम्पायन उवाच 
KK0107096026a	एवमुक्त्वा तु रुदती पपात मुनिपादयोः ।
KK0107096026c	एवं विलपतीं कण्वश्चानुनीय च हेतुभिः ।
KK0107096026e	पुनः प्रोवाच भगवानानृशंस्याद्धितं वचः ॥
KK0107096027	कण्व उवाच 
KK0107096027a	शकुन्तले शृणुष्वेदं हितं पथ्यं च भामिनि ।
KK0107096027c	पतिव्रताभावगुणान्हित्वा साध्यं न किञ्चन ॥
KK0107096028a	प्रतिव्रतानां देवा वै तुष्टाः सर्ववरप्रदाः ।
KK0107096028c	प्रसादं च करिष्यन्ति आपदो मोक्षयन्ति च ॥
KK0107096029a	पतिप्रसादात्पुण्यं च प्राप्नुवन्ति न चाशुभम् ।
KK0107096029c	तस्माद्गत्वा तु राजानमाराधय शुचिस्मिते ॥
KK0107096030	वैशम्पायन उवाच 
KK0107096030a	शकुन्तलां तथोक्त्वा वै शाकुन्तलमथाब्रवीत् ।
KK0107096030c	दौहित्रो मम पौत्रस्त्वमिलिलस्य महात्मनः ॥
KK0107096031a	शृणुष्व वचनं सत्यं प्रब्रवीमि तवानघ ।
KK0107096031c	मनसा भर्तृकामा वै वाग्भिरुक्त्वा पृथग्विधम् ॥
KK0107096032a	गन्तुं नेच्छति कल्याणी तस्मात्तात वहस्व वै ।
KK0107096032c	शक्तस्त्वं प्रतिगन्तुं च मुनिभिः सह पौरव ॥'
KK0107096033a	इत्युक्त्वा सर्वदमनं कण्वः शिष्यानथाब्रवीत् ।
KK0107096033c	शकुन्तलामिमां शीघ्रं सपुत्रामाश्रमादितः ॥
KK0107096034a	भर्तुः प्रापयताभ्याशं सर्वलक्षणपूजिताम् ।
KK0107096034c	नारीणां चिरवासो हि बान्धवेषु न रोचते ॥
KK0107096035ac	कीर्तिचारित्रधर्मघ्नस्तस्मान्नयत मा चिरम् ॥
KK0107096036	`वैशम्पायन उवाच 
KK0107096036a	धर्माभिपूजितं पुत्रं काश्यपेन निशाम्य तु ।
KK0107096036c	काश्यपात्प्राप्य चानुज्ञां मुमुदे च शकुन्तला ॥
KK0107096037a	कण्वस्य वचनं श्रुत्वा प्रतिगच्छेति चासकृत् ।
KK0107096037c	तथेत्युक्त्वा तु कण्वं च मातरं पौरवोऽब्रवीत् ।
KK0107096037e	किं चिरायसि मातस्त्वं गमिष्यामो नृपालयम् ॥
KK0107096038a	एवमुक्त्वा तु तां देवीं दुष्यन्तस्य महात्मनः ।
KK0107096038c	अभिवाद्य मुनेः पादौ गन्तुमैच्छत्स पौरवः ॥
KK0107096039a	शकुन्तला च पितरमभिवाद्य कृताञ्जलिः ।
KK0107096039c	प्रदक्षिणीकृत्य तदा पितरं वाक्यमब्रवीत् ॥
KK0107096040a	अज्ञानान्मे पिता चेति दुरुक्तं वापि चानृतम् ।
KK0107096040c	अकार्यं वाप्यनिष्टं वा क्षन्तुमर्हति तद्भवान् ॥
KK0107096041a	एवमुक्तो नतशिरा मुनिर्नोवाच किञ्चन ।
KK0107096041c	मनुष्यभावात्कण्वोऽपि मुनिरश्रूण्यवर्तयत् ॥
KK0107096042a	अब्भक्षान्वायुभक्षांश्च शीर्णपर्णाशनान्मुनीन् ।
KK0107096042c	फलमूलाशिनो दान्तान्कृशान्धमनिसन्ततान् ॥
KK0107096043a	व्रतिनो जटिलान्मुण्डान्वल्कलाजिनसंवृतान् ।
KK0107096043c	समाहूय मुनिः कण्वः कारुण्यादिदमब्रवीत् ॥
KK0107096044a	मया तु लालिता नित्यं मम पुत्री यशस्विनी ।
KK0107096044c	वने जाता विवृद्धा च न च जानाति किञ्चन ॥
KK0107096045a	आश्रमात्तु पथा सर्वैर्नीयतां क्षत्रियालयम् ।
KK0107096045c	द्वितीययोजने विप्राः प्रतिष्ठानं प्रतिष्ठितम् ॥
KK0107096046a	प्रतिष्ठाने पुरे राजा शाकुन्तलपितामहः ।
KK0107096046c	अध्युवास चिरं कालमुर्वश्या सहितः पुरा ॥
KK0107096047a	अनूपजाङ्गलयुतं धनधान्यसमाकुलम् ।
KK0107096047c	प्रतिष्ठितं पुरवरं गङ्गायामुनसङ्गमे ॥
KK0107096048a	तत्र सङ्गममासाद्य स्नात्वा हुतहुताशनाः ।
KK0107096048c	शाकमूलफलाहारा निवर्तध्वं तपोधनाः ।
KK0107096048e	अन्यथा तु भवेद्विप्रा अध्वनो गमने श्रमः ॥'
KK0107096049a	तथेत्युक्त्वा च ते सर्वे प्रातिष्ठन्त महौजसः ।
KK0107096049c	`शकुन्तलां पुरस्कृत्य दुष्यन्तस्य पुरं प्रति ॥
KK0107096050a	गृहीत्वा चामरप्रख्यं पुत्रं कमललोचनम् ।
KK0107096050c	आजग्मुश्च पुरं रम्यं दुष्यन्ताध्युषितं वनात् ॥
KK0107096051a	शकुन्तलां समादाय मुनयो धर्मवत्सलाः ।
KK0107096051c	ते वनानि नदीः शैलान्गिरिप्रस्रवणानि च ॥
KK0107096052a	कन्दराणि नितम्बांश्च राष्ट्राणि नगराणि च ।
KK0107096052c	आश्रमाणि च पुण्यानि गत्वा चैव गतश्रमाः ॥
KK0107096053a	शनैर्मध्याह्नवेलायां प्रतिष्ठानं समाययुः ।
KK0107096053c	तां पुरीं पुरुहूतेन ऐलस्यार्थे विनिर्मिताम् ॥
KK0107096054a	परिघाट्टालकैर्मुख्यैरुपकल्पशतैरपि ।
KK0107096054c	शतघ्नीचक्रयन्त्रैश्च गुप्तामन्यैर्दुरासदाम् ॥
KK0107096055a	हर्म्यप्रसादसम्बाधां नानापण्यविभूषिताम् ।
KK0107096055c	मण्टपैः ससभै रम्यैः प्रपाभिश्च समावृताम् ॥
KK0107096056a	राजमार्गेण महता सुविभक्तेन शोभिताम् ।
KK0107096056c	कैलासशिखराकारैर्गोपुरैः समलङ्कृताम् ॥
KK0107096057a	द्वारतोरणनिर्यूहैर्मङ्गलैरुपशोभिताम् ।
KK0107096057c	उद्यानाम्रवणोपेतां महतीं सालमेखलाम् ॥
KK0107096058a	सर्वपुष्करिणीभिश्च उद्यानैश्च समावृताम् ।
KK0107096058c	वर्णाश्रमैः स्वधर्मस्थैर्नित्योत्सवसमाहितैः ॥
KK0107096059a	धनधान्यसमृद्धैश्च सन्तुष्टै रत्नपूजितैः ।
KK0107096059c	कृतयज्ञैश्च विद्वद्भिरग्निहोत्रपरैः सदा ॥
KK0107096060a	वर्जिता कार्यकरणैर्दानशीलैर्दयापरैः ।
KK0107096060c	अधर्मभीरुभिः सर्वैः स्वर्गलोकजिगीषुभिः ॥
KK0107096061a	एवंविधजनोपेतमिन्द्रलोकमिवापरम् ।
KK0107096061c	तस्मिन्नगरमध्ये तु राजवेश्म प्रतिष्ठितम् ॥
KK0107096062a	इन्द्रसद्मप्रतीकाशं सम्पूर्णं वित्तसञ्चयैः ।
KK0107096062c	तस्य मध्ये सभा दिव्या नानारत्नविभूषिता ॥
KK0107096063a	तस्यां सभायां राजर्षिः सर्वालङ्कारभूषितः ।
KK0107096063c	ब्राह्मणैः क्षत्रियैश्चापि मन्त्रिभिश्चापि संवृतः ॥
KK0107096064a	संस्तूयमानो राजेन्द्रः सूतमागधबन्दिभिः ।
KK0107096064c	कार्यार्थिषु तदाऽभ्येत्य कृत्वा कार्यं गतेषु सः ॥
KK0107096065a	सुखासीनोऽभवद्राजा तस्मिन्काले महर्षयः ।
KK0107096065c	शकुन्तानां स्वनं श्रुत्वा निमित्तज्ञास्त्वलक्षयन् ॥
KK0107096066a	शकुन्तले निमित्तानि शोभनानि भवन्ति नः ।
KK0107096066c	कार्यसिद्धिं वदन्त्येते ध्रुवं राज्ञी भविष्यसि ।
KK0107096066e	अस्मिंस्तु दिवसे पुत्रो युवराजो भविष्यति ॥
KK0107096067	वैशम्पायन उवाच 
KK0107096067a	वर्धमानपुरद्वारं तूर्यघोषनिनादितम् ।
KK0107096067c	शकुन्तलां पुरस्कृत्य विविशुस्ते महर्षयः ॥
KK0107096068a	प्रविशन्तं नृपसुतं प्रशशंसुश्च वीक्षकाः ।
KK0107096068c	वर्धमानपुरद्वारं प्रविशन्नेव पौरवः ॥
KK0107096069ac	इन्द्रलोकस्थमात्मानं मेने हर्षसमन्वितः ॥
KK0107096070a	ततो वै नागराः सर्वे समाहूय परस्परम् ।
KK0107096070c	द्रष्टुकामा नृपसुतं समपद्यन्त भारत ॥
KK0107096071	नागरा ऊचुः ।
KK0107096071a	देवतेव जनस्याग्रे भ्राजते श्रीरिवागता ।
KK0107096071c	जयन्तेनेव पौलोमी इन्द्रलोकादिहागता ॥
KK0107096072a	इति ब्रुवन्तस्ते सर्वे महर्षीनिदमब्रुवन् ।
KK0107096072c	अभिवादयन्तः सहिता महर्षीन्देववर्चसः ॥
KK0107096073a	अद्य नः सफलं जन्म कृतार्थाश्च ततो वयम् ।
KK0107096073c	एवं ये स्म प्रपश्यामो महर्षीन्सूर्यवर्चसः ॥
KK0107096074	वैशम्पायन उवाच 
KK0107096074a	इत्युक्त्वा सहिताः केचिदन्वगच्छन्त पौरवम् ।
KK0107096074c	हैमवत्याः सुतमिव कुमारं पुष्करेक्षणम् ॥
KK0107096075a	ये केचिदब्रुवन्मूढाः शाकुन्तलदिदृक्षवः ।
KK0107096075c	कृष्णाजिनेन सञ्छन्नाननिच्छन्तो ह्यवेक्षितुम् ॥
KK0107096076a	पिशाचा इव दृश्यन्ते नागराणां विरूपिणः ।
KK0107096076c	विना सन्ध्यां पिशाचास्ते प्रविशन्ति पुरोत्तमम् ॥
KK0107096077a	क्षुत्पिपासार्दितान्दीनान्वल्कलाजिनवाससः ।
KK0107096077c	त्वगस्थिभूतान्निर्मांसान्धमनीसन्ततानपि ॥
KK0107096078a	पिङ्गलाक्षान्पिङ्गजटान्दीर्घदन्तान्निरूदरान् ।
KK0107096078c	विशीर्षकानूर्ध्वहस्तान्दृष्ट्वा हास्यन्ति नागराः ॥
KK0107096079a	एवमुक्तवतां तेषां गिरं श्रुत्वा महर्षयः ।
KK0107096079c	अन्योन्यं ते समाहूय इदं वचनमब्रुवन् ॥
KK0107096080a	उक्तं भगवता वाक्यं न कृतं सत्यवादिना ।
KK0107096080c	पुरप्रवेशनं नात्र कर्तव्यमिति शासनम् ॥
KK0107096081a	किं कारणं प्रवेक्ष्यामो नगरं दुर्जनैर्वृतम् ।
KK0107096081c	त्यक्तसङ्गस्य च मुनेर्नगरे किं प्रयोजनम् ॥
KK0107096082a	गमिष्यामो वनं तस्माद्गङ्गायामुनसङ्गमम् ।
KK0107096082c	एवमुक्त्वा मुनिगणाः प्रतिजग्मुर्यथागतम् ॥ ॥

इति श्रीमन्महाभारते आदिपर्वणि सम्भवपर्वणि षण्णवतितमोऽध्यायः ॥ 96 ॥

1-96-10 पुत्र्याः पुत्रः पौत्रः दौहित्र इत्यर्थः ॥
