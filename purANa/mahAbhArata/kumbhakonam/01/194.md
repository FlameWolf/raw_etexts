अध्यायः 194

पराशरोत्पत्तिः ॥ 1 ॥ पितरं कल्माषपादभक्षितं ज्ञात्वा क्रुद्धेन पराशरेण लोकविनाशाय यतनम् ॥ 2 ॥ कर्तवीर्यार्जुन वंश्यैः क्षत्रियैः धनार्थं भृगुवंश्यानां ब्राह्मणानां हननम् ॥ 3 ॥ क्षत्रियभीत्या कयाचिद्ब्राह्मण्या ऊरौ गर्भं धृतं हन्तुं क्षत्रियाणामुद्यमः ॥ 4 ॥ ऊरुं भित्वा निर्गतस्य बालकस्य तेजसान्धीभूतानां क्षत्रियाणां ब्राह्मणींप्रति शरणगमनम् ॥ 5 ॥
KK0111194001	गन्धर्व उवाच 
KK0111194001a	आश्रमस्था ततः पुत्रमदृश्यन्ती व्यजायत ।
KK0111194001c	शक्तेः कुलकरं राजन् द्वितीयमिव शक्तिनम् ॥
KK0111194002a	जातकर्मादिकास्तस्य क्रियाः स मुनिसत्तमः ।
KK0111194002c	पौत्रस्य भरतश्रेष्ठ चकार भगवान्स्वयम् ॥
KK0111194003a	परासुः स यतस्तेन वसिष्ठः स्थापितो मुनिः ।
KK0111194003c	गर्भस्थेन ततो लोके पराशर इति स्मृतः ॥
KK0111194004a	अमन्यत स धर्मात्मा वसिष्ठं पितरं मुनिः ।
KK0111194004c	जन्मप्रभृति तस्मिंस्तु पितरीवान्ववर्तत ॥
KK0111194005a	स तात इति विप्रर्षिं वसिष्ठं प्रत्यभाषत ।
KK0111194005c	मातुः समक्षं कौन्तेय अदृश्यन्त्याः परन्तप ॥
KK0111194006a	तातेति परिपूर्णार्थं तस्य तन्मधुरं वचः ।
KK0111194006c	अदृश्यन्त्यश्रुपूर्णाक्षी शृण्वती तमुवाच ह ॥
KK0111194007a	मा तात ताततातेति ब्रूह्येनं पितरं पितुः ।
KK0111194007c	रक्षसा भक्षितस्तात तव तातो वनान्तरे ॥
KK0111194008a	मन्यसे यं तु तातेति नैष तातस्तवानघ ।
KK0111194008c	आर्य एष पिता तस्य पितुस्तव यशस्विनः ॥
KK0111194009a	स एवमुक्तो दुःखार्तः सत्यवागृषिसत्तमः ।
KK0111194009c	सर्वलोकविनाशाय मतिं चक्रे महामनाः ॥
KK0111194010a	तं तथा निश्चितात्मानं स महात्मा महातपाः ।
KK0111194010c	ऋषिर्ब्रह्मविदां श्रष्ठो मैत्रावरुणिरन्त्यधीः ॥
KK0111194011a	वसिष्ठो वारयामास हेतुना येन तच्छृणु ।
KK0111194011	वसिष्ठ उवाच 
KK0111194011c	कृतवीर्य इति ख्यातो बभूव पृथिवीपतिः ॥
KK0111194012a	याज्यो वेदविदां लोके भृगूणां पार्थिवर्षभः ।
KK0111194012c	स तानग्रभुजस्तात धान्येन च धनेन च ॥
KK0111194013a	सोमान्ते तर्पयामास विपुलेन विशांपतिः ।
KK0111194013c	तस्मिन्नृपतिशार्दूले स्वर्यातेऽथ कथञ्चन ॥
KK0111194014a	बभूव तत्कुलेयानां द्रव्यकार्यमुपस्थितम् ।
KK0111194014c	भृगूणां तु धनं ज्ञात्वा राजानः सर्व एव ते ॥
KK0111194015a	याचिष्णवोऽभिजग्मुस्तांस्ततो भार्गवसत्तमान् ।
KK0111194015c	भूमौ तु निददुः केचिद्भृगवो धनमक्षयम् ॥
KK0111194016a	ददुः केचिद्द्विजातिभ्यो ज्ञात्वा क्षत्रियतो भयम् ।
KK0111194016c	भृगवस्तु ददुः केचित्तेषां वित्तं यथेप्सितम् ॥
KK0111194017a	क्षत्रियाणां तदा तात कारणान्तरदर्शनात् ।
KK0111194017c	ततो महीतलं तात क्षत्रियेण यदृच्छया ॥
KK0111194018a	खनताऽधिगतं वित्तं केनच्चिद्भृगुवेश्मनि ।
KK0111194018c	तद्वित्तं ददृशुः सर्वे समेताः क्षत्रियर्षभाः ॥
KK0111194019a	अवमन्य ततः क्रोधाद्भृगूंस्ताञ्छरणागतान् ।
KK0111194019c	निजघ्नुः परमेष्वासाः सर्वांस्तान्निशितैः शरैः ॥
KK0111194020a	आगर्भादवकृन्तन्तश्चेरुः सर्वां वसुन्धराम् ।
KK0111194020c	तत उच्छिद्यमानेषु भृगुष्वेवं भयात्तदा ॥
KK0111194021a	भृगुपत्न्यो गिरिं दुर्गं हिमवन्तं प्रपेदिरे ।
KK0111194021c	तासामन्यतमा गर्भं भयाद्दध्रे महौजसम् ॥
KK0111194022a	ऊरुणैकेन वामोरूर्भर्तुः कुलविवृद्धये ।
KK0111194022c	तं गर्भमुपलभ्याशु ब्राह्मण्येका भयार्दिता ॥
KK0111194023a	गत्वा वै कथयामास क्षत्रियाणामुपह्वरे ।
KK0111194023c	ततस्ते क्षत्रिया जग्मुस्तं गर्भं हन्तुमुद्यताः ॥
KK0111194024a	ददृशुर्ब्राह्मणीं तेऽथ दीप्यमानां स्वतेजसा ।
KK0111194024c	अथ गर्भः स भित्त्वोरुं ब्राह्मण्या निर्जगाम ह ॥
KK0111194025a	मुष्णन्दृष्टीः क्षत्रियाणां मध्याह्न इव भास्करः ।
KK0111194025c	ततश्चक्षुर्विहीनास्ते गिरिदुर्गेषु बभ्रमुः ॥
KK0111194026a	ततस्ते मोघसङ्कल्पा भयार्ताः क्षत्रियाः पुनः ।
KK0111194026c	ब्राह्मणीं शरणं जग्मुर्दृष्ट्यर्थं तामनिन्दिताम् ॥
KK0111194027a	ऊचुश्चैनां महाभागां क्षत्रियास्ते विचेतसः ।
KK0111194027c	ज्योतिःप्रहीणा दुःखार्ताः शान्तार्चिष इवाग्नयः ॥
KK0111194028a	भगवत्याः प्रसादेन गच्छेत्क्षत्रमनामयम् ।
KK0111194028c	उपारम्य च गच्छेम सहिताः पापकर्मणः ॥
KK0111194029a	सपुत्रा त्वं प्रसादं नः कर्तुमर्हसि शोभने ।
KK0111194029c	पुनर्दृष्टिप्रदानेन राज्ञः सन्त्रातुमर्हसि ॥ ॥

इति श्रीमन्महाभारते आदिप्रवणि चैत्ररथपर्वणि चतुर्नवत्यधिकशततमोऽध्यायः ॥ 194 ॥

1-194-10 अन्त्यधीः अन्ते सिद्धान्ते साध्वी अन्त्या धीर्यस्य सोन्त्यधीः ॥ चतुर्नवत्यधिकशततमोऽध्यायः ॥ 194 ॥
