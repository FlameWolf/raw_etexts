अध्यायः 174

कुन्त्या रोदनकारणप्रश्ने ब्राह्मणेन बकवृत्तान्तकथनम् ॥ 1 ॥
KK0110174001	कुन्त्युवाच 
KK0110174001a	कुतोमूलमिदं दुःखं ज्ञातुमिच्छामि तत्त्वतः ।
KK0110174001c	विदित्वाप्यपकर्षेयं शक्यं चेदपकर्षितुम् ॥
KK0110174002	ब्राह्मण उवाच 
KK0110174002a	उपपन्नं सतामेतद्यद्ब्रवीषि तपोधने ।
KK0110174002c	न तु दुःखमिदं शक्यं मानुषेण व्यपोहितुम् ॥
KK0110174003a	`तथापि तत्त्वमाख्यास्ये दुःखस्यैतस्य सम्भवम् ।
KK0110174003c	शक्यं वा यदि वाऽशक्यं शृणु भद्रे यथातथम् ॥
KK0110174004a	समीपे नगरस्यास्य बको वसति राक्षसः ।
KK0110174004c	इतो गव्यूतिमात्रेऽस्ति यमुनागह्वरे गुहा ॥
KK0110174005a	तस्यां घोरः स वसति जिघांसुः पुरुषादकः ।
KK0110174005c	बकाभिधानो दुष्टात्मा राक्षसानां कुलाधमः ॥
KK0110174006a	ईशो जनपदस्यास्य पुरस्य च महाबलः ।
KK0110174006c	पुष्टो मानुषमांसेन दुर्बुद्धिः पुरुषादकः ॥
KK0110174007a	प्रबलः कामरूपी च राक्षसस्तु महाबलः ।
KK0110174007c	तेनोपसृष्टा नगरी वर्षमद्य त्रयोदशम् ॥
KK0110174008a	तत्कृते परचक्राच्च भूतेभ्यश्च न नो भयम् ।
KK0110174008c	पुरुषादेन रौद्रेण भक्ष्यमाणा दुरात्मना ॥
KK0110174009a	अनाथा नगरी नाथं त्रातारं नाधिगच्छति ।
KK0110174009c	गुहायां च वसंस्तत्र बाधते सततं जनम् ॥
KK0110174010a	स्त्रियो बालांश्च वृद्धांश्च यूनश्चापि दुरात्मवान् ।
KK0110174010c	अत्र मन्त्रैश्च होमैश्च भोजनैश्च स राक्षसः ॥
KK0110174011a	ईडितो द्विजमुख्यैश्च पूजितश्च दुरात्मवान् ।
KK0110174011c	यदा च सकलानेवं प्रसूदयति राक्षसः ॥
KK0110174012a	अथैनं ब्राह्मणाः सर्वे समये समयोजयन् ।
KK0110174012c	मा स्म कामाद्वधी रक्षो दास्यामस्ते सदा वयम्॥
KK0110174013a	पर्यायेण यथाकाममिह मांसोदनं प्रभो ।
KK0110174013c	अन्नं मांससमायुक्तं तिलचूर्णसमन्वितम् ॥
KK0110174014a	सर्पिषा च समायुक्तं व्यञ्जनैश्च समन्वितम् ।
KK0110174014c	सूपांस्त्रीन्सतिलान्पिण्डाँल्लाजापूपसुरासवान् ॥
KK0110174015a	शृताशृतान्पानकुम्भान्स्थूलमांसं शृताशृतम् ।
KK0110174015c	वनमाहिषवाराहभाल्लूकं च शृताशृतम् ॥
KK0110174016a	सर्पिःकुम्भांश्च विविधान्दधिकुम्भांस्तथा बहून् ।
KK0110174016c	सद्यःसिद्धसमायुक्तं तिलचूर्णैः समाकुलम् ॥
KK0110174017a	कुलाच्च पुरुषं चैकं बलीवर्दौ च कालकौ ।
KK0110174017c	प्राप्स्यसि त्वमसङ्क्रुद्धो रक्षोभागं प्रकल्पितम् ॥
KK0110174018a	तिष्ठेह समयेऽस्माकमित्ययाचन्त तं द्विजाः ।
KK0110174018c	बाढमित्येव तद्रक्षस्तद्वचः प्रत्यगृह्णत ॥
KK0110174019a	परचक्राटवीकेभ्यो रक्षणं स करोति च ।
KK0110174019c	तस्मिन्भागे सुनिर्दिष्टे स्थितः स समये बली ॥
KK0110174020a	एकैकं चैव पुरुषं सम्प्रयच्छन्ति वेतनम् ।
KK0110174020c	स वारो बहुभिर्वर्षैर्भवत्यसुकरो नरैः ॥
KK0110174021a	तद्विमोक्षाय ये केचिद्यतन्ते पुरुषाः क्वचित् ।
KK0110174021c	सपुत्रदारांस्तान्हत्वा तद्रक्षो भक्षयत्युत ॥'
KK0110174022a	वेत्रकीयगृहे राजा नायं नयमिहास्थितः ।
KK0110174022c	उपायं तं न कुरुते यत्नादपि स मन्दधीः ।
KK0110174022e	अनामयं जनस्यास्य येन स्यादद्य शाश्वतम् ॥
KK0110174023a	एतदर्हा वचं नूनं वसामो दुर्बलस्य ये ।
KK0110174023c	विषये नित्यवास्तव्याः कुराजानमुपाश्रिताः ॥
KK0110174024a	ब्राह्मणाः कस्य वक्तव्याः कस्य वाच्छन्दचारिणः ।
KK0110174024c	गुणैरेते हि वत्स्यन्ति कामगाः पक्षिणो यथा ॥
KK0110174025a	राजानं प्रथमं विन्देत्ततो भार्यां ततो धनम् ।
KK0110174025c	`राजन्यसति लोकेऽस्मिन्कुतो भार्या कुतो धनम् ।
KK0110174025e	वयस्य सञ्चयेनास्य ज्ञातीन्पुत्रांश्च तारयेत् ॥
KK0110174026a	विपीरतं मया चेदं त्रयं सर्वमुपार्जितम् ।
KK0110174026c	तदिमामापदं प्राप्य भृशं तप्यामहे वयम् ॥
KK0110174027a	सोऽयमस्माननुप्राप्तो वारः कुलविनाशनः ।
KK0110174027c	भोजनं पुरुषश्चैकः प्रदेयं वेतनं मया ॥
KK0110174028a	न च मे विद्यते वित्तं सङ्क्रेतुं पुरुषं क्वचित् ।
KK0110174028c	सुहृज्जनं प्रदातुं च न शक्ष्यामि कदाचन ॥
KK0110174029a	गतिं चान्यां न पश्यामि तस्मान्मोक्षाय रक्षसः ।
KK0110174029c	सोऽहं दुःखार्णवे मग्नो महत्यसुकरे भृशम् ॥
KK0110174030a	सहैवैतैर्गमिष्यामि बान्धवैरद्य राक्षसम् ।
KK0110174030c	ततो नः सहितान्क्षुद्रः सर्वानेवोपभोक्ष्यति ॥
KK0110174031ac	`दुःखमूलमिदं भद्रे मयोक्तं प्रश्नतोऽनघे ॥' ॥

इति श्रीमन्महाभारते आदिप्रवणि बकवधपर्वणि चतुःसप्तत्यधिकशततमोऽध्यायः ॥ 174 ॥

1-174-22 वेत्रकीयगृहे स्थानविशेषे । इतोऽदूरे राजास्त्ययमिह नगरे नयं न आस्थितः । अस्य नगरस्यावेक्षां न करोतीत्यर्थः । स्वयं राक्षसं हन्तुमशक्तत्वात् । नायं नायमिहास्थित इति खपुस्तकपाठः । नायं नायं बलिं पुनः पुनः प्रापय्येत्यर्थः । उपायमप्यन्यद्वारा न कुरुते यतो मन्दधीः ॥ 1-174-23 एतदर्हाः एतस्य दुःखस्य योग्याः ॥ चतुःसप्तत्यधिकशततमोऽध्यायः ॥ 174 ॥
