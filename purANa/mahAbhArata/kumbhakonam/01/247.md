अध्यायः 247

कृष्णानुमत्याऽर्जुनः सुभद्रां जहारेति पौराणामूहः ॥ 1 ॥ अर्जुने इन्द्रप्रस्थं प्राप्तं ज्ञात्वा यादवैः सह श्रीकृष्णस्य इन्द्रप्रस्थं प्रत्यागमनम् ॥ 2 ॥ आगताञ्श्रीकृष्णादीञ्श्रुत्वा युधिष्ठिरस्य प्रत्युद्गमनं तेषां सत्कारश्च ॥ 3 ॥ वैवाहिकमहोत्सवकरणम् ॥ 4 ॥ पारिबर्हदानम् ॥ 5 ॥ कञ्चित्कालं तत्रोषितानां कुरुभिः पूजितानां बलरामादीनां द्वारकां प्रति गमनम् ॥ 6 ॥ अभिमन्यूत्पत्तिः ॥ 7 ॥ द्रौपद्याः युधिष्ठिरादिभ्यः पञ्चपुत्रोत्पत्तिः तेषां विद्याभ्यासश्च ॥ 8 ॥
001	वैशम्पायन उवाच ।
001a	अथ शुश्राव निर्वृत्ते वृष्णीनां परमोत्सवे ।
001c	अर्जुनेन हृतां भद्रां शङ्खचक्रगदाधरः ॥
002a	पुरस्तादेव पौराणां संशयः समजायत ।
002c	जानता वासुदेवेन वासितो भरतर्षभः ॥
003a	लोकस्य विदितं ह्यद्य पूर्वं विपृथुना यथा ।
003c	सान्त्वयित्वाभ्यनुज्ञातो भद्रया सह सङ्गतः ॥
004a	दित्सता सोदरां तस्मै पतत्त्रिवरकेतुना ।
004c	अर्हते पार्थिवेन्द्राय पार्थायायतलोचनाम् ॥
005a	सत्कृत्य पाण्डवश्रेष्ठं प्रेषयामास चार्जुनम् ।
005c	भद्रया सह बीभत्सुः प्रापितो वृजिनं पुरम् ॥
006a	इति पौरजनाः सर्वे वदन्ति च समन्ततः ।
006c	'श्रुत्वा तु पुण्डरीकाक्षः सम्प्राप्तं स्वपुरोत्तमम् ॥
007a	अर्जुनं पाण्डवश्रेष्ठमिन्द्रप्रस्थगतं तथा ।
007c	`यियासुः खाण्डवप्रस्थममन्त्रयत केशवः ॥
008a	पूर्वं सत्कृत्य राजानमाहुकं मधुसूदनः ।
008c	तथा विपृथुमक्रूरं सङ्कर्षणविडूरथौ ॥
009a	मन्त्रयामास तैः सार्धं पुरस्तादभिमानितैः ।
009c	सङ्कर्षणेन सम्मन्त्र्य ह्यनुज्ञातो महामनाः ॥
010a	सम्प्रीतः प्रीयमाणेन वृष्णिराज्ञा जनार्दनः ।
010c	अभिमन्त्र्याभ्यनुज्ञातो योजयामास वाहिनीम् ॥
011a	ततस्तु यानान्यासाद्य दाशार्हाणां यशस्विनाम् ।
011c	सिंहनादः प्रहृष्टानां क्षणेन समपद्यत ॥
012a	योजयन्तः सदश्वांस्तु यानयुग्यं रथांस्तथा ।
012c	गजांश्च परमप्रीतः समपद्यन्त वृष्णयः ॥'
013a	वृष्ण्यन्धकमहामात्रैः सह वीरैर्महारथैः ।
013c	भ्रातृभिश्च कुमारैश्च योधैश्च शतशो वृतः ॥
014a	सैन्येन महता शौरिरभिगुप्तः समन्ततः ।
014c	तत्र दानपतिः श्रीमाञ्जगाम स महायशाः ॥
015a	अक्रूरो वृष्णिवीराणां सेनापतिररिन्दमः ।
015c	अनाधृष्टिर्महातेजा उद्धवश्च महायशाः ॥
016a	साक्षाद्बृहस्पतेः शिष्यो महाबुद्धिर्महामनाः ।
016c	सत्यकः सात्यकिश्चैव कृतवर्मा च सात्वतः ॥
017a	प्रद्युम्नश्चैव साम्बश्च निशङ्कुः शङ्कुरेव च ।
017c	चारुदेष्णश्च विक्रान्तो झिल्ली विपृथुरेव च ॥
018a	सारणश्च महाबाहुर्गदश्च विदुषां वरः ।
018c	एते चान्ये च बहवो वृष्णिभोजान्धकास्तथा ॥
019a	आजग्मुः खाण्डवप्रस्थमादाय हरणं बहु ।
019c	`उपहारं समादाय पृथुवृष्णिपुरोगमाः ॥
020a	प्रययुः सिंहनादेन सुभद्रामवलोककाः ।
020c	ते त्वदीर्घेण कालेन कृष्णेन सह यादवाः ।
020e	पुरमासाद्य पार्थानां परां प्रीतिमवाप्नुवन् ॥'
021a	ततो युधिष्ठिरो राजा श्रुत्वा माधवमागतम् ।
021c	प्रतिग्रहार्थं कृष्णस्य यमौ प्रास्थापयत्तदा ॥
022a	ताभ्यां प्रतिगृहीतं तु वृष्णिचक्रं महर्द्धिमत् ।
022c	विवेश खाण्डवप्रस्थं पताकाध्वजशोभितम् ॥
023a	सम्मृष्टसिक्तपन्थानं पुष्पप्रकरशोभितम् ।
023c	चन्दनस्य रसैः शीतैः पुण्यगन्धैर्निषेवितम् ॥
024a	दह्यताऽगुरुणा चैव देशे देशे सुगन्धिना ।
024c	हृष्टपुष्टजनाकीर्णं वणिग्भिरुपशोभितम् ॥
025a	प्रतिपेदे महाबाहुः सह रामेण केशवः ।
025c	वृष्ण्यन्धकैस्तथा भोजैः समेतः पुरुषोत्तमः ॥
026a	सम्पूज्यमानः पौरैश्च ब्राह्मणैश्च सहस्रशः ।
026c	विवेश भवनं राज्ञः पुरन्दरगृहोपमम् ॥
027a	युधिष्ठिरस्तु रामेण समागच्छद्यथाविधि ।
027c	मूर्ध्नि केशवमाघ्राय बाहुभ्यां परिषस्वजे ॥
028a	तं प्रीयमाणो गोविन्दो विनयेनाभिपूजयन् ।
028c	भीमं च पुरुषव्याघ्रं विधिवत्प्रत्यपूजयत् ॥
029a	तांश्च वृष्ण्यन्धकश्रेष्ठान्कुन्तीपुत्रो युधिष्ठिरः ।
029c	प्रतिजग्राह सत्कारैर्यथाविधि यथागतम् ॥
030a	गुरुवत्पूजयामास कांश्चित्कांश्चिद्वयस्यवत् ।
030c	कांश्चिदभ्यवदत्प्रेम्णा कैश्चिदप्यभिवादितः ॥
031a	`ततः पृथा च पार्थाश्च मुदिताः कृष्णया सह ।
031c	पुण्डरीकाक्षमासाद्य बभूवुर्मुदितेन्द्रियाः ॥
032a	हर्षादभिगतौ दृष्ट्वा सङ्कर्षणजनार्दनौ ।
032c	बन्धुमन्तं पृथा पार्थं युधिष्ठिरममन्यत ॥
033a	ततः सङ्कर्षणाक्रूरावप्रमेयावदीनवत् ।
033c	भद्रवत्यै सुभद्रायै धनौघमुपजह्रतुः ॥
034a	प्रवालानि च हाराणि भूषणानि सहस्रशः ।
034c	कुथास्तरपरिस्तोमान्व्याघ्राजिनपुरस्कृतान् ॥
035a	विविधैश्चैव रत्नौघैर्दीप्तप्रभमजायत ।
035c	शयनासनयानैश्च युधिष्ठिरनिवेशनम् ॥
036a	ततः प्रीतिकरो यूनां विवाहपरमोत्सवः ।
036c	भद्रवत्यै सुभद्रायै सप्तरात्रमवर्तत ॥'
037a	तेषां ददौ हृषीकेशो जन्यार्थे धनमुत्तमम् ।
037c	हरणं वै सुभद्राया ज्ञातिदेयं महायशाः ॥
038a	रथानां काञ्चनाङ्गानां किङ्किणीजालमालिनाम् ।
038c	चतुर्युजामुपेतानां सूतैः कुशलशिक्षितैः ॥
039a	सहस्रं प्रददौ कृष्णो गवामयुतमेव च ।
039c	श्रीमान्माथुरदेश्यानां दोग्ध्रीणां पुण्यवर्चसाम् ॥
040a	बडवानां च शुद्धानां चन्द्रांशुसमवर्चसाम् ।
040c	ददौ जनार्दनः प्रीत्या सहस्रं हेमभूषितम् ॥
041a	तथैवाश्वतरीणां च दान्तानां वातरंहसाम् ।
041c	शतान्यञ्जनकेशीनां श्वेतानां पञ्चपञ्च च ॥
042a	स्नानपानोत्सवे चैव प्रयुक्तं वयसान्वितम् ।
042c	स्त्रीणां सहस्रं गौरीणां सुवेषाणां सुवर्चसाम् ॥
043a	सुवर्णशतकण्ठीनामरोमाणां स्वलङ्कृताम् ।
043c	परिचर्यासु दक्षाणां प्रददौ पुष्करेक्षणः ॥
044a	पृष्ठ्यानामपि चाश्वानां बाह्लिकानां जनार्दनः ।
044c	ददौ शतसहस्राख्यं कन्याधनमनुत्तमम् ॥
045a	कृताकृतस्य मुख्यस्य कनकस्याग्निवर्चसः ।
045c	मनुष्यभारान्दाशार्हो ददौ दश जनार्दनः ॥
046a	गजानां तु प्रभिन्नानां त्रिधा प्रस्रवतां मदम् ।
046c	गिरिकूटनिकाशानां समरेष्वनिवर्तिनाम् ॥
047a	क्लृप्तानां पटुघण्टानां चारूणां हेममालिनाम् ।
047c	हस्त्यारोहैरुपेतानां सहस्रं साहसप्रियः ॥
048a	रामः पाणिग्रहणिकं ददौ पार्थाय लाङ्गली ।
048c	प्रीयमाणो हलधरः सम्बन्धं प्रति मानयन् ॥
049a	स महाधनरत्नौघो वस्त्रकम्बलफेनवान् ।
049c	महागजमहाग्राहः पताकाशैवलाकुलः ॥
050a	पाण्डुसागरमाविद्धः प्रविवेश महाधनः ।
050c	पूर्णमापूरयंस्तेषां द्विषच्छोकावहोऽभवत् ॥
051a	प्रतिजग्राह तत्सर्वं धर्मराजो युधिष्टिरः ।
051c	पूजयामास तांश्चैव वृष्ण्यन्धकमहारथान् ॥
052a	ते समेता महात्मानः कुरुवृष्ण्यन्धकोत्तमाः ।
052c	विजह्रुरमरावासे नराः सुकृतिनो यथा ॥
053a	तत्रतत्र महानादैरुत्कृष्टतलनादितैः ।
053c	यथायोगं यथाप्रीति विजह्रुः कुरुवृष्णयः ॥
054a	एवमुत्तमवीर्यास्ते विहृत्य दिवसान्बहून् ।
054c	पूजिताः कुरुभिर्जग्मुः पुनर्द्वारवतीं प्रति ॥
055a	रामं पुरुस्कृत्य ययुर्वृष्म्यन्धकमहारथाः ।
055c	रत्नान्यादाय शुभ्राणि दत्तानि कुरुसत्तमैः ॥
056a	`रामः सुभद्रां सम्पूज्य परिष्वज्य स्वसां तदा ।
056c	न्यासेति द्रौपदीमुक्त्वा परिधाय महाबलः ॥
057a	पितृष्वसायाश्चरणावभिवाद्य ययौ तदा ।
057c	तस्मिन्काले पृथा प्रीता पूजयामास तं तथा ॥
058a	स वृष्णिवीरः पार्थैश्च पौरैश्च परमार्चितः ।
058c	ययौ द्वारवतीं रामो वृष्णिभिः सह संयुतः ॥
059a	वासुदेवस्तु पार्थेन तत्रैव सह भारत ।
059c	`चतुस्त्रिंशदहोरात्रं रममाणो महाबलः ।'
059e	उवास नगरे रम्ये शक्रप्रस्थे महात्मना ॥
060a	व्यचरद्यमुनातीरे मृगयां स महायशाः ।
060c	मृगान्विध्यन्वराहांश्च रेमे सार्धं किरीटिना ॥
061a	ततः सुभद्रा सौभद्रं केशवस्य प्रिया स्वसा ।
061c	जयन्तमिव पौलोमी ख्यातिमन्तमजीजनत् ॥
062a	दीर्घबाहुं महोरस्कं वृषभाक्षमरिन्दमम् ।
062c	सुभद्रा सुषुवे वीरमभिमन्युं नरर्षभम् ॥
063a	अभीश्च मन्युमांश्चैव ततस्तमरिमर्दनम् ।
063c	अभिमन्युरिति प्राहुरार्जुनिं पुरुषर्षभम् ॥
064a	स सात्वत्यामतिरथः सम्बभूव घनञ्जयात् ।
064c	मखे निर्मथनेनेव शमीगर्भाद्धुताशनः ॥
065a	यस्मिञ्जाते महातेजाः कुन्तीपुत्रो युधिष्ठिरः ।
065c	अयुतं गा द्विजातिभ्यः प्रादान्निष्कांश्च भारत ॥
066a	दयितो वासुदेवस्य वाल्यात्प्रभृति चाभवत् ।
066c	पितॄणां चैव सर्वेषां प्रजानामिव चन्द्रमाः ॥
067a	जन्मप्रभृति कृष्णश्च चक्रे तस्य क्रियाः शुभाः ।
067c	स चापि ववृधे बालः शुक्लपक्षे यथा शशी ॥
068a	चतुष्पादं दशविधं धनुर्वेदमरिन्दमः ।
068c	अर्जुनाद्वेद वेदज्ञः सकलं दिव्यमानुषम् ॥
069a	विज्ञानेष्वपि चास्त्राणां सौष्ठवे च महाबलः ।
069c	क्रियास्वपि च सर्वासु विशेषानभ्यशिक्षयत् ॥
070a	आगमे च प्रयोगे च चक्रे तुल्यमिवात्मना ।
070c	तुतोष पुत्रं सौभद्रं प्रेक्षमाणो धनञ्जयः ॥
071a	सर्वसंहननोपेतं सर्वलक्षणलक्षितम् ।
071c	दुर्धर्षमृषभस्कन्धं व्यात्ताननमिवोरगम् ॥
072a	सिंहदर्पं महेष्वासं मत्तमातङ्गविक्रमम् ।
072c	मेघदुन्दुभिनिर्घोषं पूर्णचन्द्रनिभाननम् ॥
073a	कृष्णस्य सदृशं शौर्ये वीर्ये रूपे तथाऽऽकृतौ ।
073c	ददर्श पुत्रं बीभत्सुर्मघवानिव तं यथा ॥
074a	पाञ्चाल्यपि तु पञ्चभ्यः पतिभ्यः शुभलक्षणा ।
074c	लेभे पञ्च सुतान्वीराञ्श्रेष्ठान्पञ्चाचलानिव ॥
075a	युधिष्ठिरात्प्रतिविन्ध्यं सुतसोमं वृकोदरात् ।
075c	अर्जुनाच्छ्रुतकर्माणं शतानीकं च नाकुलिम् ॥
076a	सहदेवाच्छ्रुतसेनमेतान्पञ्च महारथान् ।
076c	पाञ्चाली सुषुवे वीरानादित्यानदितिर्यथा ॥
077a	शास्त्रतः प्रतिविन्ध्यन्तमूचुर्विप्रायुधिष्ठिरम् ।
077c	परप्रहरणज्ञाने प्रतिविन्ध्यो भवत्वयम् ॥
078a	सुते सोमसहस्रे तु सोमार्कसमतेजसम् ।
078c	सुतसोमं महेष्वासं सुषुवे भीमसेनतः ॥
079a	श्रुतं कर्म महत्कृत्वा निवृत्तेन किरीटिना ।
079c	जातः पुत्रस्तथेत्येवं श्रुतकर्मा ततोऽभवत् ॥
080a	शतानीकस्य राजर्षेः कौरव्यस्य महात्मनः ।
080c	चक्रे पुत्रं सनामानं नकुलः कीर्तिवर्धनम् ॥
081a	ततस्त्वजीजनत्कृष्णा नक्षत्रे वह्निदैवते ।
081c	सहदेवात्सुतं तस्माच्छ्रुतसेनेति तं विदुः ॥
082a	एकवर्षान्तरास्त्वेते द्रौपदेया यशस्विनः ।
082c	अन्वजायन्त राजेन्द्र परस्परहितैषिणः ॥
083a	जातकर्माण्यानुपूर्व्याच्चूडोपनयनानि च ।
083c	चकार विधिवद्धौम्यस्तेषां भरतसत्तम ॥
084a	कृत्वा च वेदाध्ययनं ततः सुचरितव्रताः ।
084c	जगृहुः सर्वमिष्वस्त्रमर्जुनाद्दिव्यमानुषम् ॥
085a	दिव्यगर्भोपमैः पुत्रैर्व्यूढोरस्कैर्महारथैः ।
085c	अन्विता राजशार्दूल पाण्डवा मुदमाप्नुवन् ॥ ॥

इति श्रीमन्महाभारते आदिपर्वणि हरणाहरणपर्वणि सप्तचत्वारिंशदधिकद्विशततमोऽध्यायः ॥ 247 ॥ ॥ समाप्तं च हरणाहरणपर्व ॥

1-247-43 अरोगाणां स्वलङ्कृतां इति ख. पाठः ॥ 1-247-74 धरा पञ्च गणानिव । इति ङ पाठः ॥ 1-247-77 परप्रहरणज्ञाने शत्रुकृतप्रहारवेदनायां विन्ध्य इव निर्विज्ञान इति प्रतिविन्ध्यः ॥ सप्तचत्वारिंशदधिकद्विशततमोऽध्यायः ॥ 247 ॥
