अध्यायः 080
॥ उत्तरयायातारभ्यः ॥	
ययातेः स्वर्गगमनम् ॥ 1 ॥
001	वैशम्पायन उवाच ।
001a	एवं स नाहुषो राजा ययातिः पुत्रमीप्सितम् ।
001c	राज्येऽभिषिच्य मुदितो वानप्रस्थोऽभवन्मुनिः ॥
002a	उषित्वा च वने वासं ब्राह्मणैः संशितव्रतः ।
002c	फलमूलाशनो दान्तस्ततः स्वर्गमितो गतः ॥
003a	स गतः स्वर्निवासं तं निवसन्मुदितः सुखी ।
003c	कालेन नातिमहता पुनः शक्रेण पातितः ॥
004a	`साधुभिः सङ्गतिं लब्ध्वा पुनः स्वर्गमुपेयिवान् ।
004	जनमेजय उवाच ।
004c	स्वर्गतश्च पुनर्ब्रह्मन्निवसन्देववेश्मनि ।
004e	कालेन नातिमहता कथं शक्रेण पातितः' ॥
005a	निपतन्प्रच्युतः स्वर्गादप्राप्तो मेदिनीतलम् ।
005c	स्थित आसीदन्तरिक्षे स तदेति श्रुतं मया ॥
006a	तत एव पुनश्चापि गतः स्वर्गमिति श्रुतम् ।
006c	राज्ञा वसुमता सार्धमष्टकेन च वीर्यवान् ॥
007a	प्रतर्दनेन शिबिना समेत्य किल संसदि ।
007c	कर्मणा केन स दिवं पुनः प्राप्तो महीपतिः ॥
008a	सर्वमेतदशेषेण श्रोतुमिच्छामि तत्त्वतः ।
008c	कथ्यमानं त्वया विप्र विप्रर्षिगणसन्निधौ ॥
009a	देवराजसमो ह्यासीद्ययातिः पृथिवीपतिः ।
009c	वर्धनः कुरुवंशस्य विभावसुसमद्युतिः ॥
010a	तस्य विस्तीर्णयशसः सत्यकीर्तेर्महात्मनः ।
010c	चरितं श्रोतुमिच्छामि दिवि चेह च सर्वशः ॥
011	वैशम्पायन उवाच ।
011a	हन्त ते कथयिष्यामि ययातेरुत्तरां कथाम् ।
011c	दिवि चेह च पुण्यार्थां सर्वपापप्रणाशिनीम् ॥
012a	ययातिर्नाहुषो राजा पूरुं पुत्रं कनीयसम् ।
012c	राज्येऽभिषिच्य मुदितः प्रावव्राज वनं तदा ॥
013a	अन्त्युषे स विनिक्षिप्य पुत्रान्यदुपुरोगमान् ।
013c	फलमूलाशनो राजा वने सन्न्यवसच्चिरम् ॥
014a	शंसितात्मा जितक्रोधस्तर्पयन्पितृदेवताः ।
014c	अग्नींश्च विधिवज्जुह्वन्वानप्रस्थविधानतः ॥
015a	अथितीन्पूजयामास वन्येन हविषा विभुः ।
015c	शिलोञ्छवृत्तिमास्थाय शेषान्नकृतभोजनः ॥
016a	पूर्णं वर्षसहस्रं च एवंवृत्तिरभून्नृपः ।
016c	अब्भक्षः शरदस्त्रिंशदासीन्नियतवाङ्मनाः ॥
017a	ततश्च वायुभक्षोऽभूत्संवत्सरमतन्द्रितः ।
017c	तथा पञ्चाग्निमध्ये च तपस्तेपे स वत्सरम् ॥
018a	एकपादः स्तितश्चासीत्षण्मासाननिलाशनः ।
018c	पुण्यकीर्तिस्ततः स्वर्गे जगामावृत्य रोदसी ॥	

इति श्रीमन्महाभारते आदिपर्वणि सम्भवपर्वणि अशीतितमोऽध्यायः ॥ 80 ॥
1-80-13 अन्त्येषु म्लेच्छेषु ॥ 1-80-17 पञ्चाग्नयश्चत्वारोऽग्नयः पञ्चमः सूर्यः ॥ 1-80-18 आवृत्य व्याप्य । रोदसी द्यावाभूमी । पृथिव्यामिव स्वर्गेपि मुख्योऽभूदित्यर्थः ॥ अशीतितमोऽध्यायः ॥ 80 ॥
