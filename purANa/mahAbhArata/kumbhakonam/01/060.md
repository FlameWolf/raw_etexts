अध्यायः 060

भारतकथानुबन्धः ॥ 1 ॥
001	सौतिरुवाच ।
001a	श्रुत्वा तु सर्पसत्राय दीक्षितं जनमेजयम् ।
001c	अभ्यगच्छदृषिर्विद्वान्कृष्णद्वैपायनस्तदा ॥
002a	जनयामास यं काली शक्तेः पुत्रात्पराशरात् ।
002c	कन्यैव यमुनाद्वीपे पाण्डवानां पितामहम् ॥
003a	जातमात्रश्च यः सद्य इष्ट्या देहमवीवृधत् ।
003c	वेदांश्चाधिजगे साङ्गन्सेतिहासान्महायशाः ॥
004a	यं नाति तपसा कश्चिन्न वेदाध्ययनेन च ।
004c	न व्रतैर्नोपवासैश्च न प्रसूत्या न मन्युना ॥
005a	विव्यासैकं चतुर्धा यो वेदं वेदविदां वरः ।
005c	परावरज्ञो ब्रह्मर्षिः कविः सत्यव्रतः शुचिः ॥
006a	यः पाण्डुं धृतराष्ट्रं च विदुरं चाप्यजीजनत् ।
006c	शन्तनोः संततिं तन्वन्पुण्यकीर्तिर्महायशाः ॥
007a	जनमेजयस्य राजर्षेः स महात्मा सदस्तथा ।
007c	विवेश सहितः शिष्यैर्वेदवेदाङ्गपारगैः ॥
008a	तत्र राजानमासीनं ददर्श जनमेजयम् ।
008c	वृतं सदस्यैर्बहुभिर्देवैरिव पुरन्दरम् ॥
009a	तथा मूर्धाभिषिक्तैश्च नानाजनपदेश्वरैः ।
009c	ऋत्विग्भिर्ब्रह्मकल्पैश्च कुशलैर्यज्ञसंस्तरे ॥
010a	जनमेजयस्तु राजर्षिर्दृष्ट्वा तमृषिमागतम् ।
010c	सगणोऽभ्युद्ययौ तूर्णं प्रीत्या भरतसत्तमः ॥
011a	काञ्चनं विष्टरं तस्मै सदस्यानुमतः प्रभुः ।
011c	आसनं कल्पयामास यथा शक्रो बृहस्पतेः ॥
012a	तत्रोपविष्टं वरदं देवर्षिगणपूजितम् ।
012c	पूजयामास राजेन्द्रः शास्त्रदृष्टेन कर्मणा ॥
013a	पाद्यमाचमनीयं च अर्घ्यं गां च विधानतः ।
013c	पितामहाय कृष्णाय तदर्हाय न्यवेदयत् ॥
014a	प्रतिगृह्य तु तां पूजां पाम्डवाज्जनमेजयात् ।
014c	गां चैव समनुज्ञाय व्यासः प्रीतोऽभवत्तदा ॥
015a	तथा च पूजयित्वा तं प्रणयात्प्रतितामहम् ।
015c	उपोपविश्य प्रीतात्मा पर्यपृच्छदनामयम् ॥
016a	भगवानापि तं दृष्ट्वा कुशलं प्रतिवेद्य च ।
016c	सदस्यैः पूजितः सर्वैः सदस्यान्प्रत्यपूजयत् ॥
017a	ततस्तु सहितः सर्वैः सदस्यैर्जनमेजयः ।
017c	इदं पश्चाद्द्विजश्रेष्ठं पर्यपृच्छत्कृताञ्जलिः ॥
018	जनमेजय उवाच ।
018a	कुरूणां पाण्डवानां च भवान्प्रत्यक्षदर्शिवान् ।
018c	तेषां चरितमिच्छामि कथ्यमानं त्वया द्विज ॥
019a	कथं समभवद्भेदस्तेषामक्लिष्टकर्मणाम् ।
019c	तच्च युद्धं कथं वृत्तं भूतान्तकरणं महत् ॥
020a	पितामहानां सर्वेषां दैवेनाविष्टचेतसाम् ।
020c	कार्त्स्न्येनैतन्ममाचक्ष्व यथा वृत्तं द्विजोत्तम ।
020e	इच्छामि तत्त्वतः श्रोतुं भगवन्कुशलो ह्यसि' ॥
021	सौतिरुवाच ।
021a	तस्य तद्वचनं श्रुत्वा कृष्णद्वैपायनस्तदा ।
021c	शशास शिष्यमासीनं वैशंपायनमन्तिके ॥
022	व्यास उवाच ।
022a	कुरूणां पाण्डवानां च यथा भेदोऽभवत्पुरा ।
022c	तदस्मै सर्वमाचक्ष्व यन्मत्तः श्रुतवानसि ॥
023a	गुरोर्वचनमाज्ञाय स तु विप्रर्षभस्तदा ।
023c	आचचक्षे ततः सर्वमितिहासं पुरातनम् ॥
024a	राज्ञे तस्मै सदस्येभ्यः पार्थिवेभ्यश्च सर्वशः ।
024c	भेदं सर्वविनाशं च कुरुपाण्डवयोस्तदा ॥ ॥

इति श्रीमन्महाभारते आदिपर्वणि अंशावतरणपर्वणि षष्टितमोऽध्यायः ॥ 60 ॥

1-60-2 काली सत्यवती ॥ 1-60-3 इष्ट्या इच्छया देहं सद्योऽवीवृधत् वर्धितवान् ॥ 1-60-4 यं व्यासम् । तपआदिना कश्चिन्नाति नात्येति नातिशेते ॥ 1-60-15 उपोपविश्य समीपे उपविश्य ॥ 1-60-16 प्रतिवेद्य प्रतिख्याप्य । अत्र पूजा स्तुतिरेव ॥ 1-60-17 इदं वक्ष्यमाणम् ॥ 1-60-18 प्रत्यक्षदर्शिवान् प्रत्यक्षदर्शी ॥ 1-60-19 भेदो वैरम् ॥ 1-60-20 पितामहानां प्रपितामहानाम् ॥ षष्टितमोऽध्यायः ॥ 60 ॥
