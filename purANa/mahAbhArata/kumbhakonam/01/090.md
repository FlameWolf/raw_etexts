अध्यायः 090

मृगयार्थं दुष्यन्तस्यारण्यगमनम् ॥ 1 ॥
001	जनमेजय उवाच ।
001a	सम्भवं भरतस्याहं चरितं च महामतेः ।
001c	शकुन्तलायाश्चोत्पत्तिं श्रोतुमिच्छामि तत्त्वतः ॥
002a	दुष्यन्तेन च वीरेण यथा प्राप्ता शकुन्तला ।
002c	तं वै पुरुषसिंहस्य भगवन्विस्तरं त्वहम् ॥
003a	श्रोतुमिच्छामि तत्त्वज्ञ सर्वं मतिमतां वर ।
003	वैशम्पायन उवाच ।
003c	स कदाचिन्महाबाहुः प्रभूतबलवाहनः ॥
004a	वनं जगाम गहनं हयनागशतैर्वृतः ।
004c	बलेन चतुरङ्गेण वृतः परमवल्गुना ॥
005a	खड्गशक्तिधरैर्वीरैर्गदामुसलपाणिभिः ।
005c	प्रासतोमरहस्तैश्च ययौ योधशतैर्वृतः ॥
006a	सिंहनादैश्च योधानां शङ्खदुन्दुभिनिःस्वनैः ।
006c	रथनेमिस्वनैश्चैव सनागवरबृंहितैः ॥
007a	नानायुधधरैश्चापि नानावेषधरैस्तथा ।
007c	ह्रेषितस्वनमिश्रैश्च क्ष्वेडितास्फोटितस्वनैः ॥
008a	आसीत्किलकिलाशब्दस्तस्मिन्गच्छति पार्थिवे ।
008c	प्रासादवरशृङ्गस्थाः परया नृपशोभया ॥
009a	ददृशुस्तं स्त्रियस्तत्र शूरमात्मयशस्करम् ।
009c	शक्रोपमममित्रघ्नं परवारणवारणम् ॥
010a	पश्यन्तः स्त्रीगणास्तत्र वज्रपाणिं स्म मेनिरे ।
010c	अयं स पुरुषव्याघ्रो रणे वसुपराक्रमः ॥
011a	यस्य बाहुबलं प्राप्य न भवन्त्यसुहृद्गणाः ।
011c	इति वाचो ब्रुवन्त्यस्ताः स्त्रियः प्रेम्णा नराधिपम् ॥
012a	तुष्टुवुः पुष्पवृष्टीश्च ससृजुस्तस्य मूर्धनि ।
012c	तत्रतत्र च विप्रेन्द्रैः स्तूयमानः समन्ततः ॥
013a	निर्ययौ परमप्रीत्या वनं मृगजिघांसया ।
013c	तं देवराजप्रतिमं मत्तवारणधूर्गतम् ॥
014a	द्विजक्षत्रियविट्शूद्रा निर्यान्तमनुजग्मिरे ।
014c	ददृशुर्वर्धमानास्ते आशीर्भिश्च जयेन च ॥
015a	सुदूरमनुजग्मुस्तं पौरजानपदास्तथा ।
015c	न्यवर्तन्त ततः पश्चादनुज्ञाता नृपेण ह ॥
016a	सुपर्णप्रतिमेनाथ रथेन वसुधाधिपः ।
016c	महीमापूरयामास घोषेण त्रिदिवं तथा ॥
017a	स गच्छन्ददृशे धीमान्नन्दनप्रतिमं वनम् ।
017c	बिल्वार्कखदिराकीर्णं कपित्थधवसङ्कुलम् ॥
018a	विषमं पर्वतस्रस्तै रश्मभिश्च समावृतम् ।
018c	निर्जलं निर्मनुष्यं च बहुयोजनमायतम् ॥
019a	मृगसिंहैर्वृतं घोरैरन्यैश्चापि वनेचरैः ।
019c	तद्वनं मनुजव्याघ्रः सभृत्यबलवाहनः ॥
020a	लोडयामास दुष्यन्तः सूदयन्विविधान्मृगान् ।
020c	बाणगोचरसम्प्राप्तांस्तत्र व्याघ्रगणान्बहून् ॥
021a	पातयामास दुष्यन्तो निर्बिभेद च सायकैः ।
021c	दूरस्थान्सायकैः कांश्चिदभिनत्स नराधिपः ॥
022a	अभ्याशमागतांश्चान्यान्खड्गेन निरकृन्तत ।
022c	कांश्चिदेणान्समाजघ्ने शक्त्या शक्तिमतां वरः ॥
023a	गदामण्डलतत्त्वज्ञश्चचारामितविक्रमः ।
023c	तोमरैरसिभिश्चापि गदामुसलकम्पनैः ॥
024a	चचार स विनिघ्नन्वै वन्यांस्तत्र मृगद्विजान् ।
024c	राज्ञा चाद्भुतवीर्येण योधैश्च समरप्रियैः ॥
025a	लोड्यमानं महारण्यं तत्यजुः स्म मृगाधिपाः ।
025c	तत्र विद्रुतयूथानि हतयूथपतीनि च ॥
026a	मृगयूथान्यथौत्सुक्याच्छब्दं चक्रुस्ततस्ततः ।
026c	शुष्काश्चापि नदीर्गत्वा जलनैराश्यकर्शिताः ॥
027a	व्यायामक्लान्तहृदयाः पतन्ति स्म विचेतसः ।
027c	क्षुत्पिपासापरीताश्च श्रान्ताश्च पतिता भुवि ॥
028a	केचित्तत्र नरव्याघ्रैरभक्ष्यन्त बुभुक्षितैः ।
028c	केचिदग्निमथोत्पाद्य संसाध्य च वनेचराः ॥
029a	भक्षयन्ति स्म मांसानि प्रकुट्य विधिवत्तदा ।
029c	तत्र केचिद्गजा मत्ता बलिनः शस्त्रविक्षताः ॥
030a	सङ्कोच्याग्रकरान्भीताः प्राद्रवन्ति स्म वेगिताः ।
030c	शकृन्मूत्रं सृजन्तश्च क्षरन्तः शोणितं बहु ॥
031a	वन्या गजवरास्तत्र ममृदुर्मनुजान्बहून् ।
031c	तद्वनं बलमेघेन शरधारेण संवृतम् ।
031e	व्यरोचत मृगाकीर्णं राज्ञा हतमृगाधिपम् ॥

इति श्रीमन्महाभारते आदिपर्वणि सम्भवपर्वणि नवतितमोऽध्यायः ॥ 90 ॥

1-90-9 परवारणवारणं शत्रगजानां निवारकम् ॥ 1-90-13 धूर्गतं स्कन्धारूढम् ॥ 1-90-28 संसाध्य पाकादिना संस्कृत्य ॥ 1-90-29 प्रकुट्य चूर्णीकृत्य । गजा वनगजाः ॥ नवतितमोऽध्यायः ॥ 90 ॥
