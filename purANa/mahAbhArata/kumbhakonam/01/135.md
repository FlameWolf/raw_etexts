अध्यायः 135

पाण्डवैः सह ऋषीणां हस्तिनापुरगमनम् ॥ 1 ॥ पाण्डुवृत्तान्तकथनपूर्वकं पाण्डवान्भीष्माय समर्प्य ऋषीणां प्रतिनिवर्तनम् ॥ 2 ॥
001	वैशम्पायन उवाच ।
001a	पाण्डोरुपरमं दृष्ट्वा देवकल्पा महर्षयः ।
001c	ततो मन्त्रविदः सर्वे मन्त्रयाञ्चक्रिरे मिथः ॥
002	तापसा ऊचुः ।
002a	हित्वा राज्यं च राष्ट्रं च स महात्मा महायशाः ।
002c	अस्मिंस्थाने तपस्तप्त्वा तापसाञ्शरणं गतः ॥
003a	स जातमात्रान्पुत्रांश्च दारांश्च भवतामिह ।
003c	प्रादायोपनिधिं राजा पाण्डुः स्वर्गमितो गतः ॥
004a	तस्येमानात्मजान्देहं भार्यां च सुमहात्मनः ।
004c	स्वराष्ट्रं गृह्य गच्छामो धर्म एष हि नः स्मृतः ॥
005	वैशम्पायन उवाच ।
005a	ते परस्परमामन्त्र्य देवकल्पा महर्षयः ।
005c	पाण्डोः पुत्रान्पुरस्कृत्य नगरं नागसाह्वयम् ॥
006a	उदारमनसः सिद्धा गमने चक्रिरे मनः ।
006c	भीष्माय पण्डवान्दातुं धृतराष्ट्राय चैव हि ॥
007a	तस्मिन्नेव क्षणे सर्वे तानादाय प्रतस्थिरे ।
007c	पाण्डोर्दारांश्च पुत्रांश्च शरीरे ते च तापसाः ॥
008a	सुखिनी सा पुरा भूत्वा सततं पुत्रवत्सला ।
008c	प्रपन्ना दीर्घमध्वानं सङ्क्षिप्तं तदमन्यत ॥
009a	सा त्वदीर्घेण कालेन सम्प्राप्ता कुरुजाङ्गलम् ।
009c	वर्धमानपुरद्वारमाससाद यशस्विनी ॥
010a	द्वारिणं तापसा ऊचू राजानं च प्रकाशय ।
010c	ते तु गत्वा क्षणेनैव सभायां विनिवेदिताः ॥
011a	तं चारणसहस्राणां मुनीनामागमं तदा ।
011c	श्रुत्वा नागपुरे नॄणां विस्मयः समपद्यत ॥
012a	मुहूर्तोदित आदित्ये सर्वे बालपुरस्कृताः ।
012c	सदारास्तापसान्द्रष्टुं निर्ययुः पुरवासिनः ॥
013a	स्त्रीसङ्घाः क्षत्रसङ्घाश्च यानसङ्घसमास्थिताः ।
013c	ब्राह्मणैः सह निर्जग्मुर्ब्राह्मणानां च योषितः ॥
014a	तथा विट्शूद्रसङ्घानां महान्यतिकरोऽभवत् ।
014c	न कश्चिदकरोदीर्ष्यामभवन्धर्मबुद्धयः ॥
015a	तथा भीष्मः शान्तनवः सोमदत्तोऽथ बाह्लिकः ।
015c	प्रज्ञाचक्षुश्च राजर्षिः क्षत्ता च विदुरः स्वयम् ॥
016a	सा च सत्यवती देवी कौसल्या च यशस्विनी ।
016c	राजदारैः परिवृता गान्धारी चापि निर्ययौ ॥
017a	धृतराष्ट्रस्य दायादा दुर्योधनपुरोगमाः ।
017c	भूषिता भूषणैश्चित्रैः शतसङ्ख्या विनिर्ययुः ॥
018a	तान्महर्षिगणान्दृष्ट्वा शिरोभिरभिवाद्य च ।
018c	उपोपविविशुः सर्वे कौरव्याः सपुरोहिताः ॥
019a	तथैव शिरसा भूमावभिवाद्य प्रणम्य च ।
019c	उपोपविविशुः सर्वे पौरजानपदा अपि ॥
020a	तमकूजमभिज्ञाय जनौघं सर्वशस्तदा ।
020c	पूजयित्वा यथान्यायं पाद्येनार्घ्येण च प्रभो ॥
021a	भीष्मो राज्यं च राष्ट्रं च महर्षिभ्यो न्यवेदयत् ।
021c	तेषामथो वृद्धतमः प्रत्युत्थाय जटाजिनी ।
021e	ऋषीणां मतमाज्ञाय महर्षिरिदमब्रवीत् ॥
022a	यः स कौरव्यदायादः पाण्डुर्नाम नराधिपः ।
022c	कामभोगान्परित्यज्य शतशृङ्गमितो गतः ॥
023a	`राजा भोगान्परित्यज्य तपस्वी सम्बभूव ह ।
023c	स यथोक्तं तपस्तेपे पत्रमूलफलाशनः ॥
024a	पत्नीभ्यां सह धर्मात्मा कञ्चित्कालमतन्द्रितः ।
024c	तेन वृत्तसमाचारैस्तपसा च तपस्विनः ॥
025a	तोषितास्तापसास्तत्र शतशृङ्गनिवासिनः ।
025c	स्वर्गलोकं गन्तुकामं तापसाः सन्निवार्य तम् ॥
026a	उद्यन्तं सह पत्नीभ्यां विप्रा वचनमब्रुवन् ।
026c	अनपत्यस्य राजेन्द्र पुण्या लोका न सन्ति ते ॥
027a	तस्माद्धर्मं च वायुं च महेन्द्रं च तथाऽश्विनौ ।
027c	आराधयस्व राजेन्द्र पत्नीभ्यां सह देवताः ॥
028a	प्रीताः पुत्रान्प्रदास्यन्ति ऋणमुक्तो भविष्यसि ।
028c	तपसा दिव्यचक्षुष्ट्वात्पश्यामस्ते तथा सुतान् ॥
029a	अस्माकं वचनं श्रुत्वा देवानाराधयत्तदा ।'
029c	ब्रह्मचर्यव्रतस्थस्य तस्य दिव्येन हेतुना ॥
030a	साक्षाद्धर्मादयं पुत्रस्तत्र जातो युधिष्ठिरः ।
030c	तथैनं बलिनां श्रेष्ठं तस्य राज्ञो महात्मनः ॥
031a	मातरिश्वा ददौ पुत्रं भीमं नाम महाबलम् ।
031c	पुरन्दरादयं जज्ञे कुन्त्यां सत्यपराक्रमः ॥
032a	`अस्मिञ्जाते महेष्वासे पृथामिन्द्रस्तदाऽब्रवीत् ।
032c	मत्प्रसादादयं जातः कुन्ति सत्यपराक्रमः ॥
033a	अजेयानपि जेताऽरीन्देवतादीन्न संशयः ।'
033c	यस्य कीर्तिर्महेष्वासान्सर्वानभिभविष्यति ॥
034a	`युधिष्ठिरो राजसूयं भ्रातृवीर्यादवाप्स्यति ।
034c	एष जेता मनुष्यांश्च सर्वान्गन्धर्वराक्षसान् ॥
035a	एष दुर्योधनादीनां कौरवाणां च जेष्यति ।
035c	वीरस्यैतस्य विक्रान्तैर्धर्मपुत्रो युधिष्ठिरः ॥
036a	यक्ष्यते राजसूयाद्यैर्धर्म एव परः सदा ।'
036c	यौ तु माद्री महेष्वासावसूत पुरुषोत्तमौ ॥
037a	अश्विभ्यां पुरुषव्याघ्राविमौ तावपि तिष्ठतः ।
037c	`नकुलः सहदेवश्च तावप्यमिततेजसौ ॥'
038a	चरता धर्मनित्येन वनवासं यशस्विना ।
038c	एष पैतामहो वंशः पाण्डुना पुनरुद्धृतः ॥
039a	पुत्राणां जन्म वृद्धिं च वैदिकाध्ययनानि च ।
039c	पश्यन्तः सततं पाण्डोः परां प्रीतिमवाप्स्यथ ॥
040a	वर्तमानः सतां वृत्ते पुत्रलाभमवाप च ।
040c	पितृलोकं गतः पाण्डुरितः सप्तदशेऽहनि ॥
041a	तं चितागतमाज्ञाय वैश्वानरमुखे हुतम् ।
041c	प्रविष्टा पावकं माद्री हित्वा जीवितमात्मनः ॥
042a	सा गता सह तेनैव पतिलोकमनुव्रता ।
042c	तस्यास्तस्य च यत्कार्यं क्रियतां तदनन्तरम् ॥'
043a	पृथां च शरणं प्राप्तां पाण्डवांश्च यशस्विनः ।
043c	यथावदनुमन्यन्तां धर्मो ह्येष सनातनः ॥
044a	इमे तयोः शरीरे द्वे पुत्राश्चेमे तयोर्वराः ।
044c	क्रियाभिरनुगृह्यन्तां सह मात्रा परन्तपाः ॥
045a	प्रेतकार्ये निवृत्ते तु पितृमेधं महायशाः ।
045c	लभतां सर्वधर्मज्ञः पाण्डुः कुरुकुलोद्वहः ॥
046	वैशम्पायन उवाच ।
046a	एवमुक्त्वा कुरून्सर्वान्कुरूणामेव पश्यताम् ।
046c	क्षणेनान्तर्हिताः सर्वे तापसा गुह्यकैः सह ॥
047a	गन्धर्वनगराकारं तथैवान्तर्हितं पुनः ।
047c	ऋषिसिद्धगणं दृष्ट्वा विस्मयं ते परं ययुः ॥ ॥

इति श्रीमन्महाभारते आदिपर्वणि सम्भवपर्वणि पञ्चत्रिंशदधिकशततमोऽध्यायः ॥ 135 ॥

1-135-4 देहं देहयोरस्थीनि ॥ 1-135-8 तद्गमनं सङ्क्षिप्तममन्यत मुनीनां योगप्रभावात् स्वदेशगमनौत्कण्ठ्याद्वा ॥ 1-135-9 वर्धमानपुरद्वारं मुख्यद्वारम् ॥ 1-135-11 आरण्यानां सहस्रसङ्ख्यानां मुनीनां चेति योज्यम् ॥ 1-135-14 व्यतिकरः सङ्घर्षः ॥ 1-135-20 अकूजं निःशब्दम् ॥ 1-135-45 प्रेतकार्ये सपिण्डीकरणान्ते । पितृमेधं यज्ञविशेषम् । वृषोत्सर्गादिकं वा ॥ 1-135-47 गन्धर्वनगरं स्वपुरम् ॥ पञ्चत्रिंशदधिकशततमोऽध्यायः ॥ 135 ॥
