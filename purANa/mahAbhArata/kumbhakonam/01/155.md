अध्यायः 155

दुर्योधनेन दानादिना प्रकृतिवशीकरणम् ॥ 1 ॥ पाण्डवानां वारणावतयात्रार्थं धृतराष्ट्रानुज्ञा ॥ 2 ॥
KK0108155001	वैशम्पायन उवाच 
KK0108155001a	ततो दुर्योधनो राजा सर्वास्तु प्रकृतीः शनैः ।
KK0108155001c	अर्थमानप्रदानाभ्यां सञ्जहार सहानुजः ।
KK0108155001e	`युयुत्सुमपनीयैकं धार्तराष्ट्रं सहोदरम् ॥'
KK0108155002a	धृतराष्ट्रप्रयुक्तास्तु केचित्कुशलमन्त्रिणः ।
KK0108155002c	कथयाञ्चक्रिरे रम्यं नगरं वारणावतम् ॥
KK0108155003a	अयं समाजः सुमहान्रमणीयतमो भुवि ।
KK0108155003c	उपस्थितः पशुपतेर्नगरे वारणावते ॥
KK0108155004a	सर्वरत्नसमाकीर्णे पुण्यदेशे मनोरमे ।
KK0108155004c	इत्येवं धृतराष्ट्रस्य वचनाच्चक्रिरे कथाः ॥
KK0108155005a	कथ्यमाने तथा रम्ये नगरे वारणावते ।
KK0108155005c	गमने पाण्डुपुत्राणां जज्ञे तत्र मतिर्नृप ॥
KK0108155006a	यदा त्वमन्यत नृपो जातकौतूहला इति ।
KK0108155006c	उवाचैतानेत्य तदा पाण्डवानम्बिकासुतः ॥
KK0108155007a	`अधीतानि च शास्त्राणि युष्माभिरिह कृत्स्नशः ।
KK0108155007c	अस्त्राणि च तथा द्रोणाद्गौतमाच्च शरद्वतः ॥
KK0108155008a	कृतकृत्या भवन्तस्तु सर्वविद्याविशारदाः ।
KK0108155008c	सोऽहमेवं गते ताताश्चिन्तयामि समन्ततः ।
KK0108155008e	रक्षणे व्यवहारे च राज्यस्य सततं हिते ॥'
KK0108155009a	ममैते पुरुषा नित्यं कथयन्ति पुनःपुनः ।
KK0108155009c	रमणीयतमं लोके नगरं वारणावतम् ॥
KK0108155010a	ते ताता यदि मन्यध्वमुत्सवं वारणावते ।
KK0108155010c	सगणाः सान्वयाश्चैव विहरध्वं यथाऽमराः ॥
KK0108155011a	ब्राह्मणेभ्यश्च रत्नानि गायनेभ्यश्च सर्वशः ।
KK0108155011c	प्रयच्छध्वं यथाकामं देवा इव सुवर्चसः ॥
KK0108155012a	कञ्चित्कालं विहृत्यैवमनुभूय परां मुदम् ।
KK0108155012c	इदं वै हास्तिनपुरं सुखिनः पुनरेष्यथ ॥
KK0108155013a	`निवसध्वं च तत्रैव संरक्षणपरायणाः ।
KK0108155013c	वैलक्षण्यं न वै तत्र भविष्यति परन्तपाः ॥'
KK0108155014	वैशम्पायन उवाच 
KK0108155014a	धृतराष्ट्रस्य तं काममनुबुध्य युधिष्ठिरः ।
KK0108155014c	आत्मनश्चासहायत्वं तथेति प्रत्युवाच तम् ॥
KK0108155015a	ततो भीष्मं शान्तनवं विदुरं च महामतिम् ।
KK0108155015c	द्रोणं च बाह्लिकं चैव सोमदत्तं च कौरवम् ॥
KK0108155016a	कृपमाचार्यपुत्रं च भूरिश्रवसमेव च ।
KK0108155016c	मान्यानन्यानमात्यांश्च ब्राह्मणांश्च तपोधनान् ॥
KK0108155017a	पुरोहितांश्च पौत्रांश्च गान्धारीं च यशस्विनीम् ।
KK0108155017c	`सर्वा मातॄरुपस्पृष्ट्वा विदुरस्य च योषितः ।'
KK0108155017e	युधिष्ठिरः शनैर्दीन उवाचेदं वचस्तदा ॥
KK0108155018a	रमणीये जनाकीर्णे नगरे वारणावते ।
KK0108155018c	सगणास्तत्र यास्यामो धृतराष्ट्रस्य शासनात् ॥
KK0108155019a	प्रसन्नमनसः सर्वे पुण्या वाचो विमुञ्चत ।
KK0108155019c	आशीर्भिर्बृंहितानस्मान्न पापं प्रसहिष्यते ॥
KK0108155020	वैशम्पायन उवाच 
KK0108155020a	एवमुक्तास्तु ते सर्वे पाण्डुपुत्रेण कौरवाः ।
KK0108155020c	प्रसन्नवदना भूत्वा तेऽन्ववर्तन्त पाण्डवान् ॥
KK0108155021a	स्वस्त्यस्तु वः पथि सदा भूतेभ्यश्चैव सर्वशः ।
KK0108155021c	मा च वोस्त्वशुभं किञ्चित्सर्वशः पाण्डुनन्दनाः ॥
KK0108155022a	ततः कृतस्वस्त्ययना राज्यलाभाय पार्थिवाः ।
KK0108155022c	कृत्वा सर्वाणि कार्याणि प्रययुर्वारणावतम् ॥ ॥

इति श्रीमन्महाभारते आदिपर्वणि जतुगृहपर्वणि पञ्चपञ्चाशदधिकशततमोऽध्यायः ॥ 155 ॥
