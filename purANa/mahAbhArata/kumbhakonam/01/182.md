अध्यायः 182

जनवार्तया दुर्योधनेन पाण्डवानां दाहम्, स्वपुरोहितवचनेन नाशराहित्यं च, ज्ञातवता तेषां जीवने सन्दिहानेन द्रुपदेन उद्धोषितस्य पुत्रीस्वयंवरस्य कुन्तीं प्रति ब्राह्मणेन कथनम् ॥ 1 ॥ युष्मासु तत्रागतेष्वीश्वरेच्छया त्वत्पुत्राणामन्यतमं पाञ्चाली वृणुयादपीत्युक्तवता ब्राह्मणेन सह पाण्डवानां पाञ्चालनगरं प्रति गमनम् ॥ 2 ॥
KK0111182001	`ब्राह्मण उवाच 
KK0111182001a	श्रुत्वा जतुगृहे वृत्तं ब्राह्मणाः संशितव्रताः ।
KK0111182001c	पाञ्चालराजं द्रुपदमिदं वचनमब्रुवन् ॥
KK0111182002a	धार्तराष्ट्राः सहामात्या मन्त्रयित्वा परस्परम् ।
KK0111182002c	पाण्डवानां विनाशाय मतिं चक्रुः सुदुष्कराम् ॥
KK0111182003a	दुर्योधनेन प्रहितः पुरोचन इति श्रुतः ।
KK0111182003c	वारणावतमासाद्य कृत्वा जतुगृहं महत् ॥
KK0111182004a	तस्मिन्गृहे सुविस्रब्धान्पाण्डवान्पृथया सह ।
KK0111182004c	अर्धरात्रे महाराज दग्धवानतिदुर्मतिः ॥
KK0111182005a	तेनाग्निना स्वयं चापि दग्धः क्षुद्रो नृशंसवत् ।
KK0111182005c	एतच्छ्रुत्वा सुसंहृष्टो धृतराष्ट्रः सबान्धवः ॥
KK0111182006a	अल्पशोकः प्रहृष्टात्मा शशास विदुरं तदा ।
KK0111182006c	पाण्डवानां महाप्राज्ञ कुरु पिण्डोदकक्रियाम् ॥
KK0111182007a	अहो विधिवशादेव गतास्ते यमसादनम् ।
KK0111182007c	इत्युक्त्वा प्रारदत्तत्र धृतराष्ट्रः सबान्धवः ॥
KK0111182008a	श्रुत्वा भीष्मेण विदुरः कृतवानौर्ध्वदेहिकम् ।
KK0111182008c	पाण्डवानां विनाशाय कृतं कर्म दुरात्मना ॥
KK0111182009a	एतत्कार्यस्य कर्ता तु न दृष्टो न श्रुतः पुरा ।
KK0111182009c	एतद्वृत्तं महाभाग पाण्डवान्प्रति नः श्रुतम् ॥
KK0111182010	ब्राह्मण उवाच 
KK0111182010a	श्रुत्वा तु वचनं तेषां यज्ञसेनो महामतिः ।
KK0111182010c	यथा तज्जनकः शोचेदौरसस्य विनाशे ॥
KK0111182011a	तथाऽतप्यत वै राजा पाण्डवानां विनाशने ।
KK0111182011c	समाहूय प्रकृतयः सहिताः सर्वनागरैः ॥
KK0111182012a	कारुण्यादेव पाञ्चालः प्रोवाचेदं वचस्तदा ।
KK0111182012	द्रुपद उवाच 
KK0111182012c	अहो रूपमहो धैर्यमहो वीर्यमहो बलम् ॥
KK0111182013a	चिन्तयामि दिवारात्रमर्जुनं प्रति बान्धवाः ।
KK0111182013c	भ्रातृभिः सहितो मात्रा सोऽदह्यत हुताशने ॥
KK0111182014a	किमाश्चर्यमितो लोके कालो हि दुरतिक्रमः ।
KK0111182014c	मिथ्याप्रतिज्ञो लोकेषु किं करिष्यामि साम्प्रतं ॥
KK0111182015a	अन्तर्गतेन दुःखेन दह्यमानो दिवानिशम् ।
KK0111182015c	याजोपयाजौ सत्कृत्य याचितौ तौ मयाऽनघौ ॥
KK0111182016a	भारद्वाजस्य हन्तारं देवीं चाप्यर्जुनस्य वै ।
KK0111182016c	लोकस्तद्वेद यच्चापि तथा याजेन मे श्रुतम् ॥
KK0111182017a	याजेन पुत्रकामीयं हुत्वा चोत्पादिताविमौ ।
KK0111182017c	धृष्टद्युम्नश्च कृष्णा च मम तुष्टिकरावुभौ ॥
KK0111182018a	किं करिष्यामि ते नष्टाः पाण्डवाः पृथया सह ।
KK0111182018	ब्राह्मण उवाच 
KK0111182018c	इत्येवमुक्त्वा पाञ्चालः शुशोच परमातुरः ॥
KK0111182019a	दृष्ट्वा शोचन्तमत्यर्थं पाञ्चालमिदमब्रवीत् ।
KK0111182019c	पुरोधाः सत्वसम्पन्नः सम्यग्विद्याविशेषवित् ॥
KK0111182020a	वृद्धानुशासने सक्ताः पाण्डवा धर्मचारिणः ।
KK0111182020c	तादृशा न विनश्यन्ति नैव यान्ति पराभवम् ॥
KK0111182021a	मया दृष्टमिदं सत्यं शृणु त्वं मनुजाधिप ।
KK0111182021c	ब्राह्मणैः कथितं सत्यं वेदेषु च मया श्रुतम् ॥
KK0111182022a	बृहस्पतिमतेनाथ पौलोम्या च पुरा श्रुतम् ।
KK0111182022c	नष्ट हन्द्रो बिसग्रन्थ्यामुपश्रुत्या हि दर्शितः ॥
KK0111182023a	उपश्रुतिर्महाराज पाण्डवार्थे मया श्रुता ।
KK0111182023c	यत्रकुत्रापि जीवन्ति पाण्डवास्ते न संशयः ॥
KK0111182024a	मया दृष्टानि लिङ्गानि इहैवैष्यन्ति पाण्डवाः ।
KK0111182024c	यन्निमित्तमिहायान्ति तच्छृणुष्व नराधिप ॥
KK0111182025a	स्वयंवरः क्षत्रियाणां कन्यादाने प्रदर्शितः ।
KK0111182025c	स्वयंवरस्तु नगरे घुष्यतां राजसत्तम ॥
KK0111182026a	यत्र वा निवसन्तस्ते पाण्डवाः पृथया सह ।
KK0111182026c	दूरस्था वा समीपस्था स्वर्गस्था वाऽपि पाण्डवाः ॥
KK0111182027a	श्रुत्वा स्वयंवरं राजन्समेष्यन्ति न संशयः ।
KK0111182027c	तस्मात्स्वयंवरो राजन्घुष्यतां मा चिरं कृथाः ॥
KK0111182028	ब्राह्मण उवाच 
KK0111182028a	श्रुत्वा पुरोहितेनोक्तं पाञ्चालः प्रीतिमांस्तदा ।
KK0111182028c	घोषयामास नगरे द्रौपद्यास्तु स्वयंवरम् ॥
KK0111182029a	पुष्यमासे तु रोहिण्यां शुक्लपक्षे शुभे तिथौ ।
KK0111182029c	दिवसैः पञ्चसप्तत्या भविष्यति न संशयः ॥
KK0111182030a	देवगन्धर्वयक्षाश्च ऋषयश्च तपोधनाः ।
KK0111182030c	स्वयंवरं द्रष्टुकामा गच्छन्त्येव न संशयः ॥
KK0111182031a	तव पुत्रा महात्मानो दर्शनीयो विशेषतः ।
KK0111182031c	यदृच्छया सा पाञ्चाली गच्छेद्वान्यतमं पतिम् ॥
KK0111182032a	को हि जानाति लोकेषु प्रजापतिमतं शुभण् ।
KK0111182032c	तस्मात्सपुत्रा गच्छेथा यदि ब्राह्मणि रोचते ॥
KK0111182033a	नित्यकालं सुभिक्षास्ते पाञ्चालास्तु तपोधने ।
KK0111182033c	यज्ञसेनस्तु राजा स ब्रह्मण्यः सत्यसङ्गरः ॥
KK0111182034a	ब्रह्मण्या नागराः सर्वे ब्राह्मणाश्चातिथिप्रियाः ।
KK0111182034c	नित्यकालं प्रदास्यन्ति आमन्त्रणमयाचितम् ॥
KK0111182035a	अहं च तत्र गच्छामि ममैभिः सह शिष्यकैः ।
KK0111182035c	एकसार्थाः प्रयाताः स्मो ब्राह्मण्या यदि रोचते ॥
KK0111182036ac	एतावदुक्त्वा वचनं ब्राह्मणो विरराम ह ॥

इति श्रीमन्महाभारते आदिपर्वणि चैत्ररथपर्वणि द्व्यशीत्यधिकशततमोऽध्यायः ॥ 182 ॥
1-182-9 एतत्कार्यस्य एतादृशकार्यस्य ॥ 1-182-21 दृष्टम् ऊहितम् ॥ द्व्यशीत्यधिकशततमोऽध्यायः ॥ 182 ॥
