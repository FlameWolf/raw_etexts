अध्यायः 041
मुनिपुत्राच्छृङ्गिणः परीक्षितः शापः ॥ 1 ॥ 

KK0105041001	सौतिरुवाच । 
KK0105041001a	एवमुक्तः स तेजस्वी शृङ्गी कोपसमन्वितः ।
KK0105041001b	मृतधारं गुरुं श्रुत्वा पर्यतप्यत मन्युना ॥
KK0105041002a	स त कृशमक्षिप्रेक्ष्य सूनृतां वाचमुत्सृजन् ।
KK0105041002b	अपृच्छत्तं कथं तातः `सर्वभूतहिते रतः ॥
KK0105041003a	अनन्यचेताः सततं विष्णुं दवेमतोषयत् ।
KK0105041003b	वन्यान्नभोजी सततं मुनिर्मौनव्रते स्थितः । 
KK0105041003c	एवंभूतः स तेजस्वी' स मेऽद्य मृतधारकः ॥ 
KK0105041004	कृश उवाच । 
KK0105041004a	राज्ञा परिक्षिता तात मृगयां परिधावता ।
KK0105041004b	अवसक्तः पितुस्तेऽद्य मृतः स्कन्धे भुजङ्गमः ॥
KK0105041005	शृङ्ग्युवाच । 
KK0105041005a	किं मे पित्रा कृतं तस्य राज्ञोऽनिष्टं दुरात्मनः ।
KK0105041005b	ब्रूहि तत्कृश तत्त्वेन पश्य मे तपसो बलम् ॥
KK0105041006	कृश उवाच । 
KK0105041006a	स राजा मृगयां यातः परिक्षिदभिमन्युजः ।
KK0105041006b	ससार मृगमेकाकी विद्ध्वा बाणेन शीघ्रगम् ॥
KK0105041007a	न चापश्यन्मृगं राजा चरंस्तस्मिन्महावने ।
KK0105041007b	पितरं ते स दृष्ट्वैव पप्रच्छानभिभाषिणम् ॥
KK0105041008a	तं स्थाणुभूतं तिष्ठन्तं क्षुत्पिपासाश्रमातुरः ।
KK0105041008b	पुनःपुनर्मृगं नष्टं प्रपच्छ पितरं तव ॥
KK0105041009a	स च मौनव्रतोपेतो नैव तं प्रत्यभाषत ।
KK0105041009b	तस्य राजा धनुष्कोट्या सर्पं स्कन्धे समासजत् ॥
KK0105041010a	शृङ्गिंस्तव पिता सोऽपि तथैवास्ते यतव्रतः ।
KK0105041010b	सोऽपि राजा स्वनगरं प्रस्थितो गजसाह्वयम् ॥
KK0105041011	सौतिरुवाच । 
KK0105041011a	श्रुत्वैवमृषिपुत्रस्तु शवं स्कन्धे प्रतिष्ठितम् ।
KK0105041011b	कोपसंरक्तनयनः प्रज्वलन्निव मन्युना ॥
KK0105041012a	आविष्टः स हि कोपेन शशाप नृपतिं तदा ।
KK0105041012b	वार्युपस्पृश्य तेजस्वी क्रोधवेगबलात्कृतः ॥
KK0105041013	शृङ्ग्युवाच । 
KK0105041013a	योऽसौ वृद्धस्य तातस्य तथा कृच्छ्रगतस्य ह ।
KK0105041013b	स्कन्धे मृतं समास्राक्षीत्पन्नगं राजकिल्विषी ॥
KK0105041014a	तं पापमतिसंक्रुद्धस्तक्षकः पन्नगेश्वरः ।
KK0105041014b	आशीविषस्तिग्मतेजा मद्वाक्यबलचोदितः ॥
KK0105041015a	सप्तरात्रादितो नेता यमस्य सदनं प्रति ।
KK0105041015b	द्विजानामवमन्तारं कुरूणामयशस्करम् ॥
KK0105041016	सौतिरुवाच । 
KK0105041016a	इति शप्त्वातिसंक्रुद्धः शृङ्गी पितरमभ्यगात् ।
KK0105041016b	आसीनं ग्रोव्रजे तस्मिन्वहन्तं शवपन्नगम् ॥
KK0105041017a	स तमालक्ष्य पितरं शृङ्गी स्कन्धगतेन वै ।
KK0105041017b	शवेन भुजगेनासीद्भूयः क्रोधसमाकुलः ॥
KK0105041018a	दुःखाच्चाश्रूणि मुमुचे पितरं चेदमब्रवीत् ।
KK0105041018b	श्रुत्वेमां धर्षणां तात तव तेन दुरात्मना ॥
KK0105041019a	राज्ञा परिक्षिता कोपादशपं तमहं नृपम् ।
KK0105041019b	यथार्हति स एवोग्रं शापं कुरुकुलाधमः । 
KK0105041019c	सप्तमेऽहनि तं पापं तक्षकः पन्नगोत्तमः ॥ 
KK0105041020a	वैवस्वतस्य सदनं नेता परमदारुणम् । 
KK0105041020	सौतिरुवाच ।
KK0105041020b	तमब्रवीत्पिता ब्रह्मंस्तथा कोपसमन्वितम् ॥ 
KK0105041021	शमीक उवाच । 
KK0105041021a	न मे प्रियं कृतं तात नैष धर्मस्तपस्विनाम् ।
KK0105041021b	वयं तस्य नरेन्द्रस्य विषये निवसामहे ॥
KK0105041022a	न्यायतो रक्षितास्तेन तस्य पापं न रोचये ।
KK0105041022b	सर्वथा वर्तमानस्य राज्ञो ह्यस्मद्विधैः सदा ॥
KK0105041023a	क्षन्तव्यं पुत्र धर्मो हि हतो हन्ति न संशयः ।
KK0105041023b	यदि राजा न संरक्षेत्पीडा नः परमा भवेत् ॥
KK0105041024a	न शक्नुयाम चरितुं धर्मं पुत्र यथासुखम् ।
KK0105041024b	रक्षमाणा वयं तात राजभिर्धर्मदृष्टिभिः ॥
KK0105041025a	चरामो विपुलं धर्मं तेषां भागोऽस्ति धर्मतः ।
KK0105041025b	सर्वथा वर्तमानस्य राज्ञः क्षन्तव्यमेव हि ॥
KK0105041026a	परिक्षित्तु विशेषेण यथाऽस्य प्रपितामहः ।
KK0105041026b	रक्षत्यस्मांस्तथा राज्ञा रक्षितव्याः प्रजा विभो ॥
KK0105041027a	अराजके जनपदे दोषा जायन्ति वै सदा ।
KK0105041027b	उद्वृत्तं सततं लोकं राजा दण्डेन शास्ति वै ॥
KK0105041028a	दण्डात्प्रतिभयं भूयः शान्तिरुत्पद्यते तदा ।
KK0105041028b	नोद्विग्नश्चरते धर्मं नोद्विग्नश्चरते क्रियाम् ॥
KK0105041029a	राज्ञा प्रतिष्ठितो धर्मो धर्मात्स्वर्गः प्रतिष्ठितः ।
KK0105041029b	राज्ञो यज्ञक्रियाः सर्वा यज्ञाद्देवाः प्रतिष्ठिताः ॥
KK0105041030a	देवाद्वृष्टिः प्रवर्तेत वृष्टेरोषधयः स्मृताः ।
KK0105041030b	ओषधिभ्यो मनुष्याणां धारयन्सततं हितम् ॥
KK0105041031a	मनुष्याणां च यो धाता राजा राज्यकरः पुनः ।
KK0105041031b	दशश्रोत्रियसमो राजा इत्येवं मनुरब्रवीत् ॥
KK0105041032a	तेनेह क्षुधितेनैत्य श्रान्तेन मृगलिप्सुना ।
KK0105041032b	अजानता कृतं मन्ये व्रतमेतदिदं मम ॥
KK0105041033a	कस्मादिदं त्वया बाल्यात्सहसा दुष्कृतं कृतम् ।
KK0105041033b	न ह्यर्हति नृपः शापमस्मत्तः पुत्र सर्वथा ॥ ॥
इति श्रीमन्महाभारते आदिपर्वणि आस्तीकपर्वणि एकचत्वारिंशोऽध्यायः ॥ 41 ॥ 
*1-41-10 गजसाह्वयं हस्तिनपुरम् ॥ 1-41-13 कृच्छ्रगतस्य मौनव्रतधरस्य । राजा चासौ किल्बिषी च राजकिल्बिषी ॥ 1-41-21 विषये देशे ॥ 1-41-22 पापं द्रोहम् ॥ 1-41-27 दोषाः दस्युपीडादयः ॥ 1-41-30 मनुष्याणां हितं धारयन् कुर्वन् ॥ 1-41-31 धाता पोषकः ॥ 1-41-32 व्रतमजानतेति संबन्धः ॥ एकचत्वारिंशोऽध्यायः ॥ 41 ॥
