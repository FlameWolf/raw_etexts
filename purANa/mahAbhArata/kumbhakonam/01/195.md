अध्यायः 195

ब्राह्मणीवाक्येन और्वंप्रति शरणागतानां क्षत्रियाणां चक्षुःप्राप्तिः ॥ 1 ॥ लोकविनाशार्थं तपस्यत और्वस्य तत्पितृकृततपोनिवारणम् ॥ 2 ॥
KK0111195001	ब्राह्मण्युवाच 
KK0111195001a	नाहं गृह्णामि वस्ताता दृष्टीर्नास्मि रुषान्विता ।
KK0111195001c	अयं तु भार्गवो नूनमूरुजः कुपितोऽद्य वः ॥
KK0111195002a	तेन चक्षूंषि वस्ताता व्यक्तं कोपान्महात्मना ।
KK0111195002c	स्मरता निहतान्बन्धूनादत्तानि न संशयः ॥
KK0111195003a	गर्भानपि यदा यूयं भृगूणां घ्नत पुत्रकाः ।
KK0111195003c	तदायमूरुणा गर्भो मया वर्षशतं धृतः ॥
KK0111195004a	षडङ्गश्चाखिलो वेद इमं गर्भस्थमेव ह ।
KK0111195004c	विवेश भृगुवंशस्य भूयः प्रियचिकीर्षया ॥
KK0111195005a	सोऽयं पितृवधाद्व्यक्तं क्रोधाद्वो हन्तुमिच्छति ।
KK0111195005c	तेजसा तस्य दिव्येन चक्षूंषि मुषितानि वः ॥
KK0111195006a	तमेव यूयं याचध्वमौर्वं मम सुतोत्तमम् ।
KK0111195006c	अयं वः प्रणिपातेन तुष्टो दृष्टीः प्रदास्यति ॥
KK0111195007	वसिष्ठ उवाच 
KK0111195007a	एवमुक्तास्ततः सर्वे राजानस्ते तमूरुजम् ।
KK0111195007c	ऊचुः प्रसीदेति तदा प्रसादं च चकार सः ॥
KK0111195008a	अनेनैव च विख्यातो नाम्ना लोकेषु सत्तमः ।
KK0111195008c	स और्व इति विप्रर्षिरूरुं भित्त्वा व्यजायत ॥
KK0111195009a	चक्षूंषि प्रतिलभ्याथ प्रतिजग्मुस्ततो नृपाः ।
KK0111195009c	भार्गवस्तु मुनिर्मेने सर्वलोकपराभवम् ॥
KK0111195010a	स चक्रे तात लोकानां विनाशाय मतिं तदा ।
KK0111195010c	सर्वेषामेव कार्त्स्न्येन मनः प्रवणमात्मनः ॥
KK0111195011a	इच्छन्नपचितिं कर्तुं भृगूणां भृगुनन्दनः ।
KK0111195011c	सर्वलोकविनाशाय तपसा महतैधितः ॥
KK0111195012a	तापयामास ताँल्लोकान्सदेवासुरमानुषान् ।
KK0111195012c	तपसोग्रेण महता नन्दयिष्यन्पितामहान् ॥
KK0111195013a	ततस्तं पितरस्तात विज्ञाय कुलनन्दनम् ।
KK0111195013c	पितृलोकादुपागम्य सर्व ऊचुरिदं वचः ॥
KK0111195014a	और्व दृष्टः प्रभावस्ते तपसोग्रस्य पुत्रक ।
KK0111195014c	प्रसादं कुरु लोकानां नियच्छ क्रोधमात्मनः ॥
KK0111195015a	नानीशैर्हि तदा तात भृगुभिर्भावितात्मभिः ।
KK0111195015c	वधो ह्युपेक्षितः सर्वैः क्षत्रियाणां विहिंसताम् ॥
KK0111195016a	आयुषा विप्रकृष्टेन यदा नः खेद आविशत् ।
KK0111195016c	तदाऽस्माभिर्वधस्तात क्षत्रियैरीप्सितः स्वयम् ॥
KK0111195017a	निखातं यच्च वै वित्तं केनचिद्भृगुवेश्मनि ।
KK0111195017c	वैरायैव तदा न्यस्तं क्षत्रियान्कोपयिष्णुभिः ॥
KK0111195018a	किं हि वित्तेन नः कार्यं स्वर्गेप्सूनां द्विजोत्तम ।
KK0111195018c	यदस्माकं धनाध्यक्षः प्रभूतं धनमाहरत् ॥
KK0111195019a	यदा तु मृत्युरादातुं न नः शक्नोति सर्वशः ।
KK0111195019c	तदाऽस्माभिरयं दृष्ट उपायस्तात सम्मतः ॥
KK0111195020a	आत्महा च पुमांस्तात न लोकाँल्लभते शुभान् ।
KK0111195020c	ततोऽस्माभिः समीक्ष्यैवं नात्मनात्मा निपातितः ॥
KK0111195021a	न चैतन्नः प्रियं तात यदिदं कर्तुमिच्छसि ।
KK0111195021c	नियच्छेदं मनः पापात्सर्वलोकपराभवात् ॥
KK0111195022a	मा वधीः क्षत्रियांस्तात न लोकान्सप्त पुत्रक ।
KK0111195022c	दूषयन्तं तपस्तेजः क्रोधमुत्पतितं जहि ॥ ॥

इति श्रीमन्महाभारते आदिपर्वणि चैत्ररथपर्वणि पञ्चनवत्यधिकशततमोऽध्यायः ॥ 195 ॥

1-195-20 आत्महेति एतेन भृगुपतनादिना मरणं ब्राह्मणेतरविषयं दर्शितम् ॥ 1-195-22 मावधीरिति क्षत्रियान् तदनियन्तृत्वेनानपराधिनः । सप्तलोकान् भूरादींश्च मावधीः किन्तु तपःसम्भृतं तेजो दूषयन्तं क्रोधं जहि ॥ पञ्चनवत्यधिकशततमोऽध्यायः ॥ 195 ॥
