अध्यायः 101
भरतचरित्रकथनम् ॥ 1 ॥ तद्वंशकथनं च ॥ 2 ॥
KK0107101001	'वैशम्पायन उवाच ।
KK0107101001a	दुष्यन्ताद्भरतो राज्यं यथान्यायमवाप सः ।'
KK0107101001c	तस्य तत्प्रथितं कर्म प्रावर्तत महात्मनः ॥
KK0107101002a	भास्वरं दिव्यमजितं लोकसन्नादनं महत् ।
KK0107101002c	स विजित्य महीपालांश्चकार वशवर्तिनः ॥
KK0107101003a	चचार च सतां धर्मं प्राप्य चानुत्तमं यशः ।
KK0107101003c	स राजा चक्रवर्त्यासीत्सार्वभौमः प्रतापवान् ॥
KK0107101004a	ईजे च बहुभिर्यज्ञैर्यथा शक्रो मरुत्पतिः ।
KK0107101004c	याजयामास तं कण्वो दक्षवद्भूरिदक्षिणम् ॥
KK0107101005a	श्रीमद्गोविततं नाम वाजिमेधमवाप सः ।
KK0107101005c	यस्मिन्सहस्रं पद्मानां कण्वाय भरतो ददौ ॥
KK0107101006a	सोऽश्वमेधशतैरीजे यमुनामनु तीरगः ।
KK0107101006c	त्रिशतैश्च सरस्वत्यां गङ्गामनु चतुःशतैः ॥
KK0107101007a	दौष्यन्तिर्भरतो यज्ञैरीजे शाकुन्तलो नृपः ।
KK0107101007c	तस्माद्भरतवंशस्य विप्रतस्थे महद्यशः ॥
KK0107101008a	भरतस्य वरस्त्रीषु पुत्राः सञ्जज्ञिरे पृथक् ।
KK0107101008c	नाभ्यनन्दत्तदा राजा नानुरूपा ममेति तान् ॥
KK0107101009a	ततस्तान्मातरः क्रुद्धाः पुत्रान्निन्युर्यमक्षयम् ।
KK0107101009c	ततस्तस्य नरेन्द्रस्य वितथं पुत्रजन्म तत् ॥
KK0107101010a	ततो महद्भिः क्रतुभिरीजानो भरतस्तदा ।
KK0107101010c	लेभे पुत्रं भरद्पाजाद्भुमन्युं नाम भारत ॥
KK0107101011a	ततः पुत्रिणमात्मानं ज्ञात्वा पौरवनन्दनः ।
KK0107101011c	भुमन्युं भरतश्रेष्ठ यौवराज्येऽभ्यषेचयत् ॥
KK0107101012a	ततो दिविरथो नाम भुमन्योरभवत्सुतः ।
KK0107101012c	सुहोत्रश्च सुहोता च सुहविः सुयजुस्तथा ॥
KK0107101013a	पुष्करिण्यामृचीकश्च भुमन्योरभवन्सुताः ।
KK0107101013c	तेषां ज्येष्ठः सुहोत्रस्तु राज्यमाप महीक्षिताम् ॥
KK0107101014a	राजसूयाश्वमेधाद्यैः सोऽयजद्बहुभिः सवैः ।
KK0107101014c	सुहोत्रः पृथिवीं कृत्स्नां बुभुजे सागराम्बराम् ॥
KK0107101015a	पूर्णां हस्तिगवाश्वैश्च बहुरत्नसमाकुलाम् ।
KK0107101015c	ममज्जेव मही तस्य भूरिभारावपीडिता ॥
KK0107101016a	हस्त्यश्वरथसम्पूर्णा मनुष्यकलिला भृशम् ।
KK0107101016c	सुहोत्रे राजनि तदा धर्मतः शासति प्रजाः ॥
KK0107101017a	चैत्ययूपाङ्किता चासीद्भूमिः शतसहस्रशः ।
KK0107101017c	प्रवृद्धजनसस्या च सर्वदैव व्यरोचत ॥
KK0107101018a	ऐक्ष्वाकी जनयामास सुहोत्रात्पृथिवीपतेः ।
KK0107101018c	अजमीढं सुमीढं च पुरुमीढं च भारत ॥
KK0107101019a	अजमीढो वरस्तेषां तस्मिन्वंशः प्रतिष्ठितः ।
KK0107101019c	षट् पुत्रान्सोप्यजनयत्तिसृषु स्त्रीषु भारत ॥
KK0107101020a	ऋक्षं धूमिन्यथो नीली दुष्यन्तपरमेष्ठिनौ ।
KK0107101020c	केशिन्यजनयज्जह्नुं सुतौ च जनरूषिणौ ॥
KK0107101021a	विदुः संवरणं वीरमृक्षाद्राथन्तरीसुतम् ।
KK0107101021c	तथेमे सर्वपञ्चाला दुष्यन्तपरमेष्ठिनोः ।
KK0107101021e	अन्वयाः कुशिका राजञ्जन्होरमिततेजसः ॥
KK0107101022a	जनरूषणयोर्ज्येष्ठमृक्षमाहुर्जनाधिपम् ।
KK0107101022c	ऋक्षात्संवरणो जज्ञे राजन्वंशकरस्तव ॥
KK0107101023a	आर्क्षे संवरणे राजन्प्रशासति वसुन्धराम् ।
KK0107101023c	संक्षयः सुमहानासीत्प्रजानामिति नः श्रुतम् ॥
KK0107101024a	व्यशीर्यत ततो राष्ट्रं क्षयैर्नानाविधैस्तदा ।
KK0107101024c	क्षुन्मृत्युभ्यामनावृष्ट्या व्याधिभिश्च समाहतम् ॥
KK0107101025a	अभ्यघ्नन्भारतांश्चैव सपत्नानां बलानि च ।
KK0107101025c	चालयन्वसुधां चेमां बलेन चतुरङ्गिणा ॥
KK0107101026a	अभ्ययात्तं च पाञ्चल्यो विजित्य तरसा महीम् ।
KK0107101026c	अक्षौहिणीभिर्दशभिः स एनं समरेऽजयत् ॥
KK0107101027a	ततः सदारः सामात्यः सपुत्रः ससुहृज्जनः ।
KK0107101027c	राजा संवरणस्तस्मात्पलायत महाभयात् ॥
KK0107101028a	`ते प्रतीचीं पराभूताः प्रपन्ना भारता दिशम्' ।
KK0107101028c	सिन्धोर्नदस्य महतो निकुञ्जे न्यवसंस्तदा ।
KK0107101028e	नदीविषयपर्यन्ते पर्वतस्य समीपतः ॥
KK0107101029a	तत्रावसन्बहून्कालान्भारता दुर्गमाश्रिताः ।
KK0107101029c	तेषां निवसतां तत्र सहस्रं परिवत्सरान् ॥
KK0107101030a	अथाभ्यगच्छद्भरतान्वसिष्ठो भगवानृषिः ।
KK0107101030c	तमागतं प्रयत्नेन प्रत्युद्गम्याभिवाद्य च ॥
KK0107101031a	अर्घ्यमभ्याहरंस्तस्मै ते सर्वे भारतास्तदा ।
KK0107101031c	निवेद्य सर्वमृषये सत्कारेण सुवर्चसे ॥
KK0107101032a	तमासने चोपविष्टं राजा वव्रे स्वयं तदा ।
KK0107101032c	पुरोहितो भवान्नोऽस्तु राज्याय प्रयतेमहि ॥
KK0107101033a	ओमित्येवं वसिष्ठोऽपि भारतान्प्रत्यपद्यत ।
KK0107101033c	अथाभ्यषिञ्चत्साम्राज्ये सर्वक्षत्रस्य पौरवम् ॥
KK0107101034a	विषाणभूतं सर्वस्यां पृथिव्यामिति नः श्रुतम् ।
KK0107101034c	भरताध्युषितं पूर्वं सोऽध्यतिष्ठत्पुरोत्तमम् ॥
KK0107101035a	पुनर्बलिभृतश्चैव चक्रे सर्वमहीक्षितः ।
KK0107101035c	ततः स पृथिवीं प्राप्य पुनरीजे महाबलः ॥
KK0107101036a	आजमीढो महायज्ञैर्बहुभिर्भूरिदक्षिणैः ।
KK0107101036c	ततः संवरणात्सौरी तपती सुषुवे कुरुम् ॥
KK0107101037a	राजत्वे तं प्रजाः सर्वा धर्मज्ञ इति वव्रिरे ।
KK0107101037c	'महिम्ना तस्य कुरवो लेभिरे प्रत्ययं भृशम् ।'
KK0107101037e	तस्य नाम्नाऽभिविख्यातं पृथिव्यां कुरुजाङ्गलं ॥
KK0107101038a	कुरुक्षेत्रं स तपसा पुण्यं चक्रे महातपाः ।
KK0107101038c	अश्ववन्तमभिष्यन्तं तथा चैत्ररथं मुनिम् ॥
KK0107101039a	जनमेजयं च विख्यातं पुत्रांश्चास्यानुशुश्रुम ।
KK0107101039c	पञ्चैतान्वाहिनी पुत्रान्व्यजायत मनस्विनी ॥
KK0107101040a	अविक्षितः परिक्षित्तु शबलाश्वस्तु वीर्यवान् ।
KK0107101040c	आदिराजो विराजश्च शाल्मलिश्च महाबलः ॥
KK0107101041a	उच्चैःश्रवा भङ्गकारो जितारिश्चाष्टमः स्मृतः ।
KK0107101041c	एतेषामन्ववाये तु ख्यातास्ते कर्मजैर्गुणैः ।
KK0107101041e	जनमेजयादयः सप्त तथैवान्ये महारथाः ॥
KK0107101042a	परीक्षितोऽभवन्पुत्राः सर्वे धर्मार्थकोविदाः ।
KK0107101042c	कक्षसेनोग्रसेनौ तु चित्रसेनश्च वीर्यवान् ॥
KK0107101043a	इन्द्रसेनः सुषेणश्च भीमसेनश्च नामतः ।
KK0107101043c	जनमेजयस्य तनया भुवि ख्याता महाबलाः ॥
KK0107101044a	धृतराष्ट्रः प्रथमजः पाण्डुर्बाह्लीक एव च ।
KK0107101044c	निषधश्च महातेजास्तथा जाम्बूनदो बली ॥
KK0107101045a	कुण्डोदरः पदातिश्च वसातिश्चाष्टमः स्मृतः ।
KK0107101045c	सर्वे धर्मार्थकुशलाः सर्वभूतहिते रताः ॥
KK0107101046a	धृतराष्ट्रोऽथ राजासीत्तस्य पुत्रोऽथ कुण्डिकः ।
KK0107101046c	हस्ती वितर्कः क्राथश्च कुण्डिनश्चापि पञ्चमः ॥
KK0107101047a	हविश्रवास्तथेन्द्राभो भुमन्युश्चापराजितः ।
KK0107101047c	धृतराष्ट्रसुतानां तु त्रीनेतान्प्रथितान्भुवि ॥
KK0107101048a	प्रतीपं धर्मनेत्रं च सुनेत्रं चापि भारत ।
KK0107101048c	प्रतीपः प्रथितस्तेषां बभूवाप्रतिमो भुवि ॥
KK0107101049a	प्रतीपस्य त्रयः पुत्रा जज्ञिरे भरतर्षभ ।
KK0107101049c	देवापिः शन्तनुश्चैव बाह्लीकश्च महारथः ॥
KK0107101050a	देवापिस्तु प्रवव्राज तेषां धर्महितेप्सया ।
KK0107101050c	शन्तनुश्च महीं लेभे बाह्लीकश्च महारथः ॥
KK0107101051a	भरतस्यान्वयास्त्वेते देवकल्पा महारथाः ।
KK0107101051c	बभूवुर्ब्रह्मकल्पाश्च बहवो राजसत्तमाः ॥
KK0107101052a	एवंविधा महाभागा देवरूपाः प्रहारिणः ।
KK0107101052c	अन्ववाये महाराज ऐलवंशविवर्धनाः ॥
KK0107101053a	`गङ्गातीरं समागम्य दीक्षितो जनमेजय ।
KK0107101053c	अश्वमेधसहस्राणि वाजपेयशतानि च ॥
KK0107101054a	पुनरीजे महायज्ञैः समाप्तवरदक्षिणैः ।
KK0107101054c	अग्निष्टोमातिरात्राणामुक्थानां सोमवत्पुनः ॥
KK0107101055a	वाजपेयेष्टिसत्राणां सहस्रैश्च सुसम्भृतैः ।
KK0107101055c	दृष्ट्वा शाकुन्तलो राजा तर्पयित्वा द्विजान्धनैः ॥
KK0107101056a	पुनः सहस्रं पद्मानां कण्वाय भरतो ददौ ।
KK0107101056c	जम्बूनदस्य शुद्धस्य कनकस्य महायशाः ॥
KK0107101057a	यस्य यूपाः शतव्यामाः परिणाहेऽथ काञ्चनाः ।
KK0107101057c	सहस्रव्याममुद्वृद्धाः सेन्द्रैर्देवैः समुच्छ्रिताः ॥
KK0107101058a	स्वलङ्कृता भ्राजमानाः सर्वरत्नैर्मनोरमैः ।
KK0107101058c	हिरण्यं द्विरदानश्वान्महिषोष्ट्रगजाविकम् ॥
KK0107101059a	दासीदासं धनं धान्यं गाः सुशीलाः सवत्सकाः ।
KK0107101059c	भूमिं यूपसहस्राङ्कां कण्वाय बहुदक्षिणाम् ॥
KK0107101060a	बहूनां ब्रह्मकल्पानां धनं दत्त्वा क्रतून्बहून् ।
KK0107101060c	ग्रामान्गृहाणि शुभ्राणि कोटिशोथाददत्तदा ॥
KK0107101061a	भरताद्भारती कीर्तिर्येनेदं भारतं कुलम् ।'
KK0107101061c	भरतस्यान्वये जाता देवकल्पा महारथाः ॥
KK0107101062a	बहवो ब्रह्मकल्पाश्च बभूवुः क्षत्रसत्तमाः ।
KK0107101062c	तेषामपरिमेयानि नामधेयानि सन्त्युत ॥
KK0107101063a	तेषां कुले यथा मुख्यान्कीर्तयिष्यामि भारत ।
KK0107101063c	महाभागान्देवकल्पान्सत्यार्जवपरायणान् ॥ ॥
इति श्रीमन्महाभारते आदिपर्वणि सम्भवपर्वणि एकोत्तरशततमोऽध्यायः ॥ 101 ॥

1-101-9 वितथं विगतस्तथाभावो जनकसादृश्यं यत्र तत्तादृशं पुत्रजन्म ॥ 1-101-23 आर्क्षे ऋक्षपुत्रे ॥ 1-101-24 क्षयैर्नाशहेतुभिः क्षुत्प्रभृतिभिः ॥ 1-101-26 अभ्ययात्तं संवरणम् । एनं संवरणमेव ॥ 1-101-35 बलिभृतः करदान् ॥ 1-101-36 सौरी सूर्यकन्या ॥ 1-101-40 अश्ववत एवाविक्षिदिति संज्ञान्तरम् ॥ एकोत्तरशत्ततमोऽध्यायः ॥ 101 ॥
