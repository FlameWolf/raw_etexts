अध्यायः 131

दुर्योधनादीनां नामकथनम् ॥ 1 ॥ दुःशलाविवाहः ॥ 2 ॥
001	जनमेजय उवाच ।
001a	ज्येष्ठाऽनुज्येष्ठतां तेषां नामानि च पृथक्पृथक् ।
001c	धृतराष्ट्रस्य पुत्राणामानुपूर्व्यात्प्रकीर्तय ॥
002	वैशम्पायन उवाच ।
002a	दुर्योधनो युयुत्सुश्च राजन्दुःशासनस्तथा ।
002c	दुःसहो दुःशलश्चैव जलसन्धः समः सहः ॥
003a	विन्दानुविन्दौ दुर्धर्षः सुबाहुर्दुष्प्रधर्षणः ।
003c	दुर्मर्षणो दुर्मुखश्च दुष्कर्णः कर्ण एव च ॥
004a	विविंशतिर्विकर्णश्च शलः सत्वः सुलोचनः ।
004c	चित्रोपचित्रौ चित्राक्षश्चारुचित्रः शरासनः ॥
005a	दुर्मदो दुर्विगाहश्च विवित्सुर्विकटाननः ।
005c	ऊर्णनाभः सुनाभश्च तथा नन्दोपनन्दकौ ॥
006a	चित्रबाणश्चित्रवर्मा सुवर्मा दुर्विमोचनः ।
006c	अयोबाहुर्महाबाहुश्चित्राङ्गश्चित्रकुण्डलः ॥
007a	भीमवेगो भीमबलो बलाकी बलवर्धनः ।
007c	उग्रायुधः सुषेणश्च कुण्डधारो महोदरः ॥
008a	चित्रायुधो निषङ्गी च पाशी वृन्दारकस्तथा ।
008c	दृढवर्मा दृढक्षत्रः सोमकीर्तिरनूदरः ॥
009a	दृढसन्धो जरासन्धः सत्यसन्धः सदः सुवाक् ।
009c	उग्रश्रवा उग्रसेनः सेनानीर्दुष्पराजयः ॥
010a	अपराजितः कुण्डशायी विशालाक्षो दुराधरः ।
010c	दृढहस्तः सुहस्तश्च वातवेगसुवर्चसौ ॥
011a	आदित्यकेतुर्बह्वाशी नागदत्तोऽग्रयाय्यपि ।
011c	कवची क्रथनः कुण्डी कुण्डधारो धनुर्धरः ॥
012a	उग्रभीमरथौ वीरौ वीरबाहुरलोलुपः ।
012c	अभयो रौद्रकर्मा च तथा दृढरथाश्रयः ॥
013a	अनाधृष्यः कुण्डभेदी विरावी चित्रकुण्डलः ।
013c	प्रमथश्च प्रमाथी च दीर्घरोमश्च वीर्यवान् ॥
014a	दीर्घबाहुर्महाबाहुर्व्यूढोराः कनकध्वजः ।
014c	कुण्डाशी विराजाश्चैव दुःशला च शताधिका ॥
015a	इति पुत्रशतं राजन्कन्या चैव शताधिका ।
015c	नामधेयानुपूर्व्येण विद्धि जन्मक्रमं नृप ॥
016a	सर्वे त्वतिरथाः शूराः सर्वे युद्धविशारदाः ।
016c	सर्वे वेदविदश्चैव सर्वे सर्वास्त्रकोविदाः ॥
017a	सर्वेषामनुरूपाश्च कृता दारा महीपते ।
017c	धृतराष्ट्रेण समये परीक्ष्य विविवन्नृप ॥
018a	दुःशलां चापि समये धृतराष्ट्रो नराधिपः ।
018c	जयद्रथाय प्रददौ विधिना भरतर्षभ ॥
019a	`इति पुत्रशतं राजन्युयुत्सुश्च शताधिकः ।
019c	कन्यका दुःशला चैव यथावत्कीर्तितं मया' ॥ ॥

इति श्रीमन्महाभारते आदिपर्वणि सम्भवपर्वणि एकत्रिंशदधिकशततमोऽध्यायः ॥ 131 ॥
