अध्यायः 116

माण्डव्योपाख्यानम् ॥ 1 ॥ राजाज्ञया माण्डव्यस्य शूलारोपणम् ॥ 2 ॥
001	जनमेजय उवाच ।
001a	किं कृतं कर्म धर्मेण येन शापमुपेयिवान् ।
001c	कस्य शापाच्च ब्रह्मर्षेः शूद्रयोनावजायत ॥
002	वैशम्पायन उवाच ।
002a	बभूव ब्राह्मणः कश्चिन्माण्डव्य इति विश्रुतः ।
002c	धृतिमान्सर्वधर्मज्ञः सत्ये तपसि च स्थितः ॥
003a	`स तीर्थयात्रां विचरन्नाजगाम यदृच्छया ।
003c	सन्निकृष्टानि तीर्थानि ग्रामाणां यानि कानि च ।
003e	तत्राश्रमपदं कृत्वा वसति स्म महामुनिः ॥'
004a	स आश्रमपदद्वारि वृक्षमूले महातपाः ।
004c	ऊर्ध्वबाहुर्महायोगी तस्थौ मौनव्रतान्वितः ॥
005a	तस्य कालेन महता तस्मिंस्तपसि वर्ततः ।
005c	तमाश्रममनुप्राप्ता दस्यवो लोप्त्रहारिणः ॥
006a	अनुसार्यमाणा बहुभी रक्षिभिर्भरतर्षभ ।
006c	`तामेव वसतिं जग्मुस्ते ग्रामाल्लोप्त्रहारिणः ॥
007a	यस्मिन्नावसथे शेते स मुनिः संशितव्रतः ।'
007c	ते तस्यावसथे लोप्त्रं दस्यवः कुरुसत्तम ॥
008a	निधाय च भयाल्लीनास्तत्रैवानागते बले ।
008c	तेषु लीनेष्वथो शीघ्रं ततस्तद्रक्षिणां बलम् ॥
009a	आजगाम ततोऽपश्यंस्तमृषिं तस्करानुगाः ।
009c	तमपृच्छंस्ततो राजंस्तथावृत्तं तपोधनम् ॥
010a	कतरेण पथा याता दस्यवो द्विजसत्तम ।
010c	तेन गच्छामहे ब्रह्मन्यथा शीघ्रतरं वयम् ॥
011a	तथा तु रक्षिमां तेषां ब्रुवतां स तपोधनः ।
011c	न किञ्चिद्वचनं राजन्नब्रवीत्साध्वसाधु वा ॥
012a	ततस्ते राजपुरुषा विचिन्वानास्तमाश्रमम् ।
012c	ददृशुस्तत्र लीनांस्तांश्चोरांस्तद्द्रव्यमेव च ॥
013a	ततः शङ्का समभवद्रक्षिणां तं मुनिं प्रति ।
013c	संयम्यैनं ततो राज्ञे दस्यूंश्चैव न्यवेदयन् ॥
014a	तं राजा सह तैश्चोरैरन्वशाद्वध्यतामिति ।
014c	स रक्षिभिस्तैरज्ञातः शूले प्रोतो महातपाः ॥
015a	ततस्ते शूलमारोप्य तं मुनिं रक्षिणस्तदा ।
015c	प्रतिजग्मुर्महीपालं धनान्यादाय तान्यथ ॥
016a	शूलस्थः स तु धर्मात्मा कालेन महता ततः ।
016c	निराहारोऽपि विप्रर्षिर्मरणं नाभ्यपद्यत ॥
017a	धारयामास च प्राणानृषींश्च समुपानयत् ।
017c	शूलाग्रे तप्यमानेन तपस्तेन महात्मना ॥
018a	सन्तापं परमं जग्मुर्मुनयस्तपसाऽन्विताः ।
018c	ते रात्रौ शकुना भूत्वा सन्निपत्त्य तु भारत ।
018e	दर्शन्तो यथाशक्ति तमपृच्छन्द्विजोत्तमम् ॥
019a	श्रोतुमिच्छामहे ब्रह्मन्किं पापं कृतवानसि ।
019c	येनेह समनुप्राप्तं शूले दुःखभयं महत् ॥ ॥

इति श्रीमन्महाभारते आदिपर्वणि सम्भवपर्वणि षोडशाधिकशततमोऽध्यायः ॥ 116 ॥

1-116-1 कस्य कीदृशस्य ॥ 1-116-6 लोप्त्रं लुप्यत इति व्युत्पत्त्या चोरापहृतं धनम् ॥ 1-116-8 बले राजसैन्ये ॥ 1-116-13 संयम्य चोरवन्निगृह्य ॥ 1-116-14 प्रोतोऽर्पितः ॥ 1-116-17 समुपानयात् स्वसमीपमिति शेषः ॥ 1-116-18 दर्शयन्तः स्वानि रूपामि प्रकाशयन्तः ॥ षोडशाधिकशततमोऽध्यायः ॥ 116 ॥
