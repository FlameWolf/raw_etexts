अध्यायः 149

द्रुपदस्य याजोपयाजसमीपगमनम् ॥ 1 ॥ उपयाजेन द्रोणविनाशकपुत्रोत्पादनार्थं याजनाय प्रार्थिते याजनस्य प्रत्याख्यानम् ॥ 2 ॥ याजेनाङ्गीकारे यजनारम्भः ॥ 3 ॥ अपत्यप्रदहविःप्राशनार्थं द्रुपदपत्न्या आह्वाने गर्वात्तया विलम्बनम् ॥ 4 ॥ क्रुद्धाभ्यां याजोपयाजाभ्यां अग्नौ हृविषो होमेनाग्निकुण्डाद्धृष्टद्युम्नस्योत्पत्तिः ॥ 5 ॥ द्वितीयहविषो होमेन पाञ्चाल्या उत्पत्तिः ॥ 6 ॥ तयोर्नामकरणम् ॥ 7 ॥ द्रोणाद्धृष्टद्युम्नस्यास्त्रशिक्षणम् ॥ 8 ॥
KK0107149001	`वैशम्पायन उवाच ।
KK0107149001a	द्रोणेन वैरं द्रुपदो न सुष्वाप स्मरंस्तदा ।
KK0107149001c	क्षात्रेण वै बलेनास्य नाऽशशंसे पराजयम् ॥
KK0107149002a	हीनं विदित्वा चात्मानं ब्राह्मेणापि बलेन च ।
KK0107149002c	द्रुपदोऽमर्षणाद्राजा कर्मसिद्धान्द्विजोत्तमान् ॥
KK0107149003a	अन्विच्छन्परिचक्राम ब्राह्मणावसथान्बहून् ।
KK0107149003c	नास्ति श्रेष्ठं ममापत्यं धिग्बन्धूनिति च ब्रुवन् ॥
KK0107149004a	निश्वासपरमो ह्यासीद्द्रोणं प्रतिचिकीर्षया ।
KK0107149004c	न सन्ति मम मित्राणि लोकेऽस्मिन्नास्ति वीर्यवान् ॥
KK0107149005a	पुत्रजन्म परीप्सन्वै पृथिवीमन्वयादिमाम् ।
KK0107149005c	प्रभावशिक्षाविनयाद्द्रोणस्यास्त्रबलेन च ॥
KK0107149006a	कर्तुं प्रयतमानो वै न शशाक पराजयम् ।
KK0107149006c	अभितः सोऽथ कल्माषीं गङ्गातीरे परिभ्रमन् ॥
KK0107149007a	ब्राह्मणावसथं पुण्यमाससाद महीपतिः ।
KK0107149007c	तत्र नास्नातकः कश्चिन्न चासीदव्रतो द्विजः ॥
KK0107149008a	तथैव तौ महाभागौ सोऽपश्यच्छंसितव्रतौ ।
KK0107149008c	याजोपयाजौ ब्रह्मर्षी भ्रातरौ पृषतात्मजः ॥
KK0107149009a	संहिताध्ययने युक्तौ गोत्रतश्चापि काश्यपौ ।
KK0107149009c	अरण्ये युक्तरूपौ तौ ब्राह्मणावृषिसत्तमौ ॥
KK0107149010a	स उपामन्त्रयामास सर्वकामैरतन्द्रितः ।
KK0107149010c	बुद्ध्वा तयोर्बलं बुद्धिं कनीयांसमुपह्वरे ॥
KK0107149011a	प्रपेदे छन्दयन्कामैरुपयाजं धृतव्रतम् ।
KK0107149011c	गुरुशुश्रूषणे युक्तः प्रियकृत्सर्वकामदम् ॥
KK0107149012a	पाद्येनासनदानेन तथाऽर्घ्येण फलैश्च तम् ।
KK0107149012c	अर्हयित्वा यथान्यायमुपयाजोऽब्रवीत्ततः ॥
KK0107149013a	येन कार्यविशेषेण त्वमस्मानभिकाङ्क्षसे ।
KK0107149013c	कृतश्चायं समुद्योगस्तद्ब्रवीतु भवानिति ॥
KK0107149014	वैशम्पायन उवाच ।
KK0107149014a	स बुद्ध्वा प्रीतिसंयुक्तमृषीणामुत्तमं तदा ।
KK0107149014c	उवाच छन्दयन्कामैर्द्रुपदः स तपस्विनम् ॥
KK0107149015a	येन मे कर्मणा ब्रह्मन्पुत्रः स्याद्द्रोणमृत्येव ।
KK0107149015c	उपयाज चरस्वैतत्प्रदास्यामि धनं तव ॥
KK0107149016	उपयाज उवाच ।
KK0107149016a	नाहं फलार्थी द्रुपद योऽर्थी स्यात्तत्र गम्यताम् ।
KK0107149016	वैशम्पायन उवाच ।
KK0107149016c	प्रत्याख्यातस्तु तेनैवं स वै सज्जनसन्निधौ ॥
KK0107149017a	आराधयिष्यन्द्रुपदः स तं पर्यचरत्तदा ।
KK0107149017c	ततः संवत्सरस्यान्ते द्रुपदं द्विजसत्तमः ॥
KK0107149018a	उपयाजोऽब्रवीद्वाक्यं काले मधुरया गिरा ।
KK0107149018c	ज्येष्ठो भ्राता न मेऽत्याक्षीद्विचरन्विजने वने ॥
KK0107149019a	अपरिज्ञातशौचायां भूमौ निपतितं फलम् ।
KK0107149019c	तदपश्यमहं भ्रातुरसांप्रतमनुव्रजन् ॥
KK0107149020a	विमर्शं हि फलादाने नायं कुर्यात्कथञ्चन ।
KK0107149020c	स नापश्यत्फलं दृष्ट्वा दोषांस्तस्याऽऽनुबन्धिकान् ॥
KK0107149021a	विविनक्ति न शौचार्थी सोऽन्यत्रापि कथं भवेत् ।
KK0107149021c	संहिताध्ययनस्यान्ते पञ्चयज्ञान्निरूप्य च ॥
KK0107149022a	भैक्षमुञ्छेन सहितं भुञ्जानस्तु तदा तदा ।
KK0107149022c	कीर्तयत्येव राजर्षे भोजनस्य रसं पुनः ॥
KK0107149023a	संहिताध्ययनं कुर्वन्वने गुरुकुले वसन् ।
KK0107149023c	भैक्षमुच्छिष्टमन्येषां भुङ्क्ते स्म सततं तथा ॥
KK0107149024a	कीर्तयन्गुणमन्नानामथ प्रीतो मुहुर्मुहुः ।
KK0107149024c	एवं फलार्थिनस्तस्मान्मन्येऽहं तर्कचक्षुषा ॥
KK0107149025ac	तं वै गच्छेह नृपते त्वां स संयाजयिष्यति ॥
KK0107149026	वैशम्पायन उवाच ।
KK0107149026a	उपयाजवचः श्रुत्वा याजस्याश्रममभ्यगात् ।
KK0107149026c	जुगुप्समानो नृपतिर्मनसेदं विचिन्तयन् ॥
KK0107149027a	भृशं सम्पूज्य पूजार्हमृषिं याजमुवाच ह ।
KK0107149027c	गोशतानि ददान्यष्टौ याज याजय मां विभो ॥
KK0107149028a	द्रोणवैरान्तरे तप्तं विषण्णं शरणागतम् ।
KK0107149028c	ब्रह्मबन्धुप्रणिहितं न क्षत्रं क्षत्रियो जयेत् ॥
KK0107149029a	तस्माद्द्रोणभयार्तं मां भवांस्त्रातुमिहार्हति ।
KK0107149029c	येन मे कर्मणा ब्रह्मन्पुत्रः स्याद्द्रोणमृत्यवे ॥
KK0107149030a	अर्जुनस्यापि वै भार्या भवेद्या वरवर्णिनी ।
KK0107149030c	स हि ब्रह्मविदां श्रेष्ठो ब्राह्मे क्षात्रेऽप्यनुत्तमः ॥
KK0107149031a	ततो द्रोणस्तु माऽजैषीत्सखिविग्रहकारणात् ।
KK0107149031c	क्षत्रियो नास्ति तुल्योऽस्य पृथिव्यां कश्चिदग्रणीः ॥
KK0107149032a	भारताचार्यमुख्यस्य भारद्वाजस्य धीमतः ।
KK0107149032c	द्रोणस्य शरजालानि रिपुदेहहराणि च ॥
KK0107149033a	षडरत्नि धनुश्चास्य खड्गमप्रतिम तथा ।
KK0107149033c	स हि ब्राह्मणवेषेण क्षात्रं वेगमसंशयम् ॥
KK0107149034a	प्रतिहन्ति महेष्वासो भारद्वाजो महामनाः ।
KK0107149034c	कार्तवीर्यसमो ह्येष खट्वाङ्गप्रतिमो रणे ॥
KK0107149035ac	क्षत्रोच्छेदाय विहितो जामदग्न्य इवास्थितः ॥
KK0107149036a	सहितं क्षत्रवेगेन ब्रह्मवेगेन साम्प्रतम् ।
KK0107149036c	उपपन्नं हि मन्येऽहं भारद्वाजं यशस्विनम् ॥
KK0107149037a	नेषवस्तमपाकुर्युर्न च प्रासा न चासयः ।
KK0107149037c	ब्राह्मं तस्य महातेजो मन्त्राहुतिहुतं यथा ॥
KK0107149038a	तस्य ह्यस्त्रबलं घोरमप्रसह्यं परैर्भुवि ।
KK0107149038c	शत्रून्समेत्य जयति क्षत्रं ब्रह्मपुरस्कृतम् ॥
KK0107149039a	ब्रह्मक्षत्रे च सहिते ब्रह्मतेजो विशिष्यते ।
KK0107149039c	सोऽहं क्षत्रबलाद्दीनो ब्रह्मतेजः प्रपेदिवान् ॥
KK0107149040a	द्रोणाद्विशिष्टमासाद्य भवन्तं ब्रह्मवित्तमम् ।
KK0107149040c	द्रोणान्तकमहं पुत्रं लभेयं युधि दुर्जयम् ॥
KK0107149041a	द्रोणमृत्युर्यथा मेऽद्य पुत्रो जायेत वीर्यवान् ।
KK0107149041c	तत्कर्म कुरु मे याज निर्वपाम्यर्बुद्धं गवाम् ॥
KK0107149042	वैशम्पायन उवाच ।
KK0107149042a	तथेत्युक्त्वा तु तं याजो यज्ञार्थमुपकल्पयन् ।
KK0107149042c	गुर्वर्थ इति चाकाममुपयाजमचोदयत् ॥
KK0107149043a	द्रुपदं च महाराजमिदं वचनमब्रवीत् ।
KK0107149043c	मा भैस्त्वं सम्प्रदास्यामि कर्मणा भवतः सुतम् ॥
KK0107149044a	क्षिप्रमुत्तिष्ठ चाव्यग्रः सम्भारानुपकल्पय ।
KK0107149044	वैशम्पायन उवाच ।
KK0107149044c	एवमुक्त्वा प्रतिज्ञाय कर्म चास्याददे मुनिः ॥
KK0107149045a	ब्राह्मणो द्विपदां श्रेष्ठो यथाविधि कथाक्रमम् ।
KK0107149045c	याजो द्रोणविनाशाय याजयामास तं नृपम् ॥
KK0107149046a	गुर्वर्थेऽयोजयत्कर्म याजस्यापि समीपतः ।
KK0107149046c	ततस्तस्य नरेन्द्रस्य उपयाजो महातपाः ॥
KK0107149047a	आचव्यौ कर्म वैतानं तथा पुत्रफलाय वै ।
KK0107149047c	इह पुत्रो महावीर्यो महातेजा महाबलः ।
KK0107149047e	इष्यते यद्विधो राजन्भविता स तथाविधः ॥
KK0107149048	वैशम्पायन उवाच ।
KK0107149048a	भारद्वाजस्य हन्तारं सोऽभिसन्धाय पार्थिवः ।
KK0107149048c	आजह्रेऽथ तदा राजन्द्रुपदः कर्म सिद्धये ॥
KK0107149049a	ब्राह्मणो द्विपदां श्रेष्ठो जुहाव च यथाविधि ।
KK0107149049c	कौसवी नाम तस्यासीद्या वै तां पुत्रगृद्धिनः ॥
KK0107149050a	सौत्रामणिं तथा पत्नीं ततः कालेऽभ्ययात्तदा ।
KK0107149050c	याजस्तु सवनस्यान्ते देवीमाह्वापयत्तदा ॥
KK0107149051a	प्रेहि मां राज्ञि पृषति मिथुनं त्वामुपस्थितम् ।
KK0107149051c	कुमारश्च कुमारी च पितृवंशविवृद्धये ॥
KK0107149052	पृषत्युवाच ।
KK0107149052a	नालिप्तं वै मम मुखं पुण्यान्गन्धान्बिभर्मि च ।
KK0107149052c	न पत्नी तेऽस्मि सूत्यर्थे तिष्ठ याज मम प्रिये ॥
KK0107149053	याज उवाच ।
KK0107149053a	याजेन श्रपितं हव्यमुपयाजेन मन्त्रितम् ।
KK0107149053c	कथं कामं न सन्दध्यात्पृषति प्रेहि तिष्ठ वा ॥
KK0107149054	वैशम्पायन उवाच ।
KK0107149054a	एवमुक्त्वा तु याजेन हुते हविषि संस्कृते ।
KK0107149054c	उत्तस्थौ पावकात्तस्मात्कुमारो देवसन्निभः ॥
KK0107149055a	ज्वालावर्णो घोररूपः किरीटी वर्म धारयन् ।
KK0107149055c	वीरः सखङ्गः सशरो धनुष्मान्स नदन्मुहुः ॥
KK0107149056a	सोऽभ्यरोहद्रथवरं तेन च प्रययौ तदा ।
KK0107149056c	जातमात्रे कुमारे च वाक्किलान्तर्हिताब्रवीत् ॥
KK0107149057a	एष शिष्यश्च मृत्युश्च भारद्वाजस्य जायते ।
KK0107149057c	भयापहो राजपुत्रः पाञ्चालानां यशस्करः ॥
KK0107149058a	राज्ञः शोकापहो जात एष द्रोणवधाय हि ।
KK0107149058c	इत्यवोचन्महद्भूतमदृश्यं खेचरं तदा ॥
KK0107149059a	ततः प्रणेदुः पाञ्चालाः प्रहृष्टाः साधुसाध्विति ।
KK0107149059c	द्वितीयायां च होत्रायां हुते हविषि मन्त्रिते ॥
KK0107149060a	कुमारी चापि पाञ्चाली वेदिमध्यात्समुत्थिता ।
KK0107149060c	प्रत्याख्याते पृषत्या च याजके भरतर्षभ ॥
KK0107149061a	पुनः कुमारी पाञ्चाली सुभगा वेदिमध्यगा ।
KK0107149061c	अन्तर्वेद्यां समुद्भूता कन्या सा सुमनोहरा ॥
KK0107149062a	श्यामा पद्मपलाशाक्षी नीलकुञ्चितमूर्धजा ।
KK0107149062c	मानुषं विग्रहं कृत्वा साक्षाच्छ्रीरिव वर्णिनी ॥
KK0107149063a	ताम्रतुङ्गनखी सुभ्रूश्चारुपीनपयोधरा ।
KK0107149063c	नीलोत्पलसमो गन्धो यस्याः क्रोशात्प्रधावति ॥
KK0107149064a	या बिभर्ति परं रूपं यस्या नास्त्युपमा भुवि ।
KK0107149064c	देवदानवयक्षाणामीप्सिता वरवर्णिनी ॥
KK0107149065a	तां चापि जातां सुश्रोणीं वागुवाचाशरीरिणी ।
KK0107149065c	सर्वयोषिद्वरा कृष्णा क्षयं क्षत्रस्य नेष्यति ॥
KK0107149066a	सुरकार्यमियं काले करिष्यति सुमध्यमा ।
KK0107149066c	अस्या हेतोः क्षत्रियाणां महदुत्पत्स्यते भयम् ॥
KK0107149067a	तच्छ्रुत्वा सर्वपाञ्चालाः प्रणेदुः सिंहसङ्घवत् ।
KK0107149067c	न चैनान्हर्षसम्पन्नानियं सेहे वसुन्धरा ॥
KK0107149068a	तथा तु मिथुनं जज्ञे द्रुपदस्य महात्मनः ।
KK0107149068c	कुमारश्च कुमारी च मनोज्ञौ तौ नरर्षभौ ॥
KK0107149069a	श्रिया परमया युक्तौ क्षात्रेण वपुषा तथा ।
KK0107149069c	तौ दृष्ट्वा पृषती याजं प्रपेदे सा सुतार्थिनी ॥
KK0107149070a	न वै मदन्यां जननीं जानीयातामिमाविति ।
KK0107149070c	तथेत्युवाच तां याजो राज्ञः प्रियचिकीर्षया ॥
KK0107149071a	तयोस्तु नामनी चक्रुर्द्विजाः सम्पूर्णमानसाः ।
KK0107149071c	धृष्टत्वादप्रधृष्यत्वात् द्युम्नाद्युत्सम्भवादपि ॥
KK0107149072a	धृष्टद्युम्नः कुमारोऽयं द्रुपद्सय भवत्विति ।
KK0107149072c	कृष्णेत्येवाभवत्कन्या कृष्णा भूत्सा हि वर्णतः ॥
KK0107149073a	तथा तन्मिथुनं जज्ञे द्रुपदस्य महामखे ।
KK0107149073c	वैदिकाध्ययने पारं धृष्टद्युम्नो गतस्तदा ॥
KK0107149074a	धृष्टद्युम्नं तु पाञ्चाल्यमानीय स्वं निवेशनम् ।
KK0107149074c	उपाकरोदस्त्रहेतोर्भारद्वाजः प्रतापवान् ॥
KK0107149075a	अमोक्षणीयं दैवं हि भावि मत्वा महामतिः ।
KK0107149075c	तथा तत्कृतवान्द्रोण आत्मकीर्त्यनुरक्षणात् ॥
KK0107149076ac	सर्वास्त्राणि स तु क्षिप्रमाप्तवान्परया धिया ॥ ॥

इति श्रीमन्महाभारते आदिपर्वणि सम्भवपर्वणि ऊनपञ्चाशदधिकशततमोऽध्यायः ॥ 149 ॥

1-149-63 क्रोशात् क्रोशमभिव्याप्य ॥ 1-149-71 द्युम्नाद्युत्सम्भवात् हिरण्यादिभिः सह जातत्वात् ॥ ऊनपञ्चाशदधिकशततमोऽध्यायः ॥ 149 ॥
