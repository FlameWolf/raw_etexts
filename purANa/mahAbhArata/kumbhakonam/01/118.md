अध्यायः 118

कञ्चित्कालं भीष्मेण राज्यपरिपालनानन्तरं पाण्डो राज्येऽभिषेकः ॥ 1 ॥
KK0107118001	वैशम्पायन उवाच ।
KK0107118001a	`धृतराष्ट्रे च पाण्डौ च विदुरे च महात्मनि ।'
KK0107118001c	एषु त्रिषु कुमारेषु जातेषु कुरुजाङ्गलम् ।
KK0107118001e	कुरवोऽथ कुरुक्षेत्रं त्रयमेतदवर्धत ॥
KK0107118002a	ऊर्ध्वसस्याऽभवद्भूमिः सस्यानि फलवन्ति च ।
KK0107118002c	यथर्तुवर्षी पर्जन्यो बहुपुष्पफला द्रुमाः ॥
KK0107118003a	वाहनानि प्रहृष्टानि मुदिता मृगपक्षिणः ।
KK0107118003c	गन्धवन्ति च माल्यानि रसवन्ति फलानि च ॥
KK0107118004a	वणिग्भिश्चान्वकीर्यन्त नगराण्यथ शिल्पिभिः ।
KK0107118004c	शूराश्च कृतविद्याश्च सन्तश्च सुखिनोऽभवन् ॥
KK0107118005a	नाभवन्दस्यवः केचिन्नाधर्मरुचयो जनाः ।
KK0107118005c	प्रदेशेष्वपि राष्ट्राणां कृतं युगमवर्तत ॥
KK0107118006a	धर्मक्रिया यज्ञशीलाः सत्यव्रतपरायणाः ।
KK0107118006c	अन्योन्यप्रीतिसंयुक्ता व्यवर्धन्त प्रजास्तदा ॥
KK0107118007a	मानक्रोधविहीनाश्च नरा लोभविवर्जिताः ।
KK0107118007c	अन्योन्यमभ्यनन्दन्त धर्मोत्तरमवर्तत ॥
KK0107118008a	तन्महोदधिवत्पूर्णं नगरं वै व्यरोचत ।
KK0107118008c	द्वारतोरणनिर्यूहैर्युक्तमभ्रचयोपमैः ॥
KK0107118009a	प्रसादशतसम्बाधं महेन्द्रपुरसन्निभम् ।
KK0107118009c	नदीषु वनखण्डेषु वापीपल्वलसानुषु ।
KK0107118009e	काननेषु च रम्येषु विजह्रुर्मुदिता जनाः ॥
KK0107118010a	उत्तरैः कुरुभिः सार्धं दक्षिणाः कुरवस्तथा ।
KK0107118010c	विस्पर्धमाना व्यचरंस्तथा देवर्षिचारणैः ॥
KK0107118011a	नाभवत्कृपणः कश्चिन्नाभवन्विधवाः स्त्रियः ।
KK0107118011c	तस्मिञ्जनपदे रम्ये कुरुभिर्बहुलीकृते ॥
KK0107118012a	कूपारामसभावाप्यो ब्राह्मणावसथास्तथा ।
KK0107118012c	बभूवुः सर्वर्द्धियुतास्तस्मिन्राष्ट्रे सदोत्सवाः ॥
KK0107118013a	भीष्मेण धर्मतो राजन्सर्वतः परिरक्षिते ।
KK0107118013c	बभूव रमणीयश्च चैत्ययूपशताङ्कितः ॥
KK0107118014a	स देशः परराष्ट्राणि विमृज्याभिप्रवर्धितः ।
KK0107118014c	भीष्मेण विहितं राष्ट्रे धर्मचक्रमवर्तत ॥
KK0107118015a	क्रियमाणेषु कृत्येषु कुमाराणां महात्मनाम् ।
KK0107118015c	पौरजानपदाः सर्वे बभूवुः परमोत्सुकाः ॥
KK0107118016a	गृहेषु कुरुमुख्यानां पौराणां च नराधिप ।
KK0107118016c	दीयतां भुज्यतां चेति वाचोऽश्रूयन्त सर्वशः ॥
KK0107118017a	धृतराष्ट्रश्च पाण्डुश्च विदुरश्च महामतिः ।
KK0107118017c	जन्मप्रभृति भीष्मेण पुत्रवत्परिपालिताः ॥
KK0107118018a	संस्कारैः संस्कृतास्ते तु व्रताध्ययनसंयुताः ।
KK0107118018c	श्रमव्यायामकुशलाः समपद्यन्त यौवनम् ॥
KK0107118019a	धनुर्वेदे च वेदे च गदायुद्धेऽसिचर्मणि ।
KK0107118019c	तथैव गजशिक्षायां नीतिशास्त्रेषु पारगाः ॥
KK0107118020a	इतिहासपुराणेषु नानाशिक्षासु बोधिताः ।
KK0107118020c	वेदवेदाङ्गतत्त्वज्ञाः सर्वत्र कृतनिश्चयाः ॥
KK0107118021a	`वैदिकाध्ययने युक्तो नीतिशास्त्रेषु पारगः ।
KK0107118021c	भीष्मेण राजा कौरव्यो धृतराष्ट्रोऽभिषेचितः ॥
KK0107118022a	धनुर्वेदेऽश्वपृष्ठे च गदायुद्धेऽसिचर्मणि ।
KK0107118022c	तथैव गजशिक्षायामस्त्रेषु विविधेषु च ॥
KK0107118023a	अर्थधर्मप्रधानासु विद्यासु विविधासु च ।
KK0107118023c	गतः पारं यदा पाण्डुस्तदा सेनापतिः कृतः ॥'
KK0107118024a	पाण्डुर्धनुषि विक्रान्तो नरेष्वभ्यदिकोऽभवत् ।
KK0107118024c	अन्येभ्यो बलवानासीद्धृतराष्ट्रो महीपतिः ॥
KK0107118025a	अमात्यो मनुजेन्द्रस्य बाल एव यशस्विनः ।
KK0107118025c	भीष्मेण सर्वधर्माणां प्रणेता विदुरः कृतः ॥
KK0107118026a	`सर्वशास्त्रार्थतत्त्वज्ञो बुद्धिमेधापटुर्युवा ।
KK0107118026c	भावेनागमयुक्तेन सर्वं वेदयते जगत् ॥'
KK0107118027a	त्रिषु लोकेषु न त्वासीत्कश्चिद्विदुरसम्मितः ।
KK0107118027c	धर्मनित्यस्तथा राजन्धर्मं च परमं गतः ॥
KK0107118028a	प्रनष्टं शान्तनोर्वंशं समीक्ष्य पुनरुद्धृतम् ।
KK0107118028c	ततो निर्वचनं लोके सर्वराष्ट्रेष्ववर्तत ॥
KK0107118029a	वीरसूनां काशिसुते देशानां कुरुजाङ्गलम् ।
KK0107118029c	सर्वधर्मविदां भीष्मः पुराणां गजसाह्वयम् ॥
KK0107118030a	धृतराष्ट्रस्त्वचक्षुष्ट्वाद्रज्यं न प्रत्यपद्यत ।
KK0107118030c	पारसवत्वाद्विदुरो राजा पाण्डुर्बभूव ह ॥
KK0107118031a	`अथ शुश्राव विप्रेभ्यः कुन्तिभोजमहीपतेः ।
KK0107118031c	रूपयौवनसम्पन्नां सुतां सागरगासुतः ॥
KK0107118032a	सुबलस्य च कल्याणीं गान्धाराधिपतेः सुताम् ।
KK0107118032c	सुतां च मद्रराजस्य रूपेणाप्रतिमां भुवि ॥'
KK0107118033a	कदाचिदथ गाङ्गेयः सर्वनीतिमतां वरः ।
KK0107118033c	विदुरं धर्मतत्त्वज्ञं वाक्यमाह यथोचितम् ॥ ॥

इति श्रीमन्महाभारते आदिपर्वणि सम्भवपर्वणि अष्टादशाधिकशततमोऽध्यायः ॥ 118 ॥

1-118-2 ऊर्ध्वसस्या प्रचुरसस्या ॥ 1-118-18 श्रमः शास्त्राभ्यासः । व्यायामो बाहुयुद्धाद्यभ्यासः ॥ 1-118-28 निर्वचनं प्रशंसा ॥ 1-118-30 पारसवत्वाच्छूद्रायां ब्राह्मणाज्जातत्वात् ॥ अष्टादशाधिकशततमोऽध्यायः ॥ 118 ॥
