अध्यायः 118

कञ्चित्कालं भीष्मेण राज्यपरिपालनानन्तरं पाण्डो राज्येऽभिषेकः ॥ 1 ॥
001	वैशम्पायन उवाच ।
001a	`धृतराष्ट्रे च पाण्डौ च विदुरे च महात्मनि ।'
001c	एषु त्रिषु कुमारेषु जातेषु कुरुजाङ्गलम् ।
001e	कुरवोऽथ कुरुक्षेत्रं त्रयमेतदवर्धत ॥
002a	ऊर्ध्वसस्याऽभवद्भूमिः सस्यानि फलवन्ति च ।
002c	यथर्तुवर्षी पर्जन्यो बहुपुष्पफला द्रुमाः ॥
003a	वाहनानि प्रहृष्टानि मुदिता मृगपक्षिणः ।
003c	गन्धवन्ति च माल्यानि रसवन्ति फलानि च ॥
004a	वणिग्भिश्चान्वकीर्यन्त नगराण्यथ शिल्पिभिः ।
004c	शूराश्च कृतविद्याश्च सन्तश्च सुखिनोऽभवन् ॥
005a	नाभवन्दस्यवः केचिन्नाधर्मरुचयो जनाः ।
005c	प्रदेशेष्वपि राष्ट्राणां कृतं युगमवर्तत ॥
006a	धर्मक्रिया यज्ञशीलाः सत्यव्रतपरायणाः ।
006c	अन्योन्यप्रीतिसंयुक्ता व्यवर्धन्त प्रजास्तदा ॥
007a	मानक्रोधविहीनाश्च नरा लोभविवर्जिताः ।
007c	अन्योन्यमभ्यनन्दन्त धर्मोत्तरमवर्तत ॥
008a	तन्महोदधिवत्पूर्णं नगरं वै व्यरोचत ।
008c	द्वारतोरणनिर्यूहैर्युक्तमभ्रचयोपमैः ॥
009a	प्रसादशतसम्बाधं महेन्द्रपुरसन्निभम् ।
009c	नदीषु वनखण्डेषु वापीपल्वलसानुषु ।
009e	काननेषु च रम्येषु विजह्रुर्मुदिता जनाः ॥
010a	उत्तरैः कुरुभिः सार्धं दक्षिणाः कुरवस्तथा ।
010c	विस्पर्धमाना व्यचरंस्तथा देवर्षिचारणैः ॥
011a	नाभवत्कृपणः कश्चिन्नाभवन्विधवाः स्त्रियः ।
011c	तस्मिञ्जनपदे रम्ये कुरुभिर्बहुलीकृते ॥
012a	कूपारामसभावाप्यो ब्राह्मणावसथास्तथा ।
012c	बभूवुः सर्वर्द्धियुतास्तस्मिन्राष्ट्रे सदोत्सवाः ॥
013a	भीष्मेण धर्मतो राजन्सर्वतः परिरक्षिते ।
013c	बभूव रमणीयश्च चैत्ययूपशताङ्कितः ॥
014a	स देशः परराष्ट्राणि विमृज्याभिप्रवर्धितः ।
014c	भीष्मेण विहितं राष्ट्रे धर्मचक्रमवर्तत ॥
015a	क्रियमाणेषु कृत्येषु कुमाराणां महात्मनाम् ।
015c	पौरजानपदाः सर्वे बभूवुः परमोत्सुकाः ॥
016a	गृहेषु कुरुमुख्यानां पौराणां च नराधिप ।
016c	दीयतां भुज्यतां चेति वाचोऽश्रूयन्त सर्वशः ॥
017a	धृतराष्ट्रश्च पाण्डुश्च विदुरश्च महामतिः ।
017c	जन्मप्रभृति भीष्मेण पुत्रवत्परिपालिताः ॥
018a	संस्कारैः संस्कृतास्ते तु व्रताध्ययनसंयुताः ।
018c	श्रमव्यायामकुशलाः समपद्यन्त यौवनम् ॥
019a	धनुर्वेदे च वेदे च गदायुद्धेऽसिचर्मणि ।
019c	तथैव गजशिक्षायां नीतिशास्त्रेषु पारगाः ॥
020a	इतिहासपुराणेषु नानाशिक्षासु बोधिताः ।
020c	वेदवेदाङ्गतत्त्वज्ञाः सर्वत्र कृतनिश्चयाः ॥
021a	`वैदिकाध्ययने युक्तो नीतिशास्त्रेषु पारगः ।
021c	भीष्मेण राजा कौरव्यो धृतराष्ट्रोऽभिषेचितः ॥
022a	धनुर्वेदेऽश्वपृष्ठे च गदायुद्धेऽसिचर्मणि ।
022c	तथैव गजशिक्षायामस्त्रेषु विविधेषु च ॥
023a	अर्थधर्मप्रधानासु विद्यासु विविधासु च ।
023c	गतः पारं यदा पाण्डुस्तदा सेनापतिः कृतः ॥'
024a	पाण्डुर्धनुषि विक्रान्तो नरेष्वभ्यदिकोऽभवत् ।
024c	अन्येभ्यो बलवानासीद्धृतराष्ट्रो महीपतिः ॥
025a	अमात्यो मनुजेन्द्रस्य बाल एव यशस्विनः ।
025c	भीष्मेण सर्वधर्माणां प्रणेता विदुरः कृतः ॥
026a	`सर्वशास्त्रार्थतत्त्वज्ञो बुद्धिमेधापटुर्युवा ।
026c	भावेनागमयुक्तेन सर्वं वेदयते जगत् ॥'
027a	त्रिषु लोकेषु न त्वासीत्कश्चिद्विदुरसम्मितः ।
027c	धर्मनित्यस्तथा राजन्धर्मं च परमं गतः ॥
028a	प्रनष्टं शान्तनोर्वंशं समीक्ष्य पुनरुद्धृतम् ।
028c	ततो निर्वचनं लोके सर्वराष्ट्रेष्ववर्तत ॥
029a	वीरसूनां काशिसुते देशानां कुरुजाङ्गलम् ।
029c	सर्वधर्मविदां भीष्मः पुराणां गजसाह्वयम् ॥
030a	धृतराष्ट्रस्त्वचक्षुष्ट्वाद्रज्यं न प्रत्यपद्यत ।
030c	पारसवत्वाद्विदुरो राजा पाण्डुर्बभूव ह ॥
031a	`अथ शुश्राव विप्रेभ्यः कुन्तिभोजमहीपतेः ।
031c	रूपयौवनसम्पन्नां सुतां सागरगासुतः ॥
032a	सुबलस्य च कल्याणीं गान्धाराधिपतेः सुताम् ।
032c	सुतां च मद्रराजस्य रूपेणाप्रतिमां भुवि ॥'
033a	कदाचिदथ गाङ्गेयः सर्वनीतिमतां वरः ।
033c	विदुरं धर्मतत्त्वज्ञं वाक्यमाह यथोचितम् ॥ ॥

इति श्रीमन्महाभारते आदिपर्वणि सम्भवपर्वणि अष्टादशाधिकशततमोऽध्यायः ॥ 118 ॥

1-118-2 ऊर्ध्वसस्या प्रचुरसस्या ॥ 1-118-18 श्रमः शास्त्राभ्यासः । व्यायामो बाहुयुद्धाद्यभ्यासः ॥ 1-118-28 निर्वचनं प्रशंसा ॥ 1-118-30 पारसवत्वाच्छूद्रायां ब्राह्मणाज्जातत्वात् ॥ अष्टादशाधिकशततमोऽध्यायः ॥ 118 ॥
