अध्यायः 105

गङ्गया जातमात्रस्य पुत्रसप्तकस्य हननम् ॥ 1 ॥ अष्टमपुत्रहननोद्युक्तां स्वभार्यां प्रति शान्तनुप्रश्नाः ॥ 2 ॥ पूर्ववृत्तकथनपूर्वकं गङ्गायाः प्रतिवचनम् ॥ 3 ॥
001	वैशम्पायन उवाच ।
001a	संवत्सरानृतून्मासान्बुबुधे न बहून्गतान् ।
001c	रममाणस्तया सार्धं यथाकामं नरेश्वरः ॥
002a	`दिविष्ठान्मानुषांश्चैव भोगान्भुङ्क्ते स वै नृपः ।'
002c	आसाद्य शान्तनुः श्रीमान्मुमुदे योषितां वराम् ॥
003a	ऋतुकाले तु सा देवी दिव्यं गर्भमधारयत् ।
003c	अष्टावजनयत्पुत्रांस्तस्मादमरसन्निभान् ॥
004a	जातं जातं च सा पुत्रं क्षिपत्यम्यसि भारत ।
004c	सूतके कण्ठमाक्रम्य तान्निनाय यमक्षयम् ॥
005a	प्रीणाम्यहं त्वामित्युक्त्वा गङ्गास्रोतस्यमज्जयत् ।
005c	तस्य तन्न प्रियं राज्ञः शान्तनोरभवत्तदा ॥
006a	न च तां किञ्चनोवाच त्यागाद्भीतो महीपतिः ।
006c	`अमीमांस्या कर्मयोनिरागमश्चेति शान्तनुः ॥
007a	स्मरन्पितृवचश्चैव नापृच्छत्पुत्रकिल्बिषम् ।
007c	जाताञ्जातांश्च वै हन्ति सा स्त्री सप्त वरान्सुतान् ॥
008a	शान्तनुर्धर्मभङ्गाच्च नापृच्छत्तां कथञ्चन ।
008c	अष्टमं तु जिघांसन्त्यां चुक्षुभे शान्तनोर्धृतिः ॥'
009a	अथैनामष्टमे पुत्रे जाते प्रहसतीमिव ।
009c	उवाच राजा दुःखार्तः परीप्सन्पुत्रमात्मनः ॥
010a	`आलभन्तीं तदा दृष्ट्वा तां स कौरवनन्दनः ।
010c	अब्रवीद्भरतश्रेष्ठो वाक्यं परमदुःखितः ॥'
011a	मावधीः कस्य काऽसीति किं हिनत्सि सुतानिति ।
011c	पुत्रघ्नि सुमहत्पापं सम्प्राप्तं ते सुगर्हितम् ॥
01	गङ्गोवाच ।
012a	पुत्रकाम न ते हन्मि पुत्रं पुत्रवतां वर ।
012c	जीर्णस्तु मम वासोऽयं यथा स समयः कृतः ॥
013a	अहं गङ्गा जह्नुसुता महर्षिगणसेविता ।
013c	देवकार्यार्थसिद्ध्यर्थमुषिताऽहं त्वया सह ॥
014a	इमेऽष्टौ वसवो देवा महाभागा महौजसः ।
014c	वसिष्ठशापदोषेण मानुषत्वमुपागताः ॥
015a	तेषां जनयिता नान्यस्त्वदृते भुवि विद्यते ।
015c	मद्विधा मानुषी धात्री लोके नास्तीह काचन ॥
016a	तस्मात्तज्जननीहेतोर्मानुषत्वमुपागता ।
016c	जनयित्वा वसूनष्टौ जिता लोकास्त्वयाऽक्षयाः ॥
017a	देवानां समयस्त्वेष वसूनां संश्रुतो मया ।
017c	जातं जातं मोक्षयिष्ये जन्मतो मानुषादिति ॥
018a	तत्ते शापाद्विनिर्मुक्ता आपवस्य महात्मनः ।
018c	स्वस्ति तेस्तु गमिष्यामि पुत्रं पाहि महाव्रतम् ॥
019a	`अयं तव सुतस्तेषां वीर्येण कुलनन्दनः ।
019c	संभूतोतिजनं कर्म करिष्यति न संशयः ॥'
020a	एष पर्यायवासो मे वसूनां सन्निधौ कृतः ।
020c	मत्प्रसूतिं विजानीहि गङ्गादत्तमिमं सुतम् ॥ ॥

इति श्रीमन्महाभारते आदिपर्वणि सम्भवपर्वणि पञ्चाधिकशततमोऽध्यायः ॥ 105 ॥

1-105-11 ते त्वया ॥ 1-105-15 धात्री गर्भधारिणी ॥ 1-105-17 संश्रुतोऽङ्गीकृतः ॥ 1-105-18 आपवस्य वसिष्ठस्य ॥ पञ्चाधिकशततमोऽध्यायः ॥ 105 ॥
