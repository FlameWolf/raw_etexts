अध्यायः 178

बकवधानन्तरं समागतानां तत्परिवाराणां भीमेन समयकरणम् ॥ 1 ॥ नगरद्वारदेशे बकशरीरं निधाय ब्राह्मणगृहमागत्य भीमेन कुन्त्यादीन्प्रति बकवृत्तान्तकथनम् ॥ 2 ॥ मृतबकदर्शार्थं पौराणां गमनम् ॥ 3 ॥ ब्रह्ममहोत्सवकरणम् ॥ 4 ॥ बकवधेन पौराणां भीमसेवनम् ॥ 5 ॥
KK0110178001	वैशम्पायन उवाच ।
KK0110178001a	ततः स भग्नपार्श्वाङ्गो नदित्वा भैरवं रवम् ।
KK0110178001c	शैलराजप्रतीकाशो गतासुरभवद्बकः ॥
KK0110178002a	तेन शब्देन वित्रस्तो जनस्तस्याथ रक्षसः ।
KK0110178002c	निष्पपात गृहाद्राजन्सहैव परिचारिभिः ॥
KK0110178003a	`बकानुजस्तदा राजन्भीमं शरणमेयिवान् ।
KK0110178003c	ततस्तु निहतं दृष्ट्वा राक्षसेन्द्रं महाबलम् ।
KK0110178003e	राक्षसाः परमत्रस्ता भीमं शऱणमाययुः ॥'
KK0110178004a	तान्भीतान्विगतज्ञानान्भीमः प्रहरतां वरः ।
KK0110178004c	सान्त्वयामास बलवान्समये च न्यवेशयत् ॥
KK0110178005a	न हिंस्या मानुषा भूयो युष्माभिरिति कर्हिचित् ।
KK0110178005c	हिंसतां हि वधः शीघ्रमेवमेव भवेदिति ॥
KK0110178006a	तस्य तद्वचनं श्रुत्वा तानि रक्षांसि भारत ।
KK0110178006c	एवमस्त्विति तं प्राहुर्जगृहुः समयं च तम् ॥
KK0110178007a	`सगणस्तु बकभ्राता प्राणमत्पाण्डवं तदा ।
KK0110178007c	'ततः प्रभृति रक्षांसि तत्र सौम्यानि भारत ।
KK0110178007e	नगरे प्रत्यदृश्यन्त नरैर्नगरवासिभिः ॥
KK0110178008a	ततो भीमस्तमादाय गतासुं पुरुषादकम् ।
KK0110178008c	`निष्कर्णनेत्रं निर्जिह्वं निःसञ्ज्ञं कण्ठपीडनात् ।
KK0110178008e	कुर्वन्बहुविधां चेष्टां पुरद्वारमकर्षत ॥
KK0110178009a	द्वारदेशे विनिक्षिप्य पुरमागात्स मारुतिः ।
KK0110178009c	स एव राक्षसो नूनं पुनरायाति नः पुरीम् ॥
KK0110178010a	सबालवृद्धाः पुरुषा इति भीताः प्रदुद्रुवुः ।
KK0110178010c	ततो भीमो बकं हत्वा गत्वा ब्राह्मणवेश्म तत् ॥
KK0110178011a	बलीवर्दौ च शकटं ब्राह्मणाय न्यवेदयत् ।
KK0110178011c	तूष्णीमन्तर्गृहं गच्छेत्यभिधाय द्विजोत्तमम् ॥
KK0110178012a	मातृभ्रातृसमक्षं च गत्वा शयनमेव च ।
KK0110178012c	आचचक्षेऽथ तत्सर्वं रात्रौ युद्धमभूद्यथा ॥'
KK0110178013a	ततो नरा विनिष्क्रान्ता नगरात्कल्यमेव तु ।
KK0110178013c	ददृशुर्निहतं भूमौ राक्षसं रुधिरोक्षितम् ॥
KK0110178014a	तमद्रिकूटसदृशं विनिकीर्णं भयानकम् ।
KK0110178014c	दृष्ट्वा संहृष्टरोमाणो बभूवुस्तत्र नागराः ॥
KK0110178015a	एकचक्रां ततो गत्वा प्रवृत्तिं प्रददुः पुरे ।
KK0110178015c	ततः सहस्रशो राजन्नरा नगरवासिनः ॥
KK0110178016a	तत्राजग्मुर्बकं द्रष्टुं सस्त्रीवृद्धकुमारकाः ।
KK0110178016c	ततस्ते विस्मिताः सर्वे कर्म दृष्ट्वाऽतिमानुषम् ।
KK0110178016e	दैवतान्यर्चयाञ्चक्रुः प्रार्थितानि पुरा भयात् ॥
KK0110178017a	ततः प्रगणयामासुः कस्य वारोऽद्य भोजने ।
KK0110178017c	ज्ञात्वा चागम्य तं विप्रं पप्रच्छुः सर्व एव ते ॥
KK0110178018a	एवं पृष्टः स बहुशो रक्षमाणश्च पाण्डवान् ।
KK0110178018c	उवाच नागरान्सर्वानिदं विप्रर्षभस्तदा ॥
KK0110178019	ब्राह्मण उवाच 
KK0110178019a	आज्ञापितं मामशने रुदन्तं सह बन्धुभिः ।
KK0110178019c	ददर्श ब्राह्मणः कश्चिन्मन्त्रसिद्धो महामनाः ॥
KK0110178020a	परिपृच्छ्य स मां पूर्वं परिक्लेशं पुरस्य च ।
KK0110178020c	अब्रवीद्ब्राह्मणश्रेष्ठो विश्वास्य प्रहसन्निव ॥
KK0110178021a	प्रापयिष्याम्यहं तस्मा अन्नमेतद्दुरात्मने ।
KK0110178021c	मन्निमित्तं भयं चापि न कार्यमिति चाब्रवीत् ॥
KK0110178022a	स तदन्नमुपादाय गतो बकवनं प्रति ।
KK0110178022c	तेन नूनं भवेदेतत्कर्म लोकहितं कृतम् ॥
KK0110178023a	ततस्ते ब्राह्मणाः सर्वे क्षत्रियाश्च सुविस्मिताः ।
KK0110178023c	वैश्याः शूद्राश्च मुदिताश्चक्रुर्ब्रह्ममहं तदा ॥
KK0110178024a	ततो जानपदाः सर्वे आजग्मुर्नगरं प्रति ।
KK0110178024c	तमद्भुततमं द्रष्टुं पार्थास्तत्रैव चावसन् ॥
KK0110178025a	वेत्रकीयगृहे सर्वे परिवार्य वृकोदरम् ।
KK0110178025c	विस्मयादभ्यगच्छन्त भीमं भीमपराक्रमम् ॥
KK0110178026a	न वै न सम्भवेत्सर्वं ब्राह्मणेषु महात्मसु ।
KK0110178026c	इति सत्कृत्य तं पौराः परिवव्रुः समन्ततः ॥
KK0110178027a	अयं त्राता हि खेदानां पितेव परमार्थतः ।
KK0110178027c	अस्य शुश्रूषवः पादौ परिचर्य उपास्महे ॥
KK0110178028a	पशुमद्दधिमनच्चास्य वारं भक्तमुपाहरन् ।
KK0110178028c	तस्मिन्हते ते पुरुषा भीताः समनुबोधनाः ॥
KK0110178029a	ततः सम्प्राद्रवन्पार्थाः सह मात्रा परन्तपाः ।
KK0110178029c	आगच्छन्नेकचक्रां ते गाण्डवाः संशितव्रताः ॥
KK0110178030a	वैदिकाध्ययने युक्ता जटिला ब्रह्मचारिणः ।
KK0110178030c	अवसंस्ते च तत्रापि ब्राह्मणस्य निवेशने ।
KK0110178030e	मात्रर सहैकचक्रायां दीर्घकालं सहोषिताः ॥ 

इति श्रीमन्महाभारते आदिपर्वणि बकवधपर्वणि अष्टसप्तत्यधिकशततमोऽध्यायः ॥ 178 ॥ ॥ समाप्तं च बकवधपर्व ॥

1-178-13 कल्यं प्रातःकाले ॥ 1-178-19 आज्ञापितं राजकीयैरिति शेषः । अशने राक्षसस्य भोजनार्थम् ॥ अष्टसप्तत्यधिकशततमोऽध्यायः ॥ 178 ॥
