अध्यायः 239

(अथ सुभद्राहरणपर्व ॥ 16 ॥)

रवैतकपर्वतम्प्रति उत्सवार्थं कृष्णादीनां गमनम् ॥ 1 ॥ तत्र कृष्णस्य परिव्राजकरूपार्जुनदर्शनम् ॥ 2 ॥ सुभद्रादर्शनेन तस्यां सञ्जातहृच्छयस्यार्जुनस्य यतिरूपेण सुभद्राहरणे कुष्णानुज्ञालाभः ॥ 3 ॥ दूतैनिवेदितैतद्वृत्तान्तेन सपरिवारेण युधिष्ठिरेणाभ्यनुज्ञानम् ॥ 4 ॥
001	वैशम्पायन उवाच ।
001a	ततः कतिपयाहस्य तस्मिन्रैवतके गिरौ ।
001c	वृष्ण्यन्धकानामभवदुत्सवो नृपसत्तम ॥
002a	तत्र दानं ददुर्वीरा ब्राह्मणेभ्यः सहस्रशः ।
002c	भोजवृष्ण्यन्धकाश्चैव महे तस्य गिरेस्तदा ॥
003a	प्रसादै रत्नचित्रैश्च गिरेस्तस्य समन्ततः ।
003c	स देशः शोभितो राजन्कल्पवृक्षैश्च सर्वशः ॥
004a	वादित्राणि च तत्रान्ये वादकाः समवादयन् ।
004c	ननृतुर्नर्तकाश्चैव जगुर्गेयानि गायनाः ॥
005a	अलङ्कृताः कुमाराश्च वृष्णीनां सुमहौजसाम् ।
005c	यानैर्हाटकचित्रैश्च चञ्चूर्यन्ते स्म सर्वशः ॥
006a	पौराश्च पादचारेण यानैरुच्चावचैस्तथा ।
006c	सदाराः सानुयात्राश्च शतशोऽथ सहस्रशः ॥
007a	ततो हलधरः क्षीबो रेवतीसहितः प्रभुः ।
007c	अनुगम्यमानो गन्धर्वैरचरत्तत्र भारत ॥
008a	तथैव राजा वृष्णीनामुग्रसेनः प्रतापवान् ।
008c	अनुगीयमानो गन्धर्वैः स्त्रीसहस्रसहायवान् ॥
009a	रौक्मिणेयश्च साम्बश्च क्षीबौ समरदुर्मदौ ।
009c	दिव्यमाल्याम्बरधरौ विजह्वातेऽमराविव ॥
010a	अक्रूरः सारणश्चैव गदो बभ्रुर्विदूरथः ।
010c	निशठश्चारुदेष्णश्च पृथुर्विपृथुरेव च ॥
011a	सत्यकः सात्यकिश्चैव भङ्गकारमहारवौ ।
011c	हार्दिक्य उद्धवश्चैव ये चान्ये नानुकीर्तिताः ॥
012a	एते परिवृताः स्त्रीभिर्गन्धर्वैश्च पृथक्पृथक् ।
012c	तमुत्सवं रैवतके शोभयाञ्चक्रिरे तदा ॥
013a	`वासदेवो ययौ तत्र सह स्त्रीभिर्मुदान्वितः ।
013c	दत्त्वा दानं द्विजातिभ्यः परिव्राजमपश्यत ॥'
014a	चित्रकौतूहले तस्मिन्वर्तमाने महाद्भुते ।
014c	वासुदेवश्च पार्थश्च सहितौ परिजग्मतुः ॥
015a	तत्र चङ्क्रममाणौ तौ वसुदेवसुतां शुभाम् ।
015c	अलङ्कृतां सखीमध्ये भद्रां ददृशतुस्तदा ॥
016a	दृष्ट्वैव तामर्जुनस्य कन्दर्पः समजायत ।
016c	तं तदैकाग्रमनसं कृष्णः पार्थमलक्षयत् ॥
017a	अब्रवीत्पुरुषव्याघ्रः प्रसहन्निव भारत ।
017c	वनेचरस्य किमिदं कामेनालोड्यते मनः ॥
018a	ममैषा भगिनी पार्थ सारणस्य सहोदरी ।
018c	सुभद्रा नाम भद्रं ते पितुर्मे दयिता सुता ।
018e	यदि ते वर्तते बुद्धिर्वक्ष्यामि पितरं स्वयम् ॥
019	अर्जुन उवाच ।
019a	दुहिता वसुदेवस्य वासुदेवस्य च स्वसा ।
019c	रूपेण चैषा सम्पन्ना कमिवैषा न मोहयेत् ॥
020a	कृतमेव तु कल्याणं सर्वं मम भवेद्ध्रुवम् ।
020c	यदि स्यान्मम वार्ष्णेयी महिषीयं स्वसा तव ॥
021a	प्राप्तौ तु क उपायः स्यात्तं ब्रवीहि जनार्दन ।
021c	आस्थास्यामि तदा सर्वं यदि शक्यं नरेण तत् ॥
022	वासुदेव उवाच ।
022a	स्वयं वरः क्षत्रियाणां विवाहः पुरुषर्षभ ।
022c	स च संशयितः पार्थ स्वभावस्यानिमित्ततः ॥
023a	प्रसह्य हरणं चापि क्षत्रियाणां प्रशस्यते ।
023c	विवाहहेतुः शूराणामिति धर्मविदो विदुः ॥
024a	स त्वमर्जुन कल्याणीं प्रसह्य भगिनीं मम ।
024c	`यतिरूपधरस्तं तु यथा कालविपाकता ।'
024e	हर स्वयंवरे ह्यस्याः को वै वेद चिकीर्षितम् ॥
025	वैशम्पायन उवाच ।
025a	ततोऽर्जुनश्च कृष्णश्च विनिश्चित्येतिकृत्यताम् ।
025c	शीघ्रगान्पुरुषानन्प्रेषयामासतुस्तदा ॥
026a	धर्मराजाय तत्सर्वमिन्द्रप्रस्थगताय वै ।
026c	श्रुत्वैव च महाबाहुरनुजज्ञे समातृकः ॥
027a	`भीमसेनस्तु तच्छ्रुत्वा कृतकृत्यं स्म मन्यते ।
027c	इत्येवं मनुजैरुक्तं कृष्णः श्रुत्वा महामतिः ॥
028a	अनुज्ञाप्य तदा पार्थं हृदि स्थाप्य चिकीर्षितम् ।
028c	इत्येवं मनुजैः सार्धं द्वारकां समुपेयिवान् ॥ ॥

इति श्रीमन्महाभारते आदिपर्वणि सुभद्राहरणपर्वणि ऊनचत्वारिंशदधिकद्विशततमोऽध्यायः ॥ 239 ॥

1-239-5 चञ्चूर्यन्ते देदीप्यन्ते ॥ 1-239-7 क्षीबो मधुमत्तः ॥ 1-239-22 स्वभावस्यानिमित्ततः स्त्रीचित्तस्य शौर्यपाण्डित्याद्यनपेक्षत्वात् । स्त्रियो ह्यपरीक्षितेपि पुंसि आपाततो रमणीये सद्यः सकामा भवन्तीति भावः ॥ ऊनचत्वारिंशदधिकद्विशततमोऽध्यायः ॥ 239 ॥
