अध्यायः 127

कुन्त्या पाण्डुं प्रति व्युषिताश्वकथाकथनम् ॥ 1 ॥
001	वैशम्पायन उवाच ।
001a	एवमुक्ता महाराज कुन्ती पाण्डुमभाषत ।
001c	कुरूणामृषभं वीरं तदा भूमिपतिं पतिम् ॥
002	कुन्त्युवाच ।
002a	न मामर्हसि धर्मज्ञ वक्तुमेवं कथञ्चन ।
002c	धर्मपत्नीमभिरतां त्वयि राजीवलोचने ॥
003a	त्वमेव तु महाबाहो मय्यपत्यानि भारत ।
003c	वीर वीर्योपपन्नानि धर्मतो जनयिष्यसि ॥
004a	स्वर्गं मनुजशार्दूल गच्छेयं सहिता त्वया ।
004c	अपत्याय च मां गच्छ त्वमेव कुरुनन्दन ॥
005a	न ह्यहं मनसाप्यन्यं गच्छेयं त्वदृते नरम् ।
005c	त्वत्तः प्रति विशिष्टश्च कोऽन्योऽस्ति भुवि मानवः ॥
006a	इमां च तावद्धर्मात्मन्पौराणीं शृणु मे कथाम् ।
006c	परिश्रुतां विशालाक्ष कीर्तयिष्यामि यामहम् ॥
007a	व्युषइताश्व इति ख्यातो बभूव किल पार्थिवः ।
007c	पुरा परमधर्मिष्ठः पूरोर्वंशविवर्धनः ॥
008a	तस्मिंश्च यजमाने वै धर्मात्मनि महाभुजे ।
008c	उपागमंस्ततो देवाः सेन्द्रा देवर्षिभिः सह ॥
009a	अमाद्यदिन्द्रः सोमेन दक्षिणाभिर्द्विजातयः ।
009c	व्युषिताश्वस्य राजर्षेस्ततो यज्ञे महात्मनः ॥
010a	देवा ब्रह्मर्षयश्चैव चक्रुः कर्म स्वयं तदा ।
010c	व्युषिताश्वस्ततो राजन्नति मर्त्यान्व्यरोचत ॥
011a	सर्वभूतान्प्रति यथा तपनः शिशिरात्यये ।
011c	स विजित्य गृहीत्वा च नृपतीन्राजसत्तमः ॥
012a	प्राच्यानुदिच्यान्पाश्चात्यान्दाक्षिणात्यानकालयत् ।
012c	अश्वमेधे महायज्ञे व्युषिताश्वः प्रतापवान् ॥
013a	बभूव स हि राजेन्द्रो दशनागबलान्वितः ।
013c	अप्यत्र गाथां गायन्ति ये पुराणविदो जनाः ॥
014a	व्युषिताश्वे यशोवृद्धे मनुष्येन्द्रे कुरूत्तम ।
014c	व्युषिताश्वः समुद्रान्तां विजित्येमां वसुन्धराम् ॥
015a	अपालयत्सर्ववर्णान्पिता पुत्रानिवौरसान् ।
015c	यजमानो महायज्ञैर्ब्राह्मणेभ्यो धनं ददौ ॥
016a	अनन्तरत्नान्यादाय स जहार महाक्रतून् ।
016c	सुषाव च बहून्सोमान्सोमसंस्थास्ततान च ॥
017a	आसीत्काक्षीवती चास्य भार्या परमसम्मता ।
017c	भद्रा नाम मनुष्येन्द्र रूपेणासदृशी भुवि ॥
018a	कामयामासतुस्तौ च परस्परमिति श्रुतम् ।
018c	स तस्यां कामसम्पन्नो यक्ष्मणा समपद्यत ॥
019a	तेनाचिरेण कालेन जगामास्तमिवांशुमान् ।
019c	तस्मिन्प्रेते मनुष्येन्द्रे भार्याऽस्य भृशदुःखिता ॥
020a	अपुत्रा पुरुषव्याघ्र विललापेति नः श्रुतम् ।
020c	भद्रा परमदुःखार्ता तन्निबोध जनाधिप ॥
021	भद्रोवाच ।
021a	नारी परमधर्मज्ञ सर्वा भर्तृविनाकृता ।
021c	पतिं विना जीवति या न सा जीवति दुःखिता ॥
022a	पतिं विना मृतं श्रेयो नार्याः क्षत्रियपुङ्गव ॥
022c	त्वद्गतिं गन्तुमिच्छामि प्रसीदस्वनयस्वमाम् ॥
023a	त्वया हीना क्षणमपि नाहं जीवितुमुत्सहे ।
023c	प्रसादं कुरु मे राजन्नितस्तूर्णं नयस्व माम् ॥
024a	पृष्ठतोऽनुगमिष्यामि समेषु विषमेषु च ।
024c	त्वामहं नरशार्दूल गच्छन्तमनिवर्तितुम् ॥
025a	छायेवानुगता राजन्सततं वशवर्तिनी ।
025c	भविष्यामि नरव्याघ्र नित्यं प्रियहिते रता ॥
026a	अद्यप्रभृति मां राजन्कष्टा हृदयशोषणाः ।
026c	आधयोऽभिभविष्यन्ति त्वामृते पुष्करेक्षण ॥
027a	अभाग्यया मया नूनं वियुक्ताः सहचारिणः ।
027c	तेन मे विप्रयोगोऽयमुपपन्नस्त्वया सह ॥
028a	विप्रयुक्ता तु या पत्या मुहूर्तमपि जीवति ।
028c	दुःखं जीवति सा पापा नरकस्थेव पार्थिव ॥
029a	संयुक्ता विप्रयुक्ताश्च पूर्वदेहे कृता मया ।
029c	तदिदं कर्मभिः पापैः पूर्वदेहेषु सञ्चितम् ॥
030a	दुःखं मामनुसम्प्राप्तं राजंस्त्वद्विप्रयोगजम् ।
030c	अद्यप्रभृत्यहं राजन्कुशसंस्तरशायिनी ।
030e	भविष्याम्यसुखाविष्टा त्वद्दर्शनपरायणा ॥
031a	दर्शयस्व नरव्याघ्र शाधि मामसुखान्विताम् ।
031c	कृपणां चाथ करुणं विलपत्नीं नरेश्वर ॥
032	कन्त्युवाच ।
032a	एवं बहुविधं तस्यां विलपन्त्यां पुनःपुनः ।
032c	तं शवं सम्परिष्वज्य वाक्किलाऽन्तर्हिताऽब्रवीत् ॥
033a	उत्तिष्ठ भद्रे गच्छ त्वं ददानीह वरं तव ।
033c	जनयिष्याम्यपत्यानि त्वय्यहं चारुहासिनि ॥
034a	आत्मकीये वरारोहे शयनीये चतुर्दशीम् ।
034c	अष्टमीं वा ऋतुस्नाता संविशेथा मया सह ॥
035a	एवमुक्ता तु सा देवी तथा चक्रे पतिव्रता ।
035c	यथोक्तमेव तद्वाक्यं भद्रा पुत्रार्थिनी तदा ॥
036a	सा तेन सुषुवे देवी शवेन भरतर्षभ ।
036c	त्रीञ्शाल्वांश्चतुरो मद्रान्सुतान्भरतसत्तम ॥
037a	तथा त्वमपि मय्येवं मनसा भरतर्षभ ।
037c	शक्तो जनयितुं पुत्रांस्तपोयोगबलान्वितः ॥ ॥

इति श्रीमन्महाभारते आदिपर्वणि सम्भवपर्वणि सप्तविंशत्यधिकशततमोऽध्यायः ॥ 127 ॥

1-127-12 अकालयद्वशीकृतवान् ॥ 1-127-16 जहार आहृतवान् चकारेत्यर्थः । सोमसंस्थाः अग्निष्टोमात्यग्निष्टोमादयः सप्त ॥ 1-127-22 मृतं मरणं ॥ 1-127-32 शवं प्रेवशरीरं सम्परिष्वज्य विलपन्त्यामित्यन्वयः ॥ सप्तविंशत्यधिकशततमोऽध्यायः ॥ 127 ॥
