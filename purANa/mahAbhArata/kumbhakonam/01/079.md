अध्यायः 079
विषयानुभवेन ययातेर्वैराग्यप्राप्तिः ॥ 1 ॥ पूरोः ययातिना यौवनप्रत्यर्पणम् ॥ 2 ॥ तस्य राज्याभिषेकः ॥ 3 ॥ ययातेर्वनं प्रति गमनम् ॥ 4 ॥ यदुप्रभृतीनां वंशकथनम् ॥ 5 ॥
001	वैशम्पायन उवाच ।
001a	पौरवेणाथ वयसा ययातिर्नहुषात्मजः ।
001c	`रूपयौवनसम्पन्नः कुमारः समपद्यत ।'
001e	प्रीतियुक्तो नृपश्रेष्ठश्चरा विषयान्प्रियान् ॥
002a	यथाकामं यथोत्साहं यथाकालं यथासुखम् ।
002c	धर्माविरुद्धं राजेन्द्रो यथा भवति सोऽन्वभूत् ॥
003a	देवानतर्पयद्यज्ञैः श्राद्धैस्तद्वित्पितॄनपि ।
003c	दीनाननुग्रहैरिष्टैः कामैश्च द्विजसत्तमान् ॥
004a	अतिथीनन्नपानैश्च विशश्च परिपालनैः ।
004c	आनृशंस्येन शूद्रांश्च दस्यून्सन्निग्रहेण च ॥
005a	धर्मेण च प्रजाः सर्वा यथावदनुरञ्जयन् ।
005c	ययातिः पालयामास साक्षादिन्द्र इवापरः ॥
006a	स राजा सिंहविक्रान्तो युवा विषयगोचरः ।
006c	अविरोधेन धर्मस्य चचार सुखमुत्तमम् ॥
007a	स सम्प्राप्य शुभान्कामांस्तृप्तः खिन्नश्च पार्थिवः ।
007c	कालं वर्षसहस्रान्तं सस्मार मनुजाधिपः ॥
008a	परिसङ्ख्याय कालज्ञः कलाः काष्ठाश्च वीर्यवान् ।
008c	यौवनं प्राप्य राजर्षिः सहस्रपरिवत्सरान् ॥
009a	विश्वाच्या सहितो रेमे व्यभ्राजन्नन्दने वने ।
009c	अलकायां स कालं तु मेरुशृङ्गे तथोत्तरे ॥
010a	यदा स पश्यते कालं धर्मात्मा तं महीपतिः ।
010c	पूर्णं मत्वा ततः कालं पूरुं पुत्रमुवाच ह ॥
011a	यथाकामं यथोत्साहं यथाकालमरिन्दम ।
011c	सेविता विषयाः पुत्र यौवनेन मया तव ॥
012a	न जातु कामः कामानामुपभोगेन शाम्यति ।
012c	हविषा कृष्णवर्त्मेव भूय एवाभिवर्धते ॥
013a	यत्पृथिव्यां व्रीहियवं हिरण्यं पशवः स्त्रियः ।
013c	एकस्यापि न पर्याप्तं तस्मान्नृष्णां परित्यजेत् ॥
014a	या दुस्त्यजा दुर्मतिभिर्या न जीर्यति जीर्यतः ।
014c	योऽसौ प्राणान्तिको रोगस्तांतृष्णां त्यजतः सुखम् ॥
015a	पूर्णं वर्षसहस्रं मे विषयासक्तचेतसः ।
015c	तथाप्यनुदिनं तृष्णा ममैतेष्वभिजायते ॥
016a	तस्मादेनामहं त्यक्त्वा ब्रह्मण्याधाय मानसम् ।
016c	निर्द्वन्द्वो निर्ममो भूत्वा चरिष्यामि मृगैः सह ॥
017a	पूरो प्रीतोऽस्मि भद्रं ते गृहाणेदं स्वयौवनम् ।
017c	राज्यं चेदं गृहाण त्वं यावदिच्छसि यौवनम् ।
017e	तावद्दीर्घायुषा भुङ्ख' त्वं हि मे प्रियकृत्सुतः ॥
018	वैशम्पायन उवाच 
018a	प्रतिपेदे जरां राजा ययातिर्नाहुषस्तदा ।
018c	यौवनं प्रतिपेदे च पूरुः स्वं पुनरात्मवान् ॥
019a	अभिषेक्तुकामं नृपतिं पूरुं पुत्रं कनीयसम् ।
019c	ब्राह्मणप्रमुखा वर्णा इदं वचनमब्रुवन् ॥
020a	कथं शुक्रस्य नप्तारं देवयान्याः सुतं प्रभो ।
020c	ज्येष्ठं यदुमतिक्रम्य राज्यं पूरोः प्रयच्छसि ॥
021a	यदुर्ज्येष्ठस्तव सुतो जातस्तमनु तुर्वसुः ।
021c	शर्मिष्ठायाः सुतो द्रुह्युस्ततोऽनुः पूरुरेव च ॥
022a	कथं ज्येष्ठानतिक्रम्य कनीयान्राज्यमर्हति ।
022c	एतत्सम्बोधयामस्त्वां धर्मं त्वं प्रतिपालय ॥
023	ययातिरुवाच 
023a	ब्राह्मणप्रमुखा वर्णाः सर्वे शृण्वन्तु मे वचः ।
023c	ज्येष्ठं प्रति यथा राज्यं न देयं मे कथञ्चन ॥
024a	मम ज्येष्ठेन यदुना नियोगो नानुपालितः ।
024c	प्रतिकूलः पितुर्यश्च न स पुत्रः सतां मतः ॥
025a	मातापित्रोर्वचनकृद्धितः पथ्यश्च यः सुतः ।
025c	स पुत्रः पुत्रवद्यश्च वर्तते पितृमातृषु ॥
026a	`पुदिति नरकस्याख्या दुःखं च नरकं विदुः ।
026c	पुतस्त्राणात्ततः पुत्त्रमिहेच्छन्ति परत्र च ॥
027a	आत्मनः सदृशः पुत्रः पितृदेवर्षिपूजने ।
027c	यो बहूनां गुणकरः स पुत्रो ज्येष्ठ उच्यते ॥
028a	मूकोऽन्धो बधिरः श्वित्री स्वधर्मं नानुतिष्ठति ।
028c	चोरः किल्बिषिकः पुत्रो ज्येष्ठो न ज्येष्ठ उच्यते ॥
029a	ज्येष्ठांशहारी गुणकृदिह लोके परत्र च ।
029c	श्रेयान्पुत्रो गुणोपेतः स पुत्रो नेतरो वृथा ।
029e	वदन्ति धर्मं धर्मज्ञाः पितॄणां पुत्रकारणात् ॥
030a	वेदोक्तं सम्भवं मह्यमनेन हृदयोद्भवम् ।
030c	तस्य जातमिदं कृत्स्नमात्मा पुत्र इति श्रुतिः' ॥
031a	यदुनाऽहमवज्ञातस्तथा तुर्वसुनापि च ।
031c	द्रुह्युना चानुना चैव मय्यवज्ञ कृता भृशम् ॥
032a	पूरुणा तु कृतं वाक्यं मानितं च विशेषतः ।
032c	कनीयान्मम दायादो धृता येन जरा मम ॥
033a	मम कामः स च कृतः पूरुणा मित्ररूपिणा ।
033c	शुक्रेण च वरो दत्तः काव्येनोशनसा स्वयम् ॥
034a	पुत्रो यस्त्वाऽनुवर्तेत स राजा पृथिवीपतिः ।
034c	`यो वानुवर्ती पुत्राणां स पुत्रो दायभाग्भवेत्' ॥
035a	भवतोऽनुनयाम्येवं पूरू राज्येऽभिषिच्यताम् ।
035	प्रकृतय ऊचुः ।
035c	यः पुत्रो गुणसम्पन्नो मातापित्रोर्हितः सदा ॥
036a	सर्वमर्हति कल्याणं कनीयानपि सत्तमः ।
036c	`वेद धमार्थशास्त्रेषु मुनिभिः कथितं पुरा' ॥
037a	अर्हः पूरुरिदं राज्यं यः सुतः प्रियकृत्तव ।
037c	वरदानेन शुक्रस्य न शक्यं वक्तुमुत्तरम् ॥
038	वैशम्पायन उवाच ।
038a	पौरजानपदैस्तुष्टैरित्युक्तो नाहुषस्तदा ।
038c	अभ्यषिञ्चत्ततः पूरुं राज्ये स्वे सुतमात्मनः ॥
039a	`यदुं च तुर्वसुं चोभौ द्रुह्युं चैव सहानुजम् ।
039c	अन्तेषु स विनिक्षिप्य नाहुषः स्वात्मजान्सुतान्' ॥
040a	दत्त्वा च पूरवे राज्यं वनवासाय दीक्षितः ।
040c	पुरात्स निर्ययौ राजा ब्राह्मणैस्तापसैः सह ॥
041a	`देवयान्या च सहितः शर्मिष्ठया च भारत ।
041c	अकरोत्स वने राजा सभार्यस्तप उत्तमम्' ॥
042a	यदोस्तु यादवा जातास्तुर्वसोर्यवनाः स्मृताः ।
042c	द्रुह्योः सुतास्तु वै भोजा अनोस्तु म्लेच्छजातयः ॥
043a	पूरोस्तु पौरवो वंशो यत्र जातोऽसि पार्थिव ।
043c	इदं वर्षसहस्राणि राज्यं कारयितुं वशी ॥ ॥

इति श्रीमन्महाभारते आदिपर्वणि सम्भवपर्वणि ऊनाशीतितमोऽध्यायः ॥ 79 ॥
1-79-1 चचार बुभोज ॥ 1-79-6 विषया दिव्यगन्धादयो गोचरे वशे यस्य स विषयगोचरः ॥ 1-79-19 कनीयसं कनीयांसम् ॥
