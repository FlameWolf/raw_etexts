अध्यायः 098

शकुन्तलायाः स्वपाणिग्रहणमनङ्कीकुर्वता दुष्यन्तेन सह विवादः ॥ 1 ॥

KK0107098001a	एवमुक्ता वरारोहा व्रीडितेव मनस्विनी ।
KK0107098001c	विसञ्ज्ञेव च दुःखेन तस्थौ स्थूणेव निश्चला ॥
KK0107098002a	संरम्भामर्षताम्राक्षी स्फुरमाणोष्ठसम्पुटा ।
KK0107098002c	कटाक्षैर्निर्दहन्तीव तिर्यग्राजानमैक्षत ॥
KK0107098003a	आकारं गूहमाना च मन्युना च समीरितम् ।
KK0107098003c	तपसा सम्भृतं तेजो धारयामास वै तदा ॥
KK0107098004a	सा मुहूर्तमिव ध्यात्वा दुःखामर्षसमन्विता ।
KK0107098004c	भर्तारमभिसम्प्रेक्ष्य यथान्यायं वचोऽब्रवीत् ॥
KK0107098005a	जानन्नपि महाराज कस्मादेवं प्रभाषसे ।
KK0107098005c	न जानामीति निःशङ्कं यथान्यः प्राकृतस्तथा ॥
KK0107098006a	तस्य ते हृदयं वेद सत्यस्यैवानृतस्य च ।
KK0107098006c	साक्षिणं बत कल्याणमात्मानमवमन्यसे ॥
KK0107098007a	योऽन्यथा सन्तमात्मानन्यथा प्रतिपद्यते ।
KK0107098007c	किं तेन न कृतं पापं चोरेणात्मापहारिणा ॥
KK0107098008a	एकोऽहमस्मीति च मन्यसे त्वं न हृच्छयं वेत्सि मुनिं पुराणम् ।
KK0107098008c	यो वेदिता कर्मणः पापकस्य तस्यान्तिके त्वं वृजिनं करोषि ॥
KK0107098009a	`धर्म एव हि साधूनां सर्वेषां हितकारणम् ।
KK0107098009c	नित्यं मिथ्याविहीनानां न च दुःखावहो भवेत्' ॥
KK0107098010a	मन्यते पापकं कृत्वा न कश्चिद्वेत्ति मामिति ।
KK0107098010c	विदन्ति चैनं देवाश्च यश्चैवान्तरपूरुषः ॥
KK0107098011a	आदित्यचन्द्रावनिलोऽनलश्च द्यौर्भूमिरापो हृदयं यमश्च ।
KK0107098011c	अहश्च रात्रिश्च उभे च सन्ध्ये धर्मश्च जानाति नरस्य वृत्तम् ॥
KK0107098012a	यमो वैवस्वतस्तस्य निर्यातयति दुष्कृतम् ।
KK0107098012c	हृदि स्थितः कर्मसाक्षी क्षेत्रज्ञो यस्य तुष्यति ॥
KK0107098013a	न तुष्यति च यस्यैष पुरुषस्य दुरात्मनः ।
KK0107098013c	तं यमः पापकर्माणं निर्भर्त्सयति दुष्कृतम् ॥
KK0107098014a	योऽवमत्यात्मनात्मानमन्यथा प्रतिपद्यते ।
KK0107098014c	न तस्य देवाः श्रेयांसो यस्यात्मापि न कारणम् ॥
KK0107098015a	स्वयं प्राप्तेति मामेवं मावमंस्था पतिव्रताम् ।
KK0107098015c	अर्चार्हां नार्चयसि मां स्वयं भार्यामुपस्थिताम् ॥
KK0107098016a	किमर्थं मां प्राकृतवदुपप्रेक्षसि संसदि ।
KK0107098016c	नखल्वहमिदं शून्ये रौमि किं न शृणोषि मे ॥
KK0107098017a	यदि मे याचमानाया वचनं न करिष्यसि ।
KK0107098017c	दुष्यन्त शतधा त्वद्य मूर्धा ते विफलिष्यति ॥
KK0107098018a	जायां पतिः सम्प्रविश्य यदस्यां जायते पुनः ।
KK0107098018c	जायायास्तद्धि जायात्वं पौराणाः कवयो विदुः ॥
KK0107098019a	यदागमवतः पुंसस्तदपत्यं प्रजायते ।
KK0107098019c	तत्तारयति सन्तत्या पूर्वप्रेतान्पितामहान् ॥
KK0107098020a	पुन्नाम्नो नरकाद्यस्मात्पितरं त्रायते सुतः ।
KK0107098020c	तस्मात्पुत्र इति प्रोक्तः पूर्वमेव स्वयम्भुवा ॥
KK0107098021a	`पुत्रेण लोकाञ्जयन्ति पौत्रेणानन्त्यमश्नुते ।
KK0107098021c	अथ पौत्रस्य पुत्रेण मोदन्ते प्रपितामहाः ॥'
KK0107098022a	सा भार्या या गृहे दक्षा सा भार्या या प्रजावती ।
KK0107098022c	सा भार्या या पतिप्राणा सा भार्या या पतिव्रता ॥
KK0107098023a	अर्धं भार्या मनुष्यस्य भार्या श्रेष्ठतमः सखा ।
KK0107098023c	भार्या मूलं त्रिवर्गस्य यः सभार्यः स बन्धुमान् ॥
KK0107098024a	भार्यावन्तः क्रियावन्तः सभार्या गृहमेधिनः ।
KK0107098024c	भार्यावन्तः प्रमोदन्ते भार्यावन्तः श्रियावृताः ॥
KK0107098025a	सखायः प्रविविक्तेषु भवन्त्येताः प्रियंवदाः ।
KK0107098025c	पितरो धर्मकार्येषु भवन्त्यार्तस्य मातरः ॥
KK0107098026a	कान्तारेष्वपि विश्रामो जनस्याध्वनि कस्य वै ।
KK0107098026c	यः सदारः स विश्वास्यस्तस्माद्दाराः परा गतिः ।
KK0107098027a	संसरन्तमभिप्रेतं विषमेष्वेकपातिनम् ।
KK0107098027c	भार्यैवान्वेति भर्तारं सततं या पतिव्रता ॥
KK0107098028a	प्रथमं संस्थिता भार्या पतिं प्रेत्य प्रतीक्षते ।
KK0107098028c	पूर्वप्रेतं तु भर्तारं पश्चात्साप्यनुगच्छति ॥
KK0107098029a	एतस्मात्कारणाद्राजन्पाणिग्रहणमिष्यते ।
KK0107098029c	यदाप्नोति पतिर्भार्यामिह लोके परत्र च ॥
KK0107098030a	`पोषणार्थं शरीरस्य पाथेयं स्वर्गतस्य वै ।
KK0107098030c	'आत्माऽऽत्मनैव जनितः पुत्र इत्युच्यते बुधैः ॥
KK0107098031a	तस्माद्भार्यां पतिः पश्येन्मातृवत्पुत्रमातरम् ।
KK0107098031c	`अन्तरात्मैव सर्वस्य पुत्रो नामोच्यते सदा ॥
KK0107098032a	गती रूपं च चेष्टा च आवर्ता लक्षणानि च ।
KK0107098032c	पितॄणां यानि दृश्यन्ते पुत्राणां सन्ति तानि च ॥
KK0107098033a	तेषां शीलगुणाचारास्तत्सम्पर्काच्छुभाशुभात् ।
KK0107098033c	'भार्यायां जनितं पुत्रमादर्शे स्वमिवाननम् ॥
KK0107098034a	जनिता मोदते प्रेक्ष्य स्वर्गं प्राप्येव पुण्यकृत् ।
KK0107098034c	`पतिव्रतारूपधराः परबीजस्य सङ्ग्रहात् ॥
KK0107098035a	कुलं विनाश्य भर्तॄणां नरकं यान्ति दारुणम् ।
KK0107098035c	परेण जनिताः पुत्राः स्वभार्यायां यथेष्टतः ॥
KK0107098036a	मम पुत्रा इति मतास्ते पुत्रा अपि शत्रवः ।
KK0107098036c	द्विषन्ति प्रतिकुर्वन्ति न ते वचनकारिणः ॥
KK0107098037a	द्वेष्टि तांश्च पिता चापि स्वबीजे न तथा नृप ।
KK0107098037c	न द्वेष्टि पितरं पुत्रो जनितारमथापि वा ॥
KK0107098038a	न द्वेष्टि जनिता पुत्रं तस्मादात्मा सुतो भवेत् ।
KK0107098038c	'दह्यमाना मनोदुःखैर्व्याधिभिस्तुमुलैर्जनाः॥
KK0107098039a	ह्लादन्ते स्वेषु दारेषु घर्मार्ताः सलिलेष्विव ।
KK0107098039c	`विप्रवासकृशा दीना नरा मलिनवाससः ॥
KK0107098040a	तेऽपि स्वदारांस्तुष्यन्ति दरिद्रा धनलाभवत् ।
KK0107098040c	'अप्रियोक्तोपि दाराणां न ब्रूयादप्रियं बुधः ॥
KK0107098041a	रतिं प्रीतिं च धर्मं च तदायत्तमवेक्ष्य च ।
KK0107098041c	`आत्मनोऽर्धमिति श्रौतं सा रक्षति धनं प्रजाः ॥
KK0107098042a	शरीरं लोकयात्रां वै धर्मं स्वर्गमृषीन्पितॄन् ।
KK0107098042c	'आत्मनो जन्मनः क्षेत्रं पुण्या रामाः सनातनाः ॥
KK0107098043a	ऋषीणामपि का शक्तिः स्रष्टुं रामामृते प्रजाः ।
KK0107098043c	`देवानामपि का शक्तिः कर्तुं सम्भवमात्मनः ॥
KK0107098044a	पण्डितस्यापि लोकेषु स्त्रीषु सृष्टिः प्रतिष्ठिता ।
KK0107098044c	ऋषिभ्यो ह्यृषयः केचिच्चण्डालीष्वपि जज्ञिरे' ॥
KK0107098045a	परिसृत्य यथा सूनुर्धरणीरेणुकुण्ठितः ।
KK0107098045c	पितुरालिङ्गतेऽङ्गानि किमस्त्यभ्यधिकं ततः ॥
KK0107098046a	स त्वं सूनुमनुप्राप्तं साभिलाषं मनस्विनम् ।
KK0107098046c	प्रेक्षमाणं कटाक्षेण किमर्थमवमन्यसे ॥
KK0107098047a	अण्डानि बिभ्रति स्वानि न त्यजन्ति पिपीलिकाः ।
KK0107098047c	किं पुनस्त्वं न मन्येथाः सर्वथा पुत्रमीदृशम् ॥
KK0107098048a	न भरेथाः कथं नु त्वं मयि जातं स्वमात्मजम् ।
KK0107098048c	`ममाण्डानीति वर्धन्ते कोकिलाण्डानि वायसाः ॥
KK0107098049a	किं पुनस्त्वं न मन्येथाः सर्वज्ञः पुत्रमीदृशम् ।
KK0107098049c	मलयाच्चन्दनं जातमतिशीतं वदन्ति वै ॥
KK0107098050a	शिशोरालिङ्गनं तस्माच्चन्दनादधिकं भवेत् ।
KK0107098050c	'न वाससां न रामाणां नापां स्पर्शस्तथाविधः ॥
KK0107098051a	शिशुनालिङ्ग्यमानस्य स्पर्शः सूनोर्यथा सुखः ।
KK0107098051c	पुत्रस्पर्शात्प्रियतरः स्पर्शो लोके न विद्यते ॥
KK0107098052a	स्पृशतु त्वां समालिङ्ग्य पुत्रोऽयं प्रियदर्शनः ।
KK0107098052c	ब्राह्मणो द्विपदां श्रेष्ठो गौर्वरिष्ठा चतुष्पदाम् ॥
KK0107098053a	मुरुर्गरीयसां श्रेष्ठः पुत्रः स्पर्शवतां वरः |
KK0107098053c	त्रिषु वर्षेषु पूर्णेषु प्रजातोऽयमरिन्दमः ॥
KK0107098054a	`अद्यायं मन्नियोगात्तु तवाह्वानं प्रतीक्षते ।
KK0107098054c	कुमारो राजशार्दूल तव शोकप्रणाशनः ॥'
KK0107098055a	आहर्ता वाजिमेधस्य शतसङ्ख्यस्य पौरवः ।
KK0107098055c	`राजसूयादिकानन्यान्क्रतूनमितदक्षिणान् ॥
KK0107098056a	इति गौरन्तरिक्षे मां सूतके ह्यवदत्पुरा ।
KK0107098056c	हन्त स्वमङ्कमारोप्य स्नेहाद्ग्रामान्तरं गताः ॥
KK0107098057a	मूर्ध्नि पुत्रानुपाघ्राय प्रतिनन्दन्ति मानवाः ।
KK0107098057c	वेदेष्वपि वदन्तीमं मन्त्रग्रामं द्विजातयः ॥
KK0107098058a	जातकर्मणि पुत्राणां तवापि विदितं ध्रुवम् ।
KK0107098058c	अङ्गादङ्गात्सम्भवसि हृदयादधिजायसे ॥
KK0107098059a	आत्मा वै पुत्रनामासि स जीव शरदः शतम् ।
KK0107098059c	उपजिघ्रन्ति पितरो मन्त्रेणानेन मूर्धनि ॥
KK0107098060a	पोषणं त्वदधीनं मे सन्तानमपि चाक्षयम् ।
KK0107098060c	तस्मात्त्वं जीव मे पुत्र स सुखी शरदां शतम् ॥
KK0107098061a	एको भूत्वा द्विधा भूत इति वादः प्रवर्तते ।
KK0107098061c	त्वदङ्गेभ्यः प्रसूतोऽयं पुरुषात्पुरुषः परः ॥
KK0107098062a	सरसीवामलेऽऽत्मानं द्वितीयं पश्य ते सुतम् ।
KK0107098062c	`सरसीवामले सोमं प्रेक्षात्मानं त्वमात्मनि' ॥
KK0107098063a	यथाचाहवनीयोऽग्निर्वर्हपत्यात्प्रणीयते ।
KK0107098063c	एवं त्वत्तः प्रणीतोऽयं त्वमेकः सन्द्विधा कृतः ॥
KK0107098064a	मृगापकृष्टेन हि वै मृगयां परिधावता ।
KK0107098064c	अहमासादिता राजन्कुमारी पितुराश्रमे ॥
KK0107098065a	उर्वशी पूर्वचित्तिश्च सहजन्या च मेनका ।
KK0107098065c	विश्वाची च घृताची च षडेवाप्सरसां वराः ॥
KK0107098066a	तासां वै मेनका नाम ब्रह्मयोनिर्वराप्सराः ।
KK0107098066c	दिवः सम्प्राप्य जगतीं विश्वामित्रादजीजनत् ॥
KK0107098067a	`श्रीमानृषिर्धर्मपरो वैश्वानर इवापरः ।
KK0107098067c	ब्रह्मयोनिः कुशो नाम विश्वामित्रपितामहः ॥
KK0107098068a	कुशस्य पुत्रो बलवान्कुशनाभश्च धार्मिकः ।
KK0107098068c	गाधिस्तस्य सुतो राजन्विश्वामित्रस्तु गाधिजः ॥
KK0107098069a	एवंविधो मम पिता मेनका जननी वरा ।
KK0107098069c	'सा मां हिमवतः पृष्ठे सुषुवे मेनकाऽप्सराः ॥
KK0107098070a	परित्यज्य च मां याता परात्मजमिवासती ।
KK0107098070c	`पक्षिणः पुम्यवन्तस्ते सहिता धर्मतस्तदा ॥
KK0107098071a	पक्षैस्तैरभिगुप्ता च तस्मादस्मि शकुन्तला ।
KK0107098071c	ततोऽहमृषिणा दृष्टा काश्यपेन महात्मना ॥
KK0107098072a	जलार्थमग्निहोत्रस्य गतं दृष्ट्वा तु पक्षिणः ।
KK0107098072c	न्यासभूतामिव मुनेः प्रददुर्मां दयावतः ॥
KK0107098073a	कण्वस्त्वालोक्य मां प्रीतो हसन्तीति हविर्भुजः ।
KK0107098073c	स माऽरणिमिवादाय स्वमाश्रममुपागमत् ॥
KK0107098074a	सा वै सम्भाविता राजन्ननुक्रोशान्महर्षिणा ।
KK0107098074c	तेनैव स्वसुतेवाहं राजन्वै वरवर्णिनी ॥
KK0107098075a	विश्वामित्रसुता चाहं वर्धिता मुनिना नृप ।
KK0107098075c	यौवने वर्तमानां च दृष्टवानसि मां नृप ॥
KK0107098076a	आश्रमे पर्णशालायां कुमारीं विजने तदा ।
KK0107098076c	धात्रा प्रचोदितां शून्ये पित्रा विरहितां मिथः ॥
KK0107098077a	वाग्भिस्त्वं सूनृताभिर्मामपत्यार्थमचूचुदः ।
KK0107098077c	अकार्षीस्त्वाश्रमे वासं धर्मकामार्थनिश्चितम् ॥
KK0107098078a	गान्धर्वेण विवाहेन विधिना पाणिमग्रहीः ।
KK0107098078c	साऽहं कुलं च शीलं च सत्यवादित्वमात्मनः ॥
KK0107098079a	स्वधर्मं च पुरस्कृत्य त्वामद्य शरणं गता ।
KK0107098079c	तस्मान्नर्हसि संश्रुत्य तथेति वितथं वचः ॥
KK0107098080a	स्वधर्मं पृष्ठतः कृत्वा परित्यक्तुमुपस्थिताम् ।
KK0107098080c	त्वन्नाथां लोकनाथस्त्वं नार्हसि त्वमनागसम्' ॥
KK0107098081a	किं नु कर्माशुभं पूर्वं कृतवत्यस्मि पार्थिव ।
KK0107098081c	यदहं बान्धवैस्त्यक्ता बाल्ये सम्प्रति वै त्वया ॥
KK0107098082a	कामं त्वया परित्यक्ता गमिष्याम्यहमाश्रमम् ।
KK0107098082c	इमं बालं तु सन्त्युक्तं नार्हस्यात्मजमात्मना ॥
KK0107098083	दुष्यन्त उवाच
KK0107098083a	न पुत्रमभिजानामि त्वयि जातं शकुन्तले ।
KK0107098083c	असत्वचना नार्यः कस्ते श्रद्धास्यते वचः ॥
KK0107098084a	`अश्रद्धेयमिदं वाक्यं कथयन्ती न लज्जसे ।
KK0107098084c	विशेषतो मत्सकाशे दुष्टतापसि गम्यताम्' ॥
KK0107098085a	क्व महर्षिस्तपस्युग्रः क्वाप्सराः सा च मेनका ।
KK0107098085c	क्व च त्वमेवं कृपणा तापसीवेषधारिणी ॥
KK0107098086a	अतिकायश्च पुत्रस्ते बालोऽतिबलवानयम् ।
KK0107098086c	कथमल्पेन कालेन सालस्कन्ध इवोद्गतः ॥
KK0107098087a	सुनिकृष्टा च योनिस्ते पुंश्चली प्रतिभासि मे ।
KK0107098087c	यदृच्छया कामरागाज्जाता मेनकया ह्यसि ॥
KK0107098088a	सर्वमेव परोक्षं मे यत्त्वं वदसि तापसि ।
KK0107098088c	`सर्वा वामाः स्त्रियो लोके सर्वाः कामपरायणाः ॥
KK0107098089a	सर्वाः स्त्रियः परवशाः सर्वाः क्रोधसमाकुलाः ।
KK0107098089c	असत्योक्ताः स्त्रियः सर्वा न कण्वं वक्तुमर्हसि' ॥
KK0107098090a	मेनका निरनुक्रोशा वर्धकी जननी तव ।
KK0107098090c	यया हिमवतः पादे निर्माल्यवदुपेक्षिता ॥
KK0107098091a	स चापि निरनुक्रोशः क्षत्रयोनिः पिता तव ।
KK0107098091c	विश्वामित्रो ब्राह्मणत्वे लुब्धः कामपरायणः ॥
KK0107098092a	सुषाव सुरनारी मां विश्वामित्राद्यथेष्टतः ।
KK0107098092c	अहो जानामि ते जन्म कुत्सितं कुलटे जनैः ॥
KK0107098093a	मेनकाऽप्सरसां श्रेष्ठा महर्षिश्चापि ते पिता ।
KK0107098093c	तयोरपत्यं कस्मात्त्वं पुंश्चलीवाभिभाषसे ॥
KK0107098094a	जातिश्चापि निकृष्टो ते कुलीनेति विजल्पसे ।
KK0107098094c	जनयित्वा त्वमुत्सृष्टा कोकिलेन परैर्भृता ॥
KK0107098095a	अरिष्टैरिव दुर्बद्धिः कण्वो वर्धयिता पिता ।
KK0107098095c	अश्रद्धेयमिदं वाक्यं यत्त्वं जल्पसि तापसि ॥
KK0107098096a	ब्रुवन्ती राजसान्निध्ये गम्यतां यत्र चेच्छसि ।
KK0107098096c	`सुवर्णमणिमुक्तानि वस्त्राण्याभरणानि च ॥
KK0107098097a	यदिहेच्छसि भोगार्थं तापसि प्रतिगृह्यताम् ।
KK0107098097c	नाहं त्वां द्रष्टुमिच्छामि यथेष्टं गम्यतामितः' ॥ 

इति श्रीमन्महाभारते आदिपर्वणि सम्भवपर्वणि अष्टनवतितमोऽध्यायः ॥ 98 ॥
