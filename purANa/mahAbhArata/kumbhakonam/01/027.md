अध्यायः 027
*गरुडस्य विनतां प्रति दास्यकारणप्रश्नः ॥ 1 ॥ सर्पैः दास्यमोचनोपायकथनम् ॥ 2 ॥
KK0105027001	सौतिरुवाच ।
KK0105027001a	संप्रहृष्टास्ततो नागा जलधाराप्लुतास्तदा ।
KK0105027001b	सुपर्णेनोह्यमानास्ते जग्मुस्तं द्वीपमाशु वै ॥
KK0105027002a	तं द्वीपं मकरावासं विहितं विश्वकर्मणा ।
KK0105027002b	तत्र ते लवणं घोरं ददृशुः पूर्वमागताः ॥
KK0105027003a	सुपर्णसहिताः सर्पाः काननं च मनोरमम् ।
KK0105027003b	सागराम्बुपरिक्षिप्तं पक्षिसङ्घनिनादितम् ॥
KK0105027004a	विचित्रफलपुष्पाभिर्वनराजिभिरावृतम् ।
KK0105027004b	भवनैरावृतं रम्यैस्तथा पद्माकरैरपि ॥
KK0105027005a	प्रसन्नसलिलैश्चापि ह्वदैर्दिव्यैर्विभूषितम् ।
KK0105027005b	दिव्यगन्धवहैः पुण्यैर्मारुतैरुपवीजितम् ॥
KK0105027006a	उत्पतद्भिरिवाकाशं वृक्षैर्मलयजैरपि ।
KK0105027006b	शोभितं पुष्पवर्षाणि मुञ्चद्भिर्मारुतोद्धतैः ॥
KK0105027007a	वायुविक्षिप्तकुसुमैस्तथाऽन्यैरपि पादपैः ।
KK0105027007b	किरद्भिरिव तत्रस्थान्नागान्पुष्पाम्बुवृष्टिभिः ॥
KK0105027008a	मनःसंहर्षजं दिव्यं गन्धर्वाप्सरसां प्रियम् ।
KK0105027008b	मत्तभ्रमरसंघुष्टं मनोज्ञाकृतिदर्शनम् ॥
KK0105027009a	रमणीयं शिवं पुण्यं सर्वैर्जनमनोहरैः ।
KK0105027009b	नानापक्षिरुतं रम्यं कद्रूपुत्रप्रहर्षणम् ॥
KK0105027010a	तत्ते वनं समासाद्य विजह्रुः पन्नगास्तदा ।
KK0105027010b	अब्रुवंश्च महावीर्यं सुपर्णं पतगेश्वरम् ॥
KK0105027011a	वहास्मानपरं द्वीपं सुरम्यं विमलोदकम् ।
KK0105027011b	त्वं हि देशान्बहून्रम्यान्व्रजन्पश्यसि खेचर ॥
KK0105027012	सौतिरुवाच ।
KK0105027012a	स विचिन्त्याब्रवीत्पक्षी मातरं विनतां तदा ।
KK0105027012b	किं कारणं मया मातः कर्तव्यं सर्पभाषितम् ॥
KK0105027013	विनतोवाच ।
KK0105027013a	दासीभूतास्मि दुर्योगात्सपत्न्याः पतगोत्तम ।
KK0105027013b	पणं वितथमास्थाय सर्पैरुपधिना कृतम् ॥
KK0105027014	सौतिरुवाच ।
KK0105027014a	तस्मिंस्तु कथिते मात्रा कारणे गगनेचरः ।
KK0105027014b	उवाच वचनं सर्पांस्तेन दुःखेन दुःखितः ॥
KK0105027015a	किमाहृत्य विदित्वा वा किं वा कृत्वेह पौरुषम् ।
KK0105027015b	दास्याद्वो विप्रमुच्येयं तथ्यं वदत लेलिहाः ॥
KK0105027016	सौतिरुवाच ।
KK0105027016a	श्रुत्वा समब्रुवन्सर्पा आहरामृतमोजसा ।
KK0105027016b	ततो दास्याद्विप्रमोक्षो भविता तव खेचर ॥ ॥
इति श्रीमन्महाभारते आदिपर्वणि आस्तीकपर्वणि सप्तविंशोऽध्यायः ॥ 27 ॥
*1-27-2 लवणं लवणासुरं पूर्वं ददृशुः ॥ 1-27-8 मनः संहर्षजं मनसः संहर्षाय जातम् ॥ 1-27-15 लेलिहाः भोसर्पाः ॥ सप्तविंशोऽध्यायः ॥ 27 ॥

