अध्यायः 242

सुभद्राविवाहः ॥ 1 ॥

KK0115242001	वैशम्पायन उवाच ।

KK0115242001a	कुकुरान्धकवृष्णीनामपयानं च पाण्डवः ।
KK0115242001c	विनिश्चित्य ततः पार्थः सुभद्रामिदमब्रवीत् ॥
KK0115242002a	शृणु भद्रे यथाशास्त्रं हितार्थं मुनिभिः कृतम् ।
KK0115242002c	विवाहं बहुधा सत्सु वर्णानां धर्मसंयुतम् ॥
KK0115242003a	कन्यायास्तु पिता भ्राता माता मातुल एव वा ।
KK0115242003c	पितुः पिता पितुर्भ्राता दाने तु प्रभुतां गतः ॥
KK0115242004a	महोत्सवं पशुपतेर्द्रष्टुकामः पिता तव ।
KK0115242004c	अन्तर्द्वीपं गतो भद्रे पुत्रैः पौत्रैः सबान्धवैः ॥
KK0115242005a	मम चैव विशालाक्षि विदेशस्था हि बान्धवाः ।
KK0115242005c	तस्मात्सुभद्रे गान्धर्वो विवाहः पञ्चमः स्मृतः ॥
KK0115242006a	समागमे तु कन्यायाः क्रियाः प्रोक्ताश्चतुर्विधाः ।
KK0115242006c	तेषां प्रवृत्तिं साधूनां शृणु माधवि तद्यथा ॥
KK0115242007a	वरमाहूय विधिना पित्रा दत्ता तथार्थिने ।
KK0115242007c	सा पत्नी तु परैरुक्ता सा वश्या तु पतिव्रता ॥
KK0115242008a	भृत्यानां भरणार्थाय आत्मनः पोषणाय च ।
KK0115242008c	दाने गृहीता या नारी सा भार्येति स्मृता बुधैः ॥
KK0115242009a	धर्मतो वरयित्वा तु आनीय स्वं निवेशनम् ।
KK0115242009c	न्यायेन दत्तातारुण्ये दाराः पितृकृताः स्मृताः ॥
KK0115242010a	गान्धर्वेण विवाहेन रागात्पुत्रार्थकारणात् ।
KK0115242010c	आत्मनाऽनुगृहीता या वश्या सा तु प्रजावती ॥
KK0115242011a	जनयेद्या तु भर्तारं जाया इत्येव नामतः ।
KK0115242011c	पत्नी भार्या च दाराश्च जाया चेति चतुर्विधाः ॥
KK0115242012a	चतस्र एवाग्निसाक्ष्याः क्रियायुक्ताश्च धर्मतः ।
KK0115242012c	गान्धर्वस्तु क्रियाहीनो रागादेव प्रवर्तते ॥
KK0115242013a	सकामायाः सकामेन निर्मन्त्रो रहसि स्मृतः ।
KK0115242013c	मयोक्तमक्रियं चापि कर्तव्यं माधवि त्वया ॥
KK0115242014a	अयनं चैव मासश्च ऋतुः पक्षस्तथा तिथिः ।
KK0115242014c	करणं च मुहूर्तं च लग्नसम्पत्तथैव च ॥
KK0115242015a	विवाहस्य विशालाक्षि प्रशस्तं चोत्तरायणम् ।
KK0115242015c	वैशाखश्चैव मासानां पक्षाणां शुक्ल एव च ॥
KK0115242016a	नक्षत्राणां तथा हस्तस्तृतीया च तिथिष्वपि ।
KK0115242016c	लग्नो हि मकरः श्रेष्ठः करणानां बवस्तथा ॥
KK0115242017a	मैत्रो मुहूर्तो वैवाह्य आवयोः शुभकर्मणि ।
KK0115242017c	सर्वसम्पदियं भद्रे अद्य रात्रौ भविष्यति ॥
KK0115242018a	भगवानस्तमभ्येति आदित्यस्तपतां वरः ।
KK0115242018c	रात्रौ विवाहकालोऽयं भविष्यति न संशयः ॥
KK0115242019a	नारायणोऽपि सर्वज्ञो नावबुध्येत विश्वकृत् ।
KK0115242019c	धर्मसङ्कटमापन्ने किं नु कृत्वा सुखं भवेत् ॥
KK0115242020a	मनोभवेन कामेन मोहितं मां प्रलापिनम् ।
KK0115242020c	प्रतिवाक्यं च मे देवि किं न वक्ष्यसि माधवि ॥
KK0115242021	वैशम्पायन उवाच ।
KK0115242021a	अर्जुनस्य वचः श्रुत्वा चिन्तयन्ती जनार्दनम् ।
KK0115242021c	नोवाच किञ्चिद्वचनं बाष्पदूषितलोचना ॥
KK0115242022a	रागोन्मादप्रलापी सन्नर्जुनो जयतां वरः ।
KK0115242022c	चिन्तयामास पितरं प्रविश्य च लतागृहम् ॥
KK0115242023a	चिन्तयानं तु कौन्तेयं मत्वा शच्या शचीपतिः ।
KK0115242023c	सहितो नारदाद्यैश्च मुनिभिश्च महामनाः ॥
KK0115242024a	गन्धर्वैरप्सरोभिश्च चारणैश्चापि गुह्यकैः ।
KK0115242024c	अरुन्धत्या वसिष्ठेन ह्याजगाम कुशस्थलीम् ॥
KK0115242025a	चिन्तितं च सुभद्रायाश्चिन्तयित्वा जनार्दनः ।
KK0115242025c	निद्रयापहृतज्ञानं रौहिणेयं विना तदा ॥
KK0115242026a	सहाक्रूरेण शिनिना सत्यकेन गदेन च ।
KK0115242026c	वसुदेवेन देवक्या आहूकेन च धीमता ॥
KK0115242027a	आजगाम पुरीं रात्रौ द्वारकां स्वजनैर्वृतः ।
KK0115242027c	पूजयित्वा तु देवेशो नारदादीन्महायशाः ॥
KK0115242028a	कुशलप्रश्नमुक्त्वा तु देवेन्द्रेणाभियाचितः ।
KK0115242028c	वैवाहिकीं क्रियां कृष्णः स तथेत्येवमुक्तवान् ॥
KK0115242029a	आहुको वसुदेवश्च सहाक्रूरः ससात्यकिः ।
KK0115242029c	अभिप्रणम्य शिरसा पाकशासनमब्रुवन् ।
KK0115242029e	देवदेव नमस्तेस्तु लोकनाथ जगत्पते ॥
KK0115242030a	वयं धन्याः स्म सहितैर्बान्धवैः सहिताः प्रभो ।
KK0115242030c	कृतप्रसादास्तु वयं तव वाक्येन विश्वजित् ॥
KK0115242031	वैशम्पायन उवाच ।
KK0115242031a	एवमुक्त्वा प्रसाद्यैनं पूजयित्वा प्रयत्नतः ।
KK0115242031c	महेन्द्रशासनात्सर्वे सहिता ऋषिभिस्तदा ॥
KK0115242032a	विवाहं कारयामासुः शक्रपुत्रस्य शास्त्रतः ।
KK0115242032c	अरुन्धती शची देवी रुग्मिणी देवकी तथा ॥
KK0115242033a	दिव्यस्त्रीभिश्च सहिताः सुभद्रायाः शुभाः क्रियाः ।
KK0115242033c	अर्जुनेऽपि तथा सर्वाः क्रिया भद्राः प्रयोजयन् ॥
KK0115242034a	महर्षिः काश्यपो होता सदस्या नारदादयः ।
KK0115242034c	पुण्याशिषः प्रयोक्तारः सर्वे ते हि तदार्जुने ॥
KK0115242035a	अभिषेकं तदा कृत्वा महेन्द्रः पाकशासनिम् ।
KK0115242035c	लोकपालैस्तु सहितः सर्वदेवैरभिष्टुतः ॥
KK0115242036a	किरीटाङ्गदहाराद्यैर्हस्ताभरणकुण्डलैः ।
KK0115242036c	भूषयित्वा तदा पार्थं द्वितीयमिव वासवम् ॥
KK0115242037a	पुत्रं परिष्वज्य तदा प्रीतिमाप पुरन्दरः ।
KK0115242037c	शछी देवी तदा भद्रामरुन्धत्यादिभिस्तथा ॥
KK0115242038a	कारयामास वैवाह्यमङ्गलान्यादवस्त्रियः ।
KK0115242038c	सहाप्सरोभिर्मुदिता भूषयित्वा स्वभूषणैः ॥
KK0115242039a	पौलोमीमिव मन्यन्ते सुभद्रां तत्र योषितः ।
KK0115242039c	ततो विवाहो ववृधे कृतः सर्वगुणान्वितः ॥
KK0115242040a	तस्याः पाणिं गृहीत्वा तु मन्त्रैर्होमपुरस्कृतम् ।
KK0115242040c	सुभद्रया बभौ जिष्णुः शच्या इव शचीपतिः ॥
KK0115242041a	सा जिष्णुमधिकं भेजे सुभद्रा चारुदर्शना ।
KK0115242041c	पार्थस्य सदृशी भद्रा रूपेण वयसा तथा ॥
KK0115242042a	सुभद्रायाश्च पार्थोऽपि सदृशो रूपलक्षणैः ।
KK0115242042c	इत्यूचुश्च तदा देवाः प्रीताः सेन्द्रपुरोगमाः ॥
KK0115242043a	एवं निवेश्य देवास्ते गन्धर्वैः साप्सरोगणैः ।
KK0115242043c	आमन्त्र्य यादवाः सर्वे विप्रजग्मुर्यथागतम् ॥
KK0115242044a	यादवाः पार्थमामन्त्र्य अन्तर्द्वीपं गतास्तदा ।
KK0115242044c	वासुदेवस्तदा पार्थमुवाच यदुनन्दनः ॥
KK0115242045a	द्वाविंशद्दिवसान्पार्थ इहोष्य भरतर्षभ ।
KK0115242045c	मामकं रथमारुह्य शैब्यसुग्रीवयोजितम् ॥
KK0115242046a	सुभद्रया सुखं पार्थ खाण्डवप्रस्थमाविश ।
KK0115242046c	यादवैः सहितः पश्चादागमिष्यामि भारत ।
KK0115242046e	यतिवेषेण नियतो वस त्वं रुक्मिणीगृहे ॥
KK0115242047	वैशम्पायन उवाच ।
KK0115242047a	एवमुक्त्वा प्रचक्राम अन्तर्द्वीपं जनार्दनः ।
KK0115242047c	कृतोद्वाहस्ततः पार्थः कृतकार्योऽभवत्तदा ॥
KK0115242048a	तस्यां चोपगतो भावः पार्थस्य सुमहात्मनः ।
KK0115242048c	तस्मिन्भावः सुभद्राया अन्योन्यं समवर्धत ॥
KK0115242049a	स तथा युयुजे वीरो भद्रया भरतर्षभः ।
KK0115242049c	अभिनिष्पन्नया रामः सीतयेव समन्वितः ॥
KK0115242050a	अपि जिष्णुर्विजज्ञे तां ह्रीं श्रियं सन्नतिक्रियाम् ।
KK0115242050c	देवतानां वरस्त्रीणां रूपेण सदृशीं सतीम् ॥
KK0115242051a	स प्रकृत्या श्रिया दीप्त्या सन्दिदीपे तयाऽधिकम् ।
KK0115242051c	उद्यत्सहस्रदीप्तांशुः शरदीव दिवाकरः ॥
KK0115242052a	सा तु तं मनुजव्याघ्रमनुरक्ता यशस्विनी ।
KK0115242052c	कन्यापुरगता भूत्वा तत्परा समपद्यत ॥ ॥

इति श्रीमन्महाभारते आदिपर्वणि सुभद्राहरणपर्वणि द्विचत्वारिंशदधिकद्विशततमोऽध्यायः ॥ 242 ॥
