अध्यायः 014
वासुकिभगिन्या जरत्कारोर्विवाहः ॥ 1 ॥
सौतिरुवाच ।
KK0105014001a	ततो निवेशाय तदा स विप्रः संशितव्रतः ।
KK0105014001b	महीं चचार दारार्थी न च दारानविन्दत ॥
KK0105014002a	स कदाचिद्वनं गत्वा विप्रः पितृवचः स्मरन् ।
KK0105014002b	चुक्रोश कन्याभिक्षार्थी तिस्रो वाचः शनैरिव ॥
KK0105014003a	तं वासुकिः प्रत्यगृह्णादुद्यम्य भगिनीं तदा ।
KK0105014003b	न स तां प्रतिजग्राह न सनाम्नीति चिन्तयन् ॥
KK0105014004a	सनाम्नीं चोद्यतां भार्यां गृह्णीयामिति तस्य हि ।
KK0105014004b	मनो निविष्टमभवज्जरत्कारोर्महात्मनः ॥
KK0105014005a	तमुवाच महाप्राज्ञो जरत्कारुर्महातपाः ।
KK0105014005b	किंनाम्नी भगिनीयं ते ब्रूहि सत्यं भुजंगम ॥
KK0105014006	वासुकिरुवाच ।
KK0105014006a	जरत्कारो जरत्कारुः स्वसेयमनुजा मम ।
KK0105014006b	प्रतिगृह्णीष्व भार्यार्थे मया दत्तां सुमध्यमाम् ।
KK0105014006c	त्वदर्थं रक्षिता पूर्वं प्रतीच्छेमां द्विजोत्तम ॥
KK0105014007	सौतिरुवाच ।
KK0105014007a	एवमुक्त्वा ततः प्रादाद्भार्यार्थे वरवर्णिनीम् ।
KK0105014007b	स च तां प्रतिजग्राह विधिदृष्टेन कर्मणा ॥ ॥
इति श्रीमन्महाभारते आदिपर्वणि आस्तीकपर्वणि चतुर्दशोऽध्यायः ॥ 14 ॥
*1-14-1 निवेशाय दारसंग्रहाय ॥ चतुर्दशोऽध्यायः ॥ 14 ॥

