अध्यायः 044
परीक्षिन्मरणोत्तरं तत्पुत्रस्य जनमेजयस्य राज्याभिषेकः ॥ 1 ॥ वपुष्टमाविवाहः ॥ 2 ॥ 

KK0105044001	सौतिरुवाच । 
KK0105044001a	तं तथा मन्त्रिणो दृष्ट्वा भोगेन परिवेष्टितम् ।
KK0105044001b	विषण्णवदनाः सर्वे रुरुदुर्भृशदुःखिताः ॥
KK0105044002a	तं तु नागं ततो दृष्ट्वा मन्त्रिणस्ते प्रदुद्रुवुः ।
KK0105044002b	अपश्यन्त तथा यान्तमाकाशे नागमद्भुतम् ॥
KK0105044003a	सीमन्तमिव कुर्वाणं नभसः पद्मवर्चसम् ।
KK0105044003b	तक्षकं पन्नगश्रेष्ठं भृशं शोकपरायणाः ॥
KK0105044004a	ततस्तु ते तद्गृहमग्निना वृतं प्रदीप्यमानं विषजेन भोगिनः । 
KK0105044004b	भयात्परित्यज्य दिशः प्रपेदिरे पपात तच्चाशनिताडितं यथा ॥ 
KK0105044005a	ततो नृपे तक्षकतेजसाहते प्रयुज्य सर्वाः परलोकसत्क्रियाः । 
KK0105044005b	शुचिर्द्विजो राजपुरोहितस्तदा तथैव ते तस्य नृपस्य मन्त्रिणः ॥ 
KK0105044006a	नृपं शिशुं तस्य सुतं प्रचक्रिरे समेत्य सर्वे पुरवासिनो जनाः । 
KK0105044006b	नृपं यमाहुस्तममित्रघातिनं कुरुप्रवीरं जनमेजयं जनाः ॥ 
KK0105044007a	स बाल एवार्यमतिर्नृपोत्तमः सहैव तैर्मन्त्रिपुरोहितैस्तदा । 
KK0105044007b	शशास राज्यं कुरुपुंगवाग्रजो यथाऽस्य वीरः प्रपितामहस्तथा ॥ 
KK0105044008a	ततस्तु राजानममित्रतापनं समीक्ष्य ते तस्य नृपस्य मन्त्रिणः । 
KK0105044008b	सुवर्णवर्माणमुपेत्य काशिपं वपुष्टमार्थं वरयांप्रचक्रमुः ॥ 
KK0105044009a	ततः स राजा प्रददौ वपुष्टमां कुरुप्रवीराय परीक्ष्य धर्मतः । 
KK0105044009b	स चापि तां प्राप्य मुदा युतोऽभव-न्न चान्यनारीषु मनो दधे क्वचित् ॥ 
KK0105044010a	सरःसु फुल्लेषु वनेषु चैव प्रसन्नचेता विजहार वीर्यवान् । 
KK0105044010b	तथा स राजन्यवरो विजह्रिवान्यथोर्वशीं प्राप्य पुरा पुरूरवाः ॥ 
KK0105044011a	वपुष्टमा चापि वरं पतिव्रता प्रतीतरूपा समवाप्य भूपतिम् । 
KK0105044011b	भावेन रामा रमयांबभूव तं विहारकालेष्ववरोधसुन्दरी ॥ ॥ 
इति श्रीमन्महाभारते आदिपर्वणि आस्तीकपर्वणि चतुश्चत्वारिंशोऽध्यायः ॥ 44 ॥ 
*1-44-2 दह्यमानं ततो दृष्ट्वा इति पाठान्तरम् ॥ 1-44-7 प्रपितामहो युधिष्ठिरः ॥ 1-44-8 वपुष्टमा काशिराजकन्या ॥ 1-44-11 वरं वरणीयम् । प्रतीतरूपा हृष्टरूपा ॥ चतुश्चत्वारिंशोऽध्यायः ॥ 44 ॥
