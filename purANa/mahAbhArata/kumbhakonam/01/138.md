अध्यायः 138

पुनर्भीमाय विषमिश्रभक्ष्यदानम् ॥ 1 ॥ शूलकीलितायां शमाणकोट्यां पुनर्भीमसेनस्य पातनम् ॥ 2 ॥ पाताललोकं प्राप्तस्य भीमस्य वासुकिदत्तरसपानम् ॥ 3 ॥
001	`वैशम्पायन उवाच ।
001a	ततस्ते मन्त्रयामासुर्दुर्योधनपुरोगमाः ।
001c	प्राणवान्विक्रमी चापि शौर्ये च महति स्थितः ॥
002a	स्पर्धते चापि सततमस्मानेव वृकोदरः ।
002c	तं तु सुप्तं पुरोद्याने जले शूले क्षिपामहे ॥
003a	ततो जलविहारार्थं कारयामास भारत ।
003c	प्रमाणकोट्यामुद्देशे स्थलं किञ्चिदुपेत्य ह ॥'
004a	भक्ष्यं भोज्यं च पेयं च चोष्यं लेह्यमथापि च ।
004c	उपपादितं नरैस्तत्र कुशलैः सूदकर्मणि ॥
005a	न्यवेदयंस्तत्पुरुषा धार्तराष्ट्राय वै तदा ।
005c	ततो दुर्योधनस्तत्र पाण्डवानाह दुर्मतिः ॥
006a	गङ्गां चैवानुयास्याम उद्यानवनशोभिताम् ।
006c	सहिता भ्रातरः सर्वे जलक्रीडामवाप्नुमः ॥
007a	एवमस्त्विति तं चापि प्रत्युवाच युधिष्ठिरः ।
007c	ते रथैर्नगराकारैर्देशजैश्च गजोत्तमैः ॥
008a	निर्ययुर्नगराच्छूराः कौरवाः पाण्डवैः सह ।
008c	उद्यानवनमासाद्य विसृज्य च महाजनम् ॥
009a	विशन्ति स्म तदा वीराः सिंहा इव गिरेर्गुहाम् ।
009c	उद्यानमभिपश्यन्तो भ्रातरः सर्व एव ते ॥
010a	उपस्थानगृहैः शुभ्रैर्वलभीभिश्च शोभितम् ।
010c	गवाक्षकैस्तथा जालैर्यन्त्रैः साञ्चारिकैरपि ॥
011a	सम्मार्जितं सौधकारैश्चित्रकारैश्च चित्रितम् ।
011c	दीर्घिकाभिश्च पूर्णाभिस्तथा पुष्करिणीषु च ॥
012a	जलं तच्छुशुभे च्छन्नं फुल्लैर्जलरुहैस्तथा ।
012c	उपच्छन्ना वसुमती तथा पुष्पैर्यथर्तुकैः ॥
013a	तत्रोपविष्टास्ते सर्वे पाण्डवाः कौरवाश्च ह ।
013c	उपच्छन्नान्बहून्कामांस्ते भुञ्जन्ति ततस्ततः ॥
014a	अथोद्यानवरे तस्मिंस्तथा क्रीडागताश्च ते ।
014c	परस्परस्य वक्त्रेषु ददुर्भक्ष्यांस्ततस्ततः ॥
015a	ततो दुर्योधनः पापस्तद्भक्ष्ये कालकूटकम् ।
015c	विषं प्रक्षेपयामास भीमसेनजिघांसया ॥
016a	स्वयमुत्थाय चैवाथ हृदयेन क्षुरोपमः ।
016c	स वाचाऽमृतकल्पश्च भ्रातृवच्च सुहृद्यथा ॥
017a	स्वयं प्रक्षिपते भक्ष्यं बहु भीमस्य पाकृत् ।
017c	प्रभक्षितं च भीमेन तं वै दोषमजानता ॥
018a	ततो दुर्योधनस्तत्र हृदयेन हसन्निव ।
018c	कृतकृत्यमीवात्मानं मन्यते पुरुषाधमः ॥
019a	ततस्ते सहिताः सर्वे जलक्रीडामकुर्वत ।
019c	पाण्डवा धार्तराष्ट्राश्च तदा मुदितमानसाः ॥
020a	विहारावसथेष्वेव वीरा वासमरोचयन् ।
020c	भीमस्तु बलवान्भुक्त्वा व्यायामाभ्यधिकं जले ॥
021a	वाहयित्वा कुमारांस्ताञ्जलक्रीडागतांस्तदा ।
021c	प्रमाणकोट्यां वासार्थी सुष्वापावाप्य तत्स्थलम् ॥
022a	शीतं वातं समासाद्य श्रान्तो मदविमोहितः ।
022c	विषेण च परीताङ्गो निश्चेष्टः पाण्डुनन्दनः ॥
023a	ततो बद्ध्वा लतापाशैर्भीमं दुर्योधनः स्वयम् ।
023c	`शूलान्यप्सु निखायाशु प्रादेशाभ्यन्तराणि च ॥
024a	लतापाशैर्दृढं बद्धं स्थलाज्जलमपातयत् ।
024c	सशेषत्वान्न सम्प्राप्तो जले शूलिनि पाण्डवः ॥
025a	पपात यत्र तत्रास्य शूलं नासीद्यदृच्छया ।'
025c	स निःसंज्ञो जलस्यान्तमवाग्वै पाण्डवोऽविशत् ।
025e	आक्रामन्नागभवने तदा नागकुमारकान् ॥
026a	ततः समेत्य बहुभिस्तदा नागैर्महाविषैः ।
026c	अदश्यत भृशं भीमो महादंष्ट्रैर्विषोल्बणैः ॥
027a	ततोऽस्य दश्यमानस्य तद्विषं कालकूटकम् ।
027c	हतं सर्पविषेणैव स्थावरं जङ्गमेन तु ॥
028a	दंष्ट्राश्च दंष्ट्रिणां तेषां मर्मस्वपि निपातिताः ।
028c	त्वचं नैवास्य बिभिदुः सारत्वात्पृथुवक्षसः ॥
029a	ततः प्रबुद्धः कौन्तेयः सर्वं सञ्छिद्य बन्धनम् ।
029c	पोथयामास तान्सर्पान्केचिद्भीताः प्रदुद्रुवुः ॥
030a	हतावशेषा भीमेन सर्वे वासुकिमभ्ययुः ।
030c	ऊचुश्च सर्पराजानं वासुकिं वासवोपमम् ॥
031a	अयं नरो वै नागरेन्द्र ह्यप्सु बद्ध्वा प्रवेशितः ।
031c	यथा च नो मतिर्व्रीर विषपीतो भविष्यति ॥
032a	निश्चेष्टोऽस्माननुप्राप्तः स च दष्टोऽन्वबुध्यत ।
032c	ससंज्ञश्चापि संवृत्तश्छित्त्वा बन्धनमाशु नः ॥
033a	पोथयन्तं महाबाहुं त्वं वै तं ज्ञातुमर्हसि ।
033c	ततो वासुकिरभ्येत्य नागैरनुगतस्तदा ॥
034a	पश्यति स्म महाबाहुं भीमं भीमपराक्रमम् ।
034c	आर्यकेण च दृष्टः स पृथाया आर्यकेण च ॥
035a	तदा दौहित्रदौहित्रः परिष्वक्तः सुपीडितम् ।
035c	सुप्रीतश्चाभवत्तस्य वासुकिः स महायशाः ॥
036a	अब्रवीत्तं च नागेन्द्रः किमस्य क्रियतां प्रियम् ।
036c	धनौघो रत्ननिचयो वसु चास्य प्रदीयताम् ॥
037a	एवमुक्तस्तदा नागो वासुकिं प्रत्यभाषत ।
037c	यदि नागेन्द्र तुष्टोऽसि किमस्य धनसञ्चयैः ॥
038a	रसं पिबेत्कुमारोऽयं त्वयि प्रीते महाबलः ।
038c	बलं नागसहस्रस्य यस्मिन्कुण्डे प्रतिष्ठितम् ॥
039a	यावत्पिबति बालोऽयं तावदस्मै प्रदीयताम् ।
039c	एवमस्त्विति तं नागं वासुकिः प्रत्यभाषत ॥
040a	ततो भीमस्तदा नागैः कृतस्वस्त्ययनः शुचिः ।
040c	प्राङ्मुखश्चोपविष्टश्च रसं पिबति पाण्डवः ॥
041a	एकोच्छ्वासात्ततः कुण्डं पिबति स्म महाबलः ।
041c	एवमष्टौ स कुण्डानि ह्यपिबत्पाण्डुनन्दनः ॥
042a	ततस्तु शयने दिव्ये नागदत्ते महाभुजः ।
042c	अशेत भीमसेनस्तु यथासुखमरिन्दमः ॥ ॥

इति श्रीमन्महाभारते आदिपर्वणि सम्भवपर्वणि अष्टत्रिंशदधिकशततमोऽध्यायः ॥ 138 ॥

1-138-10 उपस्थानगृहैः यत्र राजानं कार्यिणः शूराश्चोपतिष्ठन्ति तैर्गृहैः । वलभीभिरुभयतो नमत्पक्षाभिः स्तम्भशालाभिः । यन्त्रैर्जलयन्त्रैः शतधारादिभिः । यतो युगपच्छतं धारा उच्छलन्त्यो नीहारीभूय भवनोदरं व्याप्नुवन्ति । साञ्चारिकैः सञ्चारयोग्यैः ॥ 1-138-11 दीर्घिकाभिः कुल्याभिः ॥ 1-138-13 उपच्छन्नानुपागतान् ॥ 1-138-31 विषपीतः पीतविषः ॥ 1-138-34 आर्यकेण नागराजेन । पृथाया आयकेण मातामहेन । कुन्तिभोजद्वारायं सम्बन्ध इति गम्यते ॥ 1-138-35 दौहित्रदौहित्र इति त्वार्यकनागस्य दौहित्रः शूरस्तद्दौहित्रो भीम इत्यविरुद्धमेतत् । अन्ये तु शूरमातामह एवोपचारात् कुन्तीमातामहोऽपीत्याहुः ॥ 1-138-38 रसं साधितपारदम् ॥ अष्टत्रिंशदधिकशततमोऽध्यायः ॥ 138 ॥
