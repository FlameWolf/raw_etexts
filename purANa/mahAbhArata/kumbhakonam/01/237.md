अध्यायः 237

प्रसादितेन ब्राह्मणेन कृतस्य शापमोचनप्रकारस्य, नारदनिदेशेनैतत्तीर्थागमनस्य च अर्जुनं प्रति वर्गया कथनम् ॥ 1 ॥ एतत्कथां श्रुतवता अर्जुनेन ग्राहरूपाणामवशिष्टानां चतसृणामप्यप्सरसां तत्तत्तीर्थेभ्य उद्धरणेन तासां स्वस्वरूपप्राप्तिः ॥ 2 ॥ पुनर्मणलूरमागत्य तत्र चित्राङ्गदायां जातं बभ्रुवाहननामानं स्वपुत्रं च स्वश्वशुरे समर्प्य अर्जुनस्य गोकर्णक्षेत्रगमनम् ॥ 3 ॥
KK0115237001	वर्गोवाच ।
KK0115237001a	ततो वयं प्रव्यथिताः सर्वा भारतसत्तम ।
KK0115237001c	अयाम शरणं विप्रं तं तपोधनमच्युतम् ॥
KK0115237002a	रूपेण वयसा चैव कन्दर्पेण च दर्पिताः ।
KK0115237002c	अयुक्तं कृतवत्यः स्म क्षन्तुमर्हसि नो द्विज ॥
KK0115237003a	एष एव वधोऽस्माकं स्वयं प्राप्तस्तपोधन ।
KK0115237003c	यद्वयं संशितात्मानं प्रलोब्धुं त्वामिहागताः ॥
KK0115237004a	अवध्यास्तु स्त्रियः सृष्टा मन्यन्ते धर्मचारिणः ।
KK0115237004c	तस्माद्धर्मेण वर्ध त्वं नास्मन्हिंसितुमर्हसि ॥
KK0115237005a	सर्वभूतेषु धर्मज्ञ मैत्रो ब्राह्मण उच्यते ।
KK0115237005c	सत्यो भवतु कल्याण एष वादो मनीषिणाम् ॥
KK0115237006a	शरणं च प्रपन्नानां शिष्टाः कुर्वन्ति पालनम् ।
KK0115237006c	शरणं त्वां प्रपन्नाः स्म तस्मात्त्वं क्षन्तुमर्हसि ॥
KK0115237007	वैशम्पायन उवाच ।
KK0115237007a	एवमुक्तः स धर्मात्मा ब्राह्मणः शुभकर्मकृत् ।
KK0115237007c	प्रसादं कृतवान्वीर रविसोमसमप्रभः ॥
KK0115237008	ब्राह्मण उवाच ।
KK0115237008a	शतं शतसहस्रं तु सर्वमक्षय्यवाचकम् ।
KK0115237008c	परिमाणं शतं त्वेतन्नेदमक्षय्यवाचकम् ॥
KK0115237009a	यदा च वो ग्राहभूता गृह्णन्तीः पुरुषाञ्जले ।
KK0115237009c	उत्कर्षति जलात्तस्मात्स्थलं पुरुषसत्तमः ॥
KK0115237010a	तदा यूयं पुनः सर्वाः स्वं रूपं प्रतिपत्स्यथ ।
KK0115237010c	अनृतं नोक्तपूर्वं मे हसतापि कदाचन ॥
KK0115237011a	तानि सर्वाणि तीर्थानि ततः प्रभृति चैव ह ।
KK0115237011c	नारीतीर्थानि नाम्नेह ख्यातिं यास्यन्ति सर्वशः ।
KK0115237011e	पुण्यानि च भविष्यन्ति पावनानि मनीषिणां ॥
KK0115237012	वर्गोवाच ।
KK0115237012a	ततोऽभिवाद्य तं विप्रं कृत्वा चापि प्रदक्षिणम् ।
KK0115237012c	अचिन्तयामोऽपसृत्य तस्माद्देशात्सुदुःखिताः ॥
KK0115237013a	क्व नु नाम वयं सर्वाः कालेनाल्पेन तं नरम् ।
KK0115237013c	समागच्छेम यो नस्तद्रूपमापादयेत्पुनः ॥
KK0115237014a	ता वयं चिन्तयित्वैव मुहूर्तादिव भारत ।
KK0115237014c	दृष्टवत्यो महाभागं देवर्षिमुत नारदम् ॥
KK0115237015a	सम्प्रहृष्टाः स्म तं दृष्ट्वा देवर्षिममितद्युतिम् ।
KK0115237015c	अभिवाद्य च तं पार्थ स्थिताः स्म व्रीडिताननाः ॥
KK0115237016a	स नोऽपृच्छद्दुःखमूलमुक्तवत्यो वयं च तम् ।
KK0115237016c	श्रुत्वा तत्र यथावृत्तमिदं वचनमब्रवीत् ॥
KK0115237017a	दक्षिणे सागरानूपे पञ्च तीर्थानि सन्ति वै ।
KK0115237017c	पुण्यानि रमणीयानि तानि गच्छत मा चिरं ॥
KK0115237018a	तत्राशु पुरुषव्याघ्रः पाण्डवेयो धनञ्जयः ।
KK0115237018c	मोक्षयिष्यति शुद्धात्मा दुःखादस्मान्न संशयः ॥
KK0115237019a	`इत्युक्त्वा नारदः सर्वास्तत्रैवान्तरधीयत ।
KK0115237019c	'तस्य सर्वा वयं वीर श्रुत्वा वाक्यमितो गताः ।
KK0115237019e	तदिदं सत्यमेवाद्य मोक्षिताहं त्वयाऽनघ ॥
KK0115237020a	एतास्तु मम ताः सख्यश्चतस्रोऽन्या जले श्रिताः ।
KK0115237020c	कुरु कर्म शुभं वीर एताः सर्वा विमोक्षय ॥
KK0115237021	वैशम्पायन उवाच ।
KK0115237021a	ततस्ताः पाण्डवश्रेष्ठः सर्वा एव विशाम्पते ।
KK0115237021c	`अवगाह्य च तत्तीर्थं गृहीतो ग्राहिभिस्तदा ॥
KK0115237022a	ग्राहीभिश्चोत्तताराशु तरयामास तत्क्षणात् ।
KK0115237022c	सा चाप्सरा बभूवाशु सर्वाभरणभूषिता ॥
KK0115237023ac	एवं क्रमेण ताः सर्वा मोक्षयामास वीर्यवान् ॥'
KK0115237024a	उत्थाय च जलात्तस्मात्प्रतिलभ्य वपुः स्वकम् ।
KK0115237024c	तास्तदाऽप्सरसो राजन्नदृश्यन्त यथा पुरा ॥
KK0115237025a	तीर्थानि शोधयित्वा तु तथानुज्ञाय ताः प्रभुः ।
KK0115237025c	चित्राङ्गदां पुनर्द्रष्टुं मणलूरं पुनर्ययौ ॥
KK0115237026a	तस्यामजनयत्पुत्रं राजानं बभ्रुवाहनम् ।
KK0115237026c	तं दृष्ट्वा पाण्डवो राजंश्चित्रवाहनमब्रवीत् ॥
KK0115237027a	चित्राङ्गदायाः शुल्कं त्वं गृहाण बभ्रुवाहनम् ।
KK0115237027c	अनेन च भविष्यामि ऋणान्मुक्तो नराधिप ॥
KK0115237028a	चित्राङ्गदां पुनर्वाक्यमब्रवीत्पाण्डुनन्दनः ।
KK0115237028c	इहैव भव भद्रं ते वर्धेथा बभ्रुवाहनम् ॥
KK0115237029a	इन्द्रपस्थनिवासं मे त्वं तत्रागत्य रंस्यसि ।
KK0115237029c	कुन्ती युधिष्ठिरं भीमं भ्रातरौ मे कनीयसौ ॥
KK0115237030a	आगत्य तत्र पश्येथा अन्यानपि च बान्धवान् ।
KK0115237030c	बान्धवैः सहिताः सर्वैर्नन्दसे त्वमनिन्दिते ॥
KK0115237031a	धर्मे स्थितः सत्यधृतिः कौन्तेयोऽथ युधिष्ठिरः ।
KK0115237031c	जित्वा तु पृथिवीं सर्वां राजसूयं करिष्यति ॥
KK0115237032a	तत्रागच्छन्ति राजानः पृथिव्यां नृपसंज्ञिताः ।
KK0115237032c	बहूनि रत्नान्यादाय आगमिष्यति ते पिता ॥
KK0115237033a	एकसार्थं प्रयातासि चित्रवाहनसेवया ।
KK0115237033c	द्रक्ष्यामि राजसूये त्वां पुत्रं पालय मा शुचः ॥
KK0115237034a	बभ्रुवाहननाम्ना तु मम प्राणो बहिश्चरः ।
KK0115237034c	तस्माद्भरस्व पुत्रं वै पुरुषं वंशवर्धनम् ॥
KK0115237035a	चित्रवाहनदायादं धर्मात्पौरवनन्दनम् ।
KK0115237035c	पाण्डवानां प्रियं पुत्रं तस्मात्पालय सर्वदा ॥
KK0115237036a	विप्रयोगेण सन्तापं मा कृथास्त्वमनिन्दिते ।
KK0115237036c	चित्राङ्गदामेवमुक्त्वा `सागरानूपमाश्रितः ॥
KK0115237037a	स्थानं दूरं समाप्लुत्य दत्त्वा बहुधनं तदा ।
KK0115237037c	केरलान्समतिक्रम्य' गोकर्णमभितोऽगमत् ॥
KK0115237038a	आद्यं पशुपतेः स्थानं दर्शनादेव मुक्तिदम् ।
KK0115237038c	यत्र पापोऽपि मनुजः प्राप्नोत्यभयदं पदम् ॥ ॥

इति श्रीमन्महाभारते आदिपर्वणि अर्जुनवनवासपर्वणि सप्तत्रिंशदधिकद्विशततमोऽध्यायः ॥ 237 ॥

1-236-4 वर्ध वर्धस्व ॥ सप्तत्रिंशदधिकद्विशततमोऽध्यायः ॥ 237 ॥
