अध्यायः 062

भारतप्रशंसा ॥ 1 ॥ तच्छ्रवणादिफलकथनम् ॥ 2 ॥
KK0106062001	जनमेजय उवाच ।
KK0106062001a	कथितं वै समासेन त्वया सर्वं द्विजोत्तम ।
KK0106062001c	महाभारतमाख्यानं कुरूणां चरितं महत् ॥
KK0106062002a	कथां त्वनघ चित्रार्थां कथयस्व तपोधन ।
KK0106062002c	विस्तरश्रवणे जातं कौतूहलमतीव मे ॥
KK0106062003a	स भवान्विस्तरेणेमां पुनराख्यातुमर्हति ।
KK0106062003c	न हि तृप्यामि पूर्वेषां शृण्वानश्चरितं महत् ॥
KK0106062004a	न तत्कारणमल्पं वै धर्मज्ञा यत्र पाण्डवाः ।
KK0106062004c	अवध्यान्सर्वशो जघ्नुः प्रशस्यन्ते च मानवैः ॥
KK0106062005a	किमर्थं ते नरव्याघ्राः शक्ताः सन्तो ह्यनागसः ।
KK0106062005c	प्रयुज्यमानान्संक्लेशान्क्षान्तवन्तो दुरात्मनाम् ॥
KK0106062006a	कथं नागायुतप्राणो बाहुशाली वृकोदरः ।
KK0106062006c	परिक्लिश्यन्नपि क्रोधं धृतवान्वै द्विजोत्तम ॥
KK0106062007a	कथं सा द्रौपदी कृष्णा क्लिश्यमाना दुरात्मभिः ।
KK0106062007c	शक्ता सती धार्तराष्ट्रान्नादहत्क्रोधचक्षुषा ॥
KK0106062008a	कथं व्यसनिनं द्यूते पार्थौ माद्रीसुतौ तदा ।
KK0106062008c	अन्वयुस्ते नरव्याघ्रा बाध्यमाना दुरात्मभिः ॥
KK0106062009a	कथं धर्मभृतां श्रेष्ठः सुतो धर्मस्य धर्मवित् ।
KK0106062009c	अनर्हः परमं क्लेशं सोढवान्स युधिष्ठिरः ॥
KK0106062010a	कथं च बहुलाः सेनाः पाण्डवः कृष्णसारथिः ।
KK0106062010c	अस्यन्नेकोऽनयत्सर्वाः पितृलोकं धनंजयः ॥
KK0106062011a	एतदाचक्ष्व मे सर्वं यथावृत्तं तपोधन ।
KK0106062011c	यद्यच्च कृतवन्तस्ते तत्रतत्र महारथाः ॥
KK0106062012	वैशंपायन उवाच ।
KK0106062012a	क्षणं कुरु महाराज विपुलोऽयमनुक्रमः ।
KK0106062012c	पुण्याख्यानस्य वक्तव्यः कृष्णद्वैपायनेरितः ॥
KK0106062013a	महर्षेः सर्वलोकेषु पूजितस्य महात्मनः ।
KK0106062013c	प्रवक्ष्यामि मतं कृत्स्नं व्यासस्यामिततेजसः ॥
KK0106062014a	इदं शतसहस्रं हि श्लोकानां पुण्यकर्मणाम् ।
KK0106062014c	सत्यवत्यात्मजेनेह व्याख्यातममितौजसा ॥
KK0106062015a	उपाख्यानैः सह ज्ञेयं श्राव्यं भारतमुत्तमम् ।
KK0106062015c	संक्षेपेण तु वक्ष्यामि सर्वमेतन्नराधिप ॥
KK0106062016a	अध्यायानां सहस्रे द्वे पर्वणां शतमेव च ।
KK0106062016c	श्लोकानां तु सहस्राणि नवतिश्च दशैव च ।
KK0106062016e	ततोऽष्टादशभिः पर्वैः संगृहीतं महर्षिणा' ॥
KK0106062017a	य इदं श्रावयेद्विद्वान्ये चेदं शृणुयुर्नराः ।
KK0106062017c	ते ब्रह्मणः स्थानमेत्य प्राप्नुयुर्देवतुल्यताम् ॥
KK0106062018a	इदं हि वेदैः समितं पवित्रमपि चोत्तमम् ।
KK0106062018c	श्राव्याणामुत्तमं चेदं पुराणमृषिसंस्तुतम् ॥
KK0106062019a	अस्मिन्नर्थश्च कामश्च निखिलेनोपदेक्ष्यते ।
KK0106062019c	इतिहासे महापुण्ये बुद्धिश्च परिनैष्ठिकी ॥
KK0106062020a	अक्षुद्रान्दानशीलांश्च सत्यशीलाननास्तिकान् ।
KK0106062020c	कार्ष्णं वेदमिमं विद्वाञ्छ्रावयित्वाऽर्थमश्नुते ॥
KK0106062021a	भ्रूणहत्याकृतं चापि पापं जह्यादसंशयम् ।
KK0106062021c	इतिहासमिमं श्रुत्वा पुरुषोऽपि सुदारुणः ॥
KK0106062022a	मुच्यते सर्वपापेभ्यो राहुणा चन्द्रमा यथा ।
KK0106062022c	जयो नामेतिहासोऽयं श्रोतव्यो विजिगीषुणा ॥
KK0106062023a	महीं विजयते राजा शत्रूंश्चापि पराजयेत् ।
KK0106062023c	इदं पुंसवनं श्रेष्ठमिदं स्वस्त्ययनं महत् ॥
KK0106062024a	महिषीयुवराजाभ्यां श्रोतव्यं बहुशस्तथा ।
KK0106062024c	वीरं जनयते पुत्रं कन्यां वा राज्यभागिनीम् ॥
KK0106062025a	धर्मशास्त्रमिदं पुण्यमर्थशास्त्रमिदं परम् ।
KK0106062025c	मोक्षशास्त्रमिदं प्रोक्तं व्यासेनामितबुद्धिना ॥
KK0106062026a	`धर्मे चार्थे च कामे च मोक्षे च भरतर्षभ ।
KK0106062026c	यदिहास्ति तदन्यत्र यन्नेहास्ति न कुत्रचित् ।
KK0106062026e	इदं हि ब्राह्मणैर्लोके आख्यातं ब्राह्मणेष्विह' ॥
KK0106062027a	संप्रत्याचक्षते चेदं तथा श्रोष्यन्ति चापरे ।
KK0106062027c	पुत्राः शुश्रूषवः सन्ति प्रेष्याश्च प्रियकारिणः ॥
KK0106062028a	भरतानां महज्जन्म शृण्वतामनसूयताम् ।
KK0106062028c	नास्ति व्याधिभयं तेषां परलोकभयं कुतः ॥
KK0106062029a	शरीरेण कृतं पापं वाचा च मनसैव च ।
KK0106062029c	सर्वं संत्यजति क्षिप्रं य इदं शृणुयान्नरः ॥
KK0106062030a	धन्यं यशस्यमायुष्यं पुण्यं स्वर्ग्यं तथैव च ।
KK0106062030c	कृष्णद्वैपायनेनेदं कृतं पुण्यचिकीर्षुणा ॥
KK0106062031a	कीर्तिं प्रथयता लोके पाण्डवानां महात्मनाम् ।
KK0106062031c	अन्येषां क्षत्रियाणां च भूरिद्रविणतेजसाम् ॥
KK0106062032a	सर्वविद्यावदातानां लोके प्रथितकर्मणाम् ।
KK0106062032c	य इदं मानवो लोके पुण्यार्थे ब्राह्मणाञ्छुचीन् ॥
KK0106062033a	श्रावयेत महापुण्यं तस्य धर्मः सनातनः ।
KK0106062033c	कुरूणां प्रथितं वंशं कीर्तयन्सततं शुचिः ॥
KK0106062034a	वंशमाप्नोति विपुलं लोके पूज्यतमो भवेत् ।
KK0106062034c	योऽधीते भारतं पुम्यं ब्राह्मणो नियतव्रतः ॥
KK0106062035a	चतुरो वार्षिकान्मासान्सर्वपापैः प्रमुच्यते ।
KK0106062035c	विज्ञेयः स च वेदानां पारगो भारतं पठन् ॥
KK0106062036a	देवा राजर्षयो ह्यत्र पुण्या ब्रह्मर्षयस्तथा ।
KK0106062036c	कीर्त्यन्ते धूतपाप्मानः कीर्त्यते केशवस्तथा ॥
KK0106062037a	भगवांश्चापि देवेशो यत्र देवी च कीर्त्यते ।
KK0106062037c	अनेकजननो यत्र कार्तिकेयस्य संभवः ॥
KK0106062038a	ब्राह्मणानां गवां चैव माहात्म्यं यत्र कीर्त्यते ।
KK0106062038c	सर्वश्रुतिसमूहोऽयं श्रोतव्यो धर्मबुद्धिभिः ॥
KK0106062039a	य इदं श्रावयेद्विद्वान्ब्राह्मणानिह पर्वसु ।
KK0106062039c	धूतपाप्मा जितस्वर्गो ब्रह्म गच्छति शाश्वतम् ॥
KK0106062040a	श्रावयेद्ब्राह्मणाञ्श्राद्धे यश्चेमं पादमन्ततः ।
KK0106062040c	अक्षय्यं तस्य तच्छ्राद्धमुपावर्तेत्पितॄनिह ॥
KK0106062041a	अह्ना यदेनः क्रियते इन्द्रियैर्मनसाऽपि वा ।
KK0106062041c	ज्ञानादज्ञानतो वापि प्रकरोति नरश्च यत् ॥
KK0106062042a	तन्महाभारताख्यानं श्रुत्वैव प्रविलीयते ।
KK0106062042c	भरतानां महज्जन्म महाभारतमुच्यते ॥
KK0106062043a	निरुक्तमस्य यो वेद सर्वपापैः प्रमुच्यते ।
KK0106062043c	भरतानां यतश्चायमितिहासो महाद्भुतः ॥
KK0106062044a	महतो ह्येनसो मर्त्यान्मोचयेदनुकीर्तितः ।
KK0106062044c	त्रिभिर्वर्षैर्महाभागः कृष्णद्वैपायनोऽब्रवीत् ॥
KK0106062045a	नित्योत्थितः शुचिः शक्तो महाभारतमादितः ।
KK0106062045c	तपोनियममास्थाय कृतमेतन्महर्षिणा ॥
KK0106062046a	तस्मान्नियमसंयुक्तैः श्रोतव्यं ब्राह्मणैरिदम् ।
KK0106062046c	कृष्णप्रोक्तामिमां पुण्यां भारतीमुत्तमां कथाम् ॥
KK0106062047a	श्रावयिष्यन्ति ये विप्रा ये च श्रोष्यन्ति मानवाः ।
KK0106062047c	सर्वथा वर्तमाना वै न ते शोच्याः कृताकृतैः ॥
KK0106062048a	नरेण धर्मकामेन सर्वः श्रोतव्य इत्यपि ।
KK0106062048c	निखिलेनेतिहासोऽयं ततः सिद्धिमवाप्नुयात् ॥
KK0106062049a	न तां स्वर्गगतिं प्राप्य तुष्टिं प्राप्नोति मानवः ।
KK0106062049c	यां श्रुत्वैवं महापुण्यमितिहासमुपाश्नुते ॥
KK0106062050a	शृण्वञ्श्राद्धः पुण्यशीलः श्रावयंश्चेदमद्भुतम् ।
KK0106062050c	नरः फलमवाप्नोति राजसूयाश्वमेधयोः ॥
KK0106062051a	यथा समुद्रो भगवान्यथा मेरुर्महागिरिः ।
KK0106062051c	उभौ ख्यातौ रत्ननिधी तथा भारतमुच्यते ॥
KK0106062052a	इदं हि वेदैः समितं पवित्रमषि चोत्तमम् ।
KK0106062052c	श्राव्यं श्रुतिसुखं चैव पावनं शीलवर्धनम् ॥
KK0106062053a	य इदं भारतं राजन्वाचकाय प्रयच्छति ।
KK0106062053c	तेन सर्वा मही दत्ता भवेत्सागरमेखला ॥
KK0106062054a	पारिक्षित कथां दिव्यां पुण्याय विजयाय च ।
KK0106062054c	कथ्यमानां मया कृत्स्नां शृणु हर्षकरीमिमाम् ॥
KK0106062055a	त्रिभिर्वर्षैः सदोत्थायी कृष्णद्वैपायनो मुनिः ।
KK0106062055c	महाभारतमाख्यानं कृतवानिदमद्भुतम् ॥
KK0106062056ac	शृणु कीर्तयतस्तन्म इतिहासं पुरातनम् ॥ ॥

इति श्रीमन्महाभारते आदिपर्वणि अंशावतरणपर्वणि द्विषष्टितमोऽध्यायः ॥ 62 ॥

1-62-4 अवध्यान् भीष्मद्रोणादीन् ॥ 1-62-6 क्रोधं धृतवान् निरुद्धवान् ॥ 1-62-10 अस्यन् शरान् क्षिपन् स कथं क्लेशं सोढवानित्यनुषज्ज्यते ॥ 1-62-18 ऋषिभिर्मन्त्रैस्तद्द्रष्टृभिर्वा संस्तुतं समं स्तुतं वा ॥ 1-62-19 परिनैष्ठिकी परिनिष्ठा मोक्षस्तदुचिता ॥ 1-62-20 अनास्तिकान् नास्तिका न भवन्तीत्यनास्तिकास्तान् ॥ 1-62-23 पुंसवनं पुमांसः सूयन्तेऽस्मिन् श्रुते ॥ 1-62-24 महिषी पट्टराज्ञी ॥ 1-62-47 सर्वथा साधुनाऽसाधुना वा वर्त्मना वर्तमाना अपि कृताकृतैः क्रमेण पापपुण्यैस्ते न शोच्याः । एतच्छ्रवणादेव सर्वप्रत्यवायपरिहारो भवतीति भावः ॥ 1-62-49 स्वर्गादप्येतच्छ्रवणं सुखकरं मुक्तिहेतुत्वादिति भावः ॥ 1-62-50 श्राद्धः श्रद्धावान् ॥ 1-62-52 श्राव्यमर्थतो रम्यम् ॥ 1-62-55 सदोत्थायी सदोद्युक्तः ॥ द्विषष्टितमोऽध्यायः ॥ 62 ॥
