अध्यायः 081	
इन्द्रययातिसंवादः ॥ 1 ॥
KK0107081001	वैशम्पायन उवाच ।
KK0107081001a	स्वर्गतः स तु राजेन्द्रो निवसन्देववेश्मनि ।
KK0107081001c	पूजितस्त्रिदशैः साध्यैर्मरुद्भिर्वसुभिस्तथा ॥
KK0107081002a	देवलोकं ब्रह्मलोकं सञ्चरन्पुण्यकृद्वशी ।
KK0107081002c	अवसत्पृथिवीपालो दीर्घकालमिति श्रुतिः ॥
KK0107081003a	स कदाचिन्नृपश्रेष्ठो ययातिः शक्रमागमत् ।
KK0107081003c	कथान्ते तत्र शक्रेण स पृष्टः पृथिवीपतिः ॥
KK0107081004	शक्र उवाच ।
KK0107081004a	यदा स पूरुस्तव रूपेण राजञ्जरां गृहीत्वा प्रचचार भूमौ ।
KK0107081004c	तदा च राज्यं सम्प्रदायैव तस्मै त्वया किमुक्तः कथयेह सत्यम् ॥
KK0107081005	ययातिरुवाच ।
KK0107081005a	गङ्गायमुनयोर्मध्ये कृत्स्नोयं विषयस्तव ।
KK0107081005c	मध्ये पृथिव्यास्त्वं राजा भ्रातरोऽन्त्याधिपास्तव ॥
KK0107081006a	`न च कुर्यान्नरो दैन्यं शाठ्यं क्रोधं तथैव च ।
KK0107081006c	जैह्यं च मत्सरं वैरं सर्वत्रेदं न कारयेत् ॥
KK0107081007a	मातरं पितरं ज्येष्ठं विद्वांसं च तपोधनम् ।
KK0107081007c	क्षमावन्तं च राजेन्द्र नावमन्येत बुद्धिमान् ॥
KK0107081008a	अशक्तस्तु क्षमते नित्यमशक्तः क्रुध्यते नरः ।
KK0107081008c	दुर्जनः सुजनं द्वेष्टि दुर्बलो बलवत्तरम् ॥
KK0107081009a	रूपवन्तमरूपी च धनवन्तं च निर्धनः ।
KK0107081009c	अकर्मी कर्मिणं द्वेष्टि धार्मिकं च नधार्मिकः ॥
KK0107081010a	निर्गुणो गुणवन्तं च पुत्रैतत्कलिलक्षणम् ।
KK0107081010c	विपरीतं च राजेन्द्र एतेषु कृतलक्षणम् ॥
KK0107081011a	ब्राह्मणो वाथ वा राजा वैश्यो वा शूद्र एव वा ।
KK0107081011c	प्रशस्तेषु प्रसक्ताश्चेत्प्रशस्यन्ते यशस्विनः ॥
KK0107081012a	तस्मात्प्रशस्ते राजेन्द्र नरः सक्तमना भवेत् ।
KK0107081012c	अलोकज्ञा ह्यप्रशस्ता भ्रातरस्ते ह्यबुद्धयः ॥
KK0107081013a	अन्त्याधिपतयः सर्वे ह्यभवन्गुरुशासनात् ।
KK0107081013	इन्द्र उवाच ।
KK0107081013c	त्वं हि धर्मविदो राजन्कत्थसे धर्मसुत्तमम् ।
KK0107081013e	कथयस्व पुनर्मेऽद्य लोकवृत्तान्तमुत्तमम् ॥
KK0107081014	ययातिरुवाच'
KK0107081014a	अक्रोधनः क्रोधनेभ्यो विशिष्टस्तथा तितिक्षुरतितिक्षोर्विशिष्टः ।
KK0107081014c	अमानुषेभ्यो मानुषाश्च प्रधानाविद्वांस्तथैवाविदुषः प्रधानः ॥
KK0107081015a	आक्रुश्यमानो नाकोशेन्मन्युरेव तितिक्षतः ।
KK0107081015c	आक्रोष्टारं निर्दहति सुकृतं चास्य विन्दति ॥
KK0107081016a	नारुन्तुदः स्यान्न नृशंसवादी न हीनतः परमभ्याददीत ।
KK0107081016c	ययाऽस्य वाचा पर उद्विजेतन तां वदेद्रुशतीं पापलोक्याम् ॥
KK0107081017a	अरुन्तुदं पुरुषं तीक्ष्णवाचं वाक्कण्टकैर्वितुदन्तं मनुष्यान् ।
KK0107081017c	विद्यादलक्ष्मीकतमं जनानां मुखे निबद्धां निर्ऋतिं वहन्तम् ॥
KK0107081018a	सद्भिः पुरस्तादभिपूजितः स्यात्सद्भिस्तथा पृष्ठतो रक्षितः स्यात् ।
KK0107081018c	सदाऽसतामतिवादांस्तितिक्षेत्सतां वृत्तं चाददीतार्यवृत्तः ॥
KK0107081019a	वाक्सायका वदनान्निष्पतन्ति यैराहतः शोचति रात्र्यहानि ।
KK0107081019c	परस्य ये मर्मसु सम्पतन्ति तान्पण्डितो नावसृजेत्परेषु ॥
KK0107081020a	नहीदृशं संवननं त्रिषु लोकेषु विद्यते ।
KK0107081020c	दया मैत्री च भूतेषु दानं च मधुरा च वाक् ॥
KK0107081021a	तस्मात्सान्त्वं सदा वाच्यं न वाच्यं परुषं क्वचित् ।
KK0107081021c	पूज्यान्सम्पूजयेद्दद्यान्न च याचेत्कदाचन ॥

इति श्रीमन्महाभारते आदिपर्वणि सम्भवपर्वणि एकाशीतितमोऽध्यायः ॥ 81 ॥
1-81-16 अस्य आक्रोष्टुः सुकृतं तितिक्षुर्विन्दति । रुशतीम् अकल्याणी ॥ 1-81-17 निर्ऋति दुर्देवताम् ॥ 1-81-20 संवननं वशीकरणम् ॥ एकाशीतितमोऽध्यायः ॥ 81 ॥
