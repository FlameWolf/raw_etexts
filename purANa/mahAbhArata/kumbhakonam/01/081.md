अध्यायः 081	
इन्द्रययातिसंवादः ॥ 1 ॥
001	वैशम्पायन उवाच ।
001a	स्वर्गतः स तु राजेन्द्रो निवसन्देववेश्मनि ।
001c	पूजितस्त्रिदशैः साध्यैर्मरुद्भिर्वसुभिस्तथा ॥
002a	देवलोकं ब्रह्मलोकं सञ्चरन्पुण्यकृद्वशी ।
002c	अवसत्पृथिवीपालो दीर्घकालमिति श्रुतिः ॥
003a	स कदाचिन्नृपश्रेष्ठो ययातिः शक्रमागमत् ।
003c	कथान्ते तत्र शक्रेण स पृष्टः पृथिवीपतिः ॥
004	शक्र उवाच ।
004a	यदा स पूरुस्तव रूपेण राजञ्जरां गृहीत्वा प्रचचार भूमौ ।
004c	तदा च राज्यं सम्प्रदायैव तस्मै त्वया किमुक्तः कथयेह सत्यम् ॥
005	ययातिरुवाच ।
005a	गङ्गायमुनयोर्मध्ये कृत्स्नोयं विषयस्तव ।
005c	मध्ये पृथिव्यास्त्वं राजा भ्रातरोऽन्त्याधिपास्तव ॥
006a	`न च कुर्यान्नरो दैन्यं शाठ्यं क्रोधं तथैव च ।
006c	जैह्यं च मत्सरं वैरं सर्वत्रेदं न कारयेत् ॥
007a	मातरं पितरं ज्येष्ठं विद्वांसं च तपोधनम् ।
007c	क्षमावन्तं च राजेन्द्र नावमन्येत बुद्धिमान् ॥
008a	अशक्तस्तु क्षमते नित्यमशक्तः क्रुध्यते नरः ।
008c	दुर्जनः सुजनं द्वेष्टि दुर्बलो बलवत्तरम् ॥
009a	रूपवन्तमरूपी च धनवन्तं च निर्धनः ।
009c	अकर्मी कर्मिणं द्वेष्टि धार्मिकं च नधार्मिकः ॥
010a	निर्गुणो गुणवन्तं च पुत्रैतत्कलिलक्षणम् ।
010c	विपरीतं च राजेन्द्र एतेषु कृतलक्षणम् ॥
011a	ब्राह्मणो वाथ वा राजा वैश्यो वा शूद्र एव वा ।
011c	प्रशस्तेषु प्रसक्ताश्चेत्प्रशस्यन्ते यशस्विनः ॥
012a	तस्मात्प्रशस्ते राजेन्द्र नरः सक्तमना भवेत् ।
012c	अलोकज्ञा ह्यप्रशस्ता भ्रातरस्ते ह्यबुद्धयः ॥
013a	अन्त्याधिपतयः सर्वे ह्यभवन्गुरुशासनात् ।
013	इन्द्र उवाच ।
013c	त्वं हि धर्मविदो राजन्कत्थसे धर्मसुत्तमम् ।
013e	कथयस्व पुनर्मेऽद्य लोकवृत्तान्तमुत्तमम् ॥
014	ययातिरुवाच'
014a	अक्रोधनः क्रोधनेभ्यो विशिष्टस्तथा तितिक्षुरतितिक्षोर्विशिष्टः ।
014c	अमानुषेभ्यो मानुषाश्च प्रधानाविद्वांस्तथैवाविदुषः प्रधानः ॥
015a	आक्रुश्यमानो नाकोशेन्मन्युरेव तितिक्षतः ।
015c	आक्रोष्टारं निर्दहति सुकृतं चास्य विन्दति ॥
016a	नारुन्तुदः स्यान्न नृशंसवादी न हीनतः परमभ्याददीत ।
016c	ययाऽस्य वाचा पर उद्विजेतन तां वदेद्रुशतीं पापलोक्याम् ॥
017a	अरुन्तुदं पुरुषं तीक्ष्णवाचं वाक्कण्टकैर्वितुदन्तं मनुष्यान् ।
017c	विद्यादलक्ष्मीकतमं जनानां मुखे निबद्धां निर्ऋतिं वहन्तम् ॥
018a	सद्भिः पुरस्तादभिपूजितः स्यात्सद्भिस्तथा पृष्ठतो रक्षितः स्यात् ।
018c	सदाऽसतामतिवादांस्तितिक्षेत्सतां वृत्तं चाददीतार्यवृत्तः ॥
019a	वाक्सायका वदनान्निष्पतन्ति यैराहतः शोचति रात्र्यहानि ।
019c	परस्य ये मर्मसु सम्पतन्ति तान्पण्डितो नावसृजेत्परेषु ॥
020a	नहीदृशं संवननं त्रिषु लोकेषु विद्यते ।
020c	दया मैत्री च भूतेषु दानं च मधुरा च वाक् ॥
021a	तस्मात्सान्त्वं सदा वाच्यं न वाच्यं परुषं क्वचित् ।
021c	पूज्यान्सम्पूजयेद्दद्यान्न च याचेत्कदाचन ॥

इति श्रीमन्महाभारते आदिपर्वणि सम्भवपर्वणि एकाशीतितमोऽध्यायः ॥ 81 ॥
1-81-16 अस्य आक्रोष्टुः सुकृतं तितिक्षुर्विन्दति । रुशतीम् अकल्याणी ॥ 1-81-17 निर्ऋति दुर्देवताम् ॥ 1-81-20 संवननं वशीकरणम् ॥ एकाशीतितमोऽध्यायः ॥ 81 ॥
