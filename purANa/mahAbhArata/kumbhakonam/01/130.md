अध्यायः 130

दुःशलाजननप्रकारकथनम् ॥ 1 ॥
001	जनमेजय उवाच ।
001a	धृतराष्ट्रस्य पुत्राणामादितः कथितं त्वया ।
001c	ऋषेः प्रसादात्तु शतं न च कन्या प्रकीर्तिता ॥
002a	वैश्यापुत्रो युयुत्सुश्च कन्या चैका शताधिका ।
002c	गान्धारराजदुहिता शतपुत्रेति चानघ ॥
003a	उक्ता महर्षिणा तेन व्यासेनामिततेजसा ।
003c	कथं त्विदानीं भगवन्कन्यां त्वं तु ब्रवीषि मे ॥
004a	यदि भागशतं पेशी कृता तेन महर्षिणा ।
004c	न प्रजास्यति चेद्भूयः सौबलेयी कथञ्चन ॥
005a	कथं तु सम्भवस्तस्या दुःशलाया वदस्व मे ।
005c	यथावदिह विप्रर्षे परं मेऽत्र कुतूहलम् ॥
006	वैशम्पायन उवाच ।
006a	साध्वयं प्रश्न उद्दिष्टः पाण्डवेय ब्रवीमि ते ।
006c	तां मांसपेशीं भगवान्स्वयमेव महातपाः ॥
007a	शीताभिरद्भिरासिच्य भागं भागमकल्पयत् ।
007c	यो यथा कल्पितो भागस्तंतं धात्र्या तथा नृप ॥
008a	घृतपूर्णेषु कुण्डेषु एकैकं प्राक्षिपत्तदा ।
008c	एतस्मिन्नन्तरे साध्वी गान्धारी सुदृढव्रता ॥
009a	दुहितुः स्नेहसंयोगमनुध्याय वराङ्गना ।
009c	`नाब्रवीत्तमृषिं किञ्चिद्गौरवाच्च यशस्विनी ।'
009e	मनसा चिन्तयद्देवी एतत्पुत्रशतं मम ॥
010a	भविष्यति न सन्देहो न ब्रवीत्यन्यथा मुनिः ।
010c	ममेयं परमा तुष्टिर्दुहिता मे भवेद्यदि ॥
011a	एका शताधिका बाला भविष्यति कनीयसी ।
011c	ततो दौहित्रजाल्लोकादबाह्योऽसौ पतिर्मम ॥
012a	अधिका किल नारीणां प्रीतिर्जामातृजा भवेत् ।
012c	यदि नाम ममापि स्याद्दुहितैका शताधिका ॥
013a	कृतकृत्या भवेयं वै पुत्रदौहित्रसंवृता ।
013c	यदि सत्यं तपस्तप्तं दत्तं वाऽप्यथवा हुतम् ॥
014a	गुरवस्तोषिता वापि तथाऽस्तु दुहिता मम ।
014c	एतस्मिन्नेव काले तु कृष्णद्वैपायनः स्वयम् ॥
015a	व्यभजत्स तदा पेशीं भगवानृषिसत्तमः ।
015c	`गण्यमानेषु कुण्डेषु शते पूर्णे महात्मना ॥
016a	अभवच्चापरं खण्डं वामहस्ते तदा किल ।'
016c	गणयित्वा शतं पूर्णमंशानामाह सौबलीम् ॥
017	व्यास उवाच ।
017a	पूर्णं पुत्रशतं त्वेतन्न मिथ्या वागुदाहृता ।
017c	दैवयोगाच्च भागैकः परिशिष्टः शतात्परः ॥
018a	एषा ते सुभगा कन्या भविष्यति यतेप्सिता ।
018	वैशम्पायन उवाच ।
018c	ततोऽन्यं घृतकुम्भं च समानाय्य महातपाः ॥
019a	तं चापि प्राक्षिपत्तत्र कन्याभागं तपोधनः ।
019c	`सम्भूता चैव कालेन सर्वेषां च यवीयसी ॥
020a	ऐतत्ते कथितं राजन्दुःशलाजन्म भारत ।
020c	ब्रूहि राजेन्द्र किं भूयो वर्तयिष्यामि तेऽनघ ॥ ॥

इति श्रीमन्महाभारते आदिपर्वणि सम्भवपर्वणि त्रिंशदधिकशततमोऽध्यायः ॥ 130 ॥

1-130-4 न प्रजास्यति प्रजामात्मनो नेच्छति ॥ त्रिंशदधिकशततमोऽध्यायः ॥ 130 ॥
