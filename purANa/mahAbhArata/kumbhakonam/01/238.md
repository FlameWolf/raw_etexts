अध्यायः 238

अर्जुनस्य प्रभासतीर्थगमनम् ॥ 1 ॥ तत्र स्मृतिपथागतसुभद्रारूपलावण्यादिकं चिन्तयतोऽर्जुनस्य परिव्राजकवेषस्वीकारेण तस्या हरणे निश्चयः ॥ 2 ॥ अर्जुनस्य चिन्तितज्ञानेन हसता श्रीकृष्णेन सह शायिन्या सत्यभामया हासकारणे पृष्टे तां प्रति अर्जुनवृत्तान्तकथनम् ॥ 3 ॥ सत्यभामां शयने विहाय एकाकिना श्रीकृष्णेन प्रभासतीर्थंप्रति प्रस्थानम् ॥ 4 ॥ चारमुखेन अर्जुनस्य तत्रागमनं श्रुत्वा कृष्णस्य तत्रागमनम् ॥ 5 ॥ अर्जुनेन सम्भाष्य कृष्णस्य द्वारकाम्प्रति पुनरागमनम् ॥ 6 ॥

KK0115238001	वैशम्पायन उवाच ।
KK0115238001a	सोऽपरान्तेषु तीर्थानि पुण्यान्यायतनानि च ।
KK0115238001c	सर्वाण्येवानुपूर्व्येण जगामामितविक्रमः ॥
KK0115238002a	समुद्रे पश्चिमे यानि तीर्थान्यायतनानि च ।
KK0115238002c	तानि सर्वाणि गत्वा स प्रभासमुपजग्मिवान् ॥
KK0115238003a	`चिन्तयामास रात्रौ तु गदेन कथितं पुरा ।
KK0115238003c	सुभद्रायाश्च माधुर्यरूपसम्पद्गुणानि च ॥
KK0115238004a	प्राप्तुं तां चिन्तयामास कोऽत्रोपायो भवेदिति ।
KK0115238004c	वेषवैकृत्यमापन्नः परिव्राजकरूपधृत् ॥
KK0115238005a	कुकुरान्धकवृष्णीनामज्ञातो वेषधारणात् ।
KK0115238005c	भ्रममाणश्चरन्भैक्षं परिव्राजकवेषवान् ॥
KK0115238006a	येनकेनाप्युपायेन प्रविश्य च गृहं महत् ।
KK0115238006c	दृष्ट्वा सुभद्रां कृष्णस्य भगिनीमेकसुन्दरीम् ॥
KK0115238007a	वासुदेवमतं ज्ञात्वा करिष्यामि हितं शुभम् ।
KK0115238007c	एवं विनिश्चयं कृत्वा दीक्षितो वै तदाऽभवत् ॥
KK0115238008a	त्रिदण्डी मुण्डितः कुण्डी अक्षमालाङ्गुलीयकः ।
KK0115238008c	योगभारं वहन्पार्थो वटवृक्षस्य कोटरम् ॥
KK0115238009a	प्रविशंश्चैव बीभत्सुर्वृष्टिं वर्षति वासवे ।
KK0115238009c	चिन्तयामास देवेशं केशवं क्लेशनाशनम् ॥
KK0115238010a	केशवश्चिन्तितं ज्ञात्वा दिव्यज्ञानेन दृष्टवान् ।
KK0115238010c	शयानः शयने दिव्ये सत्यभामासहायवान् ॥
KK0115238011a	केशवः सहसा राजञ्जहास च ननन्द च ।
KK0115238011c	पुनः पुनः सत्यभामा चाब्रवीत्पुरुषोत्तमम् ॥
KK0115238012a	भगवंश्चिन्तयाविष्टः शयने शयितः सुखम् ।
KK0115238012c	भवान्बहुप्रकारेण जहास च पुनः पुनः ॥
KK0115238013a	श्रोतव्यं यदि वा कृष्ण प्रसादो यदि ते मयि ।
KK0115238013c	वक्तुमर्हसि देवेश तच्छ्रोतुं कामयाम्यहम् ॥
KK0115238014	श्रीभगवानुवाच ।
KK0115238014a	पितृष्वसुर्यः पुत्रो मे भीमसेनानुजोऽर्जुनः ।
KK0115238014c	तीर्थयात्रां गतः पार्थः कारणात्समयात्तदा ॥
KK0115238015a	तीर्थयात्रासमाप्तौ तु निवृत्तो निशि भारतः ।
KK0115238015c	सुभध्रां चिन्तयामास रूपेणाप्रतिमां भुवि ॥
KK0115238016a	चिन्तयेन्नेव तां भद्रां यतिरूपधरोऽर्जुनः ।
KK0115238016c	यतिरूपप्रतिच्छन्नो द्वारकां प्राप्य माधवीम् ॥
KK0115238017a	येनकेनाप्युपायेन दृष्ट्वा तु वरवर्णिनीम् ।
KK0115238017c	वासुदेवमतं ज्ञात्वा प्रयतिष्ये मनोरथम् ॥
KK0115238018a	एवं व्यवसितः पार्थो यतिलिङ्गेन पाण्डवः ।
KK0115238018c	छायायां वटवृक्षस्य वृष्टिं वर्षति वासवे ॥
KK0115238019a	योगभारं वहन्नेव मानसं दुःखमाप्तवान् ।
KK0115238019c	एतदर्थं विजानीहि हसन्तं मां मुदा प्रिये ॥
KK0115238020a	भ्रातरं तव पश्येति सत्यभामां व्यसर्जयत् ।
KK0115238020c	तत उत्थाय शयनात्प्रस्थितो मधुसूदनः ॥'
KK0115238021a	प्रभासदेशं सम्प्राप्तं बीभत्सुमपराजितम् ।
KK0115238021c	तीर्थान्यनुचरन्तं तं शुश्राव मधुसूदनः ॥
KK0115238022a	चाराणां चैव वचनादेकाकी स जनार्दनः ।
KK0115238022c	तत्राभ्यगच्छत्कौन्तेयं महात्मानं स माधवः ॥
KK0115238023ac	ददृशाते तदान्योन्यं प्रभासे कृष्णपाण्डवौ ॥
KK0115238024a	तावन्योन्यं समाश्लिष्य पृष्ट्वा च कुशलं वने ।
KK0115238024c	आस्तां प्रियसखायौ तौ नरनारायणावृषी ॥
KK0115238025a	ततोऽर्जुनं वासुदेवस्तां चर्यां पर्यपृच्छत ।
KK0115238025c	किमर्थं पाण्डवैतानि तीर्थान्यनुचरस्युत ॥
KK0115238026a	ततोऽर्जनो यथावृत्तं सर्वमाख्यातवांस्तदा ।
KK0115238026c	श्रुत्वोवाच च वार्ष्णेय एवमेतदिति प्रभुः ॥
KK0115238027a	तौ विहृत्य यथाकामं प्रभासे कृष्णपाण्डवौ ।
KK0115238027c	महीधरं रैवतकं वासायैवाभिजग्मतुः ॥
KK0115238028a	पूर्वमेव तु कृष्णस्य वचनात्तं महीधरम् ।
KK0115238028c	पुरुषा मण्डयाञ्चक्रुरुपजह्रश्च भोजनम् ॥
KK0115238029a	प्रतिगृह्यार्जुनः सर्वमुपभुज्य च पाण्डवः ।
KK0115238029c	सहैव वासुदेवेन दृष्टवान्नटनर्तकान् ॥
KK0115238030a	अभ्यनुज्ञाय तान्सर्वानर्चयित्वा च पाण्डवः ।
KK0115238030c	सत्कृतं शयनं दिव्यमभ्यगच्छन्महामतिः ॥
KK0115238031a	ततस्तत्र महाबाहुः शयानः शयने शुभे ।
KK0115238031c	तीर्थानां पल्वलानां च पर्वतानां च दर्शनम् ।
KK0115238031e	आपगानां वनानां च कथयामास सात्वते ॥
KK0115238032a	एवं स कथयन्नेव निद्रया जनमेजय ।
KK0115238032c	कौन्तेयोऽपि हृतस्तस्मिञ्शयने स्वर्गसन्निभे ॥
KK0115238033a	मधुरेणैव गीतेन वीणाशब्देन चैव ह ।
KK0115238033c	प्रबोध्यमानो बुबुधे स्तुतिभिर्मङ्गलैस्तता ॥
KK0115238034a	स कृत्वाऽवश्यकार्याणि वार्ष्णेयेनाभिनन्दितः ।
KK0115238034c	`वार्ष्णेयं समनुज्ञाप्य तत्र वासमरोचयत् ॥
KK0115238035a	तथेत्युक्त्वा वासुदेवो भोजनं वै शशास ह ।
KK0115238035c	यतिरूपधरं पार्थं विसृज्य सहसा हरिः ।'
KK0115238035e	रथेन काञ्चनाङ्गेन द्वारकामभिजग्मिवान् ॥
KK0115238036a	अलङ्कृता द्वारका तु बभूव जनमेजय ॥
KK0115238037a	दिदृक्षन्तश्च गोविन्दं द्वारकावासिनो जनाः ।
KK0115238037c	नरेन्द्रमार्गमाजग्मुस्तूर्णं शतसहस्रशः ॥
KK0115238038a	`क्षणार्धमपि वार्ष्णेया गोविन्दविरहाक्षमाः ।
KK0115238038c	कौतूहलसमाविष्टा भृशमुत्प्रेक्ष्य संस्थिताः ॥'
KK0115238039a	अवलोकेषु नारीणां सहस्राणि शतानि च ।
KK0115238039c	भोजवृष्ण्यन्धकानां च समवायो महानभूत् ॥
KK0115238040a	स तथा सत्कृतः सर्वैर्भोजवृष्ण्यन्धकात्मजैः ।
KK0115238040c	अभिवाद्याभिवाद्यांश्च सर्वैश्च प्रतिनन्दितः ॥
KK0115238041a	कुमारैः सर्वशो वीरः सत्कारेणाभिचोदितः ।
KK0115238041c	समानवयसः सर्वानाश्लिष्य स पुनःपुनः ॥
KK0115238042a	कृष्णः स्वभवनं रम्यं प्रविवेश महाबलः ।
KK0115238042c	प्रभासादागतं देव्यः सर्वाः कृष्णमपूजयन् ॥ ॥

इति श्रीमन्महाभारते आदिपर्वणि अर्जुनवनवासपर्वणि अष्टत्रिंशदधिकद्विशततमोऽध्यायः ॥ 238 ॥ ॥ समाप्तं चार्जुनवनवासपर्व ॥

1-238-1 अपरान्तेषु पश्चिसमुद्रतीरेषु ॥ 1-238-36 अलङ्कृता द्वारका तु बभूव जनमेजय । कुन्तीपुत्रस्य पूजार्थमपि निष्कुटकेष्वपि ॥ इति च, ज, झ, ञ, ड, पाठः ॥ 1-238-37 दिदृक्षन्तश्च कौन्तेयं इति च, ज, झ, ञ, ड, पाठः ॥ 1-238-42 कृष्णस्य भवने रम्ये रत्नभोज्यसमावृते । उवास सह कृष्णेन बहुलास्तत्र शर्वरीः ॥ इति च, ज, झ, ञ, ड, पाठः ॥ अष्टत्रिंशदधिकद्विशततमोऽध्यायः ॥ 238 ॥
