अध्यायः 250

पुनर्निवेदितविघ्नवृत्तान्तेन ब्रह्मणा आज्ञप्तस्याग्नेः कृष्णार्जुनौप्रति आगमनम् ॥ 1 ॥ वैशम्पायनेन जनमेजयं प्रति खाण्डवदाहकारणकथनसमापनम् ॥ 2 ॥ अर्जुनेन दिव्यानां रथाश्वधनुरादीनां याचनम् ॥ 3 ॥
KK0118250001	वैशम्पायन उवाच ।
KK0118250001a	स तु नैराश्यमापन्नः सदा ग्लानिसमन्वितः ।
KK0118250001c	पितामहमुपागच्छत्सङ्क्रुद्धो हव्यवाहनः ॥
KK0118250002a	तच्च सर्वं यथान्यायं ब्रह्मणे सन्न्यवेदयत् ।
KK0118250002c	उवाच चैवनं भगवान्मुहूर्तं स विचिन्त्य तु ॥
KK0118250003a	उपायः परिदृष्टो मे यथा त्वं धक्ष्यसेऽनघ ।
KK0118250003c	कालं च कङ्चित्क्षमतां ततस्तद्धक्ष्यते भवान् ॥
KK0118250004a	भविष्यतः सहायौ ते नरनारायणौ तदा ।
KK0118250004c	ताभ्यां त्वं सहितो दावं धक्ष्यसे हव्यवाहन ॥
KK0118250005a	एवमस्त्विति तं वह्निर्ब्रह्माणं प्रत्यभाषत ।
KK0118250005c	सम्भूतौ तौ विदित्वा तु नरनारायणावृषी ॥
KK0118250006a	कालस्य महतो राजंस्तस्य वाक्यं स्वयम्भुवः ।
KK0118250006c	अनुस्मृत्य जगामाथ पुनरेव पितामहम् ॥
KK0118250007a	अब्रवीच्च तदा ब्रह्मा यथा त्वं धक्ष्यसेऽनल ।
KK0118250007c	खाण्डवं दावमद्यैव मिषतोऽस्य शचीपतेः ॥
KK0118250008a	नरनारायणौ यौ तौ पूर्वदेवौ विभावसो ।
KK0118250008c	सम्प्राप्तौ मानुषे लोके कार्यार्थं हि दिवौकसाम् ॥
KK0118250009a	अर्जुनं वासुदेवं च यौ तौ लोकोऽभिमन्यते ।
KK0118250009c	तावेतौ सहितावेहि खाण्डवस्य समीपतः ॥
KK0118250010a	तौ त्वं याचस्व साहाय्ये दाहार्थं खाण्डवस्य च ।
KK0118250010c	ततो धक्ष्यसि तं दावं रक्षितं त्रिदशैरपि ॥
KK0118250011a	तौ तु सत्वानि सर्वाणि यत्नतो वारयिष्यतः ।
KK0118250011c	देवराजं च सहितौ तत्र मे नास्ति संशयः ॥
KK0118250012a	एतच्छ्रुत्वा तु वचनं त्वरितो हव्यवाहनः ।
KK0118250012c	कृष्णपार्थावुपागम्य यमर्थं त्वभ्यभाषत ॥
KK0118250013a	तं ते कथितवानस्मि पूर्वमेव नृपोत्तम ।
KK0118250013c	तच्छ्रुत्वा वचनं त्वग्नेर्बीभत्सुर्जातवेदसम् ॥
KK0118250014a	अब्रवीन्नृपशार्दूल तत्कालसदृशं वचः ।
KK0118250014c	दिधक्षुं खाण्डवं दावमकामस्य शतक्रतोः ॥
KK0118250015	अर्जुन उवाच ।
KK0118250015a	उत्तमास्त्राणि मे सन्ति दिव्यानि च बहूनि च ।
KK0118250015c	यैरहं शक्नुयां योद्धुमपि वज्रधरान्बहून् ॥
KK0118250016a	धनुर्मे नास्ति भगवन्बाहुवीर्येण सम्मितम् ।
KK0118250016c	कुर्वतः समरे यत्नं वेगं यद्विषहेन्मम ॥
KK0118250017a	शरैश्च मेऽर्थो बहुभिरक्षयैः क्षिप्रमस्यतः ।
KK0118250017c	न हि वोढुं रथः शक्तः शरान्मम यथेप्सितान् ॥
KK0118250018a	अश्वांश्च दिव्यानिच्छेयं पाण्डुरान्वातरंहसः ।
KK0118250018c	रथं च मेघनिर्घोषं सूर्यप्रतिमतेजसम् ॥
KK0118250019a	तथा कृष्णस्य वीर्येण नायुधं विद्यते समम् ।
KK0118250019c	येन नागान्पिशाचांश्च निहन्यान्माधवो रणे ॥
KK0118250020a	उपायं कर्मसिद्धौ च भघवन्वक्तुमर्हसि ।
KK0118250020c	निवारयेयं येनेन्द्रं वर्षमाणं महावने ॥
KK0118250021a	पौरुषेण तु यत्कार्यं तत्कर्ताऽहं स्म पावक ।
KK0118250021c	करणानि समर्थानि भगवन्दातुमर्हसि ॥ ॥

इति श्रीमन्महाभारते आदिपर्वणि खाण्डवदाहपर्वणि पञ्चाशदधिकद्विशततमोऽध्यायः ॥ 250 ॥
