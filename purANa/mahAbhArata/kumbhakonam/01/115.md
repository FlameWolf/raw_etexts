अध्यायः 115

अम्बिकायां व्यासाद्धृतराष्ट्रस्योत्पत्तिः ॥ 1 ॥ अम्बालिकायां पाण्डोरुत्पत्तिः ॥ 2 ॥ अम्बिकादास्यां विदुरस्योत्पत्तिः ॥ 3 ॥
001	वैशम्पायन उवाच ।
001a	ततः सत्यवती काले वधूं स्नातामृतौ तदा ।
001c	संवेशयन्ती शयने शनैर्वचनमब्रवीत् ॥
002a	कौसल्ये देवरस्तेऽस्ति सोऽद्य त्वाऽनुप्रवेक्ष्यति ।
002c	अप्रमत्ता प्रतीक्षैनं निशीथे ह्यागमिष्यति ॥
003a	श्वश्र्वास्तद्वचनं श्रुत्वा शयाना शयने शुभे ।
003c	साऽचिन्तयत्तदा भीष्ममन्यांश्च कुरुपुङ्गवान् ॥
004a	`ततः सुप्तजनप्रायेऽर्धरात्रे भगवानृषिः ।
004c	दीप्यमानेषु दीपेषु शरणं प्रविवेश ह ॥
005a	ततोऽम्बिकायां प्रथमं नियुक्तः सत्यवागृषिः ।
005c	जगाम तस्याः शयनं विपुले तपसि स्थितः ॥
006a	तं समीक्ष्य तु कौसल्या दुष्प्रेक्षमतथोचिता ।
006c	विरूप इति वित्रस्ता सङ्कुच्यासीन्निमीलिता ॥
007a	विरूपो हि जटी चापि दुर्वर्णः परुषः कृशः ।
007c	सुगन्धेतरगन्धश्च सर्वथा दुष्प्रधर्षणः ॥'
008a	तस्य कृष्णस्य कपिलां जटां दीप्ते च लोचने ।
008c	बभ्रूणि चैव श्मश्रूमि दृष्ट्वा देवी न्यमीलयत् ॥
009a	सम्भूव तया सार्धं मातुः प्रियचिकीर्षया ।
009c	भयात्काशिसुता तं तु नाशक्नोदभिवीक्षितुम् ॥
010a	ततो निष्क्रान्तमागम्य माता पुत्रमुवाच ह ।
010c	अप्यस्यां गुणवान्पुत्र राजपुत्रो भविष्यति ॥
011a	निशम्य तद्वचो मातुर्व्यासः सत्यवतीसुतः ।
011c	`प्रोवाचातीन्द्रियज्ञानो विधिना सम्प्रचोदितः ॥'
012a	नागायुतसमप्राणो विद्वान्राजर्षिसत्तमः ।
012c	महाभागो महावीर्यो महाबुद्धिर्भविष्यति ॥
013a	तस्य चापि शतं पुत्रा भविष्यन्ति महात्मनः ।
013c	किन्तु मातुः स वैगुण्यादन्ध एव भविष्यति ॥
014a	तस्य तद्वचनं श्रुत्वा माता पुत्रमथाऽब्रवीत् ।
014c	नान्धः कुरूणां नृपतिरनुरूपस्तपोधन ॥
015a	ज्ञातिवंशस्य गोप्तारं पितॄणां वंशवर्धनम् ।
015c	`अपरस्यामपि पुनर्मम शोकविनाशनम् ॥
016a	तस्मादवरजं पुत्रं जनयान्यं नराधिपम् ।
016c	भ्रातुर्भार्याऽवरा चेयं रूपयौवनशालिनी ॥
017a	अस्यामुत्पादयाऽपत्यं मन्नियोगाद्गुणाधिकम् ।'
017c	द्वितीयं कुरुवंशस्य राजानं दातुमर्हसि ॥
018a	स तथेति प्रतिज्ञाय निश्चक्राम महायशाः ।
018c	साऽपि कालेन कौसल्या सुषुवेऽन्धं तमात्मजम् ॥
019a	पुनरेव तु सा देवी परिभाष्य स्नुषां ततः ।
019c	ऋषिमावाहयत्सत्या यथापूर्वमरिन्दम ॥
020a	`अम्बालिकां समाहूय तस्यां सत्यवती सुतम् ।
020c	भूयो नियोजयामास सन्तानाय कुलस्य वै ॥
021a	विषण्णाम्बालिका साध्वी निषण्णा शयनोत्तमे ।
021c	कोन्वेष्यतीति ध्यायन्ती नियतां सम्प्रतीक्षते' ॥
022a	ततस्तेनैव विधिना महर्षिस्तामपद्यत ।
022c	अम्बालिकामथाऽभ्यागादृषिं दृष्ट्वा च साऽपि तम् ॥
023a	विवर्णा पाण्डुसङ्काशा समपद्यत भारत ।
023c	तां भीतां पाण्डुसङ्काशां विषण्णां प्रेक्ष्य भारत ॥
024a	व्यासः सत्यवतीपुत्र इदं वचनमब्रवीत् ।
024c	यस्मात्पाण्डुत्वमापन्ना विरूपं प्रेक्ष्य मामिह ॥
025a	तस्मादेष सुतस्ते वै पाण्डुरेव भविष्यति ।
025c	नाम चास्यैतदेवेह भविष्यति शुभानने ॥
026a	इत्युक्त्वा स निराक्रामद्भगवानृषिसत्तमः ।
026c	ततो निष्क्रान्तमालोक्य सत्या पुत्रमथाऽब्रवीत् ॥
027a	`कुमारो ब्रूहि मे पुत्र अप्यत्र भविता शुभः ।'
027c	शशंस स पुनर्मात्रे तस्य बालस्य पाण्डुताम् ॥
028a	`भविष्यति सुविक्रान्तः कुमारो दिक्षु विश्रुतः ।
028c	पाण्डुत्वं वर्णतस्तस्य मातृदोषाद्भविष्यति ॥
029a	तस्य पुत्रा महेष्वासा भविष्यन्तीह पञ्च वै ।
029c	इत्युक्त्वा मातरं तत्र सोऽभिवाद्य जगाम ह ॥'
030a	तं माता पुनरेवान्यमेकं पुत्रमयाचत ।
030c	तथेति च महर्षिस्तां मातरं प्रत्यभाषत ॥
031a	ततः कुमारं सा देवी प्राप्तकालमजीजनत् ।
031c	पाण्डुलक्षणसम्पन्नं दीप्यमानमिव श्रिया ॥
032a	यस्य पुत्रा महेष्वासा जज्ञिरे पञ्च पाण्डवाः ।
032c	`तयोर्जन्मक्रियाः सर्वा यथावदनुपूर्वशः ॥
033a	कारयामास वै भीष्मो ब्राह्मणैर्वेदपारगैः ।
033c	अन्धं दृष्ट्वाऽम्बिकापुत्रं जातं सत्यवती सुतम् ॥
034a	कौसल्यार्थे समाहूय पुत्रमन्यमयाचत ।
034c	अन्धोयमन्यमिच्छामि कौसल्यातनयं शुभम् ॥
035a	एवमुक्तो महर्षिस्तां मातरं प्रत्यभाषत ।
035c	नियता यदि कौसल्या भविष्यति पुनःशुभा ॥
036a	भविष्यति कुमारोऽस्या धर्मशास्त्रार्थतत्ववित् ।
036c	तां समाधाय वै भूयः स्नुषां सत्यवती पुनः ॥'
037a	ऋतुकाले ततो ज्येष्ठां वधूं तस्मै न्ययोजयत् ।
037c	सा तु रूपं च गन्धं च महर्षेः प्रविचिन्त्य तं ॥
038a	नाकरोद्वचनं देव्या भयात्सुरसुतोपमा ।
038c	ततःस्वैर्भूषणैर्दासीं भूषयित्वाऽप्सरोपमाम् ॥
039a	प्रेषयामास कृष्णाय ततः काशिपतेः सुता ।
039c	सा तं त्वृषिमनुप्राप्तं प्रत्युद्गम्याभिवाद्य च ॥
040a	संविवेशाभ्यनुज्ञाता सत्कृत्योपचचार ह ।
040c	`वाग्भावोपप्रदानेन गात्रसंस्पर्शनेन च ॥'
041a	कामोपभोगेन रहस्तस्यां तुष्टिमगादृषिः ।
041c	तया सहोषितो राजन्महर्षिः संशितव्रतः ॥
042a	उत्तिष्ठन्नब्रवीदेनामभुजिष्या भविष्यसि ।
042c	अयं च ते शुभे गर्भः श्रेयानुदरमागतः ।
042e	धर्मात्मा भविता लोके सर्वबुद्धिमतां वरः ॥
043a	स जज्ञे विदुरो नाम कृष्णद्वैपायनात्मजः ।
043c	धृतराष्ट्रस्य वै भ्राता पाण्डोश्चैव महात्मनः ॥
044a	धर्मो विदुररूपेण शापात्तस्य महात्मनः ।
044c	माण्डव्यस्यार्थतत्त्वज्ञः कामक्रोधविवर्जितः ॥
045a	कृष्णद्वैपायनोऽप्येतत्सत्यवत्यै न्यवेदयत् ।
045c	प्रलम्भमात्मनश्चैव शूद्रायाः पुत्रजन्म च ॥
046a	स धर्मस्यानृणो भूत्वा पुनर्मात्रा समेत्य च ।
046c	तस्यै गर्भं समावेद्य तत्रैवान्तरधीयत ॥
047a	एते विचित्रवीर्यस्य क्षेत्रे द्वैपायनादपि ।
047c	जज्ञिरे देवगर्भाभाः कुरुवंशविवर्धनाः ॥ ॥

इति श्रीमन्महाभारते आदिपर्वणि सम्भवपर्वणि पञ्चादशाधिकशततमोऽध्यायः ॥ 115 ॥

1-115-42 अभुजिष्या अदासी ॥ 1-115-45 प्रलम्भमात्मस्थोने दासीनियोजनम् ॥ पञ्चादशाधिकशततमोऽध्यायः ॥ 115 ॥
