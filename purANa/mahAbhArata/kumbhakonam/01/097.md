अध्यायः 097

सपुत्रायाः शकुन्तलाया दुष्यन्तसमीपगमनम् ॥ 1 ॥ तयोः संवादश्च ॥ 2 ॥
KK0107097001	वैशम्पायन उवाच ।
KK0107097001a	गतान्मुनिगणान्दृष्ट्वा पुत्रं सङ्गृह्य पाणिना ।
KK0107097001c	मातापितृभ्यां रहिता यथा शोचन्ति दारकाः ॥
KK0107097002a	तथा शोकपरीताङ्गी धृतिमालम्ब्य दुःखिता ।
KK0107097002c	गतेषु तेषु विप्रेषु राजमार्गेण भामिनी ॥
KK0107097003a	पुत्रेणैव सहायेन सा जगाम शनैः शनैः ।
KK0107097003c	अदृष्टपूर्वान्पश्यन्वै राजमार्गेण पौरवः ॥
KK0107097004a	हर्म्यप्रसादचैत्यांश्च सभा दिव्या विचित्रिताः ।
KK0107097004c	कौतूहलसमाविष्टो दृष्ट्वा विस्मयमागतः ॥
KK0107097005a	सर्वे ब्रुवन्ति तां दृष्ट्वा पद्महीनामिव श्रियम् ।
KK0107097005c	गत्या च हंसीसदृशीं कोकिलेन स्वरे समाम् ॥
KK0107097006a	मुखेन चन्द्रसदृशीं श्रिया पद्मालयासमाम् ।
KK0107097006c	स्मितेन कुन्दसदृशीं पद्मगर्भसमत्वचम् ॥
KK0107097007a	पद्मपत्रविशालाक्षीं तप्तजाम्बूनदप्रभाम् ।
KK0107097007c	करान्तमितमध्यैषा सुकेशी संहतस्तनी ॥
KK0107097008a	जघनं सुविशालं वै ऊरू करिकरोपमौ ।
KK0107097008c	रक्ततुङ्गतलौ पादौ धरण्यां सुप्रतिष्ठितौ ॥
KK0107097009a	एवं रूपसमायुक्ता स्वर्गलोकादिवागता ।
KK0107097009c	इति स्म सर्वेऽमन्यन्त दुष्यन्तनगरे जनाः ॥
KK0107097010a	पुनः पुनरवोचंस्ते शाकुन्तलगुणानपि ।
KK0107097010c	सिंहेक्षणः सिंहदंष्ट्रः सिंहस्कन्धो महाभुजः ॥
KK0107097011a	सिंहोरस्कः सिंहबलः सिंहविक्रान्तगाम्ययम् ।
KK0107097011c	पृथ्वंसः पृथुवक्षाश्च छत्राकारशिरा महान् ॥
KK0107097012a	पाणिपादतले रक्तो रक्तास्यो दुन्दुभिस्वनः ।
KK0107097012c	राजलक्षणयुक्तश्च राजश्रीश्चास्य लक्ष्यते ॥
KK0107097013a	आकारेण च रूपेण शरीरेणापि तेजसा ।
KK0107097013c	दुष्यन्तेन समो ह्येष कस्य पुत्रो भविष्यति ॥
KK0107097014a	एवं ब्रुवन्तस्ते सर्वे प्रशशंसुः सहस्रशः ।
KK0107097014c	युक्तिवादानवोचन्त सर्वाः प्राणभृतः स्त्रियः ॥
KK0107097015a	बान्धवा इव सस्नेहा अनुजग्मुः शकुन्तलाम् ।
KK0107097015c	पौराणां तद्वचः श्रुत्वा तूष्णींभूता शकुन्तला ॥
KK0107097016a	वेश्मद्वारं समासाद्य विह्वला सा नृपात्मजा ।
KK0107097016c	चिन्तयामास सहसा कार्यगौरवकारणात् ॥
KK0107097017a	लज्जया च परीताङ्गी राजन्राजसमक्षतः ।
KK0107097017c	अघृणा किं नु वक्ष्यामि दुष्यन्तं मम कारणात् ॥
KK0107097018a	एवमुक्त्वा तु कृपणा चिन्तयन्ती शकुन्तला ।
KK0107097018c	'अभिसृत्य च राजानं वेदिता सा प्रवेशिता ॥
KK0107097019a	सह तेन कुमारेण तरुणादित्यवर्चसा ।
KK0107097019c	`सिंहासनस्थं राजानं महेन्द्रसदृशद्युतिम् ॥
KK0107097020a	शकुन्तला नतशिराः परं हर्षमवाप्य च ।
KK0107097020c	'पूजयित्वा यथान्यायमब्रवीत्तं शकुन्तला ॥
KK0107097021a	`अभिवादय राजानं पितरं ते दृढव्रतम् ।
KK0107097021c	एवमुक्त्वा सुतं तत्र लज्जानतमुखी स्थिता ॥
KK0107097022a	स्तम्भमालिङ्ग्य राजानं प्रसीदस्वेत्युवाच सा ।
KK0107097022c	शाकुन्तलोपि राजानमभिवाद्य कृताञ्जलिः ॥
KK0107097023a	हर्षेणोत्फुल्लनयनो राजानं चान्ववैक्षत ।
KK0107097023c	दुष्यन्तो धर्मबुद्ध्या तु चिन्तयन्नेव सोऽब्रवीत् ॥
KK0107097024a	किमागमनकार्यं ते ब्रूहि त्वं वरवर्णिनि ।
KK0107097024c	करिष्यामि न सन्देहः सपुत्राया विशेषतः ॥
KK0107097025	शकुन्तलोवाच 
KK0107097025a	प्रसीदस्व महाराज वक्ष्यामि पुरुषोत्तम ।
KK0107097025c	एष पुत्रो हि ते राजन्मय्युत्पन्नः परन्तप ॥
KK0107097026a	तस्मात्पुत्रस्त्वया राजन्यौवराज्येऽभिषिच्यताम् ।
KK0107097026c	यथोक्तमाश्रमे तस्मिन्वर्तस्व पुरुषोत्तम ॥
KK0107097027a	मया समागमे पूर्वं कृतः स समयस्त्वया ।
KK0107097027c	तत्त्वं स्मर महाबाहो कण्वाश्रमपदं प्रति ॥
KK0107097028	वैशम्पायन उवाच 
KK0107097028a	तस्योपभोगसक्तस्य स्त्रीषु चान्यासु भारत ।
KK0107097028c	शकुन्तला सपुत्रा च मनस्यन्तरधीयत ॥
KK0107097029a	स धारयन्मनस्येनां सपुत्रां सस्मितां तदा ।
KK0107097029c	तदोपगृह्य मनसा चिरं सुखमवाप सः ॥
KK0107097030a	सोऽथ श्रुत्वापि तद्वाक्यं तस्या राजा स्मरन्नपि ।
KK0107097030c	अब्रवीन्न स्मरामीति त्वया भद्रे समागमम् ॥
KK0107097031a	मैथुनं च वृथा नाहं गच्छेयमिति मे मतिः ।
KK0107097031c	नाभिजानामि कल्याणि त्वया सह समागमम्' ॥
KK0107097032a	धर्मार्थकामसम्बन्धं न स्मरामि त्वया सह ।
KK0107097032c	गच्छ वा तिष्ठ वा कामं यद्वापीच्छसि तत्कुरु ॥ 

इति श्रीमन्महाभारते आदिपर्वणि सम्भवपर्वणि सप्तनवतितमोऽध्यायः ॥ 97 ॥
