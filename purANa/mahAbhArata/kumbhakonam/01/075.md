अध्यायः 075

मृगयार्थं गतस्य ययातेः पुनर्देवयानीसमागमः ॥ 1 ॥ शुक्राज्ञया तयोर्विवाहः ॥ 2 ॥ देवयानीशर्मिष्ठायां सह ययातेः स्वपुरप्रवेशः ॥ 3 ॥
KK0107075001a	वैशंपायन उवाच ।
KK0107075001a	अथ दीर्घस्य कालस्य देवयानी नृपोत्तम ।
KK0107075001c	वनं तदेव निर्याता क्रीडार्थं वरवर्णिनी ॥
KK0107075002a	तेन दासीसहस्रेण सार्धं शर्मिष्ठया तदा ।
KK0107075002c	तमेव देशं संप्राप्ता यथाकामं चचार सा ॥
KK0107075003a	ताभिः सखीभिः सहिता सर्वाभिर्मुदिता भृशम् ।
KK0107075003c	क्रीडन्त्योऽभिरताः सर्वाः पिबन्त्यो मधुमाधवीं ॥
KK0107075004a	खादन्त्यो विविधान्भक्ष्यान्विदशन्त्यः फलानि च ।
KK0107075004c	पुनश्च नाहुषो राजा मृगलिप्सुर्यदृच्छया ॥
KK0107075005a	तमेव देशं संप्राप्तो जलार्थी श्रमकर्शितः ।
KK0107075005c	ददर्श देवयानीं स शर्मिष्ठां ताश्च योषितः ॥
KK0107075006a	पिबन्तीर्ललमानाश्च दिव्याभरणभूषिताः ।
KK0107075006c	आसनप्रवरे दिव्ये सर्वरत्नविभूषिते ।
KK0107075006e	उपविष्टां च ददृशे देवयानीं शुचिस्मिताम् ॥
KK0107075007a	रूपेणाप्रतिमां तासां स्त्रीणां मध्ये वराङ्गनम् ।
KK0107075007c	आसनाच्च ततः किंचिद्विहीनां हेमभूषिताम् ॥
KK0107075008a	असुरेन्द्रसुतां चापि निषण्णां चारुहासिनीम् ।
KK0107075008c	ददर्श पादौ विप्रायाः संवहन्तीमनिन्दिताम् ॥
KK0107075009a	गायन्त्योऽथ प्रनृत्यन्त्यो वादयन्त्योऽथ भारत ।
KK0107075009c	दृष्ट्वा ययातिमतुलं लज्जयाऽवनताः स्थिताः ॥'
KK0107075010	ययातिरुवाच ।
KK0107075010a	द्वाभ्यां कन्यासहस्राभ्यां द्वे कन्ये परिवारिते ।
KK0107075010c	गोत्रे च नामनी चैव द्वयोः पृच्छाम्यहं शुभे ।
KK0107075011	देवयान्युवाच ।
KK0107075011a	आख्यास्याम्यहमादत्स्व वचनं मे नराधिप ।
KK0107075011c	शुक्रो नामासुरगुरुः सुतां जानीहि तस्य माम् ॥
KK0107075012a	इयं च मे सखी दासी यत्राहं तत्र गामिनी ।
KK0107075012c	दुहिता दानवेन्द्रस्य शर्मिष्ठा वृषपर्वणः ॥
KK0107075013	ययातिरुवाच ।
KK0107075013a	कथं तु ते सखी दासी कन्येयं वरवर्णिनी ।
KK0107075013c	असुरेन्द्रसुता सुभ्रूः परं कौतूहलं हि मे ॥
KK0107075014a	नैव देवी न गन्धर्वी न यक्षी न च किन्नरी ।
KK0107075014c	नैवंरूपा मया नारी दृष्टपूर्वा महीतले ॥
KK0107075015a	श्रीरिवायतपद्माक्षी सर्वलक्षणशोभना ।
KK0107075015c	असुरेन्द्रसुता कन्या सर्वालङ्कारभूषिता ॥
KK0107075016a	दैवेनोपहता सुभ्रूरुताहो तपसापि वा ।
KK0107075016c	अन्यथैषाऽनवद्याङ्गी दासी नेह भविष्यति ॥
KK0107075017a	अस्या रूपेण ते रूपं न किंचित्सदृशं भवेत् ।
KK0107075017c	पुरा दुश्चरितेनेयं तव दासी भवत्यहो ॥'
KK0107075018	देवयान्युवाच ।
KK0107075018a	सर्व एव नरश्रेष्ठ विधानमनुवर्तते ।
KK0107075018c	विधानविहितं मत्वा मा विचित्राः कथाःकृथाः ॥
KK0107075019a	राजवद्रूपवेषौ ते ब्राह्मीं वाचं बिभर्षि च ।
KK0107075019c	को नाम त्वं कुतश्चासि कस्य पुत्रश्च शंस मे ॥
KK0107075020	ययातिरुवाच ।
KK0107075020a	ब्रहमचर्येण वेदो मे कृत्स्रः श्रुतिपथं गतः ।
KK0107075020c	राजाहं राजपुत्रश्च ययातिरिति विश्रुतः ॥
KK0107075021	देवयान्युवाच ।
KK0107075021a	केनास्यर्थेन नृपते इमं देशमुपागतः ।
KK0107075021c	जिघृक्षुर्वारिजं किंचिदथवा मृगलिप्सया ॥
KK0107075022	ययातिरुवाच ।
KK0107075022a	मृगलिप्सुरहं भद्रे पानीयार्थमुपागतः ।
KK0107075022c	बहुधाऽप्यनुयुक्तोऽस्मि तदनुज्ञातुमर्हसि ॥
KK0107075023a	देवयान्युवाच ।
KK0107075023a	द्वाभ्यां कन्यासहस्राभ्यां दास्या शर्मिष्ठया सह ।
KK0107075023c	त्वदधीनाऽस्मि भद्रं ते सखा भर्ता च मे भव ॥
KK0107075024	वैशंपायन उवाच ।
KK0107075024a	असुरेन्द्रसुतामीक्ष्य तस्यां सक्तेन चेतसा ।
KK0107075024c	शर्मिष्ठा महिषी मह्यमिति मत्वा वचोऽब्रवीत्' ॥
KK0107075025	ययातिरुवाच ।
KK0107075025a	विद्ध्यौशनसि भद्रं ते न त्वामर्होऽस्मि भामिनि ।
KK0107075025c	अविवाह्या हि राजानो देवयानि पितुस्तव ॥
KK0107075026a	परभार्या स्वसा श्रेष्ठा सगोत्रा पतिता स्नुषा ।
KK0107075026c	अवरा भिक्षुकाऽस्वस्था अगम्याः कीर्तिता बुधैः ॥
KK0107075027	देवयान्युवाच ।
KK0107075027a	संसृष्टं ब्रह्मणा क्षत्रं क्षत्रेण ब्रह्म संहितम् ।`
KK0107075027c	अन्यत्वमस्ति न तयोरेकान्ततरमास्थिते ।'
KK0107075027e	ऋषिश्चाप्यृषिपुत्रश्च नाहुषाङ्ग वहस्व माम् ॥
KK0107075028	ययातिरुवाच ।
KK0107075028a	एकदेहोद्भवा वर्णाश्चत्वारोऽपि वराङ्गने ।
KK0107075028c	पृथग्धर्माः पृथक्शौचास्तेषां तु ब्राह्मणो वरः ॥
KK0107075029	देवयान्युवाच ।
KK0107075029a	पाणि धर्मो नाहुषाऽयं न पुंभिः सेवितः पुरा ।
KK0107075029c	तं मे त्वमग्रहीरग्रे वृणोमि त्वामहं ततः ॥
KK0107075030a	कथं नु मे मनस्विन्याः पाणिमन्यः पुमान्स्पृशेत् ।
KK0107075030c	गृहीतमृषिपुत्रेण स्वयं वाप्यृषिणा त्वया ॥
KK0107075031	ययातिरुवाच ।
KK0107075031a	क्रुद्धादाशीविषात्सर्पाज्ज्वलनात्सर्वतोमुखात् ।
KK0107075031c	दुराधर्षतरो विप्रो ज्ञेयः पुंसा विजानता ॥
KK0107075032	देवयान्युवाच ।
KK0107075032a	कथमाशीविषात्सर्पाज्ज्वलनात्सर्वतोमुखात् ।
KK0107075032c	दुराधर्षतरो विप्र इत्यात्थ पुरुषर्षभ ॥
KK0107075033	ययातिरुवाच ।
KK0107075033a	एकमाशीविषो हन्ति शस्त्रेणैकश्च वध्यते ।
KK0107075033c	हन्ति विप्रः सराष्ट्राणि पुराण्यपि हि कोपितः ॥
KK0107075034a	दुराधर्षतरो विप्रस्तस्माद्भीरु मतो मम ।
KK0107075034c	अतोऽदत्तां च पित्रा त्वां भद्रे न विवहाम्यहम् ॥
KK0107075035	देवयान्युवाच ।
KK0107075035a	दत्तां वहस्व तन्मा त्वं पित्रा राजन्वृतो मया ।
KK0107075035c	आयचतो भयं नास्ति दत्तां च प्रतिगृह्णतः ॥
KK0107075036a	तिष्ठ राजन्मुहूर्तं च प्रेषयिष्याम्यहं पितुः ।
KK0107075036c	गच्छ त्वं धात्रिके शीघ्रं ब्रह्मकल्पमिहानय ।
KK0107075036e	स्वयंवरे वृतं शीघ्रं निवेदय च नाहुषम्' ॥
KK0107075037	वैशंपायन उवाच ।
KK0107075037a	त्वरितं देवयान्याथ संदिष्टं पितुरात्मनः ।
KK0107075037c	सर्वं निवेदयामास धात्री तस्मै यथातथम् ॥
KK0107075037e	श्रुत्वैव च स राजानं दर्शयामास भार्गवः ।
KK0107075038a	दृष्ट्वैव चागतं शुक्रं ययातिः पृथिवीपतिः ।
KK0107075038c	ववन्दे ब्राह्मणं काव्यं प्राञ्जलिः प्रणतः स्थितः ॥
KK0107075039	देवयान्युवाच ।
KK0107075039a	राजायं नाहुषस्तात दुर्गमे पाणिमग्रहीत् ।
KK0107075039c	नान्यपूर्वगृहीतं मे तेनाहमभया कृता ।
KK0107075039e	नमस्ते देहि मामस्मै लोके नान्यं पतिं वृणे ॥
KK0107075040	शुक्र उवाच ।
KK0107075040a	अन्यो धर्मः प्रियस्त्वन्यो वृतस्ते नाहुषः पतिः ।
KK0107075040c	कचशापात्त्वया पूर्वं नान्यद्भवितुमर्हति ॥
KK0107075041a	वृतोऽनया पतिर्वीर सुतया त्वं ममेष्टया ।
KK0107075041c	स्वयं ग्रहे महान्दोषो ब्राह्मण्या वर्णसंकरात् ।
KK0107075041e	गृहाणेमां मया दत्तां महिषीं नहुषात्मज ॥
KK0107075042	ययातिरुवाच ।
KK0107075042a	अधर्मो न स्पृशेदेष महान्मामिह भार्गव ।
KK0107075042c	वर्णसंकरजो ब्रह्मन्निति त्वां प्रवृणोम्यहम् ॥
KK0107075043	शुक्र उवाच ।
KK0107075043a	अधर्मात्त्वां विमुञ्चामि शृणु त्वं वरमीप्सितम् ।
KK0107075043c	अस्मिन्विवाहे मा म्लासीरहं पापं नुदामि ते ॥
KK0107075044a	वहस्व भार्यां धर्मेण देवयानीं सुमध्यमाम् ।
KK0107075044c	अनया सह संप्रीतिमतुलां समवाप्नुहि ॥
KK0107075045a	इयं चापि कुमारी ते शर्मिष्ठा वार्षपर्वणी ।
KK0107075045c	संपूज्या सततं राजन्मा चैनां शयने ह्वयेः ॥
KK0107075046a	रहस्येनां समाहूय न वदेर्न च संस्पृशेः ।
KK0107075046c	वहस्व भार्यां भद्रं ते यथा काममवाप्स्यसि ॥
KK0107075047	वैशंपायन उवाच ।
KK0107075047a	एवमुक्तो ययातिस्तु शुक्रं कृत्वा प्रदक्षिणम् ।
KK0107075047c	शास्त्रोक्तविधिना राजा विवाहमकरोच्छुभम् ॥
KK0107075048a	लब्ध्वा शुक्रान्महद्वित्तं देवयानीं तदोत्तमाम् ।
KK0107075048c	द्विसहस्रेण कन्यानां तथा शर्मिष्ठया सह ॥
KK0107075049a	संपूजितश्च शुक्रेण दैत्यैश्च नृपसत्तमः ।
KK0107075049c	जगाम स्वपुरं हृष्टोऽनुज्ञातोऽथ महात्मना ॥ ॥

इति श्रीमन्महाभारते आदिपर्वणि संभवपर्वणि पञ्चसप्ततितमोऽध्यायः ॥ 75 ॥

1-75-3 मधुमाधवीं मधुवृक्षमदिराम् ॥ 1-75-18 विधानं दैवं अनुवर्तते अनुसृत्यास्ति ॥ 1-75-21 अर्थेन कार्येण । वारिजं मीनं पद्मादि वा ॥ 1-75-22 अनुयुक्तोस्मि पलायिते मृगे श्रान्तोस्मि ॥ 1-75-27 संसृष्टं उच्छिन्नस्य क्षत्रस्य ब्राह्मणवीर्यादेव पुनरुद्भवाद्ब्रह्मणा क्षत्रं संसृष्टम् । क्षत्रियकन्यासु लोपामुद्रादिषु ब्राह्मणानामुत्पत्तिदर्शनात्क्षत्रेण ब्रह्म संहितं मिश्रम् ॥ 1-75-28 एकस्येश्वरस्य देहो देहावयवाः मुखबाहूरुपादास्तदुद्भवाः ॥ 1-75-35 मा मां भयं क्षत्रियेण ब्राह्मणीपरिणयनदोषजम् ॥ 1-75-39 दुर्गमे संकटे ॥ 1-75-43 ईप्सितं वरं च वृणीध्वेत्युक्तोऽपीदानीं न वृतवान् पश्चात्त्वन्यत्र जरासंक्रमणसामर्थ्यरूपः शुक्रेणैव स्वप्रतिज्ञासिद्धये दत्त इति ध्येयम् ॥ पञ्चसप्ततितमोऽध्यायः ॥ 75 ॥
