अध्यायः 233

(अर्थार्जुनवनवासपर्व ॥ 15 ॥)

तस्करैः कस्यचिद्ब्राह्मणस्य गोहरणम् ॥ 1 ॥ चोरितानां गवां प्रत्याजिहीर्षया धनुर्ग्रहणार्थं द्रौपदीयुधिष्ठिराधिष्ठिते आयुधागारे अर्जुनस्य प्रवेशः ॥ 2 ॥ चोरेभ्यः प्रत्याहृता गाः ब्राह्मणाय दत्त्वा यथासमयं अर्जुनस्य तीर्थयात्रा ॥ 3 ॥
वैशम्पायन उवाच ।
KK0115233001a	एवं ते समयं कृत्वा न्यवसंस्तत्र पाण्डवाः ।
KK0115233001c	वशे शस्त्रप्रतापेन कुर्वन्तोऽन्यान्महीक्षितः ॥
KK0115233002a	तेषां मनुजसिंहानां पञ्चानाममितौजसाम् ।
KK0115233002c	बभूव कृष्णा सर्वेषां पार्थानां वशवर्तिनी ॥
KK0115233003a	ते तया तैश्च सा वीरैः पतिभिः सह पञ्चभिः ।
KK0115233003c	बभूव परमप्रीता नागैरिव सरस्वती ॥
KK0115233004a	वर्तमानेषु धर्मेण पाण्डवेषु महात्मसु ।
KK0115233004c	व्यवर्धन्कुरवः सर्वे हीनदोषाः सुखान्विताः ॥
KK0115233005a	अथ दीर्घेण कालेन ब्राह्मणस्य विशाम्पते ।
KK0115233005c	कस्यचित्तस्करा जह्रुः केचिद्गा नृपसत्तम ॥
KK0115233006a	ह्रियमाणे धने तस्मिन्ब्राह्मणः क्रोधमूर्च्छितः ।
KK0115233006c	आगम्य खाण्डवप्रस्थमुदक्रोशत्स पाण्डवान् ॥
KK0115233007a	ह्रियते गोधनं क्षुद्रैर्नृशंसैरकृतात्मभिः ।
KK0115233007c	प्रसह्य चास्मद्विषयादभ्यधावत पाण्डवाः ॥
KK0115233008a	ब्राह्मणस्य प्रशान्तस्य हविर्ध्वाङ्क्षैः प्रलुप्यते ।
KK0115233008c	शार्दूलस्य गुहां शून्यां नीचः क्रोष्टाभिमर्दति ॥
KK0115233009a	अरक्षितारं राजानं बलिषद्भागहारिणम् ।
KK0115233009c	तमाहुः सर्वलोकस्य समग्रं पापचारिणम् ॥
KK0115233010a	ब्राह्मणस्वे हृते चोरैर्धर्मार्थे च विलोपिते ।
KK0115233010c	रोरूयमाणे च मयि क्रियतां हस्तधारणा ॥
KK0115233011	वैशम्पायन उवाच ।
KK0115233011a	रोरूयमाणस्याभ्याशे भृशं विप्रस्य पाण्डवः ।
KK0115233011c	तानि वाक्यानि शुश्राव कुन्तीपुत्रो धनञ्जयः ॥
KK0115233012a	श्रुत्वैव च महाबाहुर्मा भैरित्याह तं द्विजम् ।
KK0115233012c	आयुधानि च यत्रासन्पाण्डवानां महात्मनां ॥
KK0115233013a	कृष्णया सह तत्रास्ते धर्मराजो युधिष्ठिरः ।
KK0115233013c	सम्प्रवेशाय चाशक्तो गमनाय च पाण्डवः ॥
KK0115233014a	तस्य चार्तस्य तैर्वाक्यैश्चोद्यमानः पुनःपुनः ।
KK0115233014c	आक्रन्दे तत्र कौन्तेयश्चिन्तयामास दुःखितः ॥
KK0115233015a	ह्रियमाणे धने तस्मिन्ब्राह्मणस्य तपस्विनः ।
KK0115233015c	अश्रुप्रमार्जनं तस्य कर्तव्यमिति निश्चयः ॥
KK0115233016a	उपर्रेक्षणजोऽधर्मः सुमहान्स्यान्महीपतेः ।
KK0115233016c	यद्यस्य रुदतो द्वारि न करोम्यद्य रक्षणम् ॥
KK0115233017a	अनास्तिक्यं च सर्वेषामस्माकमपि रक्षणे ।
KK0115233017c	प्रतितिष्ठेत लोकेऽस्मिन्नधर्मश्चैव नो भवेत् ॥
KK0115233018a	अनापृच्छय तु राजानं गते मयि न संशयः ।
KK0115233018c	अजातशत्रोर्नृपतेर्मयि चैवानृतं भवेत् ॥
KK0115233019a	अनुप्रवेशे राज्ञस्तु वनवासो भवेन्मम ।
KK0115233019c	सर्वमन्यत्परिहृतं धर्षणात्तु महीपतेः ॥
KK0115233020a	अधर्मो वै महानस्तु वने वा मरणं मम ।
KK0115233020c	शरीरस्य विनाशेन धर्म एव विशिष्यते ॥
KK0115233021a	एवं विनिश्चित्य ततः कुन्तीपुत्रो धनञ्जयः ।
KK0115233021c	अनुप्रविश्य राजानमापृच्छय च विशाम्पते ॥
KK0115233022a	`मुखमाच्छाद्य निबिडमुत्तरीयेण वाससा ।
KK0115233022c	अग्रजं चार्जुनो गेहादभिवाद्याशु निःसृतः ॥'
KK0115233023a	धनुरादाय संहृष्टो ब्राह्मणं प्रत्यभाषत ।
KK0115233023c	ब्राह्मणा गम्यतां शीघ्रं यावत्परधनैर्षिणः ॥
KK0115233024a	न दूरे ते गताः क्षुद्रास्तावद्गच्छावहे सह ।
KK0115233024c	यावन्निवर्तयाम्यद्य चोरहस्ताद्धनं तव ॥
KK0115233025a	सोऽनुसृत्य महाबाहुर्धन्वी वर्मी रथी ध्वजी ।
KK0115233025c	शरैर्विध्वस्य तांश्चोरानवजित्य च तद्धनम् ॥
KK0115233026a	ब्राह्मणं समुपाकृत्य यशः प्राप्य च पाण्डवः ।
KK0115233026c	ततस्तद्गेधनं पार्थो दत्त्वा तस्मै द्विजातये ॥
KK0115233027a	आजगाम पुरं वीरः सव्यसाची धनञ्जयः ।
KK0115233027c	सोऽभिवाद्य गुरून्सर्वान्सर्वैश्चाप्यभिनन्दितः ॥
KK0115233028a	धर्मराजमुवाचेदं व्रतमादिश मे प्रभो ।
KK0115233028c	समयः समतिक्रान्तो भवत्सन्दर्शने मया ॥
KK0115233029a	वनवासं गमिष्यामि समयो ह्येष नः कृतः ।
KK0115233029c	इत्युक्तो धर्मरास्तु सहसा वाक्यमप्रियम् ॥
KK0115233030a	कथमित्यब्रवीद्वाचा शोकार्तः सज्जमानया ।
KK0115233030c	युधिष्ठिरो गुडाकेशं भ्राता भ्रातरमच्युतम् ॥
KK0115233031a	उवाच दीनो राजा च धनञ्जयमिदं वचः ।
KK0115233031c	प्रमाणमस्मि यदि ते मत्तः शृणु वचोऽनघ ॥
KK0115233032a	अनुप्रवेशे यद्वीर कृतवांस्त्वं ममाप्रियम् ।
KK0115233032c	सर्वं तदनुजानामि व्यलीकं न च मे हृदि ॥
KK0115233033a	गुरोरनुप्रवेशो हि नोपघातो यवीयसः ।
KK0115233033c	यवीयसोऽनुप्रवेशो ज्येष्ठस्य विधिलोपकः ॥
KK0115233034a	निवर्तस्व महाबाहो कुरुष्व वचनं मम ।
KK0115233034c	न हि ते धर्मलोपोऽस्ति न च ते धर्षणा कृता ॥
KK0115233035	अर्जुन उवाच ।
KK0115233035a	न व्याजेन चरेद्धर्ममिति मे भवतः श्रुतम् ।
KK0115233035c	न सत्याद्विचलिष्यामि सत्येनायुधमालभे ॥
KK0115233036	वैशम्पायन उवाच ।
KK0115233036a	सोऽभ्यनुज्ञाय राजानं वनचर्याय दीक्षितः ।
KK0115233036c	वने द्वादश मासांस्तु वासायानुजगाम ह ॥ ॥

इति श्रीमन्महाभारते आदिपर्वणि अर्जुनवनवासपर्वणि त्रयस्त्रिंशदधिकद्विशततमोऽध्यायः ॥ 233 ॥

1-233-3 नागैर्गजवधूरिव इति ङ. पाठः ॥ 1-233-16 उपप्रेक्षणज उपेक्षाजन्यः ॥ 1-233-17 अनास्तिक्यमास्तिक्याभावः ॥ 1-233-30 सज्जमानया स्खलन्त्या ॥ 1-233-36 मासांस्तु ब्रह्मचर्याय दीक्षितः इति ङ. पाठः ॥ त्रयस्त्रिंशदधिकद्विशततमोऽध्यायः ॥ 233 ॥
