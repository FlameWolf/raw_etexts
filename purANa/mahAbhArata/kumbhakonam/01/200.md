अध्यायः 200

(अथ स्वयंवरपर्व ॥ 12 ॥)

मध्येमार्गं आगतस्य व्यासस्य आज्ञया पाण्डवानां द्रुपदपुरप्रवेशः ॥ 1 ॥ तेषां कुम्भकारगृहे वासः, भैक्षवृत्तिश्च ॥ 2 ॥ द्रौपद्याः स्वयंवरनिर्माणकारणकथनम् ॥ 3 ॥ द्रुपदेन कृतां स्वयंवरघोषणां श्रुतवतां क्षत्रियादीनाम् आगमनम् ॥ 4 ॥ सर्वेषाम् उचिते स्थाने उपवेशनं पाण्डवानां ब्राह्मणमध्ये उपवेशनम् ॥ 5 ॥ मङ्गलस्नातायाः स्वलङ्कृताया द्रौपद्या रङ्गमध्ये आगमनम् ॥ 6 ॥ धृष्टद्युम्नेन लक्ष्यवेधपणकथनम् ॥ 7 ॥
KK011200001	वैशम्पायन उवाच 
KK011200001a	ततस्ते नरशार्दूला भ्रातरः पञ्च पाण्डवाः ।
KK011200001c	तं ब्राह्मणं पुरस्कृत्य पाञ्चाल्याश्च स्वयंवरम् ।
KK011200001e	प्रययुर्द्रौपदीं द्रष्टुं तं च देशं महोत्सवम् ॥
KK011200002a	ततस्ते तं महात्मानं शुद्धात्मानमकल्मषम् ।
KK011200002c	ददृशुः पाण्डवा वीराः पथि द्वैपायनं तदा ॥
KK011200003a	तस्मै यथावत्सत्कारं कृत्वा तेन च सत्कृताः ।
KK011200003c	कथान्ते चाभ्यनुज्ञाताः प्रययुर्द्रुपदक्षयम् ॥
KK011200004a	पश्यन्तो रमणीयानि वनानि च सरांसि च ।
KK011200004c	तत्रतत्र वसन्तश्च शनैर्जग्मुर्महराथाः ॥
KK011200005a	स्वाध्यायवन्तः शुचयो मधुराः प्रियवादिनः ।
KK011200005c	आनुपूर्व्येण सम्प्राप्ताः पाञ्चालान्पाण्डुनन्दनाः ॥
KK011200006a	ते तु दृष्ट्वा पुरं तच्च स्कन्धावारं च पाण्डवाः ।
KK011200006c	कुम्भकारस्य शालायां निवासं चक्रिरे तदा ॥
KK011200007a	तत्र भैक्षं समाजह्रुर्ब्राह्मणीं वृत्तिमाश्रिताः ।
KK011200007c	तान्सम्प्राप्तांस्तथा वीराञ्जज्ञिरे न नराः क्वचित् ॥
KK011200008a	`यज्ञसेनस्तु पाञ्चालो भीष्मद्रोणकृतागसम् ।
KK011200008c	ज्ञात्वाऽऽत्मानं तदारेभे त्राणायात्मक्रियां क्षमाम् ॥
KK011200009a	अवाप्य धृष्टद्युम्नं हि न स द्रोणमचिन्तयत् ।
KK011200009c	स तु वैरप्रसङ्गाच्च भीष्माद्भयमचिन्तयत् ॥
KK011200010a	कन्यादानात्तु शरणं सोऽमन्यत महीपतिः ।
KK011200010c	'यज्ञसेनस्य कामस्तु पाण्डवाय किरीटिने ॥
KK011200011a	दास्यामि कृष्मामिति वै न चैनं विवृणोति सः ।`
KK011200011c	जामातृबलसंयोगं मेने हि बलवत्तरम् ॥'
KK011200012a	सोऽन्वेषमाणः कौन्तेयान्पाञ्चालो जनमेजय ।
KK011200012c	दृढं धनुरथानम्यं कारयामास भारत ॥
KK011200013a	`वैयाघ्रपद्यस्योग्रं वै सृञ्जयस्य महीपतिः ।
KK011200013c	तद्धनुः किन्धुरं नाम देवदत्तमुपानयत् ॥
KK011200014a	आयसी तस्य च ज्याऽऽसीत्प्रतिबद्धा महाबला ।
KK011200014c	न तु ज्यां प्रसहेदन्यस्तद्धनुःप्रवरं महत् ॥
KK011200015a	शङ्करेण वरं दत्तं प्रीतेन च महात्मना ।
KK011200015c	तन्निष्फलं स्यान्न तु मे इति प्रामाण्यमागतः ॥
KK011200016a	मया कर्तव्यमधुना दुष्करं लक्ष्यवेधनम् ।
KK011200016c	इति निश्चित्य मनसा कारितं लक्ष्यमुत्तमम् ॥'
KK011200017a	यन्त्रं वैहायसं चापि कारयामास कृत्रिमम् ।
KK011200017c	तेन यन्त्रेण सहितं राजँल्लक्ष्यं च काञ्चनम् ॥
KK011200018	द्रुपद उवाच 
KK011200018a	इदं सज्यं धनुः कृत्वा सज्जैरेभिश्च सायकैः ।
KK011200018c	अतीत्य लक्ष्य यो वेद्धा स लब्धा मत्सुतामिति ॥
KK011200019	वैशम्पायन उवाच 
KK011200019a	इति स द्रुपदो राजा स्वयंवरमघोषयत् ।
KK011200019c	तच्छ्रुत्वा पार्थिवाः सर्वे समीयुस्तत्र भारत ॥
KK011200020a	ऋषयश्च महात्मानः स्वयंवरदिदृक्षवः ।
KK011200020c	दुर्योधनपुरोगाश्च सकर्णाः कुरवो नृप ॥
`KK01120021a	यादवा वासुदेवेन सार्धमन्धकवृष्णयः ।
KK011200021c	'ततोऽर्चिता राजगुणा द्रुपदेन महात्मना ॥
KK011200022a	उपोपविष्टा मञ्चेषु द्रष्टुकामाः स्वयंवरम् ।
KK011200022c	`ब्राह्मणाश्च महाभागा देशेभ्यः समुपागमन् ॥
KK011200023a	ब्राह्मणैरेव सहिताः पाण्डवाः समुपाविशन् ।
KK011200023c	त्रयस्त्रिंशत्सुराः सर्वे विमानैर्व्योम्न्यवस्थिताः ॥
KK011200024a	ततः पौरजनाः सर्वे सागरोद्धूतनिःस्वनाः ।
KK011200024c	शिंशुमारशिरः प्राप्य न्यविशंस्ते स्म पार्थिवाः ॥
KK011200025a	प्रागुत्तरेण नगराद्भूमिभागे समे शुभे ।
KK011200025c	समाजवाटः शुशुभे भवनैः सर्वतो वृतः ॥
KK011200026a	प्राकारपरिखोपेतो द्वारतोरणमण्डितः ।
KK011200026c	वितानेन विचित्रेण सर्वतः समलङ्कृतः ॥
KK011200027a	तूर्यौघशतसङ्कीर्णः परार्ध्यागुरुधूपितः ।
KK011200027c	चन्दनोदकसिक्तश्च माल्यदामोपशोभितः ॥
KK011200028a	कैलासशिखरप्रख्यैर्नभस्तलविलेखिभिः ।
KK011200028c	सर्वतः संवृतः शुभ्रैः प्रासादैः सुकृतोच्छ्रयैः ॥
KK011200029a	सुवर्णजालसंवीतैर्मणिकुट्टिमभूषणैः ।
KK011200029c	सुखारोहणसोपानैर्महासनपरिच्छदैः ॥
KK011200030a	स्रग्दामसमवच्छन्नैरगुरूत्तमवासितैः ।
KK011200030c	हंसांशुवर्णैर्बहुभिरायोजनसुगन्धिभिः ॥
KK011200031a	असम्बाधशतद्वारैः शयनासनशोभितैः ।
KK011200031c	बहुधातुपिनद्धाङ्गैर्हिमवच्छिखरैरिव ॥
KK011200032a	तत्र नानाप्रकारेषु विमानेषु स्वलङ्कृताः ।
KK011200032c	स्पर्धमानास्तदाऽन्योन्यं निषेदुः सर्वपार्थिवाः ॥
KK011200033a	तत्रोपविष्टान्ददृशुर्महासत्वान्पृथग्जनाः ।
KK011200033c	राजसिंहान्महाभागान्कृष्णागुरुविभूषितान् ॥
KK011200034a	महाप्रसादान्ब्राह्मण्यान्स्वराष्ट्रपरिरक्षिणः ।
KK011200034c	प्रियान्सर्वस्य लोकस्य सुकृतैः कर्मभिः शुभैः ॥
KK011200035a	मञ्चेषु च परार्द्ध्येषु पौरजानपदा जनाः ।
KK011200035c	कृष्णादर्शनसिद्ध्यर्थं सर्वतः समुपाविशन् ॥
KK011200036a	ब्राह्मणैस्ते च सहिताः पाण्डवाः समुपाविशन् ।
KK011200036c	ऋद्धिं पञ्चालराजस्य पश्यन्तस्तामनुत्तमाम् ॥
KK011200037a	ततः समाजो ववृधे स राजन्दिवसान्बहून् ।
KK011200037c	रत्नप्रदानबहुलः शोभितो नटनर्तकैः ॥
KK011200038a	वर्तमाने समाजे तु रमणीयेऽह्नि षोडशे ।`
KK011200038c	मैत्रे मुहूर्ते तस्याश्च राजदाराः पुराविदः ।
KK011200038e	पुत्रवत्यः सुवसनाः प्रतिकर्मोपचक्रमुः ॥
KK011200039a	वैडूर्यमयपीठे तु निविष्टां द्रौपदीं तदा ।
KK011200039c	सतूर्यं स्नापयाञ्चक्रुः स्वर्णकुम्भस्थितैर्जलैः ॥
KK011200040a	तां निवृत्ताभिषेकां च दुकूलद्वयधारिणीम् ।
KK011200040c	निन्युर्मणिस्तम्भवतीं वेदिं वै सुपरिष्कृताम् ॥
KK011200041a	निवेश्य प्राङ्मुखीं हृष्टां विस्मिताक्ष्यः प्रसाधिकाः ।
KK011200041c	केनालङ्करणेनेमामित्यन्योन्यं व्यलोकयन् ॥
KK011200042a	धूपोष्मणा च केशानामार्द्रभावं व्यपोहयन् ।
KK011200042c	बबन्धुरस्या धम्मिल्लं माल्यैः सुरभिगन्धिभिः ॥
KK011200043a	दूर्वामधूकरचितं माल्यं तस्या ददुः करे ।
KK011200043c	चक्रुश्च कृष्णागरुणा पत्रसङ्गं कुचद्वये ॥
KK011200044a	रेजे सा चक्रवाकाङ्का स्वर्णदीर्घा सरिद्वरा ।
KK011200044c	अलकैः कुटिलैस्तस्या मुखं विकसितं बभौ ॥
KK011200045a	आसक्तभृङ्गं कुसुमं शशिबिम्बं जिगाय तत् ।
KK011200045c	कालाञ्जनं नयनयोराचारार्थं समादधुः ॥
KK011200046a	भूषणं रत्नखचितैरलञ्चक्रुर्यथोचितम् ।
KK011200046c	माता च तस्याः पृषती हरितालमनश्शिलाम् ॥
KK011200047a	अङ्गुलीभ्यामुपादाय तिलकं विदधे मुखे ।
KK011200047c	अलङ्कृतां वधूं दृष्ट्वा योषितो मुदमाययुः ॥
KK011200048a	माता न मुमुदे तस्याः पतिः कीदृग्भविष्यति ।
KK011200048c	सौविदल्लाः समागम्य द्रुपदस्याज्ञया ततः ॥
KK011200049a	एनामारोपयामासुः करिणीं कुचभूषिताम् ।
KK011200049c	ततोऽवाद्यन्त वाद्यानि मङ्गलानि दिवि स्पृशन् ॥
KK011200050a	विलासिनीजनाश्चापि प्रवरं करिणीशतम् ।
KK011200050c	माङ्गल्यगीतं गायन्त्यः पार्श्वयोरुभयोर्ययुः ॥
KK011200051a	जनापसरणे व्यग्राः प्रतिहार्यः पुरा ययुः ।
KK011200051c	कोलाहलो महानासीत्तस्मिन्पुरवरे तदा ॥
KK011200052a	धृष्टद्युम्नो ययावग्रे हयमारुह्य भारत ।
KK011200052c	द्रुपदो रङ्गदेशे तु बलेन महता युतः ॥
KK011200053a	तस्थौ व्यूह्य महानीकं पालितं दृढधन्विभिः ।
KK011200053c	'आप्लुताङ्गीं सुवसनां सर्वाभरणभूषिताम् ॥
KK011200054a	मालां च समुपादाय काञ्चनीं समलङ्कृताम् ।
KK011200054c	`आगतां ददृशुः सर्वे रङ्गभूमिमलङ्कृताम् ॥'
KK011200055a	अवतीर्णा ततो रङ्गं द्रौपदी भरतर्षभ ।`
KK011200055c	तस्थौ प्रमुदितान्सर्वान्नृपतीन्रङ्गमण्डले ।
KK011200055e	प्रेक्षन्ती व्रीडितापाङ्गी द्रष्टृणां सुमनोहरा ॥'
KK011200056a	पुरोहितः सोमकानां मन्त्रविद्ब्राह्मणः शुचिः ।
KK011200056c	परिस्तीर्य जुहावाग्निमाज्येन विधिवत्तदा ॥
KK011200057a	सन्तर्पयित्वा ज्वलनं ब्राह्मणान्स्वस्ति वाच्य च ।
KK011200057c	वारयामास सर्वाणि वादित्राणि समन्ततः ॥
KK011200058a	निःशब्दे तु कृते तस्मिन्धृष्टद्युम्नो विशांपते ।
KK011200058c	कृष्णामादाय विधिवन्मेघदुन्दुभिनिःस्वनः ॥
KK011200059a	रङ्गमध्यं गतस्तत्र मेघगम्भीरया गिरा ।
KK011200059c	वाक्यमुच्चैर्जगादेदं श्लक्ष्णमर्थवदुत्तमम् ॥
KK011200060a	इदं धनुर्लक्ष्यमिमे च बाणाःशृण्वन्तु मे भूपतयः समेताः ।
KK011200060c	छिद्रेण यन्त्रस्य समर्पयध्वं शरैः शितैर्व्योमचरैर्दशार्धैः ॥
KK011200061a	एतन्महत्कर्म करोति यो वै कुलेन रूपेण बलेन युक्तः ।
KK011200061c	तस्याद्य भार्या भगिनी ममेयं कृष्णा भवित्री न मृषा ब्रवीमि ॥
KK011200062a	तानेवमुक्त्वा द्रुपदस्य पुत्रः पश्चादिदं तां भगिनीमुवाच ।
KK011200062c	नाम्ना च गोत्रेण च कर्मणा च सङ्कीर्तयन्भूमिपतीन्समेतान् ॥ 

इति श्रीमन्महाभारते आदिपर्वणि स्वयंवरपर्वणि द्विशततमोऽध्यायः ॥ 200 ॥

1-200-7 जज्ञिरे ज्ञातवन्तः ॥ 1-200-17 वैहायसमन्तरिक्षगतम् ॥ 1-200-24 शिंशुमारो जलजन्तुस्तदाकारस्तारासमूहात्मको विष्णुस्तस्य शिरःप्रदेशे ऐशान्यां दिशि । अतएव सा अपराजितादिक् तां दिशं प्राप्य न्यविशन् ॥ 1-200-25 तामेव दिशमात्र प्रागिति ॥ द्विशततमोऽध्यायः ॥ 200 ॥
