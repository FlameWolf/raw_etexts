अध्यायः 200

(अथ स्वयंवरपर्व ॥ 12 ॥)

मध्येमार्गं आगतस्य व्यासस्य आज्ञया पाण्डवानां द्रुपदपुरप्रवेशः ॥ 1 ॥ तेषां कुम्भकारगृहे वासः, भैक्षवृत्तिश्च ॥ 2 ॥ द्रौपद्याः स्वयंवरनिर्माणकारणकथनम् ॥ 3 ॥ द्रुपदेन कृतां स्वयंवरघोषणां श्रुतवतां क्षत्रियादीनाम् आगमनम् ॥ 4 ॥ सर्वेषाम् उचिते स्थाने उपवेशनं पाण्डवानां ब्राह्मणमध्ये उपवेशनम् ॥ 5 ॥ मङ्गलस्नातायाः स्वलङ्कृताया द्रौपद्या रङ्गमध्ये आगमनम् ॥ 6 ॥ धृष्टद्युम्नेन लक्ष्यवेधपणकथनम् ॥ 7 ॥
01	वैशम्पायन उवाच 
01a	ततस्ते नरशार्दूला भ्रातरः पञ्च पाण्डवाः ।
01c	तं ब्राह्मणं पुरस्कृत्य पाञ्चाल्याश्च स्वयंवरम् ।
01e	प्रययुर्द्रौपदीं द्रष्टुं तं च देशं महोत्सवम् ॥
02a	ततस्ते तं महात्मानं शुद्धात्मानमकल्मषम् ।
02c	ददृशुः पाण्डवा वीराः पथि द्वैपायनं तदा ॥
03a	तस्मै यथावत्सत्कारं कृत्वा तेन च सत्कृताः ।
03c	कथान्ते चाभ्यनुज्ञाताः प्रययुर्द्रुपदक्षयम् ॥
04a	पश्यन्तो रमणीयानि वनानि च सरांसि च ।
04c	तत्रतत्र वसन्तश्च शनैर्जग्मुर्महराथाः ॥
05a	स्वाध्यायवन्तः शुचयो मधुराः प्रियवादिनः ।
05c	आनुपूर्व्येण सम्प्राप्ताः पाञ्चालान्पाण्डुनन्दनाः ॥
06a	ते तु दृष्ट्वा पुरं तच्च स्कन्धावारं च पाण्डवाः ।
06c	कुम्भकारस्य शालायां निवासं चक्रिरे तदा ॥
07a	तत्र भैक्षं समाजह्रुर्ब्राह्मणीं वृत्तिमाश्रिताः ।
07c	तान्सम्प्राप्तांस्तथा वीराञ्जज्ञिरे न नराः क्वचित् ॥
08a	`यज्ञसेनस्तु पाञ्चालो भीष्मद्रोणकृतागसम् ।
08c	ज्ञात्वाऽऽत्मानं तदारेभे त्राणायात्मक्रियां क्षमाम् ॥
09a	अवाप्य धृष्टद्युम्नं हि न स द्रोणमचिन्तयत् ।
09c	स तु वैरप्रसङ्गाच्च भीष्माद्भयमचिन्तयत् ॥
10a	कन्यादानात्तु शरणं सोऽमन्यत महीपतिः ।
10c	'यज्ञसेनस्य कामस्तु पाण्डवाय किरीटिने ॥
11a	दास्यामि कृष्मामिति वै न चैनं विवृणोति सः ।`
11c	जामातृबलसंयोगं मेने हि बलवत्तरम् ॥'
12a	सोऽन्वेषमाणः कौन्तेयान्पाञ्चालो जनमेजय ।
12c	दृढं धनुरथानम्यं कारयामास भारत ॥
13a	`वैयाघ्रपद्यस्योग्रं वै सृञ्जयस्य महीपतिः ।
13c	तद्धनुः किन्धुरं नाम देवदत्तमुपानयत् ॥
14a	आयसी तस्य च ज्याऽऽसीत्प्रतिबद्धा महाबला ।
14c	न तु ज्यां प्रसहेदन्यस्तद्धनुःप्रवरं महत् ॥
15a	शङ्करेण वरं दत्तं प्रीतेन च महात्मना ।
15c	तन्निष्फलं स्यान्न तु मे इति प्रामाण्यमागतः ॥
16a	मया कर्तव्यमधुना दुष्करं लक्ष्यवेधनम् ।
16c	इति निश्चित्य मनसा कारितं लक्ष्यमुत्तमम् ॥'
17a	यन्त्रं वैहायसं चापि कारयामास कृत्रिमम् ।
17c	तेन यन्त्रेण सहितं राजँल्लक्ष्यं च काञ्चनम् ॥
18	द्रुपद उवाच 
18a	इदं सज्यं धनुः कृत्वा सज्जैरेभिश्च सायकैः ।
18c	अतीत्य लक्ष्य यो वेद्धा स लब्धा मत्सुतामिति ॥
19	वैशम्पायन उवाच 
19a	इति स द्रुपदो राजा स्वयंवरमघोषयत् ।
19c	तच्छ्रुत्वा पार्थिवाः सर्वे समीयुस्तत्र भारत ॥
20a	ऋषयश्च महात्मानः स्वयंवरदिदृक्षवः ।
20c	दुर्योधनपुरोगाश्च सकर्णाः कुरवो नृप ॥
`KK01120021a	यादवा वासुदेवेन सार्धमन्धकवृष्णयः ।
21c	'ततोऽर्चिता राजगुणा द्रुपदेन महात्मना ॥
22a	उपोपविष्टा मञ्चेषु द्रष्टुकामाः स्वयंवरम् ।
22c	`ब्राह्मणाश्च महाभागा देशेभ्यः समुपागमन् ॥
23a	ब्राह्मणैरेव सहिताः पाण्डवाः समुपाविशन् ।
23c	त्रयस्त्रिंशत्सुराः सर्वे विमानैर्व्योम्न्यवस्थिताः ॥
24a	ततः पौरजनाः सर्वे सागरोद्धूतनिःस्वनाः ।
24c	शिंशुमारशिरः प्राप्य न्यविशंस्ते स्म पार्थिवाः ॥
25a	प्रागुत्तरेण नगराद्भूमिभागे समे शुभे ।
25c	समाजवाटः शुशुभे भवनैः सर्वतो वृतः ॥
26a	प्राकारपरिखोपेतो द्वारतोरणमण्डितः ।
26c	वितानेन विचित्रेण सर्वतः समलङ्कृतः ॥
27a	तूर्यौघशतसङ्कीर्णः परार्ध्यागुरुधूपितः ।
27c	चन्दनोदकसिक्तश्च माल्यदामोपशोभितः ॥
28a	कैलासशिखरप्रख्यैर्नभस्तलविलेखिभिः ।
28c	सर्वतः संवृतः शुभ्रैः प्रासादैः सुकृतोच्छ्रयैः ॥
29a	सुवर्णजालसंवीतैर्मणिकुट्टिमभूषणैः ।
29c	सुखारोहणसोपानैर्महासनपरिच्छदैः ॥
30a	स्रग्दामसमवच्छन्नैरगुरूत्तमवासितैः ।
30c	हंसांशुवर्णैर्बहुभिरायोजनसुगन्धिभिः ॥
31a	असम्बाधशतद्वारैः शयनासनशोभितैः ।
31c	बहुधातुपिनद्धाङ्गैर्हिमवच्छिखरैरिव ॥
32a	तत्र नानाप्रकारेषु विमानेषु स्वलङ्कृताः ।
32c	स्पर्धमानास्तदाऽन्योन्यं निषेदुः सर्वपार्थिवाः ॥
33a	तत्रोपविष्टान्ददृशुर्महासत्वान्पृथग्जनाः ।
33c	राजसिंहान्महाभागान्कृष्णागुरुविभूषितान् ॥
34a	महाप्रसादान्ब्राह्मण्यान्स्वराष्ट्रपरिरक्षिणः ।
34c	प्रियान्सर्वस्य लोकस्य सुकृतैः कर्मभिः शुभैः ॥
35a	मञ्चेषु च परार्द्ध्येषु पौरजानपदा जनाः ।
35c	कृष्णादर्शनसिद्ध्यर्थं सर्वतः समुपाविशन् ॥
36a	ब्राह्मणैस्ते च सहिताः पाण्डवाः समुपाविशन् ।
36c	ऋद्धिं पञ्चालराजस्य पश्यन्तस्तामनुत्तमाम् ॥
37a	ततः समाजो ववृधे स राजन्दिवसान्बहून् ।
37c	रत्नप्रदानबहुलः शोभितो नटनर्तकैः ॥
38a	वर्तमाने समाजे तु रमणीयेऽह्नि षोडशे ।`
38c	मैत्रे मुहूर्ते तस्याश्च राजदाराः पुराविदः ।
38e	पुत्रवत्यः सुवसनाः प्रतिकर्मोपचक्रमुः ॥
39a	वैडूर्यमयपीठे तु निविष्टां द्रौपदीं तदा ।
39c	सतूर्यं स्नापयाञ्चक्रुः स्वर्णकुम्भस्थितैर्जलैः ॥
40a	तां निवृत्ताभिषेकां च दुकूलद्वयधारिणीम् ।
40c	निन्युर्मणिस्तम्भवतीं वेदिं वै सुपरिष्कृताम् ॥
41a	निवेश्य प्राङ्मुखीं हृष्टां विस्मिताक्ष्यः प्रसाधिकाः ।
41c	केनालङ्करणेनेमामित्यन्योन्यं व्यलोकयन् ॥
42a	धूपोष्मणा च केशानामार्द्रभावं व्यपोहयन् ।
42c	बबन्धुरस्या धम्मिल्लं माल्यैः सुरभिगन्धिभिः ॥
43a	दूर्वामधूकरचितं माल्यं तस्या ददुः करे ।
43c	चक्रुश्च कृष्णागरुणा पत्रसङ्गं कुचद्वये ॥
44a	रेजे सा चक्रवाकाङ्का स्वर्णदीर्घा सरिद्वरा ।
44c	अलकैः कुटिलैस्तस्या मुखं विकसितं बभौ ॥
45a	आसक्तभृङ्गं कुसुमं शशिबिम्बं जिगाय तत् ।
45c	कालाञ्जनं नयनयोराचारार्थं समादधुः ॥
46a	भूषणं रत्नखचितैरलञ्चक्रुर्यथोचितम् ।
46c	माता च तस्याः पृषती हरितालमनश्शिलाम् ॥
47a	अङ्गुलीभ्यामुपादाय तिलकं विदधे मुखे ।
47c	अलङ्कृतां वधूं दृष्ट्वा योषितो मुदमाययुः ॥
48a	माता न मुमुदे तस्याः पतिः कीदृग्भविष्यति ।
48c	सौविदल्लाः समागम्य द्रुपदस्याज्ञया ततः ॥
49a	एनामारोपयामासुः करिणीं कुचभूषिताम् ।
49c	ततोऽवाद्यन्त वाद्यानि मङ्गलानि दिवि स्पृशन् ॥
50a	विलासिनीजनाश्चापि प्रवरं करिणीशतम् ।
50c	माङ्गल्यगीतं गायन्त्यः पार्श्वयोरुभयोर्ययुः ॥
51a	जनापसरणे व्यग्राः प्रतिहार्यः पुरा ययुः ।
51c	कोलाहलो महानासीत्तस्मिन्पुरवरे तदा ॥
52a	धृष्टद्युम्नो ययावग्रे हयमारुह्य भारत ।
52c	द्रुपदो रङ्गदेशे तु बलेन महता युतः ॥
53a	तस्थौ व्यूह्य महानीकं पालितं दृढधन्विभिः ।
53c	'आप्लुताङ्गीं सुवसनां सर्वाभरणभूषिताम् ॥
54a	मालां च समुपादाय काञ्चनीं समलङ्कृताम् ।
54c	`आगतां ददृशुः सर्वे रङ्गभूमिमलङ्कृताम् ॥'
55a	अवतीर्णा ततो रङ्गं द्रौपदी भरतर्षभ ।`
55c	तस्थौ प्रमुदितान्सर्वान्नृपतीन्रङ्गमण्डले ।
55e	प्रेक्षन्ती व्रीडितापाङ्गी द्रष्टृणां सुमनोहरा ॥'
56a	पुरोहितः सोमकानां मन्त्रविद्ब्राह्मणः शुचिः ।
56c	परिस्तीर्य जुहावाग्निमाज्येन विधिवत्तदा ॥
57a	सन्तर्पयित्वा ज्वलनं ब्राह्मणान्स्वस्ति वाच्य च ।
57c	वारयामास सर्वाणि वादित्राणि समन्ततः ॥
58a	निःशब्दे तु कृते तस्मिन्धृष्टद्युम्नो विशांपते ।
58c	कृष्णामादाय विधिवन्मेघदुन्दुभिनिःस्वनः ॥
59a	रङ्गमध्यं गतस्तत्र मेघगम्भीरया गिरा ।
59c	वाक्यमुच्चैर्जगादेदं श्लक्ष्णमर्थवदुत्तमम् ॥
60a	इदं धनुर्लक्ष्यमिमे च बाणाःशृण्वन्तु मे भूपतयः समेताः ।
60c	छिद्रेण यन्त्रस्य समर्पयध्वं शरैः शितैर्व्योमचरैर्दशार्धैः ॥
61a	एतन्महत्कर्म करोति यो वै कुलेन रूपेण बलेन युक्तः ।
61c	तस्याद्य भार्या भगिनी ममेयं कृष्णा भवित्री न मृषा ब्रवीमि ॥
62a	तानेवमुक्त्वा द्रुपदस्य पुत्रः पश्चादिदं तां भगिनीमुवाच ।
62c	नाम्ना च गोत्रेण च कर्मणा च सङ्कीर्तयन्भूमिपतीन्समेतान् ॥ 

इति श्रीमन्महाभारते आदिपर्वणि स्वयंवरपर्वणि द्विशततमोऽध्यायः ॥ 200 ॥

1-200-7 जज्ञिरे ज्ञातवन्तः ॥ 1-200-17 वैहायसमन्तरिक्षगतम् ॥ 1-200-24 शिंशुमारो जलजन्तुस्तदाकारस्तारासमूहात्मको विष्णुस्तस्य शिरःप्रदेशे ऐशान्यां दिशि । अतएव सा अपराजितादिक् तां दिशं प्राप्य न्यविशन् ॥ 1-200-25 तामेव दिशमात्र प्रागिति ॥ द्विशततमोऽध्यायः ॥ 200 ॥
