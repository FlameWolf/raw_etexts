अध्यायः 102

महाभिषगुपाख्यानम् ॥ 1 ॥ महाभिषग्गङ्गयोः शापः ॥ 2 ॥ अष्टवसूनां गङ्गायाश्च संवादः ॥ 3 ॥
001	वैशम्पायन उवाच ।
001a	इक्ष्वाकुवंशप्रभो राजासीत्पृथिवीपतिः ।
001c	महाभिषगिति ख्यातः सत्यवाक्सत्यविक्रमः ॥
002a	सोऽश्वमेधसहस्रेण राजसूयशतेन च ।
002c	तोषयामास देवेशं स्वर्गं लेभे ततः प्रभुः ॥
003a	ततः कदाचिद्ब्रह्माणमुपासाञ्चक्रिरे सुराः ।
003c	तत्र राजर्षयो ह्यासन्स च राजा महाभिषक् ॥
004a	अथ गङ्गा सरिच्छ्रेष्ठा समुपायात्पितामहम् ।
004c	तस्या वासः समुद्धूतं मारुतेन शशिप्रभम् ॥
005a	ततोऽभवन्सुरगणाः सहसाऽवाङ्मुखास्तदा ।
005c	महाभिषक्तु राजर्षिरशङ्को दृष्टवान्नदीम् ॥
006a	सोपध्यातो भगवता ब्रह्मणा तु महाभिषक् ।
006c	उक्तश्च जातो मर्त्येषु पुनर्लोकानवाप्स्यसि ॥
007a	यया हृतमनाश्चासि गङ्गया त्वं हि दुर्मते ।
007c	सा ते वै मानुषे लोके विप्रियाण्याचरिष्यति ॥
008a	यदा ते भविता मन्युस्तदा शापाद्विमोक्ष्यते ।
008	वैशम्पायन उवाच ।
008c	स चिन्तयित्वा नृपतिर्नृपानन्यांस्तपोधनान् ॥
009a	प्रतीपं रोचयामास पितरं भूरितेजसम् ।
009c	सा महाभिषजं दृष्ट्वा नदी दैर्याच्च्युतं नृपम् ॥
010a	तमेव मनसा ध्यायन्त्युपावृत्ता सरिद्वरा ।
010c	सा तु विध्वस्तवपुषः कश्मलाभिहतान्नृप ॥
011a	ददर्श पथि गच्छन्ती वसून्देवान्दिवौकसः ।
011c	तथारूपांश्च तान्दृष्ट्वा प्रपच्छ सरितां वरा ॥
012a	किमिदं नष्टरूपाः स्थ कच्चित्क्षेमं दिवौकसाम् ।
012c	तामूचुर्वसवो देवाः शप्ताः स्मो वै महानदि ॥
013a	अल्पेऽपराधे संरम्भाद्वसिष्ठेन महात्मना ।
013c	विमूढा हि वयं सर्वे प्रच्छन्नमृषिसत्तमम् ॥
014a	सन्ध्यां वसिष्ठमासीनं तमत्यभिसृताः पुरा ।
014c	तेन कोपाद्वयं शप्ता योनौ सम्भवतेति ह ॥
015a	न तच्छक्यं निवर्तयितुं यदुक्तं ब्रह्मवादिना ।
015c	त्वमस्मान्मानुषी भूत्वा सूष्व पुत्रान्वसून्भुवि ॥
016a	न मानुषीणां जठरं प्रविशेम वयं शुभे ।
016c	इत्युक्ता तैश्च वसुभिस्तथेत्युक्त्वाऽब्रवीदिदम् ॥
017	गङ्गोवाच ।
017a	मर्त्येषु पुरुषश्रेष्ठः को वः कर्ता भविष्यति ।
017	वसव ऊचुः ।
017c	प्रतीपस्य सुतो राजा शान्तनुर्लोकविश्रुतः ।
017e	भविता मानुषे लोके स नः कर्ता भविष्यति ॥
018	गङ्गोवाच ।
018a	ममाप्येवं मतं देवा यथा मां वदथानघाः ।
018c	प्रियं तस्य करिष्यामि युष्माकं चेतदीप्सितम् ॥
019	वसव ऊचुः ।
019a	जातान्कुमारान्स्वानप्सु प्रक्षेप्तुं वै त्वमर्हसि ।
019c	यथा नचिरकालं नो निष्कृतिः स्यात्त्रिलोकगे ॥
020a	जिघृक्षवो वयं सर्वे सुरभिं मन्दबुद्धयः ।
020c	शप्ता ब्रह्मर्षिणा तेन तांस्त्वं मोचय चाशु नः ॥
021	गङ्गोवाच ।
021a	एवमेतत्करिष्यामि पुत्रस्तस्य विधीयताम् ।
021c	नास्य मोघः सङ्गमः स्यात्पुत्रहेतोर्मया सह ॥
022	वसव ऊचुः ।
022a	तुरीयार्धं प्रदास्यामो वीर्यस्यैकैकशो वयम् ।
022c	तेन वीर्येण पुत्रस्ते भविता तस्य चेप्सितः ॥
023a	न सम्पत्स्यति मर्त्येषु पुनस्तस्य तु सन्ततिः ।
023c	तस्मादपुत्रः पुत्रस्ते भविष्यति स वीर्यवान् ॥
024a	एवं ते समयं कृत्वा गङ्गया वसवः सह ।
024c	जग्मुः संहृष्टमनसो यथासङ्कल्पमञ्जसा ॥ ॥

इति श्रीमन्महाभारते आदिप्रवमि सम्भवपर्वणि द्व्यधिकशततमोऽध्यायः ॥ 102 ॥

1-102-6 अपध्यातः शप्तः ॥ 1-102-10 विध्वस्तवपुषो दिवश्च्युतत्वात् ॥ 1-102-14 अत्यभिसृता अतिक्रान्तवन्तः । वक्ष्यमाणेन तद्धेनुहरणेनेति शेषः ॥ 1-102-19 नचिरकालं शीघ्रम् । नोऽस्माकम् ॥ 1-102-22 तुरीयार्धमष्टमांशम् ॥ द्व्यधिकशततमोऽध्यायः ॥ 102 ॥
