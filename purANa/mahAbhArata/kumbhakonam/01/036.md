शेषस्य ब्रह्मणो वरलाभः पृथ्वीधारणाज्ञा च ॥ 1 ॥ 
शौनक उवाच । 
KK0105036001a	आख्याता भुजगास्तात वीर्यवन्तो दुरासदाः ।
KK0105036001b	शापं तं तेऽभिविज्ञाय कृतवन्तः किमुत्तरम् ॥
सौतिरुवाच । 
KK0105036002a	तेषां तु भगवाञ्छेषः कद्रूं त्यक्त्वा महायशाः ।
KK0105036002b	उग्रं तपः समातस्थे वायुभक्षो यतव्रतः ॥
KK0105036003a	गन्धमादनमासाद्य बदर्यां च तपोरतः ।
KK0105036003b	गोकर्णे पुष्करारण्ये तथा हिमवतस्तटे ॥
KK0105036004a	तेषु तेषु च पुण्येषु तीर्थेष्वायतनेषु च ।
KK0105036004b	एकान्तशीलो नियतः सततं विजितेन्द्रियः ॥
KK0105036005a	तप्यमानं तपो घोरं तं ददर्श पितामहः ।
KK0105036005b	संशुष्कमांसत्वक्स्नायुं जटाचीरधरं मुनिम् ॥
KK0105036006a	तमब्रवीत्सत्यधृतिं तप्यमानं पितामहः ।
KK0105036006b	किमिदं कुरुषे शेष प्रजानां स्वस्ति वै कुरु ॥
KK0105036007a	त्वं हि तीव्रेण तपसा प्रजास्तापयसेऽनघ ।
KK0105036007b	ब्रूहि कामं च मे शेष यस्ते हृदि व्यवस्थितः ॥
शेष उवाच । 
KK0105036008a	सोदर्या मम सर्वे हि भ्रातरो मन्दचेतसः ।
KK0105036008b	सह तैर्नोत्सहे वस्तुं तद्भवाननुमन्यताम् ॥
KK0105036009a	अभ्यसूयन्ति सततं परस्परममित्रवत् ।
KK0105036009b	ततोऽहं तप आतिष्ठे नैतन्पश्येयमित्युत ॥
KK0105036010a	न मर्षयन्ति ससुतां सततं विनतां च ते ।
KK0105036010b	अस्माकं चापरो भ्राता वैनतेयोऽन्तरिक्षगः ॥
KK0105036011a	तं च द्विषन्ति सततं स चापि बलवत्तरः ।
KK0105036011b	वरप्रदानात्स पितुः कश्यपस्य महात्मनः ॥
KK0105036012a	सोऽहं तपः समास्थाय मोक्ष्यामीदं कलेवरम् ।
KK0105036012b	कथं मे प्रेत्यभावेऽपि न तैः स्यात्सह सङ्गमः ॥
KK0105036013a	तमेवं वादिनं शेषं पितामह उवाच ह ।
KK0105036013b	जानामि शेष सर्वेषां भ्रातॄणां ते विचेष्टितम् ॥
KK0105036014a	मातुश्चाप्यपराधाद्वै भ्रातॄणां ते महद्भयम् ।
KK0105036014b	कृतोऽत्र परिहारश्च पूर्वमेव भुजङ्गम ॥
KK0105036015a	भ्रातॄणां तव सर्वेषां न शोकं कर्तुमर्हसि ।
KK0105036015b	वृणीष्व च वरं मत्तः शेष यत्तेऽभिकाङ्क्षितम् ॥
KK0105036016a	दास्यामि हि वरं तेऽद्य प्रीतिर्मे परमा त्वयि ।
KK0105036016b	दिष्ट्या बुद्धिश्च ते धर्मे निविष्टा पन्नगोत्तम । 
KK0105036016c	भूयो भूयश्च ते बुद्धिर्धर्मे भवतु सुस्थिरा ॥ 
शेष उवाच । 
KK0105036017a	एष एव वरो देव काङ्क्षितो मे पितामह ।
KK0105036017b	धर्मे मे रमतां बुद्धिः शमे तपसि चेश्वर ॥
ब्रह्मोवाच । 
KK0105036018a	प्रीतोऽस्म्यनेन ते शेष दमेन च शमेन च ।
KK0105036018b	त्वया त्विदं वचः कार्यं मन्नियोगात्प्रजाहितम् ॥
KK0105036019a	इमां महीं शैलवनोपपन्नां ससागरग्रामविहारपत्तनाम् 
KK0105036019b	त्वं शेष सम्यक् चलितां यथाव-त्संगृह्य तिष्ठस्व यथाऽचला स्यात् ॥ 
शेष उवाच । 
KK0105036020a	यथाऽऽह देवो वरदः प्रजापति-र्महीपतिर्भूतपतिर्जगत्पतिः । 
KK0105036020b	तथा महीं धारयिताऽस्मि निश्चलां प्रयच्छतां मे विवरं प्रजापते ॥ 
ब्रह्मोवाच । 
KK0105036021a	अधो महीं गच्छ भुजङ्गमोत्तमस्वयं तवैषा विवरं प्रदास्यति । 
KK0105036021b	इमां धरां धारयता त्वया हि मे महत्प्रियं शेष कृतं भविष्यति ॥ 
सौतिरुवाच । 
KK0105036022a	तथैव कृत्वा विवरं प्रविश्य सप्रभुर्भुवो भुजगवराग्रजः स्थितः । 
KK0105036022b	बिभर्ति देवीं शिरसा महीमिमां समुद्रनेमिं परिगृह्य सर्वतः ॥ 
ब्रह्मोवाच । 
KK0105036023a	शेषोऽसि नागोत्तम धर्मदेवो महीमिमां धारयसे यदेकः । 
KK0105036023b	अनन्तभोगैः परिगृह्य सर्वां यथाहमेवं बलभिद्यथा वा ॥ 
सौतिरुवाच । 
KK0105036024a	अधो भूमौ वसत्येवं नागोऽनन्तः प्रतापवान् ।
KK0105036024b	धारयन्वसुधामेकः शासनाद्ब्रह्मणो विभोः ॥
KK0105036025a	सुपर्णं च सहायं वै भगवानमरोत्तमः ।
KK0105036025b	प्रादादनन्ताय तदा वैनतेयं पितामहः ॥
KK0105036026a	अनन्तेऽभिप्रयाते तु वासुकिः स महाबलः ।
KK0105036026b	अभ्यषिच्यत नागैस्तु दैवतैरिव वासवः ॥' ॥ 
इति श्रीमन्महाभारते आदिपर्वणि आस्तीकपर्वणि षट्त्रिंशोऽध्यायः ॥ 37 ॥ 
1-36-1 उत्तरं अनन्तरम् ॥ 1-36-23 अनन्तभोगैः अनन्तफणाभिः ॥ षट्त्रिंशोऽध्यायः ॥ 36 ॥ 
