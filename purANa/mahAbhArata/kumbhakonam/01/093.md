अध्यायः 093
विश्वामित्रान्मेनकायां शकुन्तलाया जन्मकथनम् ॥ 1 ॥
001	कण्व उवाच ।
001a	एवमुक्तस्तया शक्रः सन्दिदेश सदागतिम् ।
001c	प्रातिष्ठत तदा काले मेनका वायुना सह ॥
002a	अथापश्यद्वरारोहा तपसा दग्धकिल्बिषम् ।
002c	मिश्वामित्रं तप्यमानं मेनका भीरुराश्रमे ॥
003a	अभिवाद्य ततः सा तं प्राक्रीडदृषिसन्निधौ ।
003c	अपोवाह च वासोऽस्या मारुतः शशिसन्निभम् ॥
004a	सागच्छत्त्वरिता भूमिं वासस्तदभिलिप्सती ।
004c	कुत्सयन्तीव सव्रीडं मारुतं वरवर्णिनी ॥
005a	पश्यतस्तस्य राजर्षेरप्यग्निसमतेजसः ।
005c	विश्वामित्रस्ततस्तां तु विषमस्थामनिन्दिताम् ॥
006a	गृद्धां वाससि सम्भ्रान्तां मेनकां मुनिसत्तमः ।
006c	अनिर्देश्यवयोरूपामपश्यद्विवृतां तदा ॥
007a	तस्या रूपगुणान्दृष्ट्वा स तु विप्रर्षभस्तदा ।
007c	चकार भावं संसर्गे तया कामवशं गतः ॥
008a	न्यमन्त्रयत चाप्येनां सा चाप्यैच्छदनिन्दिता ।
008c	तौ तत्र सुचिरं कालमुभौ व्यवहरतां तदा ॥
009a	रममाणौ यथाकामं यतैकदिवसं तथा ।
009c	`एवं वर्षसहस्राणामतीतं नान्वचिन्तयत् ॥
010a	कामक्रोधावजितवान्मुनिर्नित्यं समाहितः ।
010c	चिरार्जितस्य तपसः क्षयं स कृतवान्मुनिः ॥
011a	तपसः सङ्क्षयादेव मुनिर्मोहं समाविशत् ।
011c	मोहाभिभूतः क्रोधात्मा ग्रसन्मूलफलान्मुनिः ॥
012a	पादैर्जलरवं कृत्वा अन्तर्द्वीपे कुटीं गतः ।
012c	मेनका गन्तुकामा तु शुश्राव जलनिस्वनम् ॥
013a	तपसा दीप्तवीर्योऽसावाकाशादेति याति च ।
013c	अद्य सञ्ज्ञां विजानामि ययाऽद्य तपसः क्षयः ॥
014a	गन्तुं न युक्तमित्युक्त्वा ऋतुस्नाताथ मेनका |
014c	कामरागाभिभूतस्य मुनेः पार्श्वं जगाम ह ॥'
015a	जनयामास स मुनिर्मेनकायां शकुन्तलाम् ।
015c	प्रस्थे हिमवतो रम्ये मालिनीमभितो नदीम् ॥
016a	`देवगर्भोपमां बालां सर्वाभरणभूषिताम् ।
016c	शयानां शयने रम्ये मेनका वाक्यमब्रवीत् ॥
017a	महर्षेरुग्रतपसस्तेजस्त्वमसि भामिनि ।
017c	तस्मात्स्वर्गं गमिष्यामि देवकार्यार्थमागता ॥'
018a	जातमुत्सृज्य तं गर्भं मेनका मालिनीमनु ।
018c	कृतकार्या ततस्तूर्णमगच्छच्छक्रसंसदम् ॥
019a	तं वने विजने गर्भं सिंहव्याघ्रसमाकुले |
019c	दृष्ट्वा शयानं शकुनाः समन्तात्पर्यवारयन् ।
019e	नेमां हिंस्युर्वने बालां क्रव्यादा मांसगृद्धिनः ॥
020a	पर्यरक्षन्त तां तत्र शकुन्ता मेनकात्मजाम् ।
020c	उपस्प्रष्टुं गतश्चाहमपश्यं शयितामिमाम् ॥
021a	निर्जने विपिने रम्ये शकुन्तैः परिवारिताम् ।`
021c	मां दृष्ट्वैवाभ्यपद्यन्त पादयोः पतिता द्विजाः ।
021e	अब्रुञ्शकुनाः सर्वे कलं मधुरभाषिणः ॥
022a	विश्वामित्रसुतां ब्रह्मन्न्यासभूतां भरस्व वै ।
022c	कामक्रोधावजितवान्सखा ते कौशिकीं गतः ॥
023a	तस्मात्पोषय तत्पुत्रीं दयावानिति तेऽब्रुवन् ।
023c	सर्वभूतरुतज्ञोऽहं दयावान्सर्वजन्तुषु ॥'
024ac	आनयित्वा ततश्चैनां दुहितृत्वे न्यवेशयम् ॥
025a	शरीरकृत्प्राणदाता यस्य चान्नानि भुञ्जते ।
025c	क्रमेणैते त्रयोऽप्युक्ताः पितरो धर्मशासने ॥
026a	निर्जने तु वने यस्माच्छकुन्तैः परिवारिता ।
026c	शकुन्तलेति नामास्याः कृतं चापि ततो मया ॥
027a	एवं दुहितरं विद्धि मम विप्र शकुन्तलाम् ।
027c	शकुन्तला च पितरं मन्यते मामनिन्दिता ॥
028	शकुन्तलोवाच 
028a	एतदाचष्ट पृष्टः सन्मम जन्म महर्षये ।
028c	सुतां कण्वस्य मामेवं विद्धि त्वं मनुजाधिप ॥
029a	कण्वं हि पितरं मन्ये पितरं स्वमजानती ।
029c	इति ते कथितं राजन्यथावृत्तं श्रुतं मया ॥ ॥

इति श्रीमन्महाभारते आदिपर्वणि सम्भवपर्वणि त्रिनवतितमोऽध्यायः ॥ 93 ॥

1-93-1 सदागतिम् वायुम् ॥ 
1-93-6 गृद्धां सक्ताम् । विवृतामनाच्छादिताम् ॥
 1-93-8 न्यमन्त्रयत एहीत्याकारितवान् । व्यहरतां विहारं चक्रतुः ॥ 
1-93-20 उपस्प्रष्टुं आचमनादिकं कर्तुम् ॥ 
1-93-25 शरीरकृन्निषेक्ता । प्राणदाताऽभयप्रदः ॥ त्रिनवतितमोऽध्यायः ॥ 93 ॥
