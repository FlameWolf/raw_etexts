अध्यायः 029
*कण्ठं दहतो ब्राह्मणस्य विषादीसहितस्य परित्राणम् ॥ 1 ॥ गरुडस्य कश्यपेन संवादः ॥ 2 ॥ गजकच्छपपूर्ववृत्तान्तकथनम् ॥ 3 ॥ कश्यपाज्ञया गरुडस्य गजकच्छपग्रहणम् ॥ 4 ॥ रोहिणवृक्षशाखाभङ्गः ॥ 5 ॥
001	सौतिरुवाच ।
001a	तस्य कण्ठमनुप्राप्तो ब्राह्मणः सह भार्यया ।
001b	दहन्दीप्त इवाङ्गारस्तमुवाचान्तरिक्षगः ॥
002a	द्विजोत्तम विनिर्गच्छ तूर्णमास्यादपावृतात् ।
002b	न हि मे ब्राह्मणो वध्यः पापेष्वपि रतः सदा ॥
003	सौतिरुवाच ।
003a	ब्रुवाणमेवं गरुडं ब्राह्मणः प्रत्यभाषत ।
003b	निषादी मम भार्येयं निर्गच्छतु मया सह ॥
004	गरुड उवाच ।
004a	एतामपि निषादीं त्वं परिगृह्याशु निष्पत ।
004b	तूर्णं संभावयात्मानमजीर्णं मम तेजसा ॥
005	सौतिरुवाच ।
005a	ततः स विप्रो निष्क्रान्तो निषादीसहितस्तदा ।
005b	वर्धयित्वा च गरुडमिष्टं देशं जगाम ह ॥
006a	सहभार्ये विनिष्क्रान्ते तस्मिन्विप्रे स पक्षिराट् ।
006b	वितत्य पक्षावाकाशमुत्पपात मनोजवः ॥
007a	ततोऽपश्यत्स्वपितरं पृष्टश्चाख्यातवान्पितुः ।
007b	यथान्यायममेयात्मा तं चोवाच महानृषिः ॥
008	कश्यप उवाच ।
008a	कच्चिद्वः कुशलं नित्यं भोजने बहुलं सुत ।
008b	कच्चिच्च मानुषे लोके तवान्नं विद्यते बहु ॥
008c	क्व गन्तास्यतिवेगेन मम त्वं वक्तुमर्हसि ॥'
009	गरुड उवाच ।
009a	माता मे कुशला शश्वत्तथा भ्राता तथा ह्यहम् ।
009b	न हि मे कुशलं तात भोजने बहुले सदा ॥
010a	अहं हि सर्पैः प्रहितः सोममाहर्तुमुत्तमम् ।
010b	मातुर्दास्यविमोक्षार्थमाहरिष्ये तमद्य वै ॥
011a	मात्रा चात्र समादिष्टो निषादान्भक्षयेति ह ।
011b	न च मे तृप्तिरभवद्भक्षयित्वा सहस्रशः ॥
012a	तस्माद्भक्ष्यं त्वमपरं भगवन्प्रदिशस्व मे ।
012b	यद्भुक्त्वाऽमृतमाहर्तुं समर्थः स्यामहं प्रभो ॥
013a	क्षुत्पिपासाविघातार्थं भक्ष्यमाख्यातु मे भवान् ।
013	कश्यप उवाच ।
013b	इदं सरो महापुण्यं देवलोकेऽपि विश्रुतम् ॥
014a	यत्र कूर्माग्रजं हस्ती सदा कर्षत्यवाङ्मुखः ।
014b	तयोर्जन्मान्तरे वैरं संप्रवक्ष्याम्यसोषतः ॥
015a	तन्मे तत्त्वं निबोधस्व यत्प्रमाणौ च तावुभौ ।
015b	शृणु त्वं वत्स भद्रं ते कथां वैराग्यवर्धिनीम् ॥
016a	पित्रोरर्थविभागे वै समुत्पन्नां पुराण्डज ।'
016b	आसीद्विभावसुर्नाम महर्षिः कोपनो भृशम् ॥
017a	भ्राता तस्यानुजश्चासीत्सुप्रतीको महातपाः ।
017b	स नेच्छति धनं भ्रात्रा सहैकस्थं महामुनिः ॥
018a	विभागं कीर्तयत्येव सुप्रतीको हि नित्यशः ।
018b	अथाब्रवीच्च तं भ्राता सुप्रतीकं विभावसुः ॥
019a	विभागे बहवो दोषा भविष्यन्ति महातपः ।'
019b	विभागं बहवो मोहात्कर्तुमिच्छन्ति नित्यशः ।
019c	ततो विभक्तास्त्वन्योन्यं नाद्रियन्तेऽर्थमोहिताः ॥
020a	ततः स्वार्थपरान्मूढान्पृथग्भूतान्स्वकैर्धनैः ।
020b	विदित्वा भेदयन्त्येतानमित्रा मित्ररूपिणः ॥
021a	विदित्वा चापरे भिन्नानन्तरेषु पतन्त्यथ ।
021b	भिन्नानामतुलो नाशः क्षिप्रमेव प्रवर्तते ॥
022a	तस्माद्विभागं भ्रातॄणां न प्रशंसन्ति साधवः ।
022b	एवमुक्तः सुप्रतीको भागं कीर्तयतेऽनिशम् ॥
023a	एवं निर्बध्यमानस्तु शशापैनं विभावसुः।'
023b	गुरुशास्त्रेऽनिबद्धानामन्योन्येनाभिशङ्किनाम् ॥
024a	नियन्तु न हि शक्यस्त्वं भेदतो धनमिच्छसि ।
024b	यस्मात्तस्मात्सुप्रतीक हस्तित्वं समवाप्स्यसि ॥
025	कश्यप उवाच ।
025a	शप्तस्त्वेवं सुप्रतीको विभावसुमथाब्रवीत् ।
025b	त्वमप्यन्तर्जलचरः कच्छपः संभविष्यसि ॥
026a	एवमन्योन्यशापात्तौ सुप्रतीकविभावसू ।
026b	गजकच्छपतां प्राप्तावर्थार्थं मूढचेतसौ ॥
027a	रोषदोषानुषङ्गेण तिर्यग्योनिगतावपि ।
027b	परस्परद्वेषरतौ प्रमाणबलदर्पितौ ॥
028a	सरस्यस्मिन्महाकायौ पूर्ववैरानुसारिणौ ।
028b	तयोरन्यतरः श्रीमान्समुपैति महागजः ॥
029a	यस्य बृंहितशब्देन कूर्मोऽप्यन्तर्जलेशयः ।
029b	उत्थितोऽसौ महाकायः कृत्स्नं विक्षोभयन्सरः ॥
030a	तं दृष्ट्वाऽऽवेष्टितकरः पतत्येष गजो जलम् ।
030b	दन्तहस्ताग्रलाङ्गूलपादवेगेन वीर्यवान् ॥
031a	विक्षोभयंस्ततो नागः सरो बहुझषाकुलम् ।
031b	कूर्मोऽप्यभ्युद्यतशिरा युद्धायाभ्येति वीर्यवान् ॥
032a	षडुच्छ्रितो योजनानि गजस्तद्द्विगुणायतः ।
032b	कूर्मस्त्रियोजनोत्सेधो दशयोजनमण्डलः ॥
033a	तावुभौ युद्धसंमत्तौ परस्परवधैषिणौ ।
033b	उपयुज्याशु कर्मेदं साधये हितमात्मनः ॥
034a	महाभ्रघनसंकाशं तं भुक्त्वामृतमानय ।
034b	महागिरिसमप्रख्यं घोररूपं च हस्तिनम् ॥
025	सौतिरुवाच ।
035a	इत्युक्त्वा गरुडं सोऽथ माङ्गल्यमकरोत्तदा ।
035b	युध्यतः सह देवैस्ते युद्धे भवतु मङ्गलम् ॥
036a	पूर्णकुम्भो द्विजा गावो यच्चान्यत्किंचिदुत्तमम् ।
036b	शुभं स्वस्त्ययनं चापि भविष्यति तवाण्डजा ॥
037a	युध्यमानस्य सङ्ग्रामे देवैः सार्धं महाबल ।
037b	ऋचो यजूंषि सामानि पवित्राणि हवींषि च ॥
038a	रहस्यानि च सर्वाणि सर्वे वेदाश्च ते बलम् ।
038b	वर्धयिष्यन्ति समरे भविष्यति खगोत्तम ।'
038c	इत्युक्तो गरुडः पित्रा गतस्तं ह्वदमन्तिकात् ॥
039a	अपश्यन्निर्मलजलं नानापक्षिसमाकुलम् ।
039b	स तत्स्मृत्वा पितुर्वाक्यं भीमवेगोऽन्तरिक्षगः ॥
040a	नखेन गजमेकेन कूर्ममेकेन चाक्षिपत् ।
040b	समुत्पपात चाकाशं तत उच्चैर्विहङ्गमः ॥
041a	सोऽलम्बं तीर्थणासाद्य देववृक्षानुपागमत् ।
041b	ते भीताः समकम्पन्त तस्य पक्षानिलाहताः ॥
042a	न नो भञ्ज्यादिति तदा दिव्याः कनकशाखिनः ।
042b	प्रचलाङ्गान्स तान्दृष्ट्वा मनोरथफलद्रुमान् ॥
043a	अन्यानतुलरूपाङ्गानुपचक्राम खेचरः ।
043b	काञ्चनै राजतैश्चैव फलैर्वैदूर्यशाखिनः ।
043c	सागराम्बुपरिक्षिप्तान्भ्राजमानान्महाद्रुमान् ॥
044a	`तेषां मध्ये महानासीत्पादपः सुमनोहरः ।
044b	सहस्रयोजनोत्सेधो बहुशाखासमन्वितः ॥
045a	खगानामालयो दिव्यो नाम्ना रौहिणपादपः ।
045b	यस्य छायां समाश्रित्य सद्यो भवति निर्वृतः' ॥
046a	तमुवाच खगश्रेष्ठं तत्र रौहिणपादपः ।
046b	अतिप्रवृद्धः समुहानापतन्तं मनोजवम् ॥
047	रौहिण उवाच ।
047a	यैषा मम महाशाखा शतयोजनमायता ।
047b	एतामास्थाय शाखां त्वं खादेमौ गजकच्छपौ ॥
048	सौतिरुवाच ।
048a	ततो द्रुमं पतगसहस्रसेवितं महीधरप्रतिमवपुः प्रकम्पयन् ।
048b	खगोत्तमो द्रुतमभिपत्य वेगवान्बभञ्ज तामविरलपत्रसंचयाम् ॥ ॥
इति श्रीमन्महाभारते आदिपर्वणि आस्तीकपर्वणि एकोनत्रिंशोऽध्यायः ॥ 29 ॥
*1-29-4 संभावय संजीवय ॥ 1-29-7 ततोऽपश्यत्स्वपितरं काश्यपं दीप्ततेजसम् । तं श्रेष्ठं पततां श्रेष्ठो ब्रह्म ब्रह्मविदां वरम् । पृष्टश्च पित्रा बलवान्वैनतेयः प्रतापदान् । इति पाठान्तरम् ॥ 7 ॥ 1-29-9 भोजने बहुले मम कुशलं न हि ॥ 1-29-10 सोमं अमृतम् ॥ 1-29-14 कूर्माग्रजं कूर्मभूतं ज्येष्ठभ्रातरम् ॥ 1-29-21 अन्तरेषु छिद्रेषु ॥ 1-29-30 आवेष्टितकरः कुण्डलीकृतशुण्डादण्डः ॥ 1-29-33 उपयुज्य भुक्त्वा ॥ 1-29-38 भविष्यति समरे ॥ एकोनत्रिंशोऽध्यायः ॥ 29 ॥

