अध्यायः 002
(अथ पर्वसङ्ग्रहपर्व ॥ 2 ॥)

समन्तपञ्चकाख्यानं ॥ 1 ॥ अक्षौहिण्यादिपरिमाणं ॥ 2 ॥ आदिपर्वादिसर्वपर्वणां संक्षेपेण वृत्तान्तकथनं ॥ 3 ॥ भारतश्रवणफलकथनं ॥ 4 ॥
KK-01-02-002-001	ऋषय ऊचुः ।
KK-01-02-002-001a	समन्तपञ्चकमिति यदुक्तं सूतनन्दन ।
KK-01-02-002-001c	एतत्सर्वं यथातत्त्वं श्रोतुमिच्छामहे वयम् ॥
KK-01-02-002-002	सौतिरुवाच ।
KK-01-02-002-002a	शृणुध्वं मम भो विप्रा ब्रुवतश्च कथाः शुभाः ।
KK-01-02-002-002c	समन्तपञ्चकाख्यं च श्रोतुमर्हथ सत्तमाः ॥
KK-01-02-002-003a	त्रेताद्वापरयोः सन्धौ रामः शस्त्रभृतां वरः ।
KK-01-02-002-003c	असकृत्पार्थिवं क्षत्रं जघानामर्षचोदितः ॥
KK-01-02-002-004a	स सर्वं क्षत्रमुत्साद्य स्ववीर्येणानलद्युतिः ।
KK-01-02-002-004c	समन्तपञ्चके पञ्च चकार रुधिरह्रदान् ॥
KK-01-02-002-005a	स तेषु रुधिराम्भःसु ह्रदेषु क्रोधमूर्च्छितः ।
KK-01-02-002-005c	पितॄन्सन्तर्पयामास रुधिरेणेति नः श्रुतम् ॥
KK-01-02-002-006a	अथर्चीकादयोऽभ्येत्य पितरो राममब्रुवन् ।
KK-01-02-002-006c	राम राम महाभाग प्रीताः स्म तव भार्गव ॥
KK-01-02-002-007a	अनया पितृभक्त्या च विक्रमेण तव प्रभो ।
KK-01-02-002-007c	वरं वृणीष्व भद्रं ते यमिच्छसि महाद्युते ॥
KK-01-02-002-008	राम उवाच ।
KK-01-02-002-008a	यदि मे पितरः प्रीता यद्यनुग्राह्यता मयि ।
KK-01-02-002-008c	यच्च रोषाभिभूतेन क्षत्रमुत्सादितं मया ॥
KK-01-02-002-009a	अतश्च पापान्मुच्येऽहमेष मे प्रार्थितो वरः ।
KK-01-02-002-009c	ह्रदाश्च तीर्थभूता मे भवेयुर्भुवि विश्रुताः ॥
KK-01-02-002-010a	एवं भविष्यतीत्येवं पितरस्तमथाब्रुवन् ।
KK-01-02-002-010c	तं क्षमस्वेति निषिषिधुस्ततः स विरराम ह ॥
KK-01-02-002-011a	तेषां समीपे यो देशो ह्रदानां रुधिराम्भसाम् ।
KK-01-02-002-011c	समन्तपञ्चकमिति पुण्यं तत्परिकीर्तितम् ॥
KK-01-02-002-012a	येन लिङ्गेन यो देशो युक्तः समुपलक्ष्यते ।
KK-01-02-002-012c	तेनैव नाम्ना तं देशं वाच्यमाहुर्मनीषिणः ॥
KK-01-02-002-013a	अन्तरे चैव सम्प्राप्ते कलिद्वापरयोरभूत् ।
KK-01-02-002-013c	समन्तपञ्चके युद्धं कुरुपाण्डवसेनयोः ॥
KK-01-02-002-014a	तस्मिन्परमधर्मिष्ठे देशे भूदोषवर्जिते ।
KK-01-02-002-014c	अष्टादश समाजग्मुरक्षौहिण्यो युयुत्सया ॥
KK-01-02-002-015a	समेत्य तं द्विजास्ताश्च तत्रैव निधनं गताः ।
KK-01-02-002-015c	एतन्नामाभिनिर्वृत्तं तस्य देशस्य वै द्विजाः ॥
KK-01-02-002-016a	पुण्यश्च रमणीयश्च स देशो वः प्रकीर्तितः ।
KK-01-02-002-016c	तदेतत्कथितं सर्वं मया ब्राह्मणसत्तमाः ॥
KK-01-02-002-016e	यथा देशः स विख्यातस्त्रिषु लोकेषु सुव्रताः ॥
KK-01-02-002-017	ऋषय ऊचुः ।
KK-01-02-002-017a	अक्षौहिण्य इति प्रोक्तं यत्त्वया सूतनन्दन ।
KK-01-02-002-017c	एतदिच्छामहे श्रोतुं सर्वमेव यथातथम् ॥
KK-01-02-002-018a	अक्षौहिण्याः परीमाणं नराश्वरथदन्तिनाम् ।
KK-01-02-002-018c	यथावच्चैव नो ब्रूहि सर्वं हि विदितं तव ॥
KK-01-02-002-019	सौतिरुवाच ।
KK-01-02-002-019a	एको रथो गजश्चैको नराः पञ्च पदातयः ।
KK-01-02-002-019c	त्रयश्च तुरगास्तज्ज्ञैः पत्तिरित्यभिधीयते ॥
KK-01-02-002-020a	पत्तिं तु त्रिगुणामेतामाहुः सेनामुखं बुधाः ।
KK-01-02-002-020c	त्रीणि सेनामुखान्येको गुल्म इत्यभिधीयते ॥
KK-01-02-002-021a	त्रयो गुल्मा गणो नाम वाहिनी तु गणास्त्रयः ।
KK-01-02-002-021c	स्मृतास्तिस्रस्तु वाहिन्यः पृतनेति विचक्षणैः ॥
KK-01-02-002-022a	चमूस्तु पृतनास्तिस्रस्तिस्रश्चम्वस्त्वनीकिनी ।
KK-01-02-002-022c	अनीकिनीं दशगुणां प्राहुरक्षौहिणीं बुधाः ॥
KK-01-02-002-023a	अक्षौहिण्याः प्रसङ्ख्याता रथानां द्विजसत्तमाः ।
KK-01-02-002-023c	सङ्ख्यागणिततत्त्वज्ञैः सहस्राण्येकविंशतिः ॥
KK-01-02-002-024a	शतान्युपरि चैवाष्टौ तथा भूयश्च सप्ततिः ।
KK-01-02-002-024c	गजानां च परीमाणमेतदेव विनिर्दिशेत् ॥
KK-01-02-002-025a	ज्ञेयं शतसहस्रं तु सहस्राणि नवैव तु ।
KK-01-02-002-025c	नराणामपि पञ्चाशच्छतानि त्रीणि चानघाः ॥
KK-01-02-002-026a	पञ्च षष्टिसहस्राणि तथाश्वानां शतानि च ।
KK-01-02-002-026c	दशोत्तराणि षट् प्राहुर्यथावदिह सङ्ख्यया ॥
KK-01-02-002-027a	एतामक्षौहिणीं प्राहुः सङ्ख्यातत्त्वविदो जनाः ।
KK-01-02-002-027c	यां वः कथितवानस्मि विस्तरेण तपोधनाः ॥
KK-01-02-002-028a	एतया सङ्ख्यया ह्यासन्कुरुपाण्डवसेनयोः ।
KK-01-02-002-028c	अक्षौहिण्यो द्विजश्रेष्ठाः पिण्डिताष्टादशैव तु ॥
KK-01-02-002-029a	समेतास्तत्र वै देशे तत्रैव निधनं गताः ।
KK-01-02-002-029c	कौरवान्कारणं कृत्वा कालेनाद्भुतकर्मणा ॥
KK-01-02-002-030a	अहानि युयुधे भीष्मो दशैव परमास्त्रवित् ।
KK-01-02-002-030c	अहानि पञ्च द्रोणस्तु ररक्ष कुरुवाहिनीम् ॥
KK-01-02-002-031a	अहनी युयुधे द्वे तु कर्णः परबलार्दनः ।
KK-01-02-002-031c	शल्योऽर्धदिवसं चैव गदायुद्धमतः परम् ॥
KK-01-02-002-032a	तस्यैव दिवसस्यान्ते द्रौणिहार्दिक्यगौतमाः ।
KK-01-02-002-032c	प्रसुप्तं निशि विश्वस्तं जघ्नुर्यौधिष्ठिरं बलम् ॥
KK-01-02-002-033a	यत्तु शौनक सत्रे ते भारताख्यानमुत्तमम् ।
KK-01-02-002-033c	जनमेजयस्य तत्सत्रे व्यासशिष्येण धीमता ॥
KK-01-02-002-034a	कथितं विस्तरार्थं च यशो वीर्यं महीक्षिताम् ।
KK-01-02-002-034c	पौष्यं तत्र च पौलोममास्तीकं चादितः स्मृतम् ॥
KK-01-02-002-035a	विचित्रार्थपदाख्यानमनेकसमयान्वितम् ।
KK-01-02-002-035c	प्रतिपन्नं नरैः प्राज्ञैर्वैराग्यमिव मोक्षिभिः ॥
KK-01-02-002-036a	आत्मेव वेदितव्येषु प्रियेष्विव हि जीवितम् ।
KK-01-02-002-036c	इतिहासः प्रधानार्थः श्रेष्ठः सर्वागमेष्वयम् ॥
KK-01-02-002-037a	अनाश्रित्येदमाख्यानं कथा भुवि न विद्यते ।
KK-01-02-002-037c	आहारमनपाश्रित्य शरीरस्येव धारणम् ॥
KK-01-02-002-038a	तदेतद्भारतं नाम कविभिस्तूपजीव्यते ।
KK-01-02-002-038c	उदयप्रेप्सुभिर्भृत्यैरभिजात इवेश्वरः ॥
KK-01-02-002-039a	इतिहासोत्तमे यस्मिन्नर्पिता बुद्धिरुत्तमा ।
KK-01-02-002-039c	स्वरव्यञ्जनयोः कृत्स्ना लोकवेदाश्रयेव वाक् ॥
KK-01-02-002-040a	तस्य प्रज्ञाभिपन्नस्य विचित्रपदपर्वणः ।
KK-01-02-002-040c	सूक्ष्मार्थन्याययुक्तस्य वेदार्थैर्भूषितस्य च ॥
KK-01-02-002-041a	भारतस्येतिहासस्य श्रूयतां पर्वसङ्ग्रहः ।
KK-01-02-002-041c	पर्वानुक्रमणी पूर्वं द्वितीयः पर्वसङ्ग्रहः ॥
KK-01-02-002-042a	पौष्यं पौलोममास्तीकमादिरंशावतारणम् ।
KK-01-02-002-042c	ततः सम्भवपर्वोक्तमद्भुतं रोमहर्षणम् ॥
KK-01-02-002-043a	दाहो जतुगृहस्यात्र हैडिम्बं पर्व चोच्यते ।
KK-01-02-002-043c	ततो बकवधः पर्व पर्व चैत्ररथं ततः ॥
KK-01-02-002-044a	ततः स्वयंवरो देव्याः पाञ्चाल्याः पर्व चोच्यते ।
KK-01-02-002-044c	क्षात्रधर्मेण निर्जित्य ततो वैवाहिकं स्मृतम् ॥
KK-01-02-002-045a	विदुरागमनं पर्व राज्यलाभस्तथैव च ।
KK-01-02-002-045c	अर्जुनस्य वने वासः सुभद्राहरणं ततः ॥
KK-01-02-002-046a	सुभद्राहरणादूर्ध्वं ज्ञेया हरणहारिका ।
KK-01-02-002-046c	ततः खाण्डवदाहाख्यं तत्रैव मयदर्शनम् ॥
KK-01-02-002-047a	सभापर्व ततः प्रोक्तं मन्त्रपर्व ततः परम् ।
KK-01-02-002-047c	जरासन्धवधः पर्व पर्व दिग्विजयं तथा ॥
KK-01-02-002-048a	पर्व दिग्विजयादूर्ध्वं राजसूयिकमुच्यते ।
KK-01-02-002-048c	ततश्चार्घाभिहरणं शिशुपालवधस्ततः ॥
KK-01-02-002-049a	द्यूतपर्व ततः प्रोक्तमनुद्यूतमतः परम् ।
KK-01-02-002-049c	तत आरण्यकं पर्व किर्मीरवध एवच ॥
KK-01-02-002-050a	अर्जुनस्याभिगमनं पर्व ज्ञेयमतः परम् ।
KK-01-02-002-050c	ईश्वरार्जुनयोर्युद्धं पर्व कैरातसंज्ञितम् ॥
KK-01-02-002-051a	इन्द्रलोकाभिगमनं पर्व ज्ञेयमतः परम् ।
KK-01-02-002-051c	नलोपाख्यानमपि च धार्मिकं करुणोदयम् ॥
KK-01-02-002-052a	तीर्थयात्रा ततः पर्व कुरुराजस्य धीमतः ।
KK-01-02-002-052c	जटासुरवधः पर्व यक्षयुद्धमतः परम् ॥
KK-01-02-002-053a	निवातकवचैर्युद्धं पर्व चाजगरं ततः ।
KK-01-02-002-053c	मार्कण्डेयसमास्या च पर्वानन्तरमुच्यते ॥
KK-01-02-002-054a	संवादश्च ततः पर्व द्रौपदीसत्यभामयोः ।
KK-01-02-002-054c	घोषयात्रा ततः पर्व ततः प्रायोपवेशनम् ।
KK-01-02-002-054e	मन्त्रस्य निश्चयं चैव मृगस्वप्नोद्भवं ततः ॥
KK-01-02-002-055a	व्रीहिद्रौणिकमाख्यानमैन्द्रद्युम्नं तथैव च ।
KK-01-02-002-055c	द्रौपदीहरणं पर्व जयद्रथविमोक्षणम् ॥
KK-01-02-002-056a	रामोपाख्यानमत्रैव पर्व ज्ञेयमतः परम् ।
KK-01-02-002-056c	पतिव्रताया माहात्म्यं सावित्र्याश्चैवमद्भुतम् ॥
KK-01-02-002-057a	कुण्डलाहरणं पर्व ततः परमिहोच्यते ।
KK-01-02-002-057c	आरणेयं ततः पर्व वैराटं तदनन्तरम् ॥
KK-01-02-002-057e	पाण्डवानां प्रवेशश्च समयस्य च पालनम् ॥
KK-01-02-002-058a	कीचकानां वधः पर्व पर्व ग्रोग्रहणं ततः ।
KK-01-02-002-058c	अभिमन्योश्च वैराट्याः पर्व वैवाहिकं स्मृतम् ॥
KK-01-02-002-059a	उद्योगपर्व विज्ञेयमत ऊर्ध्वं महाद्भुतम् ।
KK-01-02-002-059c	ततः सञ्जययानाख्यं पर्व ज्ञेयमतः परम् ॥
KK-01-02-002-060a	प्रजागरं तथा पर्व धृतराष्ट्रस्य चिन्तया ।
KK-01-02-002-060c	पर्व सानत्सुजातं वै गुह्यमध्यात्मदर्शनम् ॥
KK-01-02-002-061a	यानसन्धिस्ततः पर्व भगवद्यानमेव च ।
KK-01-02-002-061c	मातलीयमुपाख्यानं चरितं गालवस्य च ॥
KK-01-02-002-062a	सावित्रं वामदेव्यं च वैन्योपाख्यानमेव च ।
KK-01-02-002-062c	जामदग्न्यमुपाख्यानं पर्व षोडशराजकम् ॥
KK-01-02-002-063a	सभाप्रवेशः कृष्णस्य विदुलापुत्रशासनम् ।
KK-01-02-002-063c	उद्योगः सैन्यनिर्याणं विश्वोपाख्यानमेव च ॥
KK-01-02-002-064a	ज्ञेयं विवादपर्वात्र कर्णस्यापि महात्मनः ।
KK-01-02-002-064c	'मन्त्रस्य निश्चयं कृत्वा कार्यस्य समनन्तरम् ॥
KK-01-02-002-065a	कीर्त्यते चाप्युपाख्यानं सेनापत्येऽभिषेचनम् ।
KK-01-02-002-065c	श्वेतस्य वासुदेवेन चित्रं बहुकथाश्रयम् ।'
KK-01-02-002-065e	निर्याणं च ततः पर्व कुरुपाण्डवसेनयोः ॥
KK-01-02-002-066a	रथातिरथसङ्ख्या च पर्वोक्तं तदनन्तरम् ।
KK-01-02-002-066c	उलूकदूतागमनं पर्वामर्षविवर्धनम् ॥
KK-01-02-002-067a	अम्बोपाख्यानमत्रैव पर्व ज्ञेयमतः परम् ।
KK-01-02-002-067c	भीष्माभिषेचनं पर्व ततश्चाद्भुतमुच्यते ॥
KK-01-02-002-068a	जम्बूखण्डविनिर्माणं पर्वोक्तं तदनन्तरम् ।
KK-01-02-002-068c	भूमिपर्व ततः प्रोक्तं द्वीपविस्तारकीर्तनम् ॥
KK-01-02-002-069a	'दिव्यं चक्षुर्ददौ यत्र सञ्जयाय महामुनिः ।'
KK-01-02-002-069c	पर्वोक्तं भगवद्गीता पर्व भीष्मवधस्ततः ।
KK-01-02-002-069e	द्रोणाभिषेचनं पर्व संशप्तकवधस्ततः ॥
KK-01-02-002-070a	अभिमन्युवधः पर्व प्रतिज्ञा पर्व चोच्यते ।
KK-01-02-002-070c	जयद्रथवधः पर्व घटोत्कचवधस्ततः ॥
KK-01-02-002-071a	ततो द्रोणवधः पर्व विज्ञेयं लोमहर्षणम् ।
KK-01-02-002-071c	मोक्षो नारायणास्त्रस्य पर्वानन्तरमुच्यते ॥
KK-01-02-002-072a	कर्णपर्व ततो ज्ञेयं शल्यपर्व ततः परम् ।
KK-01-02-002-072c	ह्रदप्रवेशनं पर्व गदायुद्धमतः परम् ॥
KK-01-02-002-073a	सारस्वतं ततः पर्व तीर्थवंशानुकीर्तनम् ।
KK-01-02-002-073c	अत ऊर्ध्वं सुबीभत्सं पर्व सौप्तिकमुच्यते ॥
KK-01-02-002-074a	ऐषीकं पर्व चोद्दिष्टमत ऊर्ध्वं सुदारुणम् ।
KK-01-02-002-074c	जलप्रदानिकं पर्व स्त्रीविलापस्ततः परम् ॥
KK-01-02-002-075a	श्राद्धपर्व ततो ज्ञेयं कुरूणामौर्ध्वदेहिकम् ।
KK-01-02-002-075c	चार्वाकनिग्रहः पर्व रक्षसो ब्रह्मरूपिणः ॥
KK-01-02-002-076a	आभिषेचनिकं पर्व धर्मराजस्य धीमतः ।
KK-01-02-002-076c	प्रविभागो गृहाणां च पर्वोक्तं तदनन्तरम् ॥
KK-01-02-002-077a	शान्तिपर्व ततो यत्र राजधर्मानुशासनम् ।
KK-01-02-002-077c	आपद्धर्मश्च पर्वोक्तं मोक्षधर्मस्ततः परम् ॥
KK-01-02-002-078a	शुकप्रश्नाभिगमनं ब्रह्मप्रश्नानुशासनम् ।
KK-01-02-002-078c	प्रादुर्भावश्च दुर्वासः संवादश्चैव मायया ॥
KK-01-02-002-079a	ततः पर्व परिज्ञेयमानुशासनिकं परम् ।
KK-01-02-002-079c	स्वर्गारोहणिकं चैव ततो भीष्मस्य धीमतः ॥
KK-01-02-002-080a	ततोऽश्वमेधिकं पर्व सर्वपापप्रणाशनम् ।
KK-01-02-002-080c	अनुगीता ततः पर्व ज्ञेयमध्यात्मवाचकम् ॥
KK-01-02-002-081a	पर्व चाश्रमवासाख्यं पुत्रदर्शनमेव च ।
KK-01-02-002-081c	नारदागमनं पर्व ततः परमिहोच्यते ॥
KK-01-02-002-082a	मौसलं पर्व चोद्दिष्टं ततो घोरं सुदारुणम् ।
KK-01-02-002-082c	महाप्रस्थानिकं पर्व स्वर्गारोहणिकं ततः ॥
KK-01-02-002-083a	हरिवंशस्ततः पर्व पुराणं खिलसंज्ञितम् ।
KK-01-02-002-083c	विष्णुपर्व शिशोश्चर्या विष्णोः कंसवधस्तथा ॥
KK-01-02-002-084a	भविष्यं पर्व चाप्युक्तं खिलेष्वेवाद्भुतं महत् ।
KK-01-02-002-084c	एतत्पर्वशतं पूर्णं व्यासेनोक्तं महात्मना ॥
KK-01-02-002-085a	यथावत्सूतपुत्रेण रौमहर्षणिना ततः ।
KK-01-02-002-085c	उक्तानि नैमिशारण्ये पर्वाण्यष्टादशैव तु ॥
KK-01-02-002-086a	समासो भारतस्यायमत्रोक्तः पर्वसङ्ग्रहः ।
KK-01-02-002-086c	पौष्यं पौलोममास्तीकमादिरंशावतारणम् ॥
KK-01-02-002-087a	सम्भवो जतुवेश्माख्यं हिडिम्बबकयोर्वधः ।
KK-01-02-002-087c	तथा चैत्ररथं देव्याः पाञ्चाल्याश्च स्वयंवरः ॥
KK-01-02-002-088a	क्षात्रधर्मेण निर्जित्य ततो वैवाहिकं स्मृतम् ।
KK-01-02-002-088c	विदुरागमनं चैव राज्यलाभस्तथैव च ॥
KK-01-02-002-089a	वनवासोऽर्जुनस्यापि सुभद्राहरणं ततः ।
KK-01-02-002-089c	हरणाहरणं चैव दहनं खाण्डवस्य च ॥
KK-01-02-002-090a	मयस्य दर्शनं चैव आदिपर्वणि कथ्यते ।
KK-01-02-002-090c	पौष्ये पर्वणि माहात्म्यमुत्तङ्कस्योपवर्णितम् ॥
KK-01-02-002-091a	पौलोमे भृगुवंशस्य विस्तारः परिकीर्तितः ।
KK-01-02-002-091c	आस्तीके सर्वनागानां गरुडस्य च सम्भवः ॥
KK-01-02-002-092a	क्षीरोदमथनं चैव जन्मोच्चैःश्रवसस्तथा ।
KK-01-02-002-092c	यजतः सर्पसत्रेण राज्ञः पारिक्षितस्य च ॥
KK-01-02-002-093a	कथेयमभिनिर्वृत्ता भारतानां महात्मनाम् ।
KK-01-02-002-093c	विविधाः सम्भवा राज्ञामुक्ताः सम्भवपर्वणि ॥
KK-01-02-002-094a	अन्येषां चैव शूराणामृषेर्द्वैपायनस्य च ।
KK-01-02-002-094c	अंशावतरणं चात्र देवानां परिकीर्तितम् ॥
KK-01-02-002-095a	दैत्यानां दानवानां च यक्षाणां च महौजसाम् ।
KK-01-02-002-095c	नागानामथ सर्पाणां गन्धर्वाणां पतत्त्रिणाम् ॥
KK-01-02-002-096a	अन्येषां चैव भूतानां विविधानां समुद्भवः ।
KK-01-02-002-096c	महर्षेराश्रमपदे कण्वस्य च तपस्विनः ॥
KK-01-02-002-097a	शकुन्तलायां दुष्यन्ताद्भरतश्चापि जज्ञिवान् ।
KK-01-02-002-097c	यस्य लोकेषु नाम्नेदं प्रथितं भारतं कुलम् ॥
KK-01-02-002-098a	वसूनां पुनरुत्पत्तिर्भागीरथ्यां महात्मनाम् ।
KK-01-02-002-098c	शन्तनोर्वेश्मनि पुनस्तेषां चारोहणं दिवि ॥
KK-01-02-002-099a	तेजोंशानां च सम्पातो भीष्मस्याप्यत्र सम्भवः ।
KK-01-02-002-099c	राज्यान्निवर्तनं तस्य ब्रह्मचर्यव्रते स्थितिः ॥
KK-01-02-002-100a	प्रतिज्ञापालनं चैव रक्षा चित्राङ्गदस्य च ।
KK-01-02-002-100c	हते चित्राङ्गदे चैव रक्षा भ्रातुर्यवीयसः ॥
KK-01-02-002-101a	विचित्रवीर्यस्य तथा राज्ये सम्प्रतिपादनम् ।
KK-01-02-002-101c	धर्मस्य नृषु सम्भूतिरणीमाण्डव्यशापजा ॥
KK-01-02-002-102a	कृष्णद्वैपायनाच्चैव प्रसूतिर्वरदानजा ।
KK-01-02-002-102c	धृतराष्ट्रस्य पाण्डोश्च पाण्डवानां च सम्भवः ॥
KK-01-02-002-103a	वारणावतयात्रा च मन्त्रो दुर्योधनस्य च ।
KK-01-02-002-103c	कूटस्य धार्तराष्ट्रेण प्रेषणं पाण्डवान्प्रति ॥
KK-01-02-002-104a	हितोपदेशश्च पथि धर्मराजस्य धीमतः ।
KK-01-02-002-104c	विदुरेण कृतो यत्र हितार्थं म्लेच्छभाषया ॥
KK-01-02-002-105a	विदुरस्य च वाक्येन सुरुङ्गोपक्रमक्रिया ।
KK-01-02-002-105c	निषाद्याः पञ्चपुत्रायाः सुप्ताया जतुवेश्मनि ॥
KK-01-02-002-106a	पुरोचनस्य चात्रैव दहनं सम्प्रकीर्तितम् ।
KK-01-02-002-106c	पाण्डवानां वने घोरे हिडिम्बायाश्च दर्शनम् ॥
KK-01-02-002-107a	तत्रैव च हिडिम्बस्य वधो भीमान्महाबलात् ।
KK-01-02-002-107c	घटोत्कचस्य चोत्पत्तिरत्रैव परिकीर्तिता ॥
KK-01-02-002-108a	महर्षेर्दर्शनं चैव व्यासस्यामिततेजसः ।
KK-01-02-002-108c	तदाज्ञयैकचक्रायां ब्राह्मणस्य निवेशने ॥
KK-01-02-002-109a	अज्ञातचर्यया वासो यत्र तेषां प्रकीर्तितः ।
KK-01-02-002-109c	बकस्य निधनं चैव नागराणां च विस्मयः ॥
KK-01-02-002-110a	सम्भवश्चैव कृष्णाया धृष्टद्युम्नस्य चैव ह ।
KK-01-02-002-110c	ब्राह्मणात्समुपश्रुत्य व्यासवाक्यप्रचोदिताः ॥
KK-01-02-002-111a	द्रौपदीं प्रार्थयन्तस्ते स्वयंवरदिदृक्षया ।
KK-01-02-002-111c	पञ्चालानभितो जग्मुर्यत्र कौतूहलान्विताः ॥
KK-01-02-002-112a	अङ्गारपर्णं निर्जित्य गङ्गाकूलेऽर्जुनस्तदा ।
KK-01-02-002-112c	सख्यं कृत्वा ततस्तेन तस्मादेव च शुश्रुवे ॥
KK-01-02-002-113a	तापत्यमथ वासिष्ठमौर्वं चाख्यानमुत्तमम् ।
KK-01-02-002-113c	भ्रातृभिः सहितः सर्वैः पञ्चालानभितो ययौ ॥
KK-01-02-002-114a	पाञ्चालनगरे चापि लक्ष्यं भित्त्वा धनञ्जयः ।
KK-01-02-002-114c	द्रौपदीं लब्धवानत्र मध्ये सर्वमहीक्षिताम् ॥
KK-01-02-002-115a	भीमसेनार्जुनौ यत्र संरब्धान्पृथिवीपतीन् ।
KK-01-02-002-115c	शल्यकर्णौ च तरसा जितवन्तौ महामृधे ॥
KK-01-02-002-116a	दृष्ट्वा तयोश्च तद्वीर्यमप्रमेयममानुषम् ।
KK-01-02-002-116c	शङ्कमानौ पाण्डवांस्तान् रामकृष्णौ महामती ॥
KK-01-02-002-117a	जग्मतुस्तैः समागन्तुं शालां भार्गववेश्मनि ।
KK-01-02-002-117c	पञ्चानामेकपत्नीत्वे विमर्शो द्रुपदस्य च ॥
KK-01-02-002-118a	पञ्चेन्द्राणामुपाख्यानमत्रैवाद्भुतमुच्यते ।
KK-01-02-002-118c	द्रौपद्या देवविहीतो विवाहश्चाप्यमानुषः ॥
KK-01-02-002-119a	क्षत्तुश्च धार्तराष्ट्रेण प्रेषणं पाण्डवान्प्रति ।
KK-01-02-002-119c	विदुरस्य च सम्प्राप्तिर्दर्शनं केशवस्य च ॥
KK-01-02-002-120a	खाण्डवप्रस्थवासश्च तथा राज्यार्धसर्जनम् ।
KK-01-02-002-120c	नारदस्याज्ञया चैव द्रौपद्याः समयक्रिया ॥
KK-01-02-002-121a	सुन्दोपसुन्दयोस्तद्वदाख्यानं परिकीर्तितम् ।
KK-01-02-002-121c	अनन्तरं च द्रौपद्या सहासीनं युधिष्ठिरम् ॥
KK-01-02-002-122a	अनु प्रविश्य विप्रार्थे फाल्गुनो गृह्य चायुधम् ।
KK-01-02-002-122c	मोक्षयित्वा गृहं गत्वा विप्रार्थं कृतनिश्चयः ॥
KK-01-02-002-123a	समयं पालयन्वीरो वनं यत्र जगाम ह ।
KK-01-02-002-123c	पार्थस्य वनवासे च उलूप्या पथि सङ्गमः ॥
KK-01-02-002-124a	पुण्यतीर्थानुसंयानं बभ्रुवाहनजन्म च ।
KK-01-02-002-124c	तत्रैव मोक्षयामास पञ्च सोऽप्सरसः शुभाः ॥
KK-01-02-002-125a	शापाद्ग्राहत्वमापन्ना ब्राह्मणस्य तपस्विनः ।
KK-01-02-002-125c	प्रभासतीर्थे पार्थेन कृष्णस्य च समागमः ॥
KK-01-02-002-126a	द्वारकायां सुभद्रा च कामयानेन कामिनी ।
KK-01-02-002-126c	वासुदेवस्यानुमते प्राप्ता चैव किरीटिना ॥
KK-01-02-002-127a	गृहीत्वा हरणं प्राप्ते कृष्णे देवकिनन्दने ।
KK-01-02-002-127c	अभिमन्योः सुभद्रायां जन्म चोत्तमतेजसः ॥
KK-01-02-002-128a	द्रौपद्यास्तनयानां च सम्भवोऽनुप्रकीर्तितः ।
KK-01-02-002-128c	विहारार्थं च गतयोः कृष्णयोर्यमुनामनु ॥
KK-01-02-002-129a	सम्प्राप्तिश्चक्रधनुषोः खाण्डवस्य च दाहनम् ।
KK-01-02-002-129c	मयस्य मोक्षो ज्वलनाद्भुजङ्गस्य च मोक्षणम् ॥
KK-01-02-002-130a	महर्षेर्मन्दपालस्य शार्ङ्ग्यां तनयसम्भवः ।
KK-01-02-002-130c	इत्येतदादिपर्वोक्तं प्रथमं बहु विस्तरम् ॥
KK-01-02-002-131a	अध्यायानां शते द्वे तु सङ्ख्याते परमर्षिणा ।
KK-01-02-002-131c	सप्तविंशतिरध्याया व्यासेनोत्तमतेजसा ॥
KK-01-02-002-132a	अष्टौ श्लोकसहस्राणि अष्टौ श्लोकशतानि च ।
KK-01-02-002-132c	श्लोकाश्च चतुराशीतिर्मुनिनोक्ता महात्मना ॥
KK-01-02-002-133a	द्वितीयं तु सभापर्व बहुवृत्तान्तमुच्यते ।
KK-01-02-002-133c	सभाक्रिया पाण्डवानां किङ्कराणां च दर्शनम् ।
KK-01-02-002-134a	लोकपालसभाख्यानं नारदाद्देवदर्शिनः ।
KK-01-02-002-134c	राजसूयस्य चारम्भो जरासन्धवधस्तथा ॥
KK-01-02-002-135a	गिरिव्रजे निरुद्धानां राज्ञां कृष्णेन मोक्षणम् ।
KK-01-02-002-135c	तथा दिग्विजयोऽत्रैव पाण्डवानां प्रकीर्तितः ॥
KK-01-02-002-136a	राज्ञामागमनं चैव सार्हणानां महाक्रतौ ।
KK-01-02-002-136c	राजसूयेऽर्घसंवादे शिशुपालवधस्तथा ॥
KK-01-02-002-137a	यज्ञे विभूतिं तां दृष्ट्वा दुःखामर्षान्वितस्य च ।
KK-01-02-002-137c	दुर्योधनस्यावहासो भीमेन च सभातले ॥
KK-01-02-002-138a	यत्रास्य मन्युरुद्भूतो येन द्यूतमकारयत् ।
KK-01-02-002-138c	यत्र धर्मसुतं द्यूते शकुनिः कितवोऽजयत् ॥
KK-01-02-002-139a	यत्र द्यूतार्णवे मग्नां द्रौपदीं नौरिवार्णवात् ।
KK-01-02-002-139c	धृतराष्ट्रो महाप्राज्ञः स्नुषां परमदुःखिताम् ॥
KK-01-02-002-140a	तारयामास तांस्तीर्णाञ्ज्ञात्वा दुर्योधनो नृपः ।
KK-01-02-002-140c	पुनरेव ततो द्यूते समाह्वयत पाण्डवान् ॥
KK-01-02-002-141a	जित्वा स वनवासाय प्रेषयामास तांस्ततः ।
KK-01-02-002-141c	एतत्सर्वं सभापर्व समाख्यातं महात्मना ॥
KK-01-02-002-142a	अध्यायाः सप्ततिर्ज्ञेयास्तथा चाष्टौ प्रसङ्ख्यया ।
KK-01-02-002-142c	श्लोकानां द्वे सहस्रे तु पञ्च श्लोकशतानि च ॥
KK-01-02-002-143a	श्लोकाश्चैकादश ज्ञेयाः पर्वण्यस्मिन्द्विजोत्तमाः ।
KK-01-02-002-143c	अतः परं तृतीयं तु ज्ञेयमारण्यकं महत् ॥
KK-01-02-002-144a	वनवासं प्रयातेषु पाण्डवेषु महात्मसु ।
KK-01-02-002-144c	पौरानुगमनं चैव धर्मपुत्रस्य धीमतः ॥
KK-01-02-002-145a	अन्नौषधीनां च कृते पाण्डवेन महात्मना ।
KK-01-02-002-145c	द्विजानां भरणार्थं च कृतमाराधनं रवेः ॥
KK-01-02-002-146a	धौम्योपदेशात्तिग्मांशुप्रसादादन्नसंभवः ।
KK-01-02-002-146c	हितं च ब्रुवतः क्षत्तुः परित्यागोऽम्बिकासुतात् ॥
KK-01-02-002-147a	त्यक्तस्य पाण्डुपुत्राणां समीपगमनं तथा ।
KK-01-02-002-147c	पुनरागमनं चैव धृतराष्ट्रस्य शासनात् ॥
KK-01-02-002-148a	कर्णप्रोत्साहनाच्चैव धार्तराष्ट्रस्य दुर्मतेः ।
KK-01-02-002-148c	वनस्थान्पाण्डवान्हन्तुं मन्त्रो दुर्योधनस्य च ॥
KK-01-02-002-149a	तं दुष्टभावं विज्ञाय व्यासस्यागमनं द्रुतम् ।
KK-01-02-002-149c	निर्याणप्रतिषेधश्च सुरभ्याख्यानमेव च ॥
KK-01-02-002-150a	मैत्रेयागमनं चात्र राज्ञश्चैवानुशासनम् ।
KK-01-02-002-150c	शापोत्सर्गश्च तेनैव राज्ञो दुर्योधनस्य च ॥
KK-01-02-002-151a	किर्मीरस्य वधश्चात्र भीमसेनेन संयुगे ।
KK-01-02-002-151c	वृष्णीनामागमश्चात्र पाञ्चालानां च सर्वशः ॥
KK-01-02-002-152a	श्रुत्वा शकुनिना द्यूते निकृत्या निर्जितांश्च तान् ।
KK-01-02-002-152c	क्रुद्धस्यानुप्रशमनं हरेश्चैव किरीटिना ॥
KK-01-02-002-153a	परिदेवनं च पाञ्चाल्या वासुदेवस्य सन्निधौ ।
KK-01-02-002-153c	आश्वासनं च कृष्णेन दुःखार्तायाः प्रकीर्तितम् ॥
KK-01-02-002-154a	तथा सौभवधाख्यानमत्रैवोक्तं महर्षिणा ।
KK-01-02-002-154c	सुभद्रायाः सपुत्रायाः कृष्णेन द्वारकां पुरीम् ॥
KK-01-02-002-155a	नयनं द्रौपदेयानां धृष्टद्युम्नेन चैव ह ।
KK-01-02-002-155c	प्रवेशः पाण्डवेयानां रम्ये द्वैतवने ततः ॥
KK-01-02-002-156a	धर्मराजस्य चात्रैव संवादः कृष्णया सह ।
KK-01-02-002-156c	संवादश्च तथा राज्ञा भीमस्यापि प्रकीर्तितः ॥
KK-01-02-002-157a	समीपं पाण्डुपुत्राणां व्यासस्यागमनं तथा ।
KK-01-02-002-157c	प्रतिश्रुत्याथ विद्याया दानं राज्ञो महर्षिणा ॥
KK-01-02-002-158a	गमनं काम्यके चापि व्यासे प्रतिगते ततः ।
KK-01-02-002-158c	अस्त्रहेतोर्विवासश्च पार्थस्यामिततेजसः ॥
KK-01-02-002-159a	महादेवेन युद्धं च किरातवपुषा सह ।
KK-01-02-002-159c	दर्शनं लोकपालानामस्त्रप्राप्तिस्तथैव च ॥
KK-01-02-002-160a	महेन्द्रलोकगमनमस्त्रार्थे च किरीटिनः ।
KK-01-02-002-160c	यत्र चिन्ता समुत्पन्ना धृतराष्ट्रस्य भूयसी ॥
KK-01-02-002-161a	दर्शनं बृहदश्वस्य महर्षेर्भावितात्मनः ।
KK-01-02-002-161c	युधिष्ठिरस्य चार्तस्य व्यसने परिदेवनम् ॥
KK-01-02-002-162a	नलोपाख्यानमत्रैव धर्मिष्ठं करुणोदयम् ।
KK-01-02-002-162c	दमयन्त्याः स्थितिर्यत्र नलस्य चरितं तथा ॥
KK-01-02-002-163a	तथाक्षहृदयप्राप्तिस्तस्मादेव महर्षितः ।
KK-01-02-002-163c	लोमशस्यागमस्तत्र स्वर्गात्पाण्डुसुतान्प्रति ॥
KK-01-02-002-164a	वनवासगतानां च पाण्डवानां महात्मनाम् ।
KK-01-02-002-164c	स्वर्गे प्रवृत्तिराख्याता लोमशेनार्जुनस्य वै ॥
KK-01-02-002-165a	सन्देशादर्जुनस्यात्र तीर्थाभिगमनक्रिया ।
KK-01-02-002-165c	तीर्थानां च फलप्राप्तिः पुण्यत्वं चापि कीर्तितम् ॥
KK-01-02-002-166a	पुलस्त्यतीर्थयात्रा च नारदेन महर्षिणा ।
KK-01-02-002-166c	तीर्थयात्रा च तत्रैव पाण्डवानां महात्मनां ॥
KK-01-02-002-167ac	तथा यज्ञविभूतिश्च गयस्यात्र प्रकीर्तिता ॥
KK-01-02-002-168a	आगस्त्यमपि चाख्यानं यत्र वातापिभक्षणम् ।
KK-01-02-002-168c	लोपामुद्राभिगमनमपत्यार्थमृषेस्तथा ॥
KK-01-02-002-169a	ऋश्यशृङ्गस्य चरितं कौमारब्रह्मचारिणः ।
KK-01-02-002-169c	जामदग्न्यस्य रामस्य चरितं भूरितेजसः ॥
KK-01-02-002-170a	कार्तवीर्यवधो यत्र हैहयानां च वर्ण्यते ।
KK-01-02-002-170c	प्रभासतीर्थे पाण्डूनां वृष्णिभिश्च समागमः ॥
KK-01-02-002-171a	सौकन्यमपि चाख्यानं च्यवनो यत्र भार्गवः ।
KK-01-02-002-171c	शर्यातियज्ञे नासत्यौ कृतवान्सोमपीथिनौ ॥
KK-01-02-002-172a	ताभ्यां च यत्र स मुनिर्यौवनं प्रतिपादितः ।
KK-01-02-002-172c	मान्धातुश्चाप्युपाख्यानं राज्ञोऽत्रैव प्रकीर्तितं ॥
KK-01-02-002-173a	जन्तूपाख्यानमत्रैव यत्र पुत्रेण सोमकः ।
KK-01-02-002-173c	पुत्रार्थमयजद्राजा लेभे पुत्रशतं च सः ॥
KK-01-02-002-174a	ततः श्येनकपोतीयमुपाख्यानमनुत्तमम् ।
KK-01-02-002-174c	इन्द्राग्नी यत्र धर्मश्चाप्यजिज्ञासञ्शिबिं नृपम् ॥
KK-01-02-002-175a	अष्टावक्रीयमत्रैव विवादो यत्र बन्दिना ।
KK-01-02-002-175c	अष्टावक्रस्य विप्रर्षेर्जनकस्याध्वरेऽभवत् ॥
KK-01-02-002-176a	नैयायिकानां मुख्येन वरुणस्यात्मजेन च ।
KK-01-02-002-176a	पराजितो यत्र बन्दी विवादेन महात्मना ॥
KK-01-02-002-177a	विजित्य सागरं प्राप्तं पितरं लब्धवानृषिः ।
KK-01-02-002-177c	यवक्रीतस्य चाख्यानं रैभ्यस्य च महात्मनः ।
KK-01-02-002-177e	गन्धमादनयात्रा च वासो नारायणाश्रमे ॥
KK-01-02-002-178a	नियुक्तो भीमसेनश्च द्रौपद्या गन्धमादने ।
KK-01-02-002-178c	व्रजन्पथि महाबाहुर्दृष्टवान्पवनात्मजम् ॥
KK-01-02-002-179a	कदलीषण्डमध्यस्थं हनूमन्तं महाबलम् ।
KK-01-02-002-179c	यत्र मन्दारपुष्पार्थे नलिनीं तामधर्षयत् ॥
KK-01-02-002-180a	यत्रास्य युद्धमभवत्सुमहद्राक्षसैः सह ।
KK-01-02-002-180c	यक्षैश्चैव महावीर्यैर्मणिमत्प्रमुखैस्तथा ॥
KK-01-02-002-181a	जटासुरस्य च वधो राक्षसस्य वृकोदरात् ।
KK-01-02-002-181c	वृषपर्वणो राजर्षेस्ततोऽभिगमनं स्मृतम् ॥
KK-01-02-002-182a	आर्ष्टिषेणाश्रमे चैषां गमनं वास एव च ।
KK-01-02-002-182c	प्रोत्साहनं च पाञ्चाल्या भीमस्यात्र महात्मनः ॥
KK-01-02-002-183a	कैलासारोहणं प्रोक्तं यत्र यक्षैर्बलोत्कटैः ।
KK-01-02-002-183c	युद्धमासीन्महाघोरं मणिमत्प्रमुखैः सह ॥
KK-01-02-002-184a	समागमश्च पाण्डूनां यत्र वैश्रवणेन च ।
KK-01-02-002-184c	समागमश्चार्जुनस्य तत्रैव भ्रातृभिः सह ॥
KK-01-02-002-185a	अवाप्य दिव्यान्यस्त्राणि गुर्वर्थं सव्यसाचिना ।
KK-01-02-002-185c	निवातकवचैर्युद्धं हिरण्यपुरवासिभिः ॥
KK-01-02-002-186a	निवातकवचैर्घोरैर्दानवैः सुरशत्रुभिः ।
KK-01-02-002-186c	पौलोमैः कालकेयैश्च यत्र युद्धं किरीटिनः ॥
KK-01-02-002-187a	वधश्चैषां समाख्यातो राज्ञस्तेनैव धीमता ।
KK-01-02-002-187c	अस्त्रसन्दर्शनारम्भो धर्मराजस्य सन्निधौ ॥
KK-01-02-002-188a	पार्थस्य प्रतिषेधश्च नारदेन सुरर्षिणा ।
KK-01-02-002-188c	अवरोहणं पुनश्चैव पाण्डूनां गन्धमादनात् ॥
KK-01-02-002-189a	भीमस्य ग्रहणं चात्र पर्वताभोगवर्ष्मणा ।
KK-01-02-002-189c	भुजगेन्द्रेण बलिना तस्मिन्सुगहने वने ॥
KK-01-02-002-190a	अमोक्षयद्यत्र चैनं प्रश्नानुक्त्वा युधिष्ठिरः ।
KK-01-02-002-190c	काम्यकागमनं चैव पुनस्तेषां महात्मनाम् ॥
KK-01-02-002-191a	तत्रस्थांश्च पुनर्द्रष्टुं पाण्डवान्पुरुषर्षभान् ।
KK-01-02-002-191c	वासुदेवस्यागमनमत्रैव परिकीर्तितम् ॥
KK-01-02-002-192a	मार्कण्डेयसमास्यायामुपाख्यानानि सर्वशः ।
KK-01-02-002-192c	पृथोर्वैन्यस्य यत्रोक्तमाख्यानं परमर्षिणा ॥
KK-01-02-002-193a	संवादश्च सरस्वत्यास्तार्क्ष्यर्षेः सुमहात्मनः ।
KK-01-02-002-193c	मत्स्योपाख्यानमत्रैव प्रोच्यते तदनन्तरम् ॥
KK-01-02-002-194a	मार्कण्डेयसमास्या च पुराणं परिकीर्त्यते ।
KK-01-02-002-194c	ऐन्द्रद्युम्नमुपाख्यानं धौन्धुमारं तथैव च॥
KK-01-02-002-195a	पतिव्रतायाश्चाख्यानं तथैवाङ्गिरसं स्मृतम् ।
KK-01-02-002-195c	द्रौपद्याः कीर्तितश्चात्र संवादः सत्यभामया ॥
KK-01-02-002-196a	पुनर्द्वैतवनं चैव पाण्डवाः समुपागताः ।
KK-01-02-002-196c	घोषयात्रा च गन्धर्वैर्यत्र बद्धः सुयोधनः ॥
KK-01-02-002-197a	ह्रियमाणस्तु मन्दात्मा मोक्षितोऽसौ किरीटिना ।
KK-01-02-002-197c	धर्मराजस्य चात्रैव मृगस्वप्ननिदर्शनात् ॥
KK-01-02-002-198a	काम्यके काननश्रेष्ठे पुनर्गमनमुच्यते ।
KK-01-02-002-198c	व्रीहिद्रौणिकमाख्यानमत्रैव बहुविस्तरम् ॥
KK-01-02-002-199a	दुर्वाससोऽप्युपाख्यानमत्रैव परिकीर्तितम् ।
KK-01-02-002-199c	जयद्रथेनापहारो द्रौपद्याश्चाश्रमान्तरात् ॥
KK-01-02-002-200a	यत्रैनमन्वयाद्भीमो वायुवेगसमो जवे ।
KK-01-02-002-200c	चक्रे चैनं पञ्चशिखं यत्र भीमो महाबलः ॥
KK-01-02-002-201a	रामायणमुपाख्यानमत्रैव बहुविस्तरम् ।
KK-01-02-002-201c	यत्र रामेण विक्रम्य निहतो रावणो युधि ॥
KK-01-02-002-202a	सावित्र्याश्चाप्युपाख्यानमत्रैव परिकीर्तितम् ।
KK-01-02-002-202c	कर्णस्य परिमोक्षोऽत्र कुण्डलाभ्यां पुरन्दरात् ॥
KK-01-02-002-203a	यत्रास्य शक्तिं तुष्टोऽसावदादेकवधाय च ।
KK-01-02-002-203c	आरणेयमुपाख्यानं यत्र धर्मोऽन्वशात्सुतम् ॥
KK-01-02-002-204a	जग्मुर्लब्धवरा यत्र पाण्डवाः पश्चिमां दिशम् ।
KK-01-02-002-204c	एतदारण्यकं पर्व तृतीयं परिकीर्तितम् ॥
KK-01-02-002-205a	अत्राध्यायशते द्वे तु सङ्ख्यया परिकीर्तिते ।
KK-01-02-002-205c	एकोनसप्ततिश्चैव तथाऽध्यायाः प्रकीर्तिताः ॥
KK-01-02-002-206a	एकादश सहस्राणि श्लोकानां षट् शतानि च ।
KK-01-02-002-206c	चतुःषष्टिस्तथा श्लोकाः पर्वण्यस्मिन्प्रकीर्तिताः ॥
KK-01-02-002-207a	अतः परं निबोधेदं वैराटं पर्व विस्तरम् ।
KK-01-02-002-207c	विराटनगरे गत्वा श्मशाने विपुलां शमीम् ॥
KK-01-02-002-208a	दृष्ट्वा सन्निदधुस्तत्र पाण्डवा ह्यायुधान्युत ।
KK-01-02-002-208c	यत्र प्रविश्य नगरं छद्मना न्यवसंस्तु ते ॥
KK-01-02-002-209a	पाञ्चालीं प्रार्थयानस्य कामोपहतचेतसः ।
KK-01-02-002-209c	दुष्टात्मनो वधो यत्र कीचकस्य वृकोदरात् ॥
KK-01-02-002-210a	पाण्डवान्वेषणार्थं च राज्ञो दुर्योधनस्य च ।
KK-01-02-002-210c	चाराः प्रस्थापिताश्चात्र निपुणाः सर्वतोदिशं ॥
KK-01-02-002-211a	न च प्रवृत्तिस्तैर्लब्धा पाण्डवानां महात्मनाम् ।
KK-01-02-002-211c	गोग्रहश्च विराटस्य त्रिगर्तैः प्रथमं कृतः ॥
KK-01-02-002-212a	यत्रास्य युद्धं सुमहत्तैरासील्लोमहर्षणम् ।
KK-01-02-002-212c	ह्रियमाणश्च यत्रासौ भीमसेनेन मोक्षितः ॥
KK-01-02-002-213a	गोधनं च विराटस्य मोक्षितं यत्र पाण्डवैः ।
KK-01-02-002-213c	अनन्तरं च कुरुभिस्तस्य गोग्रहणं कृतम् ॥
KK-01-02-002-214a	समस्ता यत्र पार्थेन निर्जिताः कुरवो युधि ।
KK-01-02-002-214c	प्रत्याहृतं गोधनं च विक्रमेण किरीटिना ॥
KK-01-02-002-215a	विराटेनोत्तरा दत्ता स्नुषा यत्र किरीटिनः ।
KK-01-02-002-215c	अभिमन्युं समुद्दिश्य सौभद्रमरिघातिनम् ॥
KK-01-02-002-216a	चतुर्थमेतद्विपुलं वैराटं पर्व वर्णितम् ।
KK-01-02-002-216c	अत्रापि परिसङ्ख्याता अध्यायाः परमर्षिणा ॥
KK-01-02-002-217a	सप्तषष्टिरथो पूर्णाः श्लोकानामपि मे शृणु ।
KK-01-02-002-217c	श्लोकानां द्वे सहस्रे तु श्लोकाः पञ्चाशदेव तु ॥
KK-01-02-002-218a	उक्तानि वेदविदुषा पर्वण्यस्मिन्महर्षिणा ।
KK-01-02-002-218c	उद्योगपर्व विज्ञेयं पञ्चमं शृण्वतः परम् ॥
KK-01-02-002-219a	उपप्लाव्ये निविष्टेषु पाण्डवेषु जिगीषया ।
KK-01-02-002-219c	दुर्योधनोऽर्जुनश्चैव वासुदेवमुपस्थितौ ॥
KK-01-02-002-220a	साहाय्यमस्मिन्समरे भवान्नौ कर्तुमर्हति ।
KK-01-02-002-220c	इत्युक्ते वचने कृष्णो यत्रोवाच महामतिः ॥
KK-01-02-002-221a	अयुध्यमानमात्मानं मन्त्रिणं पुरुषर्षभौ ।
KK-01-02-002-221c	अक्षौहिणीं वा सैन्यस्य कस्य किं वा ददाम्यहम् ॥
KK-01-02-002-222a	वव्रे दुर्योधनः सैन्यं मन्दात्मा यत्र दुर्मतिः ।
KK-01-02-002-222c	अयुध्यमानं सचिवं वव्रे कृष्णं धनञ्जयः ॥
KK-01-02-002-223a	मद्रराजं च राजानमायान्तं पाण्डवान्प्रति ।
KK-01-02-002-223c	उपहारैर्वञ्चयित्वा वर्त्मन्येव सुयोधनः ॥
KK-01-02-002-224a	वरदं तं वरं वव्रे साहाय्यं क्रियतां मम ।
KK-01-02-002-224c	शल्यस्तस्मै प्रतिश्रुत्य जगामोद्दिश्य पाण्डवान् ॥
KK-01-02-002-225a	शान्तिपूर्वं चाकथयद्यत्रेन्द्रविजयं नृपः ।
KK-01-02-002-225c	पुरोहितप्रेषणं च पाण्डवैः कौरवान्प्रति ॥
KK-01-02-002-226a	वैचित्रवीर्यस्य वचः समादाय पुरोधसः ।
KK-01-02-002-226c	तथेन्द्रविजयं चापि यानं चैव पुरोधसः ॥
KK-01-02-002-227a	सञ्जयं प्रेषयामास शमार्थी पाण्डवान्प्रति ।
KK-01-02-002-227c	यत्र दूतं महाराजो धृतराष्ट्रः प्रतापवान् ॥
KK-01-02-002-228a	श्रुत्वा च पाण्डवान्यत्र वासुदेवपुरोगमान् ।
KK-01-02-002-228c	प्रजागरः सम्प्रजज्ञे धृतराष्ट्रस्य चिन्तया ॥
KK-01-02-002-229a	विदुरो यत्र वाक्यानि विचित्राणि हितानि च ।
KK-01-02-002-229c	श्रावयामास राजानं धृतराष्ट्रं मनीषिणम् ॥
KK-01-02-002-230a	तथा सनत्सुजातेन यत्राध्यात्ममनुत्तमम् ।
KK-01-02-002-230c	मनस्तापान्वितो राजा श्रावितः शोकलालसः ॥
KK-01-02-002-231a	प्रभाते राजसमितौ सञ्जयो यत्र वा विभो ।
KK-01-02-002-231c	ऐकात्म्यं वासुदेवस्य प्रोक्तवानर्जुनस्य च ॥
KK-01-02-002-232a	यत्र कृष्णो दयापन्नः सन्धिमिच्छन्महामतिः ।
KK-01-02-002-232c	स्वयमागाच्छमं कर्तुं नगरं नागसाह्वयम् ॥
KK-01-02-002-233a	प्रत्याख्यानं च कृष्णस्य राज्ञा दुर्योधनेन वै ।
KK-01-02-002-233c	शमार्थे याचमानस्य पक्षयोरुभयोर्हितम् ॥
KK-01-02-002-234a	दम्भोद्भवस्य चाख्यानमत्रैव परिकीर्तितम् ।
KK-01-02-002-234c	वरान्वेषणमत्रैव मातलेश्च महात्मनः ॥
KK-01-02-002-235a	महर्षेश्चापि चरितं कथितं गालवस्य वै ।
KK-01-02-002-235c	विदुलायाश्च पुत्रस्य प्रोक्तं चाप्यनुशासनम् ॥
KK-01-02-002-236a	कर्णदुर्योधनादीनां दुष्टं विज्ञाय मन्त्रितम् ।
KK-01-02-002-236c	योगेश्वरत्वं कृष्णेन यत्र राज्ञां प्रदर्शितम् ॥
KK-01-02-002-237a	रथमारोप्य कृष्णेन यत्र कर्णोऽनुमन्त्रितः ।
KK-01-02-002-237c	उपायपूर्वं शौटीर्यात्प्रत्याख्यातश्च तेन सः ॥
KK-01-02-002-238a	आगम्य हास्तिनपुरादुपप्लाव्यमरिन्दमः ।
KK-01-02-002-238c	पाण्डवानां यथावृत्तं सर्वमाख्यातवान्हरिः ॥
KK-01-02-002-239a	ते तस्य वचनं श्रुत्वा मन्त्रयित्वा च यद्धितम् ।
KK-01-02-002-239c	साङ्ग्रामिकं ततः सर्वं सञ्जं चक्रुः परन्तपाः ॥
KK-01-02-002-240a	ततो युद्धाय निर्याता नराश्वरथदन्तिनः ।
KK-01-02-002-240c	नगराद्धास्तिनपुराद्वलसङ्ख्यानमेवच ॥
KK-01-02-002-241a	यत्र राज्ञा ह्युलूकस्य प्रेषणं पाम्डवान्प्रति ।
KK-01-02-002-241c	श्वोभाविनि महायुद्धे दौत्येन कृतवान्प्रभुः ॥
KK-01-02-002-242a	रथातिरथसङ्ख्यानमम्बोपाख्यानमेव च ।
KK-01-02-002-242c	एतत्सुबहुवृत्तान्तं पञ्चमं पर्व भारते ॥
KK-01-02-002-243a	उद्योगपर्व निर्दिष्टं सन्धिविग्रहमिश्रितम् ।
KK-01-02-002-243c	अध्यायानां शतं प्रोक्तं षडशीतिर्महर्षिणा ॥
KK-01-02-002-244a	श्लोकानां षट् सहस्राणि तावन्त्येव शतानि च ।
KK-01-02-002-244c	श्लोकाश्च नवतिः प्रोक्तास्तथैवाष्टौ महात्मना ॥
KK-01-02-002-245a	व्यासेनोदारमतिना पर्वण्यस्मिंस्तपोधनाः ।
KK-01-02-002-245c	अतः परं विचित्रार्थं भीष्मपर्व प्रचक्षते ॥
KK-01-02-002-246a	जम्बूखण्डविनिर्माणं यत्रोक्तं सञ्जयेन ह ।
KK-01-02-002-246c	यत्र यौधिष्ठिरं सैन्यं विषादमगमत्परम् ॥
KK-01-02-002-247a	यत्र युद्धमभूद्घोरं दशाहानि सुदारुणम् ।
KK-01-02-002-247c	कश्मलं यत्र पार्थस्य वासुदेवो महामतिः ॥
KK-01-02-002-248a	मोहजं नाशयामास हेतुभिर्मोक्षदर्शिभिः ।
KK-01-02-002-248c	समीक्ष्याधोक्षजः क्षिप्रं युधिष्ठिरहिते रतः ॥
KK-01-02-002-249a	रथादाप्लुत्य वेगेन स्वयं कृष्ण उदारधीः ।
KK-01-02-002-249c	प्रतोदपाणिराधावद्भीष्मं हन्तुं व्यपेतभीः ॥
KK-01-02-002-250a	वाक्यप्रतोदाभिहतो यत्र कृष्णेन पाण्डवः ।
KK-01-02-002-250c	गाण्डीवधन्वा समरे सर्वशस्त्रभृतां वरः ॥
KK-01-02-002-251a	शिखण्डिनं पुरस्कृत्य यत्र पार्थो महाधनुः ।
KK-01-02-002-251c	विनिघ्नन्निशितैर्बाणै रथाद्भीष्ममपातयत् ॥
KK-01-02-002-252a	शरतल्पगतश्चैव भीष्मो यत्र बभूव ह ।
KK-01-02-002-252c	षष्ठमेतत्समाख्यातं भारते पर्व विस्तृतम् ॥
KK-01-02-002-253a	अध्यायानां शतं प्रोक्तं तथा सप्तदशापरे ।
KK-01-02-002-253c	पञ्च श्लोकसहस्राणि सङ्ख्ययाष्टौ शतानि च ॥
KK-01-02-002-254a	श्लोकाश्च चतुराशीतिरस्मिन्पर्वणि कीर्तिताः ।
KK-01-02-002-254c	व्यासेन वेदविदुषा सङ्ख्याता भीष्मपर्वणि ॥
KK-01-02-002-255a	द्रोणपर्व ततश्चित्रं बहुवृत्तान्तमुच्यते ।
KK-01-02-002-255c	सैनापत्येऽभिषिक्तोऽथ यत्राचार्यः प्रतापवान् ॥
KK-01-02-002-256a	दुर्योधनस्य प्रीत्यर्थं प्रतिजज्ञे महास्त्रवित् ।
KK-01-02-002-256c	ग्रहणं धर्मराजस्य पाण्डुपुत्रस्य धीमतः ॥
KK-01-02-002-257a	यत्र संशप्तकाः पार्थमपनिन्यू रणाजिरात् ।
KK-01-02-002-257c	भगदत्तो महाराजो यत्र शक्रसमो युधि ॥
KK-01-02-002-258a	सुप्रतीकेन नागेन स हि शान्तः किरीटिना ।
KK-01-02-002-258c	यत्राभिमन्युं बहवो जघ्नुरेकं महारथाः ॥
KK-01-02-002-259a	जयद्रथमुखा बालं शूरमप्राप्तयौवनम् ।
KK-01-02-002-259c	हतेऽभिमन्यौ क्रुद्धेन यत्र पार्थेन संयुगे ॥
KK-01-02-002-260a	अक्षौहिणीः सप्त हत्वा हतो राजा जयद्रथः ।
KK-01-02-002-260c	यत्र भीमो महाबाहुः सात्यकिश्च महारथः ॥
KK-01-02-002-261a	अन्वेषणार्थं पार्थस्य युधिष्ठिरनृपाज्ञया ।
KK-01-02-002-261c	प्रविष्टौ भारतीं सेनामप्रधृष्यां सुरैरपि ॥
KK-01-02-002-262a	संशप्तकावशेषं च कृतं निःशेषमाहवे ।
KK-01-02-002-262c	संशप्तकानां वीराणां कोट्यो नव महात्मनाम् ॥
KK-01-02-002-263a	किरीटिनाभिनिष्क्रम्य प्रापिता यमसादनम् ।
KK-01-02-002-263c	धृतराष्ट्रस्य पुत्राश्च तथा पाषाणयोधिनः ॥
KK-01-02-002-264a	नारायणाश्च गोपालाः समरे चित्रयोधिनः ।
KK-01-02-002-264c	अलम्बुषः श्रुतायुश्च जलसन्धश्च वीर्यवान् ॥
KK-01-02-002-265a	सौमदत्तिर्विराटश्च द्रुपदश्च महारथः ।
KK-01-02-002-265c	घटोत्कचादयश्चान्ये निहता द्रोणपर्वणि ॥
KK-01-02-002-266a	अश्वत्थामापि चात्रैव द्रोणे युधि निपातिते ।
KK-01-02-002-266c	अस्त्रं प्रादुश्चकारोग्रं नारायणममर्षितः ॥
KK-01-02-002-267a	आग्नेयं कीर्त्यते यत्र रुद्रमाहात्म्यमुत्तमम् ।
KK-01-02-002-267c	व्यासस्य चाप्यागमनं माहात्म्यं कृष्णपार्थयोः ॥
KK-01-02-002-268a	सप्तमं भारते पर्व महदेतदुदाहृतम् ।
KK-01-02-002-268c	यत्र ते पृथिवीपालाः प्रायशो निधनं गताः ॥
KK-01-02-002-269a	द्रोणपर्वणि ये शूरा निर्दिष्टाः पुरुषर्षभाः ।
KK-01-02-002-269c	अत्राध्यायशतं प्रोक्तं तथाध्यायाश्च सप्ततिः ॥
KK-01-02-002-270a	अष्टौ श्लोकसहस्राणि तथा नव शतानि च ।
KK-01-02-002-270c	श्लोका नव तथैवात्र सङ्ख्यातास्तत्त्वदर्शिना ॥
KK-01-02-002-271a	पाराशर्येण मुनिना सञ्चिन्त्य द्रोणपर्वणि ।
KK-01-02-002-271c	अतः परं कर्णपर्व प्रोच्यते परमाद्भुतम् ॥
KK-01-02-002-272a	सारथ्ये विनियोगश्च मद्रराजस्य धीमतः ।
KK-01-02-002-272c	आख्यातं यत्र पौराणं त्रिपुरस्य निपातनम् ॥
KK-01-02-002-273a	प्रयाणे परुषश्चात्र संवादः कर्णशल्ययोः ।
KK-01-02-002-273c	हंसकाकीयमाख्यानं तत्रैवाक्षेपसंहितम् ॥
KK-01-02-002-274a	वधः पाण्ड्यस्य च तथा अश्वत्थाम्ना महात्मना ।
KK-01-02-002-274c	दण्डसेनस्य च ततो दण्डस्य च वधस्तथा ॥
KK-01-02-002-275a	द्वैरथे यत्र कर्णेन धर्मराजो युधिष्टिरः ।
KK-01-02-002-275c	संशयं गमितो युद्धे मिषतां सर्वधन्विनाम् ॥
KK-01-02-002-276a	अन्योन्यं प्रति च क्रोधो युधिष्ठिरकिरीटिनोः ।
KK-01-02-002-276c	यत्रैवानुनयः प्रोक्तो माधवेनार्जुनस्य हि ॥
KK-01-02-002-277a	प्रतिज्ञापूर्वकं चापि वक्षो दुःशासनस्य च ।
KK-01-02-002-277c	भित्त्वा वृकोदरो रक्तं पीतवान्यत्र संयुगे ॥
KK-01-02-002-278a	द्वैरथे यत्र पार्थेन हतः कर्णो महारथः ।
KK-01-02-002-278c	अष्टमं पर्व निर्दिष्टमेतद्भारतचिन्तकैः ॥
KK-01-02-002-279a	एकोनसप्ततिः प्रोक्ता अध्यायाः कर्णपर्वणि ।
KK-01-02-002-279c	चत्वार्येव सहस्राणि नव श्लोकशतानि च ॥
KK-01-02-002-280a	चतुःषष्टिस्तथा श्लोकाः पर्वण्यस्मिन्प्रकीर्तिताः ।
KK-01-02-002-280c	अतः परं विचित्रार्थं शल्यपर्व प्रकीर्तितम् ॥
KK-01-02-002-281a	हतप्रवीरे सैन्ये तु नेता मद्रेश्वरोऽभवत् ।
KK-01-02-002-281c	यत्र कौमारमाख्यानमभिषेकस्य कर्म च ॥
KK-01-02-002-282a	वृत्तानि चाथ युद्धानि कीर्त्यन्ते यत्र भागशः ।
KK-01-02-002-282c	विनाशः कुरुमुख्यानां शल्यपर्वणि कीर्त्यते ॥
KK-01-02-002-283a	शल्यस्य निधनं चात्र धर्मराजान्महात्मनः ।
KK-01-02-002-283c	शकुनेश्च वधोऽत्रैव सहदेवेन संयुगे ॥
KK-01-02-002-284a	सैन्ये च हतभूयिष्ठे किंचिच्छिष्टे सुयोधनः ।
KK-01-02-002-284c	ह्रदं प्रविश्य यत्रासौ संस्तभ्यापोव्यवस्थितः ॥
KK-01-02-002-285a	प्रवृत्तिस्तत्र चाख्याता यत्र भीमस्य लुब्धकैः ।
KK-01-02-002-285c	क्षेपयुक्तैर्वचोभिश्च धर्मराजस्य धीमतः ॥
KK-01-02-002-286a	ह्रदात्समुत्थितो यत्र धार्तराष्ट्रोऽत्यमर्षणः ।
KK-01-02-002-286c	भीमेन गदया युद्धं यत्रासौ कृतवान्सह ॥
KK-01-02-002-287a	समवाये च युद्धस्य रामस्यागमनं स्मृतम् ।
KK-01-02-002-287c	सरस्वत्याश्च तीर्थानां पुण्यता परिकीर्तिता ॥
KK-01-02-002-288a	गदायुद्धं च तुमुलमत्रैव परिकीर्तितम् ।
KK-01-02-002-288c	दुर्योधनस्य राज्ञोऽथ यत्र भीमेन संयुगे ॥
KK-01-02-002-289a	ऊरू भग्नौ प्रसह्याजौ गदया भीमवेगया ।
KK-01-02-002-289c	नवमं पर्व निर्दिष्टमेतदद्भुतमर्थवत् ॥
KK-01-02-002-290a	एकोनपष्टिरध्यायाः पर्वण्यत्र प्रकीर्तिताः ।
KK-01-02-002-290c	संख्याता बहुवृत्तान्ताः श्लोकसंख्याऽत्र कथ्यते ॥
KK-01-02-002-291a	त्रीणि श्लोकसहस्राणि द्वे शते विंशतिस्तथा ।
KK-01-02-002-291c	मुनिना संप्रणीतानि कौरवाणां यशोभृता ॥
KK-01-02-002-292a	अतः परं प्रवक्ष्यामि सौप्तिकं पर्व दारुणम् ।
KK-01-02-002-292c	भग्नोरुं यत्र राजानं दुर्योधनममर्षणम् ॥
KK-01-02-002-293a	अपयातेषु पार्थेषु त्रयस्तेऽभ्याययू रथाः ।
KK-01-02-002-293c	कृतवर्मा कृपो द्रौणिः सायाह्ने रुधिरोक्षितम् ॥
KK-01-02-002-294a	समेत्य ददृशुर्भूमौ पतितं रणमूर्धनि ।
KK-01-02-002-294c	प्रतिजज्ञे दृढक्रोधो द्रौणिर्यत्र महारथः ॥
KK-01-02-002-295a	अहत्वा सर्वपाञ्चालान्धृष्टद्युम्नपुरोगमान् ।
KK-01-02-002-295c	पाण्डवांश्च सहामात्यान्न विमोक्ष्यामि दंशनं ॥
KK-01-02-002-296a	यत्रैवमुक्त्वा राजानमपक्रम्य त्रयो रथाः ।
KK-01-02-002-296c	सूर्यास्तमनवेलायामासेदुस्ते महद्वनम् ॥
KK-01-02-002-297a	न्यग्रोधस्याथ महतो यत्राधस्ताद्व्यवस्थिताः ।
KK-01-02-002-297c	ततः काकान्बहून्रात्रौ दृष्ट्वोलूकेन हिंसितान् ॥
KK-01-02-002-298a	द्रौणिः क्रोधसमाविष्टः पितुर्वधमनुस्मरन् ।
KK-01-02-002-298c	पाञ्चालानां प्रसुप्तानां वधं प्रति मनो दधे ॥
KK-01-02-002-299a	गत्वा च शिबिरद्वारि दुर्दर्शं तत्र राक्षसम् ।
KK-01-02-002-299c	घोररूपमपश्यत्स दिवामावृत्य  धिष्ठितम् ॥
KK-01-02-002-300a	तेन व्याघातमस्त्राणां क्रियमाणमवेक्ष्य च ।
KK-01-02-002-300c	द्रौणिर्यत्र विरूपाक्षं रुद्रमाराध्य सत्वरः ॥
KK-01-02-002-301a	प्रसुप्तान्निशि विश्वस्तान्धृष्टद्युम्नपुरोगमान् ।
KK-01-02-002-301c	पाञ्चालान्सपरीवारान्द्रौपदेयांश्च सर्वशः ॥
KK-01-02-002-302a	कृतवर्मणा च सहितः कृपेण च निजघ्निवान् ।
KK-01-02-002-302c	यत्रामुच्यन्त ते पार्थाः पञ्च कृष्णबलाश्रयात् ॥
KK-01-02-002-303a	सात्यकिश्च महेष्वासः शेषाश्च निधनं गताः ।
KK-01-02-002-303c	पाञ्चालानां प्रसुप्तानां यत्र द्रोणसुताद्वधः ॥
KK-01-02-002-304a	धृष्टद्युम्नस्य सूतेन पाण्डवेषु निवेदितः ।
KK-01-02-002-304c	द्रौपदी पुत्रशोकार्ता पितृभ्रातृवधार्दिता ॥
KK-01-02-002-305a	कृतानशनसंकल्पा यत्र भर्तृनुपाविशत् ।
KK-01-02-002-305c	द्रौपदीवचनाद्यत्र भीमो भीमपराक्रमः ॥
KK-01-02-002-306a	प्रियं तस्याश्चिकीर्षन्वै गदामादाय वीर्यवान् ।
KK-01-02-002-306c	अन्वधावत्सुसंक्रुद्धो भारद्वाजं गुरोः सुतम् ॥
KK-01-02-002-307a	भीमसेनभयाद्यत्र दैवेनाभिप्रचोदितः ।
KK-01-02-002-307c	अपाण्डवायेति रुषा द्रौणिरस्त्रमवासडदत् ॥
KK-01-02-002-308a	मैवमित्यब्रवीत्कृष्णः शमयंस्तस्य तद्वचः ।
KK-01-02-002-308c	यत्रास्त्रमस्त्रेण च तच्छमयामास फाल्गुनः ॥
KK-01-02-002-309a	द्रौणेश्च द्रोहबुद्धित्वं वीक्ष्य पापात्मनस्तदा ।
KK-01-02-002-309c	द्रौणिद्वैपायनादीनां शापाश्चान्योन्यकारिताः ॥
KK-01-02-002-310a	मणिं तथा समादाय द्रोणपुत्रान्महारथात् ।
KK-01-02-002-310c	पाण्डवाः प्रददुर्हृष्टा द्रौपद्यै जितकाशिनः ॥
KK-01-02-002-311a	एतद्वै दशमं पर्व सौप्तिकं समुदाहृतम् ।
KK-01-02-002-311c	अष्टादशास्मिन्नद्यायाः पर्वम्युक्ता महात्मना ॥
KK-01-02-002-312a	श्लोकानां कथितान्यत्र शतान्यष्टौ प्रसंख्यया ।
KK-01-02-002-312c	श्लोकाश्च सप्ततिः प्रोक्ता मुनिना ब्रह्मवादिना ॥
KK-01-02-002-313a	सौप्तिकैषीकसंबन्धे पर्वण्युत्तमतेजसी ।
KK-01-02-002-313c	अत ऊर्ध्वमिदं प्राहुः स्त्रीपर्व करुणोदयम् ॥
KK-01-02-002-314a	पुत्रशोकाभिसंतप्तः प्रज्ञाचक्षुर्नराधिपः ।
KK-01-02-002-314c	कृष्णोपनीतां यत्रासावायसीं प्रतिमां दृढां ॥
KK-01-02-002-315a	भीमसेनद्रोहबुद्धिर्धृतराष्ट्रो बभञ्जह ।
KK-01-02-002-315c	तथा शोकाभितप्तस्य धृतराष्ट्रस्य धीमतः ॥
KK-01-02-002-316a	संसारदहनं बुद्ध्या हेतुभिर्मोक्षदर्शनैः ।
KK-01-02-002-316c	विदुरेण च यत्रास्य राज्ञ आश्वासनं कृतम् ॥
KK-01-02-002-317a	धृतराष्ट्रस्य चात्रैव कौरवायोधनं तथा ।
KK-01-02-002-317c	सान्तःपुरस्य गमनं शोकार्तस्य प्रकीर्तितम् ॥
KK-01-02-002-318a	विलापो वीरपत्नीनां यत्रातिकरुणः स्मृतः ।
KK-01-02-002-318c	क्रोधावेशः प्रमोहश्च गान्धारीधृतराष्ट्रयोः ॥
KK-01-02-002-319a	यत्र तान्क्षत्रियाः शूरान्सङ्ग्रामेष्वनिवर्तिनः ।
KK-01-02-002-319c	पुत्रान्भ्रातृन्पितॄंश्चैव ददृशुर्निहतान्रणे ॥
KK-01-02-002-320a	पुत्रपौत्रवधार्तायास्तथात्रैव प्रकीर्तिता ।
KK-01-02-002-320c	गान्धार्याश्चापि कृष्णेन क्रोधोपशमनक्रिया ॥
KK-01-02-002-321a	यत्र राजा महाप्राज्ञः सर्वधर्मभृतां वरः ।
KK-01-02-002-321c	राज्ञांतानि शरीराणि दाहयामास शास्त्रतः ॥
KK-01-02-002-322a	तोयकर्मणि चारब्धे राज्ञामुदकदानिके ।
KK-01-02-002-322c	गूढोत्पन्नस्य चाख्यानं कर्णस्य पृथयात्मनः ॥
KK-01-02-002-323a	सुतस्यैतदिह प्रोक्तं व्यासेन परमर्षिणा ।
KK-01-02-002-323c	एतदेकादशं पर्व शोकवैक्लव्यकारणम् ॥
KK-01-02-002-324a	प्रणीतं सज्जनमनोवैक्लव्याश्रुप्रवर्तकम् ।
KK-01-02-002-324c	सप्तविंशतिरध्यायाः पर्वण्यस्मिन्प्रकीर्तिताः ॥
KK-01-02-002-325a	श्लोकसप्तशती चापि पञ्चसप्ततिसंयुता ।
KK-01-02-002-325c	संख्यया भारताख्यानमुक्तं व्यासेन धीमता ॥
KK-01-02-002-326a	अतः परं शान्तिपर्व द्वादशं बुद्धिवर्धनम् ।
KK-01-02-002-326c	यत्र निर्वेदमापन्नो धर्मराजो युधिष्ठिरः ॥
KK-01-02-002-327a	घातयित्वा पितॄन्भ्रातॄन्पुत्रान्संबन्धिमातुलान् ।
KK-01-02-002-327c	शान्तिपर्वणि धर्माश्च व्याख्याताःशारतल्पिकाः ॥
KK-01-02-002-328a	राजभिर्वेदितव्यास्ते सम्यग्ज्ञानबुभुत्सुभिः ।
KK-01-02-002-328c	आपद्धर्माश्च तत्रैव कालहेतुप्रदर्शिनः ॥
KK-01-02-002-329a	यान्बुद्ध्वा पुरुषः सम्यक्सर्वज्ञत्वमवाप्नुयात् ।
KK-01-02-002-329c	मोक्षधर्माश्च कथिता विचित्रा बहुविस्तराः ॥
KK-01-02-002-330a	द्वादशं पर्व निर्दिष्टमेतत्प्राज्ञजनप्रियम् ।
KK-01-02-002-330c	अत्र पर्वणि विज्ञेयमध्यायानां शतत्रयम् ॥
KK-01-02-002-331a	विंशच्चैव तथाध्याया नव चैव तपोधानाः ।
KK-01-02-002-331c	चतुर्दशसहस्राणि तथा सप्तशतानि च ॥
KK-01-02-002-332a	सप्तश्लोकास्तथैवात्र पञ्चविंशतिसंख्यया ।
KK-01-02-002-332c	अत ऊर्ध्वं च विज्ञेयमनुशासनमुत्तमम् ॥
KK-01-02-002-333a	यत्र प्रकृतिमापन्नः श्रुत्वा धर्मविनिश्चयम् ।
KK-01-02-002-333c	भीष्माद्भागीरथीपुत्रात्कुरुराजो युधिष्ठिरः ॥
KK-01-02-002-334a	व्यवहारोऽत्र कार्त्स्न्येन धर्मार्थीयः प्रकीर्तितः ।
KK-01-02-002-334c	विविधानां च दानानां फलयोगाः प्रकीर्तिताः ॥
KK-01-02-002-335a	तथा पात्रविशेषाश्च दानानां च परो विधिः ।
KK-01-02-002-335c	आचारविधियोगश्च सत्यस्य च परा गतिः ॥
KK-01-02-002-336a	महाभाग्यं गवां चैव ब्राह्मणानां तथैव च ।
KK-01-02-002-336c	रहस्यं चैव धर्माणां देशकालोपसंहितम् ॥
KK-01-02-002-337a	एतत्सुबहुवृत्तान्तमुत्तमं चानुशासनम् ।
KK-01-02-002-337c	भीष्मस्यात्रैव संप्राप्तिः स्वर्गस्य परिकीर्तिता ॥
KK-01-02-002-338a	एतत्त्रयोदशं पर्व धर्मनिश्चयकारकम् ।
KK-01-02-002-338c	अध्यायानां शतं त्वत्र षट्चत्वारिंशदेव तु ॥
KK-01-02-002-339a	श्लोकानां तु सहस्राणि प्रोक्तान्यष्टौ प्रसंख्यया ।
KK-01-02-002-339c	ततोऽश्वमेधिकं नाम पर्व प्रोक्तं चतुर्दशम् ॥
KK-01-02-002-340a	तत्संवर्तमरुत्तीयं यत्राख्यानमनुत्तमम् ।
KK-01-02-002-340c	सुवर्णकोशसंप्राप्तिर्जन्म चोक्तं परीक्षितः ॥
KK-01-02-002-341a	दग्धस्यास्त्राग्निना पूर्वं कृष्णात्संजीवनं पुनः ।
KK-01-02-002-341c	चर्यायां हयमुत्सृष्टं पाण्डवस्यानुगच्छतः ॥
KK-01-02-002-342a	तत्र तत्र च युद्धानि राजपुत्रैरमर्षणैः ।
KK-01-02-002-342c	चित्राङ्गदायाः पुत्रेण स्वपुत्रेण धनंजयः ॥
KK-01-02-002-343a	सङ्ग्रामे बभ्रुवाहेन संशयं चात्र जग्मिवान् ।
KK-01-02-002-343c	सुदर्शनं तथाऽऽख्यानं वैष्णवं धर्ममेव च ।
KK-01-02-002-343e	अश्वमेधे महायज्ञे नकुलाख्यानमेव च ॥
KK-01-02-002-344a	इत्याश्वमेधिकं पर्व प्रोक्तमेतन्महाद्भुतम् ।
KK-01-02-002-344c	अध्यायानां शतं चैव त्रयोऽध्यायाश्च कीर्तिताः ॥
KK-01-02-002-345a	त्रीणि श्लोकसहस्राणि तावन्त्येव शतानि च ।
KK-01-02-002-345c	विंशतिश्च तथा श्लोकाः संख्यातास्तत्त्वदर्शिना ॥
KK-01-02-002-346a	ततस्त्वाश्रमवासाख्यं पर्व पञ्चदशं स्मृतम् ।
KK-01-02-002-346c	यत्र राज्यं समुत्सृज्य गान्धार्या सहितो नृपः ॥
KK-01-02-002-347a	धृतराष्ट्रोश्रमपदं विदुरश्च जगाम ह ।
KK-01-02-002-347c	यं दृष्ट्वा प्रस्थितं साध्वी पृथाप्यनुययौ तदा ॥
KK-01-02-002-348a	पुत्रराज्यं परित्यज्य गुरुशुश्रूषणे रता ।
KK-01-02-002-348c	यत्र राजा हतान्पुत्रान्पौत्रानन्यांश्च पार्थिवान् ॥
KK-01-02-002-349a	लाकान्तरगतान्वीरानपश्यत्पुनरागतान् ।
KK-01-02-002-349c	ऋषेः प्रसादात्कृष्णस्य दृष्ट्वाश्चर्यमनुत्तमम् ॥
KK-01-02-002-350a	त्यक्त्वा शोकं सदारश्च सिद्धिं परमिकां गतः ।
KK-01-02-002-350c	यत्र धर्मं समाश्रित्य विदुरः सुगतिं गतः ॥
KK-01-02-002-351a	संजयश्च सहामात्यो विद्वान्गावल्गणिर्वशी ।
KK-01-02-002-351c	ददर्श नारदं यत्र धर्मराजो युधिष्ठिरः ॥
KK-01-02-002-352a	नारदाच्चैव शुश्राव वृष्णीनां कदनं महत् ।
KK-01-02-002-352c	एतदाश्रमवासाख्यं पर्वोक्तं महदद्भुतम् ॥
KK-01-02-002-353a	द्विचत्वारिंशदध्यायाः पर्वैतदभिसङ्ख्यया ।
KK-01-02-002-353c	सहस्रमेकं श्लोकानां पञ्चश्लोकशतानि च ॥
KK-01-02-002-354a	षडेव च तथा श्लोकाः संख्यातास्तत्त्वदर्शिना ।
KK-01-02-002-354c	अतः परं निबोधेदं मौसलं पर्व दारुणम् ॥
KK-01-02-002-355a	यत्र ते पुरुषव्याघ्राः शस्त्रस्पर्शहता युधि ।
KK-01-02-002-355c	ब्रह्मदण्डविनिष्पिष्टाः समीपे लवणाम्भसः ॥
KK-01-02-002-356a	आपाने पानकलिता दैवेनाभिप्रचोदिताः ।
KK-01-02-002-356c	एरकारूपिभिर्वज्रैर्निजघ्नुरितरेतरम् ॥
KK-01-02-002-357a	यत्र सर्वक्षयं कृत्वा तावुभौ रामकेशवौ ।
KK-01-02-002-357c	नातिचक्रामतुः कालं प्राप्तं सर्वहरं महत् ॥
KK-01-02-002-358a	यत्रार्जुनो द्वारवतीमेत्य वृष्णिविनाकृताम् ।
KK-01-02-002-358c	दृष्ट्वा विषादमगमत्परां चार्तिं नरर्षभः ॥
KK-01-02-002-359a	स संस्कृत्य नरश्रेष्ठं मातुलं शौरिमात्मनः ।
KK-01-02-002-359c	ददर्श यदुवीराणामापाने वैशसं महत् ॥
KK-01-02-002-360a	शरीरं वासुदेवस्य रामस्य च महात्मनः ।
KK-01-02-002-360c	संस्कारं लम्भयामास वृष्णीनां च प्रधानतः ॥
KK-01-02-002-361a	सवृद्धबालमादाय द्वारवत्यास्ततो जनम् ।
KK-01-02-002-361c	ददर्शापदि कष्टायां गाण्डीवस्य पराभवम् ॥
KK-01-02-002-362a	सर्वेषां चैव दिव्यानामस्त्राणामप्रसन्नताम् ।
KK-01-02-002-362c	नाशं वृष्णिकलत्राणां प्रभावानामनित्यताम् ॥
KK-01-02-002-363a	दृष्ट्वा निर्वेदमापन्नो व्यासवाक्यप्रचोदितः ।
KK-01-02-002-363c	धर्मराजं समासाद्य संन्यासं समरोचयत् ॥
KK-01-02-002-364a	इत्येतन्मौसलं पर्व षोडशं परिकीर्तितम् ।
KK-01-02-002-364c	अध्यायाष्टौ समाख्याताः श्लोकानां च शतत्रयम् ॥
KK-01-02-002-365a	श्लोकानां विंशतिश्चव संख्याता तत्त्वदर्शिना ।
KK-01-02-002-365c	महाप्रस्थानिकं तस्मादूर्ध्वं सप्तदशं स्मृतम् ॥
KK-01-02-002-366a	यत्र राज्यं परित्यज्य पाण्डवाः पुरुषर्षभाः ।
KK-01-02-002-366c	द्रौपद्या सहिता देव्या महाप्रस्थानमास्थिताः ॥
KK-01-02-002-367a	यत्र तेऽग्निं ददृशिरे लौहित्यं प्राप्य सागरम् ।
KK-01-02-002-367c	यत्राग्निना चोदितश्च पार्थस्तस्मै महात्मने ॥
KK-01-02-002-368a	ददौ संपूज्य तद्दिव्यं गाण्डीवं धनुरुत्तमम् ।
KK-01-02-002-368c	यत्र भ्रातृन्निपतितान्द्रौपदीं च युधिष्ठिरः ॥
KK-01-02-002-369a	दृष्ट्वा हित्वा जगामैव सर्वाननवलोकयन् ।
KK-01-02-002-369c	एतत्सप्तदशं पर्व महाप्रस्थानिकं स्मृतम् ॥
KK-01-02-002-370a	यत्राध्यायास्त्रयः प्रोक्ताः श्लोकानां च शतत्रयम् ।
KK-01-02-002-370c	विंशतिश्च तथा श्लोकाः संख्यातास्तत्त्वदर्शिना ॥
KK-01-02-002-371a	स्वर्गपर्व ततो ज्ञेयं दिव्यं यत्तदमानुषम् ।
KK-01-02-002-371c	प्राप्तं दैवरथं स्वर्गान्नेष्टवान्यत्र धर्मराट् ॥
KK-01-02-002-372a	आरोदुं सुमहाप्राज्ञ आनृशंस्याच्छुना विना ।
KK-01-02-002-372c	तामस्याविचलां ज्ञात्वा स्थितिं धर्मे महात्मनः ॥
KK-01-02-002-373a	श्वरूपं यत्र तत्त्यक्त्वा धर्मेणासौ समन्वितः ।
KK-01-02-002-373c	स्वर्गं प्राप्तःसच तथा यातनाविपुला भृशम् ॥
KK-01-02-002-374a	देवदूतेन नरकं यत्र व्याजेन दर्शितम् ।
KK-01-02-002-374c	शुश्राव यत्र धर्मात्मा भ्रातॄणां करुणागिरः ॥
KK-01-02-002-375a	निदेशे वर्तमानानां देशे तत्रैव वर्तताम् ।
KK-01-02-002-375c	अनुदर्शितश्च धर्मेण देवराज्ञा च पाण्डवः ॥
KK-01-02-002-376a	आप्लुत्याकाशगङ्गायां देहं त्यक्त्वा स मानुषम् ।
KK-01-02-002-376c	स्वधर्मनिर्जितं स्थानं स्वर्गे प्राप्य स धर्मराट् ॥
KK-01-02-002-377a	मुमुदे पूजितः सर्वैः सेन्द्रैः सुरगणैः सह ।
KK-01-02-002-377c	एतदष्टादशं पर्व प्रोक्तं व्यासेन धीमता ॥
KK-01-02-002-378a	अध्यायाः पञ्च संख्याताः पर्वम्यस्मिन्महात्मना ।
KK-01-02-002-378c	श्लोकानां द्वे शते चैव प्रसंख्याते तपोधनाः ॥
KK-01-02-002-379a	नव श्लोकास्तथैवान्ये संख्याताः परमर्षिणा ।
KK-01-02-002-379c	अष्टादशैवमेतानि पर्वाण्येतान्यशेषतः ॥
KK-01-02-002-380a	खिलेषु हरिवंशश्च भविष्यं च प्रकीर्तितम् ।
KK-01-02-002-380c	दश श्लोकसहस्राणि विंशच्छोकशतानि च ॥
KK-01-02-002-381a	खिलेषु हरिवंशे च संख्यातानि महर्षिणा ।
KK-01-02-002-381c	एतत्सर्वं समाख्यातं भारते पर्वसंग्रहः ॥
KK-01-02-002-382a	अष्टादश समाजग्मुरक्षौहिण्यो ययुत्सया ।
KK-01-02-002-382c	तन्महादारुणं युद्धमहान्यष्टादशाभवत् ॥
KK-01-02-002-383a	यो विद्याच्चतुरो वेदान्साङ्गोपनिषदो द्विजः ।
KK-01-02-002-383c	न चाख्यानमिदं विद्यान्नैव स स्याद्विचक्षणः ॥
KK-01-02-002-384a	अर्थशास्त्रमिदं प्रोक्तं धर्मशास्त्रमिदं महत् ।
KK-01-02-002-384c	कामशास्त्रमिदं प्रोक्तं व्यासेनामितबुद्धिना ॥
KK-01-02-002-385a	श्रुत्वा त्विदमुपाख्यानं श्राव्यमन्यन्न रोचते ।
KK-01-02-002-385c	पुंस्कोकिलगिरं श्रुत्वा रूक्षा ध्वाङ्क्षस्य वागिव ॥
KK-01-02-002-386a	इतिहासोत्तमादस्माञ्जायन्ते कविबुद्धयः ।
KK-01-02-002-386c	पञ्चभ्य इव् भूतेभ्यो लोकसंविधयस्त्रयः ॥
KK-01-02-002-387a	अस्याख्यानस्य विषये पुराणं वर्तते द्विजाः ।
KK-01-02-002-387c	अन्तरिक्षस्य विषये प्रजा इव चतुर्विधाः ॥
KK-01-02-002-388a	क्रियागुणानां सर्वेषामिदमाख्यानमाश्रयः ।
KK-01-02-002-388c	इन्द्रियाणां समस्तानां चित्रा इव मनः क्रियाः ॥
KK-01-02-002-389a	अनाश्रित्यैतदाख्यानं कथा भुवि न विद्यते ।
KK-01-02-002-389c	आहारमनपाश्रित्य शरीरस्येव धारणम् ॥
KK-01-02-002-390a	इदं कविवरैः सर्वैराख्यानमुपजीव्यते ।
KK-01-02-002-390c	उदयप्रेप्सुभिर्भृत्यैरभिजात इवेश्वरः ॥
KK-01-02-002-391a	अस्य काव्यस्य कवयो न समर्था विशेषणे ।
KK-01-02-002-391c	साधोरिव गृहस्थस्य शेषास्त्रय इवाश्रमाः ॥
KK-01-02-002-392a	धर्मे मतिर्भवतु वः सततोत्थितानां स ह्येक एव परलोकगतस्य बन्धुः ।
KK-01-02-002-392c	अर्थाः स्त्रियश्च निपुणैरपि सेव्यमानानैवाप्तभावमुपयान्ति न च स्थिरत्वम् ॥
KK-01-02-002-393a	द्वैपायनौष्ठपुटनिःसृतमप्रमेयंपुण्यं पवित्रमथ पापहरं शिवं च ।
KK-01-02-002-393c	यो भारतं समधिगच्छति वाच्यमानंकिं तस्य पुष्करजलैरभिषेचनेन ॥
KK-01-02-002-394a	यदह्ना कुरुते पाप ब्राह्मणस्त्विन्द्रियैश्चरन् ।
KK-01-02-002-394c	महाभारतमाख्याय सन्ध्यां मुच्यति पश्चिमाम् ॥
KK-01-02-002-395a	यद्रात्रौ कुरुते पापं कर्मणा मनसा गिरा ।
KK-01-02-002-395c	महाभारतमाख्याय पूर्वां सन्ध्यां प्रमुच्यते ॥
KK-01-02-002-396a	यो गोशतं कनकशृङ्गमयं ददातिविप्राय वेदविदुषे च बहुश्रुताय ।
KK-01-02-002-396c	पुण्यां च भारतकथां शृणुयाच्च नित्यंतुल्यं फलं भवति तस्य च तस्य चैव ॥
KK-01-02-002-397a	आख्यानं तदिदमनुत्तमं महार्थंविज्ञेयं महदिह पर्वसंग्रहेण ।
KK-01-02-002-397c	श्रुत्वादौ भवति नृणां सुखावगाहं विस्तीर्णं लवणजलं यथा प्लवेन ॥

इति श्रीमन्महाभारते आदिपर्वणि पर्वसंग्रहपर्वणि द्वितीयोऽध्यायः ॥ 2 ॥ ॥ समाप्तं पर्वसंग्रहपर्व ॥

1-2-3 (*क्षत्र क्षत्रियजातिं । अमर्षः स्वपितुः क्षत्रियेण हतत्वाज्जातस्य क्रोधस्यासहनं तेन चोदितः प्रेरितः ॥ 1-2-10 निषिषिधुः निषिद्धवन्तः । अक्षराधिक्यमार्ष ॥ 1-2-14 भूदोषाः निम्नोन्नतत्वकण्टकित्वादयः ॥ 1-2-19 पदातय इति रथादिगतानां नराण व्युदासः ॥ 1-2-23-26 अक्षौहिण्याः 21870 रथाः । 21871 गजाः । 109350 पदातयः । 65610 हयाः ॥ 1-2-28 पिण्डिता एकीभूताः ॥ 1-2-32 हार्दिक्यः कृतवर्मा गौतमः कृपः ॥ 1-2-33 ते तव सत्रे यद्भारताख्यानं मत्तः प्रवृत्तं तज्जनमेजयस्य सत्रे व्यासशिष्येण कथितमित्युत्तरेण संबन्धः ॥ 1-2-34 तत्र भारते ॥ 1-2-35 प्रतिपन्नं शरणीकृतं ॥ 1-2-38 अभिजातः कुलीनः ॥ 1-2-46 हरणं दायः पारिबर्हमिति यावत् तस्य हारिका समानयनं ॥ 1-2-49 अनुद्यूतं पुनर्द्यूतं ॥ 1-2-50 अभिगमनं तपसे गमनं ॥ 1-2-53 समास्या सहावस्थानं ॥ 1-2-57 प्रवेशः विराटनगरे । समयस्य संकेतस्य नियमस्य वा ॥ 1-2-70 प्रतिज्ञा जयद्रथवधार्थं ॥ 1-2-72 ह्रदप्रवेशनं दुर्योधनस्य ॥ 1-2-83 अन्यत्र कथितस्यावशिष्टं यत्पुनः प्रक्रम्य कथ्यते तत् खिलं प्रोच्यते । हरिवंशश्च तादृशः ॥ 1-2-90 माहात्म्यमुत्तङ्कस्य उदङ्कस्येत्यपि पाठः ॥ 1-2-117 भार्गवः कुलालः ॥ 1-2-138 कितवो द्यूतकारकः ॥ 1-2-150 शत्रुस्तव ऊरू भेत्स्यतीतिशापोत्सर्गः ॥ 1-2-220 नौ आवयोर्मध्ये ममैव साहाय्यं कर्तुमर्हतीति प्रत्येकं प्रार्थना ज्ञेया ॥ 1-2-231 ऐकात्म्यं एकचित्तत्वं ॥ 1-2-237 शौटीर्यात् गर्वात् ॥ 1-2-255 आचार्यः द्रोणाचार्यः ॥ 1-2-287 समवाये समये ॥ 1-2-316 संसारदहनं निरूप्येतिशेषः ॥ 1-2-317 आयोधनं युद्धस्थानं ॥ 1-2-319 क्षत्रियाः क्षत्रियस्त्रियः ॥ 1-2-327 शराएव तल्पो यस्य सः शरतल्पो भीष्मः तेन प्रोक्ताः । शरतल्पे भवा वा तत्रस्थेन व्याख्यातत्वात् ॥ 1-2-343 सुदर्शनं तथाख्यानमित्यत्र मृगदर्श तथाचैवेति-मणिदर्शनं तथाचैवेत्यपि पाठो दृश्यते ॥ 1-2-347 धृतराष्ट्रः आश्रमपदमिति च्छेदः सन्धिरार्षः ॥ 1-2-355 ब्रह्मदण्डः ब्राह्मणशापः ॥ 1-2-356 आपाने पानगोष्ठ्यां पानेन कलिताः विवशीकृताः । एरकाः तृणविशेषाः ॥ 1-2-357 नातिचक्रामतुः कालं समर्थावपि मर्यादां नोल्लङ्घितवन्तावित्यर्थः ॥ 1-2-359 वैशसं परस्परं विशसनं ॥ 1-2-372 अस्य अविचलामितिच्छेदः ॥ 1-2-387 विषये देशे अन्तरित्यर्थः । पुराणं अष्टादशभेदं पाद्मादि ॥ 1-2-394 संध्यां संध्यायां ॥ द्वितीयोऽध्यायः *)॥ 2 ॥
