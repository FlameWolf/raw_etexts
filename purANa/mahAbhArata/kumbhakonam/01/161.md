अध्यायः 161

पाण्डवानां विदुरप्रेषितदूतदर्शितनौकया गङ्गोत्तरणम् ॥ 1 ॥
001	वैशम्पायन उवाच 
001a	एतस्मिन्नेव काले तु यथासम्प्रत्ययं कविः ।
001c	विदुरः प्रेषयामास तद्वनं पुरुषं शुचिम् ॥
002a	`आत्मनः पाण्डवानां च विश्वास्यं ज्ञातपूर्वकम् ।
002c	गङ्गासन्तरणार्थाय ज्ञाताभिज्ञानवाचिकम् ॥'
003a	स गत्वा तु यथोद्देशं पाण्डवान्ददृशे वने ।
003c	जनन्या सह कौरव्याननयज्जाह्नवीतटम् ॥
004a	विदितं तन्महाबुद्धेर्विदुरस्य महात्मनः ।
004c	ततस्तस्यापि चारेण चेष्टितं पापचेतसः ॥
005a	ततः प्रवासितो विद्वान्विदुरेण नरस्तदा ।
005c	पार्थानां दर्शयामास मनोमारुतगामिनीम् ॥
006a	सर्ववातसहां नावं यन्त्रयुक्तां पताकिनीम् ।
006c	शिवे भागीरथीतीरे नरैर्विस्रम्भिभिः कृताम् ॥
007a	ततः पुनरथोवाच ज्ञापकं पूर्वचोदितम् ।
007c	युधिष्ठिर निबोधेयं सञ्ज्ञार्थं वचनं कवेः ॥
008a	कक्षघ्नः शिशिरघ्नश्च महाकक्षे बिलौकसः ।
008c	न हन्तीत्येवमात्मानं यो रक्षति स जीवति ।
008e	`बोद्धव्यमिति यत्प्राह विदुरस्तदिदं तथा ॥'
009a	तेन मां प्रेषितं विद्धि विश्वस्तं सञ्ज्ञयाऽनया ।
009c	भूयश्चैवाह मां क्षत्ता विदुरः सर्वतोऽर्थवित् ।
009e	`अधिक्षिपन्धार्तराष्ट्रं सभ्रातृकमुदारधीः ॥'
010a	कर्णं दुर्योधनं चैव भ्रातृभिः सहितं रणे ।
010c	शकुनिं चैव कौन्तेय विजेताऽसि न संशयः ॥
011	`वैशम्पायन उवाच 
011a	पाण्डवाश्चापि गत्वाथ गङ्गायास्तीरमुत्तमम् ।
011c	निषादाधिपतिं वीरं दाशं परमधार्मिकम् ॥
012a	दीपिकाभिः कृतालोकं मार्गमाणं च पाण्डवान् ।
012c	ददृशुः पाण्डवेयास्ते नाविकं त्वरयाऽन्वितम् ॥
013a	निषादस्तत्र कौन्तेयानभिज्ञानं न्यवेदयत् ।
013c	विदुरस्य महाबुद्धेर्म्लेच्छभाषादि यत्तदा ॥
014	नाविक उवाच 
014a	विदुरेणास्मि सन्दिष्टो दत्त्वा बहु धनं महत् ।
014c	गङ्गातीरे निविष्टस्त्वं पाण्डवांस्तारयेति ह ॥
015a	सोऽहं चतुर्दशीमद्य गङ्गाया अविदूरतः ।
015c	चारेरन्वेषयाम्यस्मिन्वने मृगगणान्विते ॥
016a	प्रभवन्तोऽथ भद्रं वो नावमारुह्य गम्यताम् ।
016c	युक्तारित्रपताकां च निश्छिद्रां मन्दिरोपमाम् ॥'
017a	इयं वारिपथे युक्ता नौरप्सु सुखगामिनी ।
017c	मोचयिष्यति वः सर्वानस्माद्देशान्न संशयः ॥
018	वैशम्पायन उवाच 
018a	अथ तान्व्यथितान्दृष्ट्वा सह मात्रा नरोत्तमान् ।
018c	नावमारोप्य गङ्गायां प्रस्थितानब्रवीत्पुनः ॥
019a	विदुरो मूर्ध्न्युपाघ्राय परिष्वज्य वचो मुहुः ।
019c	अरिष्टं गच्छताव्यग्राः पन्थानमिति चाब्रवीत् ॥
020a	इत्युक्त्वा स तु तान्वीरान्पुमान्विदुरचोदितः ।
020c	तारयामास राजेन्द्र गङ्गां नावा नरर्षभान् ॥
021a	तारयित्वा ततो गङ्गां पारं प्राप्तांश्च सर्वशः ।
021c	जयाशिषः प्रयुज्याथ यथागतमगाद्धि सः ॥
022a	पाण्डवाश्च महात्मानः प्रतिसन्दिश्य वै कवेः ।
022c	गङ्गामुत्तीर्य वेगेन जग्मुर्गूढमलक्षिताः ॥
023a	`ततस्ते तत्र तीर्त्वा तु गङ्गामुत्तुङ्गवीचिकाम् ।
023c	जवेन प्रययुर्वीरा दक्षिणां दिशमास्थिताः ॥
024a	विज्ञाय निशि पन्थानं नक्षत्रैर्दक्षिणामुखाः ।
024c	वनाद्वनान्तरं राजन्गहनं प्रतिपेदिरे ॥
025a	श्रान्तास्ततः पिपासार्ताः क्षुधिता भयकातराः ।
025c	पुनरूचुर्महावीर्यं भीमसेनमिदं वचः ॥
026a	इतः कष्टतरं किं नु यद्वयं गहने वने ।
026c	दिशश्च न प्रजानीमो गन्तुं चैतेन शक्नुमः ।
026e	तं च पापं न जानीमो दग्धो वाथ पुरोचनः ॥
027a	कथं नु विप्रमुच्येम भयादस्मादलक्षिताः ।
027c	शीघ्रमस्मानुपादाय तथैव व्रज भारत ॥
028a	त्वं हि नो बलवानेको यथा सततगस्तथा ।
028c	इत्युक्तो धर्मराजेन भीमसेनो महाबलः ।
028e	आदाय कुन्तीं भ्रातॄंश्च जगामाशु स पावनिः' ॥ ॥

इति श्रीमन्महाभारते आदिपर्वणि जतुगृहपर्वणि एकषष्ट्यधिकशततमोऽध्यायः ॥ 161 ॥
