अध्यायः 231

सुन्दोपसुन्दकृतोपद्रवं निवेद्य देवादिभिः प्रार्थितेन ब्रह्मणा आज्ञप्तेन विश्वकर्मणा तिलोत्तमासृष्टिः ॥ 1 ॥ तिलोत्तमया ब्रह्माज्ञास्वीकारः ॥ 2 ॥

KK0114231001	नारद उवाच ।

KK0114231001a	ततो देवर्षयः सर्वे सिद्धाश्च परमर्षयः ।
KK0114231001c	जग्मुस्तदा परमार्तिं दृष्ट्वा तत्कदनं महत् ॥
KK0114231002a	तेऽभिजग्मुर्जितक्रोधा जितात्मानो जितेन्द्रियाः ।
KK0114231002c	पितामहस्य भवनं जगतः कृपया तदा ॥
KK0114231003a	ततो ददृशुरासीनं सह देवैः पितामहम् ।
KK0114231003c	सिद्धैर्ब्रह्मर्षिभिश्चैव समन्तात्परिवारितम् ॥
KK0114231004a	तत्र देवो महादेवस्तत्राग्निर्वायुना सह ।
KK0114231004c	चन्द्रादित्यौ च शक्रश्च पारमेष्ठ्यास्तथर्षयः ॥
KK0114231005a	वैखानसा वालखिल्या वानप्रस्था मरीचिपाः ।
KK0114231005c	अजाश्चैवाविमूढाश्च तेजोगर्भास्तपस्विनः ॥
KK0114231006a	ऋषयः सर्व एवैते पितामहमुपागमन् ।
KK0114231006c	ततोऽभिगम्य ते दीनाः सर्व एव महर्षयः ॥
KK0114231007a	सुन्दोपसुन्दयौः कर्म सर्वमेव शशंसिरे ।
KK0114231007c	यथा हृतं यथा चैव कृतं येन क्रमेण च ॥
KK0114231008a	न्यवेदयंस्ततः सर्वमखिलेन पितामहे ।
KK0114231008c	ततो देवगणाः सर्वे ते चैव परमर्षयः ॥
KK0114231009a	तमेवार्थं पुरस्कृत्य पितामहमचोदयन् ।
KK0114231009c	ततः पितामहः श्रुत्वा सर्वेषां तद्वचस्तदा ॥
KK0114231010a	मुहूर्तमिव सञ्चिन्त्य कर्तव्यस्य च निश्चयम् ।
KK0114231010c	तयोर्वधं समुद्दिश्य विश्वकर्माणमाह्वयत् ॥
KK0114231011a	दृष्ट्वा च विश्वकर्माणं व्यादिदेश पितामहः ।
KK0114231011c	सृज्यतां प्रार्थनीयैका प्रमदेति महातपाः ॥
KK0114231012a	पितामहं नमस्कृत्य तद्वाक्यमभिनन्द्य च ।
KK0114231012c	निर्ममे योषितं दिव्यां चिन्तयित्वा पुनःपुनः ॥
KK0114231013a	त्रिषु लोकेषु यत्किञ्चिद्भूतं स्थावरजङ्गमम् ।
KK0114231013c	समानयद्दर्शनीयं तत्तदत्र स विश्ववित् ॥
KK0114231014a	कोटिशश्चैव रत्नानि तस्या गात्रे न्यवेशयत् ।
KK0114231014c	तां रत्नसङ्घातमयीमसृजद्देवरूपिणीम् ॥
KK0114231015a	सा प्रयत्नेन महता निर्मिता विश्वकर्मणा ।
KK0114231015c	त्रिषु लोकेषु नारीणां रूपेणाप्रतिमाभवत् ॥
KK0114231016a	न तस्याः सूक्ष्ममप्यस्ति यद्गात्रे रूपसम्पदा ।
KK0114231016c	नियुक्ता यत्र वा दृष्टिर्न सज्जति निरीक्षताम् ॥
KK0114231017a	सा विग्रहवतीव श्रीः कामरूपा वपुष्मती ।
KK0114231017c	`पितामहमुपातिष्ठत्किं करोमीति चाब्रवीत् ॥
KK0114231018a	प्रीतो भूत्वा स दृष्ट्वैव प्रीत्या चास्यै वरं ददौ ।
KK0114231018c	कान्तत्वं सर्वभूतानां साश्रियानुत्तमं वपुः ॥
KK0114231019a	सा तेन वरदानेन कर्तुश्च क्रियया तदा ।
KK0114231019c	'जहार सर्वभूतानां चक्षूंषि च मनांसि च ॥
KK0114231020a	तिलं तिलं समानीय रत्नानां यद्विनिर्मिता ।
KK0114231020c	तिलोत्तमेति तत्तस्या नाम चक्रे पितामहः ॥
KK0114231021a	ब्रह्माणं सा नमस्कृत्य प्राञ्जलिर्वाक्यमब्रवीत् ।
KK0114231021c	किं कार्यं मयि भूतेश येनास्म्यद्येह निर्मिता ॥
KK0114231022	पितामह उवाच ।
KK0114231022a	गच्छ सुन्दोपसुन्दाभ्यामसुराभ्यां तिलोत्तमे ।
KK0114231022c	प्रार्थनीयेन रूपेण कुरु भद्रे प्रलोभनम् ॥
KK0114231023a	त्वत्कृते दर्शादेव रूपसम्पत्कृतेन वै ।
KK0114231023c	विरोधः स्याद्यथा ताभ्यामन्योन्येन तथा कुरु ॥
KK0114231024	नारद उवाच ।
KK0114231024a	सा तथेति प्रतिज्ञाय नमस्कृत्य पितामहम् ।
KK0114231024c	चकार मण्डलं तत्र विबुधानां प्रदक्षिणम् ॥
KK0114231025a	प्राङ्मुखो भगवानास्ते दक्षिणेन महेश्वरः ।
KK0114231025c	देवाश्चैवोत्तरेणासन्सर्वतस्त्वृषयोऽभवन् ॥
KK0114231026a	कुर्वन्त्यां तु तदा तत्र मण्डलं तत्प्रदक्षिणम् ।
KK0114231026c	इन्द्रः स्थाणुश्च भगवान्धैर्येण तु परिच्युतौ ॥
KK0114231027a	द्रष्टुकामस्य चात्यर्थं गतायां पार्श्वतस्तथा ।
KK0114231027c	अन्यदञ्चितपद्माक्षं दक्षिणं निःसृतं मुखम् ॥
KK0114231028a	पृष्ठतः परिवर्तन्त्यां पश्चिमं निःसृतं मुखम् ।
KK0114231028c	गतायां चोत्तरं पार्श्वमुत्तरं निःसृतं मुखम् ॥
KK0114231029a	महेन्द्रस्यापि नेत्राणां पृष्ठतः पार्श्वतोग्रतः ।
KK0114231029c	रक्तान्तानां विशालानां सहस्रं सर्वतोऽभवत् ॥
KK0114231030a	एवं चतुर्मुखः स्थाणुर्महादेवोऽभवत्पुरा ।
KK0114231030c	तथा सहस्रनेत्रश्च बभूव बलसूदनः ॥
KK0114231031a	तथा देवनिकायानां महर्षीणां च सर्वशः ।
KK0114231031c	मुखानि चाभ्यवर्तन्त येन याति तिलोत्तमा ॥
KK0114231032a	तस्या गात्रे निपतिता दृष्टिस्तेषां महात्मनाम् ।
KK0114231032c	सर्वेषामेव भूयिष्ठमृते देवं पितामहम् ॥
KK0114231033a	गच्छन्त्यां तु तया सर्वे देवाश्च परमर्षयः ।
KK0114231033c	कृतमित्येव तत्कार्यं मेनिरे रूपसम्पदा ॥
KK0114231034a	तिलोत्तमायां तस्यां तु गतायां लोकभावनः ।
KK0114231034c	`कृतं कार्यमिति श्रीमानब्रवीच्च पितामहः ।
KK0114231034e	सर्वान्विसर्जयामास देवानृषिगणांश्च तान् ॥ ॥

इति श्रीमन्महाभारते आदिपर्वणि विदुरागमनराज्यलाभपर्वणि एकत्रिंशदधिकद्विशततमोऽध्यायः ॥ 231 ॥

1-231-23 ताभ्यां तयोः ॥ 1-231-31 देवनिकायानां देवसङ्घानां येन देशेन मार्गेण सा याति तथा मुखान्यभ्यवर्तन्त ॥ एकत्रिंशदधिकद्विशततमोऽध्यायः ॥ 231 ॥
