अध्यायः 012
*जनमेजयसर्पसत्रप्रस्तावः ॥ 1 ॥
रुरुरुवाच ।
001a	कथं हिंसितवान्सर्पान्स राजा जनमेजयः ।
001b	सर्पा वा हिंसितास्तत्र किमर्थं द्विजसत्तम ॥
002a	किमर्थं मोक्षिताश्चैव पन्नगास्तेन धीमता ।
002b	आस्तीकेन द्विजश्रेष्ठ श्रोतुमिच्छाम्यशेषतः ॥
003	ऋषिरुवाच ।
003a	श्रोष्यसि त्वं रुरो सर्वमास्तीकचरितं महत् ।
003b	ब्राह्मणानां कथयतां त्वरावान्गमने ह्यहम् ॥
004	सौतिरुवाच ।
004a	`इत्युक्त्वान्तर्हिते योगात्तस्मिन्नृषिवरे प्रभौ ।
004b	संभ्रमाविष्टहृदयो रुरुर्मेने तदद्भुतम् ॥'
005a	बलं परममास्थाय पर्यधावत्समन्ततः ।
005b	तमृषिं नष्टमन्विच्छन्संश्रान्तो न्यपतद्भुवि ॥
006a	स मोहं परमं गत्वा नष्टसंज्ञ इवाभवत् ।
006b	तदृषेर्वचनं तथ्यं चिन्तयानः पुनःपुनः ॥
007a	लब्धसंज्ञो रुरुश्चायात्तदाचख्यौ पितुस्तदा ।
007b	पित्रे तु सर्वमाख्याय डुण्डुभस्य वचोऽर्थवत् ॥
008a	अपृच्छत्पितरं भूयः सोस्तीकस्य वचस्तदा ।
008b	आख्यापयत्तदाऽऽख्यानं डुण्डुभेनाथ कीर्तितम् ॥
009a	तत्कीर्त्यमानं भगवञ्श्रोतुमिच्छामि तत्त्वतः ।'
009b	पिता चास्य तदाख्यानं पृष्टः सर्वं न्यवेदयत् ॥ ॥
इति श्रीमन्महाभारते आदिपर्वणि पौलोमपर्वणि द्वादशोऽध्यायः ॥ 12 ॥
॥ समाप्तं पौलोमपर्व ॥
*1-12-5 नष्टं अन्तर्हितं ॥ द्वादशोऽध्यायः ॥ 12 ॥
