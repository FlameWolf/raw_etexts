अध्यायः 043
*स्वदष्टन्यग्रोधोज्जीवनेन परीक्षितस्य काश्यपस्य धनं दत्वा तक्षकेण कृतं परावर्तनं परीक्षिद्दंशश्च ॥ 1 ॥ 

KK0105043001	तक्षक उवाच । 
KK0105043001a	यदि दष्टं मयेह त्वं शक्तः किंचिच्चिकित्सितुम् ।
KK0105043001b	ततो वृक्षं मया दष्टमिमं जीवय काश्यप ॥
KK0105043002a	परं मन्त्रबलं यत्ते तद्दर्शय यतस्व च ।
KK0105043002b	न्यग्रोधमेनं धक्ष्यामि पश्यतस्ते द्विजोत्तम ॥
KK0105043003	काश्यप उवाच । 
KK0105043003a	दश नागेन्द्र वृक्षं त्वं यद्येतदभिमन्यसे ।
KK0105043003b	अहमेनं त्वया दष्टं जीवयिष्ये भुजंगम । 
KK0105043003c	पश्य मन्त्रबलं मेऽद्य न्यग्रोधं दश पन्नग ॥' 
KK0105043004	सौतिरुवाच । 
KK0105043004a	एवमुक्तः स नागेन्द्रः काश्यपेन महात्मना ।
KK0105043004b	अदशद्वृक्षमभ्येत्य न्यग्रोधं पन्नगोत्तमः ॥
KK0105043005a	स वृक्षस्तेन दष्टस्तु पन्नगेन महात्मना ।
KK0105043005b	आशीविषविषोपेतः प्रजज्वाल समन्ततः ॥
KK0105043006a	तं दग्ध्वा स नगं नागः काश्यपं पुनरब्रवीत् ।
KK0105043006b	कुरु यत्नं द्विजश्रेष्ठ जीवयैनं वनस्पतिम् ॥
KK0105043007	सौतिरुवाच । 
KK0105043007a	भस्मीभूतं ततो वृक्षं पन्नगेन्द्रस्य तेजसा ।
KK0105043007b	भस्म सर्वं समाहृत्य काश्यपो वाक्यमब्रवीत् ॥
KK0105043008a	विद्याबलं पन्नगेन्द्र पश्य मेऽद्य वनस्पतौ ।
KK0105043008b	अहं संजीवयाम्येनं पश्यतस्ते भुजंगम ॥
KK0105043009a	ततः स भगवान्विद्वान्काश्यपो द्विजसत्तमः ।
KK0105043009b	भस्मराशीकृतं वृक्षं विद्यया समजीवयत् ॥
KK0105043010a	अङ्कुरं कृतवांस्तत्र ततः पर्णद्वयान्वितम् ।
KK0105043010b	पलाशिनं शाखिनं च तथा विटपिनं पुनः ॥
KK0105043011a	तं दृष्ट्वा जीवितं वृक्षं काश्यपेन महात्मना ।
KK0105043011b	उवाच तक्षको ब्रह्मन्नैतदत्यद्भुतं त्वयि ॥
KK0105043012a	द्विजेन्द्र यद्विषं हन्या मम वा मद्विधस्य वा ।
KK0105043012b	कं त्वमर्थमभिप्रेप्सुर्यासि तत्र तपोधन ॥
KK0105043013a	यत्तेऽभिलषितं प्राप्तं फलं तस्मान्नृपोत्तमात् ।
KK0105043013b	अहमेव प्रदास्यामि तत्ते यद्यपि दुर्लभम् ॥
KK0105043014a	विप्रशापाभिभूते च क्षीणायुषि नराधिपे ।
KK0105043014b	घटमानस्य ते विप्र सिद्धिः संशयिता भवेत् ॥
KK0105043015a	ततो यशः प्रदीप्तं ते त्रिषु लोकेषु विश्रुतम् ।
KK0105043015b	निरंशुरिव घर्मांशुरन्तर्धानमितो व्रजेत् ॥
KK0105043016	काश्यप उवाच । 
KK0105043016a	धनार्थी याम्यहं तत्र तन्मे देहि भुजंगम ।
KK0105043016b	ततोऽहं विनिवर्तिष्ये स्वापतेयं प्रगृह्य वै ॥
KK0105043017	तक्षक उवाच । 
KK0105043017a	यावद्धनं प्रार्थयसे तस्माद्राज्ञस्ततोऽधिकम् ।
KK0105043017b	अहमेव प्रदास्यामि निवर्तस्व द्विजोत्तम ॥
KK0105043018	सौतिरुवाच । 
KK0105043018a	तक्षकस्य वचः श्रुत्वा काश्यपो द्विजसत्तमः ।
KK0105043018b	प्रदध्यौ सुमहातेजाराजानं प्रति बुद्धिमान् ॥
KK0105043019a	दिव्यज्ञानः स तेजस्वी ज्ञात्वा तं नृपतिं तदा ।
KK0105043019b	क्षीणायुषं पाण्डवेयमपावर्तत काश्यपः ॥
KK0105043020a	लब्ध्वा वित्तं मुनिवरस्तक्षकाद्यावदीप्सितम् ।
KK0105043020b	निवृत्ते काश्यपे तस्मिन्समयेन महात्मनि ॥
KK0105043021a	जगाम तक्षकस्तूर्णं नगरं नागसाह्वयम् ।
KK0105043021b	अथ शुश्राव गच्छन्स तक्षको जगतीपतिम् ॥
KK0105043022a	मन्त्रैर्विषहरैर्दिव्यै रक्ष्यमाणं प्रयत्नतः । 
KK0105043022	सौतिरुवाच ।
KK0105043022b	स चिन्तयामास तदा मायायोगेन पार्थिवः ॥ 
KK0105043023a	मया वञ्चयितव्योऽसौ क उपायो भवेदिति ।
KK0105043023b	ततस्तापसरूपेण प्राहिणोत्स भुजंगमान् ॥
KK0105043024a	फलपत्रोदकं गृह्य राज्ञे नागोऽथ तक्षकः । 
KK0105043024	तक्षक उवाच ।
KK0105043024b	गच्छध्वं यूयमव्यग्रा राजानं कार्यवत्तया ॥ 
KK0105043025a	फलपत्रोदकं नागाः प्रतिग्राहयितुं नृपम् । 
KK0105043025	सौतिरुवाच ।
KK0105043025b	ते तक्षकसमादिष्टास्तथा चक्रुर्भुजङ्गमाः ॥ 
KK0105043026a	उपनिन्युस्तथा राज्ञे दर्भानम्भः फलानि च ।
KK0105043026b	तच्च सर्वं स राजेन्द्रः प्रतिजग्राह वीर्यवान् ॥
KK0105043027a	कृत्वा तेषां च कार्याणि गम्यतामित्युवाच तान् ।
KK0105043027b	गतेषु तेषु नागेषु तापसच्छद्मरूपिषु ॥
KK0105043028a	अमात्यान्सुहृदश्चैव प्रोवाच स नराधिपः ।
KK0105043028b	भक्षयन्तु भवन्तो वै स्वादूनीमानि सर्वशः ॥
KK0105043029a	तापसैरुपनीतानि फलानि सहिता मया ।
KK0105043029b	ततो राजा ससचिवः फलान्यादातुमैच्छत ॥
KK0105043030a	विधिना संप्रयुक्तो वै ऋषिवाक्येन तेन तु ।
KK0105043030b	यस्मिन्नेव फले नागस्तमेवाभक्षयत्स्वयम् ॥
KK0105043031a	ततो भक्षयतस्तस्य फलात्कृमिरभूदणुः ।
KK0105043031b	ह्रस्वकः कृष्णनयनस्ताम्रवर्णोऽथ शौनक ॥
KK0105043032a	स तं गृह्य नृपश्रेष्ठः सचिवानिदमब्रवीत् ।
KK0105043032b	अस्तमभ्येति सविता विषादद्य न मे भयम् ॥
KK0105043033a	सत्यवागस्तु स मुनिः कृमिर्मां दशतामयम् ।
KK0105043033b	तक्षको नाम भूत्वा वै तथा परिहृतं भवेत् ॥
KK0105043034a	ते चैनमन्ववर्तन्त मन्त्रिणः कालचोदिताः ।
KK0105043034b	एवमुक्त्वा स राजेन्द्रो ग्रीवायां सन्निवेश्यह ॥
KK0105043035a	कृमिकं प्राहसत्तूर्णं मुमूर्षुर्नष्टचेतनः ।
KK0105043035b	प्रहसन्नेव भोगेन तक्षकेणाभिवेष्टितः ॥
KK0105043036a	तस्मात्फलाद्विनिष्क्रम्य यत्तद्राज्ञे निवेदितम् ।
KK0105043036b	वेष्टयित्वा च भोगेन विनद्य च महास्वनम् । 
KK0105043036c	अदशत्पृथिवीपालं तक्षकः पन्नगेश्वरः ॥ ॥ 
इति श्रीमन्महाभारते आदिपर्वणि आस्तीकपर्वणि त्रिचत्वारिंशोऽध्यायः ॥ 43 ॥ 
*1-43-3 दश दंशं कुरु ॥ 1-43-6 नगं वृक्षम् ॥ 1-43-13 यत् फलं प्राप्तुमभिलषितं तत् इत्यन्वयः ॥ 1-43-14 घटमानस्य सज्जमानस्य ॥ 1-43-16 स्वापतेयं धनम् ॥ 1-43-22 तत्रागतैर्विषहरैरिति पाठान्तरम् ॥ 1-43-31 यज्जग्राह फलं राजा तत्र क्रिमिरभूदणुः इति पाठान्तरम् ॥ 1-43-33 क्रिमिको मां दशत्वयं इति पाठान्तरम् ॥ त्रिचत्वारिशोऽध्यायः ॥ 43 ॥
