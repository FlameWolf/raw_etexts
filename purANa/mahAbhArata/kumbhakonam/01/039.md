अध्यायः 039
एलापत्रोपदेशेन वासुकिभगिन्या जरत्कार्वा रक्षणम् ॥ 1 ॥ 

001	सौतिरुवाच । 
001a	एलापत्रवचः श्रुत्वा ते नागा द्विजसत्तम ।
001b	सर्वे प्रहृष्टमनसः साधुसाध्वित्यपूजयन् ॥
002a	ततःप्रभृति तां कन्यां वासुकिः पर्यरक्षत ।
002b	जरत्कारुं स्वसारं वै परं हर्षमवाप च ॥
003a	ततो नातिमहान्कालः समतीत इवाभवत् ।
003b	अथ देवासुराः सर्वे ममन्थुर्वरुणालयम् ॥
004a	तत्र नेत्रमभून्नागो वासुकिर्बलिनां वरः ।
004b	समाप्यैव च तत्कर्म पितामहमुपागमन् ॥
005a	देवा वासुकिना सार्धं पितामहमथाव्रुवन् ।
005b	भगवञ्शापभीतोऽयं वासुकिस्तप्यते भृशम् ॥
006a	अस्यैतन्मानसं शल्यं समुद्धर्तुं त्वमर्हसि ।
006b	जनन्याः शापजं देव ज्ञातीनां हितमिच्छतः ॥
007a	हितो ह्ययं सदास्माकं प्रियकारी च नागराट् ।
007b	प्रसादं कुरु देवेश शमयास्य मनोज्वरम् ॥
008	ब्रह्मोवाच । 
008a	मयैव तद्वितीर्णं वै वचनं मनसाऽमराः ।
008b	एलापत्रेण नागेन यदस्याभिहितं पुरा ॥
009a	तत्करोत्वेष नागेन्द्रः प्राप्तकालं वचः स्वयम् ।
009b	विनशिष्यन्ति ये पापा न तु ये धर्मचारिणः ॥
010a	उत्पन्नः स जरत्कारुस्तपस्युग्रे रतो द्विजः ।
010b	तस्यैष भगिनीं काले जरत्कारुं प्रयच्छतु ॥
011a	एलापत्रेण यत्प्रोक्तं वचनं भुजगेन ह ।
011b	पन्नगानां हितं देवास्तत्तथा न तदन्यथा ॥
012	सौतिरुवाच। 
012a	एतच्छ्रुत्वा तु नागेन्द्रः पितामहवचस्तदा ।
012b	संदिश्य पन्नगान्सर्वान्वासुकिः शापमोहितः ॥
013a	स्वसारमुद्यम्य तदा जरत्कारुमृषिं प्रति ।
013b	सर्पान्बहूञ्जरत्कारौ नित्ययुक्तान्समादधत् ॥
014a	जरत्कारुर्यदा भार्यामिच्छेद्वरयितुं प्रभुः ।
014b	शीघ्रमेत्य तदाऽऽख्येयं तन्नः श्रेयो भविष्यति ॥ ॥
इति श्रीमनमहाभारते आदिपर्वणि आस्तीकपर्वणि एकोनचत्वारिंशोऽध्यायः ॥ 39 ॥ 
*1-39-4 नेत्रं रज्जुः ॥ 1-39-13 जरत्कारौ जरत्कारुऋषिनिमित्तं । तदन्वेषणायेत्यर्थः ॥ एकोनचत्वारिंशोऽध्यायः ॥ 39 ॥ 
