अध्यायः 039
एलापत्रोपदेशेन वासुकिभगिन्या जरत्कार्वा रक्षणम् ॥ 1 ॥ 

KK0105039001	सौतिरुवाच । 
KK0105039001a	एलापत्रवचः श्रुत्वा ते नागा द्विजसत्तम ।
KK0105039001b	सर्वे प्रहृष्टमनसः साधुसाध्वित्यपूजयन् ॥
KK0105039002a	ततःप्रभृति तां कन्यां वासुकिः पर्यरक्षत ।
KK0105039002b	जरत्कारुं स्वसारं वै परं हर्षमवाप च ॥
KK0105039003a	ततो नातिमहान्कालः समतीत इवाभवत् ।
KK0105039003b	अथ देवासुराः सर्वे ममन्थुर्वरुणालयम् ॥
KK0105039004a	तत्र नेत्रमभून्नागो वासुकिर्बलिनां वरः ।
KK0105039004b	समाप्यैव च तत्कर्म पितामहमुपागमन् ॥
KK0105039005a	देवा वासुकिना सार्धं पितामहमथाव्रुवन् ।
KK0105039005b	भगवञ्शापभीतोऽयं वासुकिस्तप्यते भृशम् ॥
KK0105039006a	अस्यैतन्मानसं शल्यं समुद्धर्तुं त्वमर्हसि ।
KK0105039006b	जनन्याः शापजं देव ज्ञातीनां हितमिच्छतः ॥
KK0105039007a	हितो ह्ययं सदास्माकं प्रियकारी च नागराट् ।
KK0105039007b	प्रसादं कुरु देवेश शमयास्य मनोज्वरम् ॥
KK0105039008	ब्रह्मोवाच । 
KK0105039008a	मयैव तद्वितीर्णं वै वचनं मनसाऽमराः ।
KK0105039008b	एलापत्रेण नागेन यदस्याभिहितं पुरा ॥
KK0105039009a	तत्करोत्वेष नागेन्द्रः प्राप्तकालं वचः स्वयम् ।
KK0105039009b	विनशिष्यन्ति ये पापा न तु ये धर्मचारिणः ॥
KK0105039010a	उत्पन्नः स जरत्कारुस्तपस्युग्रे रतो द्विजः ।
KK0105039010b	तस्यैष भगिनीं काले जरत्कारुं प्रयच्छतु ॥
KK0105039011a	एलापत्रेण यत्प्रोक्तं वचनं भुजगेन ह ।
KK0105039011b	पन्नगानां हितं देवास्तत्तथा न तदन्यथा ॥
KK0105039012	सौतिरुवाच। 
KK0105039012a	एतच्छ्रुत्वा तु नागेन्द्रः पितामहवचस्तदा ।
KK0105039012b	संदिश्य पन्नगान्सर्वान्वासुकिः शापमोहितः ॥
KK0105039013a	स्वसारमुद्यम्य तदा जरत्कारुमृषिं प्रति ।
KK0105039013b	सर्पान्बहूञ्जरत्कारौ नित्ययुक्तान्समादधत् ॥
KK0105039014a	जरत्कारुर्यदा भार्यामिच्छेद्वरयितुं प्रभुः ।
KK0105039014b	शीघ्रमेत्य तदाऽऽख्येयं तन्नः श्रेयो भविष्यति ॥ ॥
इति श्रीमनमहाभारते आदिपर्वणि आस्तीकपर्वणि एकोनचत्वारिंशोऽध्यायः ॥ 39 ॥ 
*1-39-4 नेत्रं रज्जुः ॥ 1-39-13 जरत्कारौ जरत्कारुऋषिनिमित्तं । तदन्वेषणायेत्यर्थः ॥ एकोनचत्वारिंशोऽध्यायः ॥ 39 ॥ 
