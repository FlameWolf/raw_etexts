अध्यायः 007

*क्रोधेनाग्निकृत आत्मोपसंहारः ॥ 1 ॥ ब्रह्मोक्तसान्त्ववचनेनाग्नेः संतोषः ॥ 2 ॥
सौतिरुवाच ।
001a	शप्तस्तु भृगुणा वह्निः क्रुद्धो वाक्यमथाब्रवीत् ।
001b	किमिदं साहसं ब्रह्मन्कृतवानसि मां प्रति ॥
002a	धर्मे प्रयतमानस्य सत्यं च वदतः समम् ।
002b	पृष्टो यदब्रवं सत्यं व्यभिचारोऽत्र को मम ॥
003a	पृष्टो हि साक्षी यः साक्ष्यं जानानोऽप्यन्यथा वदेत् ।
003b	स पूर्वानात्मनः सप्त कुले हन्यात्तथाऽपरान् ॥
004a	यश्च कार्यार्थतत्त्वज्ञो जानानोऽपि न भाषते ।
004b	सोऽपि तेनैव पापेन लिप्यते नात्र संशयः ॥
005a	शक्तोऽहमपि शप्तुं त्वां मान्यास्तु ब्राह्मणा मम ।
005b	जानतोऽपि च ते ब्रह्मन्कथयिष्ये निबोध तत् ॥
006a	योगेन बहुधाऽऽत्मानं कृत्वा तिष्ठामि मूर्तिषु ।
006b	अग्निहोत्रेषु सत्रेषु क्रियासु च मखेषु च ॥
007a	वेदोक्तेन विधानेन मयि यद्धूयते हविः ।
007b	देवताः पितरश्चैव तेन तृप्ता भवन्ति वै ॥
008a	आपो देवगणाः सर्वे आपः पितृगणास्तथा ।
008b	दर्शश्च पौर्णमासश्च देवानां पितृभिः सह ॥
009a	देवताः पितरस्तस्मात्पितरश्चापि देवताः ।
009b	एकीभूताश्च दृश्यन्ते पृथक्त्वेन च पर्वसु ॥
010a	देवताः पितरश्चैव भुञ्जते मयि यद्भुतम् ।
010b	देवतानां पितॄणां च मुखमेतदहं स्मृतम् ॥
011a	अमावास्यां हि पितरः पौर्णमास्यां हि देवताः ।
011b	मन्मुखेनैव हूयन्ते भुञ्जते च हुतं हविः ॥
012a	सर्वभक्षः कथं त्वेषां भविष्यामि मुखं त्वहम् ।
012	सौतिरुवाच ।
012b	चिन्तयित्वा ततो वह्निश्चक्रे संहारमात्मनः ॥
013a	द्विजानामग्निहोत्रेषु यज्ञसत्रक्रियासु च ।
013b	निरोंकारवषट्काराः स्वधास्वाहाविवर्जिताः ॥
014a	विनाऽग्निना प्रजाः सर्वास्तत आसन्सुदुःखिताः ।
014b	अथर्षयः समुद्विग्ना देवान् गत्वाब्रुवन्वचः ॥
015a	अग्निनाशात्क्रियाभ्रांशाद्धान्ता लोकास्त्रयोऽनघाः ।
015b	विधध्वमत्र यत्कार्यं न स्यात्कालात्ययो यथा ॥
016a	अथर्षयश्च देवाश्च ब्रह्माणमुपगम्य तु ।
016b	अग्नेरावेदयञ्शापं क्रियासंहारमेव च ॥
017a	भृगुणा वै महाभाग शप्तोऽग्निः कारणान्तरे ।
017b	कथं देवमुखो भूत्वा यज्ञभागाग्रभुक् तथा ॥
018a	हुतभुक्सर्वलोकेषु सर्वभक्षत्वमेष्यति ।
018	सौतिरुवाच ।
018b	श्रुत्वा तु तद्वचस्तेषामग्निमाहूय विश्वकृत् ॥
019a	उवाच वचनं श्लक्ष्णं भूतभावनमव्ययम् ।
019b	लोकानामिह सर्वेषां त्वं कर्ता चान्त एव च ॥
020a	त्वं धारयसि लोकांस्त्रीन्क्रियाणां च प्रवर्तकः ।
020b	स तथा कुरु लोकेश नोच्छिद्येरन्यथा क्रियाः ॥
021a	कस्मादेवं विमूढस्त्वमीश्वरः सन् हुताशन ।
021b	त्वं पवित्रं सदा लोके सर्वभूतगतिश्च ह ॥
022a	न त्वं सर्वशरीरेण सर्वभक्षत्वमेष्यसि ।
022b	अपाने ह्यर्चिषो यास्ते सर्वं भक्ष्यन्ति ताः शिखिन् ॥
023a	क्रव्यादा च तनुर्या ते सा सर्वं भक्षयिष्यति ।
023b	यथा सूर्यांशुभिः स्पृष्टं सर्वं शुचि विभाव्यते ॥
024a	तथा त्वदर्चिर्निर्दग्धं सर्वं शुचि भविष्यति ।
024b	त्वमग्ने परमं तेजः स्वप्रभावाद्विनिर्गतम् ॥
025a	स्वतेजसैव तं शापं कुरु सत्यमृषेर्विभो ।
025b	देवानां चात्मनो भागं गृहाण त्वं मुखे हुतम् ॥
026	सौतिरुवाच ।
026a	एवमस्त्विति तं वह्निः प्रत्युवाच पितामहम् ।
026b	जगाम शासनं कर्तुं देवस्य परमेष्ठिनः ॥
027a	देवर्षयश्च मुदितास्ततो जग्मुर्यथागतम् ।
027b	ऋषयश्च यथा पूर्वं क्रियाः सर्वाः प्रचक्रिरे ॥
028a	दिवि देवा मुमुदिरे भूतसङ्घाश्च लौकिकाः ।
028b	अग्निश्च परमां प्रीतिमवाप हतकल्मषः ॥
029a	एवं स भगवाञ्छापं लेभेऽग्निर्भृगुतः पुरा ।
029b	एवमेष पुरा वृत्त हतिहासोऽग्निशापजः ।
029c	पुलोम्नश्च विनाशोऽयं च्यवनस्य च संभवः ॥ ॥

इति श्रीमन्महाभारते आदिपर्वणि पौलोमपर्वणि सप्तमोऽध्यायः ॥ 7 ॥

*1-7-2 समं पक्षपातहीनां । व्यभिचारः अपराधः ॥ 2 ॥ 1-7-8 आपः सोमाज्य प्रभृतयोग्नौ हूयमाना देवपितृरूपाः । अग्नौ हुता आप एव देवताशरीररूपेण परिणमन्त इत्यर्थः ॥ 1-7-9 देवादिभावस्यापि कर्मप्राप्यत्वाद्देवानां पितॄणां च मिथो भेदो नास्त्येव तुल्यहेतुकत्वादित्याह देवता इति ॥ 1-7-11 अमावास्यां अमावास्यायां । हूयन्ते इज्यन्ते ॥ 1-7-12 संहारं तिरोभावं ॥ 1-7-22 भक्ष्यन्ति भक्षयिष्यन्ति ॥ 1-7-23 क्रव्यादा मांसभक्षिणी ॥ 1-7-24 स्वप्रभावात् अग्निप्रेरणया । तस्य वागधिष्ठातृत्वात्तत्प्रेरणयैव विनिर्गतं शापं ॥ 24 ॥ सप्तमोऽध्यायः ॥ 7 ॥
