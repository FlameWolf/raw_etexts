अध्यायः 158

पाण्डवानां वारणावतप्रवेशः ॥ 1 ॥
001	वैशम्पायन उवाच 
001a	ततः सर्वाः प्रकृतयो नगराद्वारणावतात् ।
001c	सर्वमङ्गलसंयुक्ता यथाशास्त्रमतन्द्रिताः ॥
002a	श्रुत्वाऽगतान्पाण्डुपुत्रान्नानायानैः सहस्रशः ।
002c	अभिजग्मुर्नरश्रेष्ठाञ्श्रुत्वैव परया मुदा ॥
003a	ते समासाद्य कौन्तेयान्वारणावतका जनाः ।
003c	कृत्वा जयाशिषः सर्वे परिवार्योपतस्थिरे ॥
004a	तैर्वृतः पुरुषव्याघ्रो धर्मराजो युधिष्ठिरः ।
004c	विबभौ देवसङ्काशो वज्रपाणिरिवामरैः ॥
005a	सत्कृताश्चैव पौरैस्ते पौरान्सत्कृत्य चानघ ।
005c	अलङ्कृतं जनाकीर्णं विविशुर्वारणावतम् ॥
006a	ते प्रविश्य पुरीं वीरास्तूर्णं जग्मुरथो गृहान् ।
006c	ब्राह्मणानां महीपाल रतानां स्वेषु कर्मसु ॥
007a	नगराधिकृतानां च गृहाणि रथिनां वराः ।
007c	उपतस्थुर्नरश्रेष्ठा वैश्यशूद्रगृहाण्यपि ॥
008a	अर्चिताश्च नरैः पौरैः पाण्डवा भरतर्षभ ।
008c	जग्मुरावसथं पश्चात्पुरोचनपुरःसराः ॥
009a	तेभ्यो भक्ष्याणि पानानि शयनानि शुभानि च ।
009c	आसनानि च मुख्यानि प्रददौ स पुरोचनः ॥
010a	तत्र ते सत्कृतास्तेन सुमहार्हपरिच्छदाः ।
010c	उपास्यमानाः पुरुषैरूषुः पुरनिवासिभिः ॥
011a	दशरात्रोषितानां तु तत्र तेषां पुरोचनः ।
011c	निवेदयामास गृहं शिवाख्यमशिवं तदा ॥
012a	तत्र ते पुरुषव्याघ्रा विविशुः सपरिच्छदाः ।
012c	पुरोचनस्य वचनात्कैलासमिव गुह्यकाः ॥
013a	तच्चागारमभिप्रेक्ष्य सर्वधर्मभृतां वरः ।
013c	उवाचाग्नेयमित्येवं भीमसेनं युधिष्ठिरः ॥
014a	जिघ्राणोऽस्य वसागन्धं सर्पिर्जतुविमिश्रितम् ।
014c	कृतं हि व्यक्तमाग्नेयमिदं वेश्म परन्तप ॥
015a	शणसर्जरसं व्यक्तमानीय गृहकर्मणि ।
015c	मुञ्जबल्वजवंशादिद्रव्यं सर्वं घृतोक्षितम् ॥
016a	`तृणबल्वजकार्पासवंशदारुकटान्यपि ।
016c	आग्नेयान्यत्र क्षिप्तानि परितो वेश्मनस्तथा ॥'
017a	शिल्पिभिः सुकृतं ह्याप्तैर्विनीतैर्वेश्मकर्मणि ।
017c	विश्वस्तं मामयं पापो दग्धुकामः पुरोचनः ॥
018a	तथा हि वर्तते मन्दः सुयोधनवशे स्थितः ।
018c	इमां तु तां महाबुद्धिर्विदुरो दृष्टवांस्तथा ॥
019a	आपदं तेन मां पार्थ स सम्बोधितवान्पुरा ।
019c	ते वयं बोधितास्तेन नित्यमस्मद्धितैषिणा ॥
020a	पित्रा कनीयसा स्नेहाद्बुद्धिमन्तो शिवं गृहम् ।
020c	अनार्यैः सुकृतं गूढैर्दुर्योधनवशानुगैः ॥
021	भीमसेन उवाच 
021a	यदीदं गृहामाग्नेयं विहितं मन्यते भवान् ।
021c	तत्रैव साधु गच्छामो यत्र पूर्वोषिता वयम् ॥
022a	`दर्शयित्वा पृथग्गन्तुं न कार्यं प्रतिभाति मे ।
022c	अशुभं वा शुभं वा स्यात्तैर्वसाम सहैव तु ॥
023a	अद्यप्रभृति चास्मासु गतेषु भयविह्वलः ।
023c	रूढमूलो भवेद्राज्ये धार्तराष्ट्रो जनेश्वरः ॥
024a	तदीयं तु भवेद्राज्यं तदीयाश्च जना इमे ।
024c	तस्मात्सहैव वत्स्यामो गलन्यस्तपदा वयम् ॥
025a	अस्माकं कालमासाद्य राज्यमाच्छिद्य शत्रुतः ।
025c	अर्थं पैतृकमस्माकं सुखं भोक्ष्याम शाश्वतम् ॥
026a	धृतराष्ट्रवचोऽस्माभिः किमर्थमनुपाल्यते ।
026c	तेभ्यो भित्त्वाऽन्यथागन्तुं दौर्बल्यं ते कुतो नृप ॥
027a	आपत्सु रक्षिताऽस्माकं विदुरोऽस्ति महामतिः ।
027c	मध्यस्थ एव गाङ्गेयो राज्यभोगपराङ्मुखः ॥
028a	बाह्लीकप्रमुखा वृद्धा मध्यस्था एव सर्वदा ।
028c	अस्मदीयो भवेद्द्रोणः फल्गुनप्रेमसंयुतः ॥
029a	तस्मात्सहैव वस्तव्यं न गन्तव्यं कथं नृप ।
029c	अथवास्मासु ते कुर्युः किमशक्ताः पराक्रमैः ॥
030a	क्षुद्राः कपटिनो धूर्ता जाग्रत्सु मनुजेश्वर ।
030c	किं न कुर्युः पुरा मह्यं किं न दत्तं महाविषम् ॥
031a	आशीविषैर्महाघोरैः सर्पैस्तैः किं न दंशितः ।
031c	प्रमाणकोट्यां सङ्गृह्य निद्रापरवशे मयि ॥
032a	सर्पैर्दृष्टिविषैर्घोरैर्गङ्गायां शूलसन्ततौ ।
032c	किं तैर्न पातितो भूप तदा किं मृतवानहम् ॥
033a	आपत्सु तासु घोरासु दुष्प्रयुक्तासु पापिभिः ।
033c	अस्मानरक्षद्यो देवो जगद्यस्य वशे स्थितम् ॥
034a	चराचरात्मकं सोऽद्य यातः कुत्र नृपोत्तम ।
034c	यावत्सोढव्यमस्माभिस्तावत्सोढास्मि यत्नतः ॥
035a	यदा न शक्ष्यतेऽस्माभिस्तदा पश्याम नो हितम् ।
035c	किं द्रष्टव्यमिहास्माभिर्विगृह्य तरसा बलात् ॥
036a	सान्त्ववादेन दानेन भेदेनापि यतामहे ।
036c	अर्धराज्यस्य सम्प्राप्त्यै ततो दण्डः प्रशस्यते ॥
037a	तस्मात्सहैव वस्तव्यं तन्मनोर्पितशल्यवत् ।
037c	दर्शयित्वा पृथक् क्वापि न गन्तव्यं सुभीतवत् ॥'
038	युधिष्ठिर उवाच 
038a	इह यत्तैर्निराकारैर्वस्तव्यमिति रोचये ।
038c	अप्रमत्तैर्विचिन्वद्भिर्गतिमिष्टां ध्रुवामितः ॥
039a	यदि विन्देत चाकारमस्माकं स पुरोचनः ।
039c	क्षिप्रकारी ततो भूत्वा प्रसह्यापि दहेत्ततः ॥
040a	नायं बिभेत्युपक्रोशादधर्माद्वा पुरोचनः ।
040c	तथा हि वर्तते मन्दः सुयोधनवशे स्थितः ॥
041a	अपि चायं प्रदग्धेषु भीष्मोऽस्मासु पितामहः ।
041c	कोपं कुर्यात्किमर्थं वा कौरवान्कोपयीत सः ॥
042a	अथवापीह दग्धेषु भीष्मोऽस्माकं पितामहः ।
042c	धर्म इत्येव कुप्येरन्ये चान्ये कुरुपुङ्गवाः ॥
043a	`उपपन्नं तु दग्धेषु कुलवंशानुकीर्तिताः ।
043c	कुप्येरन्यदि धर्मज्ञास्तथान्ये कुरुपुङ्गवाः ॥'
044a	वयं तु यदि दाहस्य बिभ्यतः प्रद्रवेमहि ।
044c	स्पशैर्नो घातयेत्सर्वान्राज्यलुब्धः सुयोधनः ॥
045a	अपदस्थान्पदे तिष्ठन्नपक्षान्पक्षसंस्थितः ।
045c	हीनकोशान्महाकोशः प्रयोगैर्घातयेद्ध्रुवम् ॥
046a	तदस्माभिरिमं पापं तं च पापं सुयोधनम् ।
046c	वञ्चयद्भिर्निवस्तव्यं छन्नं वीर क्वचित्क्वचित् ॥
047a	ते वयं मृगयाशीलाश्चराम वसुधामिमाम् ।
047c	तथा नो विदिता मार्गा भविष्यन्ति पलायतां ॥
048a	भौमं च बिलमद्यैव करवाम सुसंवृतम् ।
048c	गूढोद्गतान्न नस्तत्र हुताशः सम्प्रधक्ष्यति ॥
049a	द्रवतोऽत्र यथा चास्मान्न बुध्येत पुरोचनः ।
049c	पौरो वापि जनः कश्चित्तथा कार्यमतन्द्रितैः ॥ ॥

इति श्रीमन्महाभारते आदिपर्वणि जतुगृहपर्वणि अष्टपञ्चाशदधिकशततमोऽध्यायः ॥ 158 ॥

1-158-22 दर्शयित्वा विरोधमिति शेषः ॥ 1-158-29 न गन्तव्यं हास्तिनपुरमिति शेषः ॥ 1-158-40 उपक्रोशाद्गर्हातः ॥ 1-158-41 अयं भीष्म इति सम्बन्धः ॥ 1-158-42 दग्धेष्वस्मास्वग्निदेषु कोपोऽधर्म इत्येव कारणं कृत्वा भीष्मोऽन्ये च कुप्येरन् ॥ 1-158-44 दाहस्य दाहात् । स्पशैश्चारैः ॥ 1-158-49 अत्र बिले ॥ अष्टपञ्चाशदधिकशततमोऽध्यायः ॥ 158 ॥
