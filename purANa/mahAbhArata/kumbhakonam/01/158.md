अध्यायः 158

पाण्डवानां वारणावतप्रवेशः ॥ 1 ॥
KK0108158001	वैशम्पायन उवाच 
KK0108158001a	ततः सर्वाः प्रकृतयो नगराद्वारणावतात् ।
KK0108158001c	सर्वमङ्गलसंयुक्ता यथाशास्त्रमतन्द्रिताः ॥
KK0108158002a	श्रुत्वाऽगतान्पाण्डुपुत्रान्नानायानैः सहस्रशः ।
KK0108158002c	अभिजग्मुर्नरश्रेष्ठाञ्श्रुत्वैव परया मुदा ॥
KK0108158003a	ते समासाद्य कौन्तेयान्वारणावतका जनाः ।
KK0108158003c	कृत्वा जयाशिषः सर्वे परिवार्योपतस्थिरे ॥
KK0108158004a	तैर्वृतः पुरुषव्याघ्रो धर्मराजो युधिष्ठिरः ।
KK0108158004c	विबभौ देवसङ्काशो वज्रपाणिरिवामरैः ॥
KK0108158005a	सत्कृताश्चैव पौरैस्ते पौरान्सत्कृत्य चानघ ।
KK0108158005c	अलङ्कृतं जनाकीर्णं विविशुर्वारणावतम् ॥
KK0108158006a	ते प्रविश्य पुरीं वीरास्तूर्णं जग्मुरथो गृहान् ।
KK0108158006c	ब्राह्मणानां महीपाल रतानां स्वेषु कर्मसु ॥
KK0108158007a	नगराधिकृतानां च गृहाणि रथिनां वराः ।
KK0108158007c	उपतस्थुर्नरश्रेष्ठा वैश्यशूद्रगृहाण्यपि ॥
KK0108158008a	अर्चिताश्च नरैः पौरैः पाण्डवा भरतर्षभ ।
KK0108158008c	जग्मुरावसथं पश्चात्पुरोचनपुरःसराः ॥
KK0108158009a	तेभ्यो भक्ष्याणि पानानि शयनानि शुभानि च ।
KK0108158009c	आसनानि च मुख्यानि प्रददौ स पुरोचनः ॥
KK0108158010a	तत्र ते सत्कृतास्तेन सुमहार्हपरिच्छदाः ।
KK0108158010c	उपास्यमानाः पुरुषैरूषुः पुरनिवासिभिः ॥
KK0108158011a	दशरात्रोषितानां तु तत्र तेषां पुरोचनः ।
KK0108158011c	निवेदयामास गृहं शिवाख्यमशिवं तदा ॥
KK0108158012a	तत्र ते पुरुषव्याघ्रा विविशुः सपरिच्छदाः ।
KK0108158012c	पुरोचनस्य वचनात्कैलासमिव गुह्यकाः ॥
KK0108158013a	तच्चागारमभिप्रेक्ष्य सर्वधर्मभृतां वरः ।
KK0108158013c	उवाचाग्नेयमित्येवं भीमसेनं युधिष्ठिरः ॥
KK0108158014a	जिघ्राणोऽस्य वसागन्धं सर्पिर्जतुविमिश्रितम् ।
KK0108158014c	कृतं हि व्यक्तमाग्नेयमिदं वेश्म परन्तप ॥
KK0108158015a	शणसर्जरसं व्यक्तमानीय गृहकर्मणि ।
KK0108158015c	मुञ्जबल्वजवंशादिद्रव्यं सर्वं घृतोक्षितम् ॥
KK0108158016a	`तृणबल्वजकार्पासवंशदारुकटान्यपि ।
KK0108158016c	आग्नेयान्यत्र क्षिप्तानि परितो वेश्मनस्तथा ॥'
KK0108158017a	शिल्पिभिः सुकृतं ह्याप्तैर्विनीतैर्वेश्मकर्मणि ।
KK0108158017c	विश्वस्तं मामयं पापो दग्धुकामः पुरोचनः ॥
KK0108158018a	तथा हि वर्तते मन्दः सुयोधनवशे स्थितः ।
KK0108158018c	इमां तु तां महाबुद्धिर्विदुरो दृष्टवांस्तथा ॥
KK0108158019a	आपदं तेन मां पार्थ स सम्बोधितवान्पुरा ।
KK0108158019c	ते वयं बोधितास्तेन नित्यमस्मद्धितैषिणा ॥
KK0108158020a	पित्रा कनीयसा स्नेहाद्बुद्धिमन्तो शिवं गृहम् ।
KK0108158020c	अनार्यैः सुकृतं गूढैर्दुर्योधनवशानुगैः ॥
KK0108158021	भीमसेन उवाच 
KK0108158021a	यदीदं गृहामाग्नेयं विहितं मन्यते भवान् ।
KK0108158021c	तत्रैव साधु गच्छामो यत्र पूर्वोषिता वयम् ॥
KK0108158022a	`दर्शयित्वा पृथग्गन्तुं न कार्यं प्रतिभाति मे ।
KK0108158022c	अशुभं वा शुभं वा स्यात्तैर्वसाम सहैव तु ॥
KK0108158023a	अद्यप्रभृति चास्मासु गतेषु भयविह्वलः ।
KK0108158023c	रूढमूलो भवेद्राज्ये धार्तराष्ट्रो जनेश्वरः ॥
KK0108158024a	तदीयं तु भवेद्राज्यं तदीयाश्च जना इमे ।
KK0108158024c	तस्मात्सहैव वत्स्यामो गलन्यस्तपदा वयम् ॥
KK0108158025a	अस्माकं कालमासाद्य राज्यमाच्छिद्य शत्रुतः ।
KK0108158025c	अर्थं पैतृकमस्माकं सुखं भोक्ष्याम शाश्वतम् ॥
KK0108158026a	धृतराष्ट्रवचोऽस्माभिः किमर्थमनुपाल्यते ।
KK0108158026c	तेभ्यो भित्त्वाऽन्यथागन्तुं दौर्बल्यं ते कुतो नृप ॥
KK0108158027a	आपत्सु रक्षिताऽस्माकं विदुरोऽस्ति महामतिः ।
KK0108158027c	मध्यस्थ एव गाङ्गेयो राज्यभोगपराङ्मुखः ॥
KK0108158028a	बाह्लीकप्रमुखा वृद्धा मध्यस्था एव सर्वदा ।
KK0108158028c	अस्मदीयो भवेद्द्रोणः फल्गुनप्रेमसंयुतः ॥
KK0108158029a	तस्मात्सहैव वस्तव्यं न गन्तव्यं कथं नृप ।
KK0108158029c	अथवास्मासु ते कुर्युः किमशक्ताः पराक्रमैः ॥
KK0108158030a	क्षुद्राः कपटिनो धूर्ता जाग्रत्सु मनुजेश्वर ।
KK0108158030c	किं न कुर्युः पुरा मह्यं किं न दत्तं महाविषम् ॥
KK0108158031a	आशीविषैर्महाघोरैः सर्पैस्तैः किं न दंशितः ।
KK0108158031c	प्रमाणकोट्यां सङ्गृह्य निद्रापरवशे मयि ॥
KK0108158032a	सर्पैर्दृष्टिविषैर्घोरैर्गङ्गायां शूलसन्ततौ ।
KK0108158032c	किं तैर्न पातितो भूप तदा किं मृतवानहम् ॥
KK0108158033a	आपत्सु तासु घोरासु दुष्प्रयुक्तासु पापिभिः ।
KK0108158033c	अस्मानरक्षद्यो देवो जगद्यस्य वशे स्थितम् ॥
KK0108158034a	चराचरात्मकं सोऽद्य यातः कुत्र नृपोत्तम ।
KK0108158034c	यावत्सोढव्यमस्माभिस्तावत्सोढास्मि यत्नतः ॥
KK0108158035a	यदा न शक्ष्यतेऽस्माभिस्तदा पश्याम नो हितम् ।
KK0108158035c	किं द्रष्टव्यमिहास्माभिर्विगृह्य तरसा बलात् ॥
KK0108158036a	सान्त्ववादेन दानेन भेदेनापि यतामहे ।
KK0108158036c	अर्धराज्यस्य सम्प्राप्त्यै ततो दण्डः प्रशस्यते ॥
KK0108158037a	तस्मात्सहैव वस्तव्यं तन्मनोर्पितशल्यवत् ।
KK0108158037c	दर्शयित्वा पृथक् क्वापि न गन्तव्यं सुभीतवत् ॥'
KK0108158038	युधिष्ठिर उवाच 
KK0108158038a	इह यत्तैर्निराकारैर्वस्तव्यमिति रोचये ।
KK0108158038c	अप्रमत्तैर्विचिन्वद्भिर्गतिमिष्टां ध्रुवामितः ॥
KK0108158039a	यदि विन्देत चाकारमस्माकं स पुरोचनः ।
KK0108158039c	क्षिप्रकारी ततो भूत्वा प्रसह्यापि दहेत्ततः ॥
KK0108158040a	नायं बिभेत्युपक्रोशादधर्माद्वा पुरोचनः ।
KK0108158040c	तथा हि वर्तते मन्दः सुयोधनवशे स्थितः ॥
KK0108158041a	अपि चायं प्रदग्धेषु भीष्मोऽस्मासु पितामहः ।
KK0108158041c	कोपं कुर्यात्किमर्थं वा कौरवान्कोपयीत सः ॥
KK0108158042a	अथवापीह दग्धेषु भीष्मोऽस्माकं पितामहः ।
KK0108158042c	धर्म इत्येव कुप्येरन्ये चान्ये कुरुपुङ्गवाः ॥
KK0108158043a	`उपपन्नं तु दग्धेषु कुलवंशानुकीर्तिताः ।
KK0108158043c	कुप्येरन्यदि धर्मज्ञास्तथान्ये कुरुपुङ्गवाः ॥'
KK0108158044a	वयं तु यदि दाहस्य बिभ्यतः प्रद्रवेमहि ।
KK0108158044c	स्पशैर्नो घातयेत्सर्वान्राज्यलुब्धः सुयोधनः ॥
KK0108158045a	अपदस्थान्पदे तिष्ठन्नपक्षान्पक्षसंस्थितः ।
KK0108158045c	हीनकोशान्महाकोशः प्रयोगैर्घातयेद्ध्रुवम् ॥
KK0108158046a	तदस्माभिरिमं पापं तं च पापं सुयोधनम् ।
KK0108158046c	वञ्चयद्भिर्निवस्तव्यं छन्नं वीर क्वचित्क्वचित् ॥
KK0108158047a	ते वयं मृगयाशीलाश्चराम वसुधामिमाम् ।
KK0108158047c	तथा नो विदिता मार्गा भविष्यन्ति पलायतां ॥
KK0108158048a	भौमं च बिलमद्यैव करवाम सुसंवृतम् ।
KK0108158048c	गूढोद्गतान्न नस्तत्र हुताशः सम्प्रधक्ष्यति ॥
KK0108158049a	द्रवतोऽत्र यथा चास्मान्न बुध्येत पुरोचनः ।
KK0108158049c	पौरो वापि जनः कश्चित्तथा कार्यमतन्द्रितैः ॥ ॥

इति श्रीमन्महाभारते आदिपर्वणि जतुगृहपर्वणि अष्टपञ्चाशदधिकशततमोऽध्यायः ॥ 158 ॥

1-158-22 दर्शयित्वा विरोधमिति शेषः ॥ 1-158-29 न गन्तव्यं हास्तिनपुरमिति शेषः ॥ 1-158-40 उपक्रोशाद्गर्हातः ॥ 1-158-41 अयं भीष्म इति सम्बन्धः ॥ 1-158-42 दग्धेष्वस्मास्वग्निदेषु कोपोऽधर्म इत्येव कारणं कृत्वा भीष्मोऽन्ये च कुप्येरन् ॥ 1-158-44 दाहस्य दाहात् । स्पशैश्चारैः ॥ 1-158-49 अत्र बिले ॥ अष्टपञ्चाशदधिकशततमोऽध्यायः ॥ 158 ॥
