अध्यायः 167

हिडिम्बावधे प्रवृत्तस्य भीमस्य युधिष्ठिरकृतं निवारणं ॥ 1 ॥ हिडिम्बया स्वस्य धर्मज्ञत्वस्य भविष्यज्ज्ञत्वस्य च प्रकटनम् ॥ 2 ॥ हिडिम्बाया धर्मिष्ठतां ज्ञात्वा तदङ्गीकरणे भीमं प्रति कुन्त्या आज्ञा ॥ 3 ॥
KK0109167001	वैशम्पायन उवाच 
KK0109167001a	सा तानेवापतत्तूर्णं भगिनी तस्य रक्षसः ।
KK0109167001c	अब्रुवाणा हिडिम्बा तु राक्षसी पाण्डवान्प्रति ॥
KK0109167002a	अभिवाद्य ततः कुन्तीं धर्मराजं च पाण्डवम् ।
KK0109167002c	अभिपूज्य ततः सर्वान्भीमसेनमभाषत ॥
KK0109167003a	अहं ते दर्शादेव मन्मथस्य वशं गता ।
KK0109167003c	क्रूरं भ्रातृवचो हित्वा सा त्वामेवानिरुन्धती ॥
KK0109167004a	राक्षसे रौद्रसङ्काशे तवापश्यं विचेष्टितम् ।
KK0109167004c	अहं शुश्रूषुरिच्छेयं तव गात्रं निषेवितुम् ॥'
KK0109167005	भीमसेन उवाच 
KK0109167005a	स्मरन्ति वैरं रक्षांसि मायामाश्रित्य मोहिनीम् ।
KK0109167005c	हिडिम्बे व्रज पन्थानं त्वमिमं भ्रातृसेवितम् ॥
KK0109167006	युधिष्ठिर उवाच 
KK0109167006a	क्रुद्धोऽपि पुरुषव्याघ्र भीम मा स्म स्त्रियं वधीः ।
KK0109167006c	शरीरगुप्त्यभ्यधिकं धर्मं गोपाय पाण्डव ॥
KK0109167007a	वधाभिप्रायमायान्तमवधीस्त्वं महाबलम् ।
KK0109167007c	रक्षसस्तस्य भगिनी किं नः क्रुद्धा करिष्यति ॥
KK0109167008	वैशम्पायन उवाच 
KK0109167008a	हिडिम्बा तु ततः कुन्तीमभिवाद्य कृताञ्जलिः ।
KK0109167008c	युधिष्ठिरं तु कौन्तेयमिदं वचनमब्रवीत् ॥
KK0109167009a	आर्ये जानासि यद्दुःखमिह स्त्रीणामनङ्गजम् ।
KK0109167009c	तदिदं मामनुप्राप्तं भीमसेनकृते शुभे ॥
KK0109167010a	सोढं तत्परमं दुःखं मया कालप्रतीक्षया ।
KK0109167010c	सोऽयमभ्यागतः कालो भविता मे सुखोदयः ॥
KK0109167011a	मया ह्युत्सृज्य सुहृदः स्वधर्मं स्वजनं तथा ।
KK0109167011c	वृतोऽयं पुरुषव्याघ्रस्तव पुत्रः पतिः शुभे ॥
KK0109167012a	वीरेणाऽहं तथाऽनेन त्वया चापि यशस्विनी ।
KK0109167012c	प्रत्याख्याता न जीवामि सत्यमेतद्ब्रवीमि ते ॥
KK0109167013a	यदर्हसि कृपां कर्तुं मयि त्वं वरवर्णिनि ।
KK0109167013c	मत्वा मूढेति तन्मां त्वं भक्ता वाऽनुगतेति वा ॥
KK0109167014a	भर्त्राऽनेन महाभागे संयोजय सुतेन ह ।
KK0109167014c	समुपादाय गच्छेयं यथेष्टं देवरूपिणम् ।
KK0109167014e	पुनश्चैवानयिष्यामि विस्रम्भं कुरु मे शुभे ॥
KK0109167015a	`अहं हि समये लप्स्ये प्राग्भ्रातुरपवर्जनात् ।
KK0109167015c	ततः सोऽभ्यपतद्रात्रौ भीमसेनजिघांसया ॥
KK0109167016a	यथायथा विक्रमते यथारिमधितिष्ठति ।
KK0109167016c	तथातथा समासाद्य पाण्डवं काममोहिता ॥
KK0109167017a	न यातुधान्यहं त्वार्ये न चास्मि रजनीचरी ।
KK0109167017c	ईशा रक्षस्स्वसा ह्यस्मि राज्ञि सालकटङ्कटी ॥
KK0109167018a	पुत्रेण तव संयुक्ता युवतिर्देववर्णिनी ।
KK0109167018c	सर्वान्वोऽहमुपस्थास्ये पुरस्कृत्य वृकोदरम् ॥
KK0109167019a	अप्रमत्ता प्रमत्तेषु शुश्रूषुरसकृत्त्वहम् ।
KK0109167019c	'वृजिने तारयिष्यामि दासीवच्च नरर्षभाः ॥
KK0109167020a	पृष्ठेन वो वहिष्यामि विमानं सुकृतानिव ।
KK0109167020c	यूयं प्रसादं कुरुत भीमसेनो भजेत माम् ॥
KK0109167021a	`एवं ब्रुवन्ती ह तथा प्रत्याख्याता क्रियां प्रति ।
KK0109167021c	भूम्यां दुष्कृतिनो लोकान्गमिष्येऽहं न संशयः ॥
KK0109167022a	अहं हि मनसा ध्यात्वा सर्वं वेत्स्यामि सर्वदा ।
KK0109167022c	'आपन्निस्तरणे प्राणान्धारयिष्ये न केनचित् ॥
KK0109167023a	सर्वमावृत्य कर्तव्यं धर्मं समनुपश्यता ।
KK0109167023c	आपत्सु यो धारयति स वै धर्मविदुत्तमः ॥
KK0109167024a	व्यसनं ह्येव धर्मस्य धर्मिणामापदुच्यते ।
KK0109167024c	पुम्यात्प्राणान्धारयति पुण्यं वै प्राणधारणम् ॥
KK0109167025a	येन केनाचरेद्धर्मं तस्मिन्गर्हा न विद्यते ।
KK0109167025c	`महतोऽत्र स्त्रियं कामाद्बाधितां त्राहि मामपि ॥
KK0109167026a	धर्मार्थकाममोक्षेषु दयां कुर्वन्ति साधवः ।
KK0109167026c	तत्तु धर्ममिति प्राहुर्मुनयो धर्मवत्सलाः ॥
KK0109167027a	दिव्यज्ञानेन जानामि व्यतीतानागतानहम् ।
KK0109167027c	तस्माद्वक्ष्यामि वः श्रेय आसन्नं सर उत्तमम् ॥
KK0109167028a	अद्यासाद्य सरः स्नात्वा विश्रम्य च वनस्पतौ ।
KK0109167028c	श्वः प्रभाते महद्भूतं प्रादुर्भूतं जगत्पतिम् ॥
KK0109167029a	व्यासं कमलपत्राक्षं दृष्ट्वा शोकं विहास्यथ ।
KK0109167029c	धार्तराष्ट्राद्विवासं च दहनं वारणावते ॥
KK0109167030a	त्राणं च विदुरात्तुभ्यं विदितं ज्ञानचक्षुषा ।
KK0109167030c	आवासे शालिहोत्रस्य स वो वासं विधास्यति ॥
KK0109167031a	वर्षवातातपसहो ह्ययं पुण्यो वनस्पतिः ।
KK0109167031c	पीतमात्रे तु पानीये क्षुत्पिपासे विनश्यतः ॥
KK0109167032a	तपसा शालिहोत्रेण सरो वृक्षश्च निर्मितः ।
KK0109167032c	कादम्बाः सारसा हंसाः कुरर्यः कुररैः सह ॥
KK0109167033a	रुवन्ति मधुरं गीतं गान्धर्वस्वनमिश्रितम् ।
KK0109167033	वैशम्पायन उवाच 
KK0109167033c	तस्यास्तद्वचनं श्रुत्वा कुन्ती वचनमब्रवीत् ॥
KK0109167034a	युधिष्ठिरं महाप्राज्ञं सर्वधर्मविशारदम् ।
KK0109167034	कुन्त्युवाच 
KK0109167034c	त्वं हि धर्मभृतां श्रेष्ठो मयोक्तं शृणु भारत ॥
KK0109167035a	राक्षस्येषा हि वाक्येन धर्मं वदति साधु वै ।
KK0109167035c	भावेन दुष्टा भीमं वै किं करिष्यति राक्षसी ॥
KK0109167036a	भजतां पाण्डवं वीरमपत्यार्थं यदीच्छसि ।'
KK0109167036	युधिष्ठिर उवाच 
KK0109167036c	एवमेतद्यथाऽऽत्थ त्वं हिडिम्बे नात्र संशयः ॥
KK0109167037a	स्थातव्यं तु त्वया धर्मे यथा ब्रूयां सुमध्यमे ।`
KK0109167037c	नित्यं कृताह्निका स्नाता कृतशौचा सुरूपिणी ॥'
KK0109167038a	स्नातं कृताह्निकं भद्रे कृतकौतुकमङ्गलम् ।
KK0109167038c	भीमसेनं भजेथास्त्वमुदिते वै दिवाकरे ॥
KK0109167039a	अहस्सु विहरानेन यथाकामं मनोजवा ।
KK0109167039c	अयं त्वानयितव्यस्ते भीमसेनः सदा निशि ॥
KK0109167040a	प्राक्सन्ध्यातो विमोक्तव्यो रक्षितव्यश्च नित्यशः ।
KK0109167040c	एवं रमस्व भीमेन यावद्गर्भस्य वेदनम् ॥
KK0109167041a	एष ते समयो भद्रे शुश्रूषा चाप्रमत्तया ।
KK0109167041c	नित्यानुकूलया भूत्वा कर्तव्यं शोभनं त्वया ॥ ॥

इति श्रीमन्महाभारते आदिपर्वणि हिडिम्बवधपर्वणि सप्तषष्ट्यधिकशततमोऽध्यायः ॥ 167 ॥

1-167-5 भ्रातृसेवितं पन्थानं मृत्युम् ॥ सप्तषष्ट्यधिकशततमोऽध्यायः ॥ 167 ॥
