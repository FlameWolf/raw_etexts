अध्यायः 078
स्वजरामनङ्गीकुर्वतां यदुप्रभृतीनां ययातिना शापः ॥ 1 ॥ तामङ्गीकुर्वतः पूरोर्वरदानम् ॥ 2 ॥
KK0107078001	वैशम्पायन उवाच 
KK0107078001a	जरां प्राप्य ययातिस्तु स्वपुरं प्राप्य चैव हि ।
KK0107078001c	पुत्रं ज्येष्ठं वरिष्ठं च यदुमित्यब्रवीद्वचः ॥
KK0107078002	ययातिरुवाच 
KK0107078002a	जरावली च मां तात पलितानि च पर्यगुः ।
KK0107078002c	काव्यस्योशनसः शापान्न च तृप्तोऽस्मि यौवने ॥
KK0107078003a	त्वं यदो प्रतिपद्यस्व पाप्मानं जरया सह ।
KK0107078003c	यौवनेन त्वदीयेन चरेयं विषयानहम् ॥
KK0107078004a	पूर्णे वर्षसहस्रे तु पुनस्ते यौवनं त्वहम् ।
KK0107078004c	दत्त्वा स्वं प्रतिपत्स्यामि पाप्मानं जरया सह ॥
KK0107078005	यदुरुवाच 
KK0107078005a	जरायां बहवो दोषाः पानभोजनकारिताः ।
KK0107078005c	तस्माज्जरां न ते राजन्ग्रहीष्य इति मे मतिः ॥
KK0107078006a	सितश्मश्रुर्निरानन्दो जरया शिथिलीकृतः ।
KK0107078006c	वलीसङ्गतगात्रस्तु दुर्दर्शो दुर्बलः कृशः ॥
KK0107078007a	अशक्तः कार्यकरणे परिभूतः स यौवतैः ।
KK0107078007c	सहोपजीविभिश्चैव तां जरां नाभिकामये ॥
KK0107078008a	सन्ति ते बहवः पुत्रा मत्तः प्रियतरा नृप ।
KK0107078008c	जरां ग्रहीतुं धर्मज्ञ तस्मादन्यं वृणीष्व वै ॥
KK0107078009	ययातिरुवाच 
KK0107078009a	यत्त्वं मे हृदयाज्जातो वयः स्वं न प्रयच्छसि ।
KK0107078009c	तस्मादराज्यभाक्तात प्रजा तव भविष्यति ॥
KK0107078010a	'प्रत्याख्यातस्तु राजा स तुर्वसुं प्रत्युवाच ह ।'
KK0107078010c	'तुर्वसो प्रतिपद्यस्व पाप्मानं जरया सह ।
KK0107078010e	यौवनेन चरेयं वै विषयांस्तव पुत्रक ॥
KK0107078011a	पूर्णे वर्षसहस्रे तु पुनर्दास्यामि यौवनम् ।
KK0107078011c	स्वं चैव प्रतिपत्स्यामि पाप्मानं जरया सह ॥
KK0107078012	तुर्वसुरुवाच 
KK0107078012a	न कामये जरां तात कामभोगप्रणाशिनीम् ।
KK0107078012c	बलरूपान्तकरणीं बुद्धिप्राणप्रणाशिनीम् ॥
KK0107078013	ययातिरुवाच 
KK0107078013a	यत्त्वं मे हृदयाज्जातो वयः स्वं न प्रयच्छसि ।
KK0107078013c	तस्मात्प्रजा समुच्छेदं तुर्वसो तव यास्यति ॥
KK0107078014a	सङ्कीर्णाचारधर्मेषु प्रतिलोमचरेषु च ।
KK0107078014c	पिशिताशिषु चान्त्येषु मूढ राजा भविष्यसि ॥
KK0107078015a	गुरुदारप्रसक्तेषु तिर्यग्योनिगतेषु च ।
KK0107078015c	पशुधर्मेषु पापेषु म्लेच्छेषु त्वं भविष्यसि ॥
KK0107078016	वैशम्पायन उवाच 
KK0107078016a	एवं स तुर्वसुं शप्त्वा ययातिः सुतमात्मनः ।
KK0107078016c	शर्मिष्ठायाः सुतं द्रुह्युमिदं वचनमब्रवीत् ॥
KK0107078017	ययातिरुवाच 
KK0107078017a	द्रुह्यो त्वं प्रतिपद्यस्व वर्णरूपविनाशिनीम् ।
KK0107078017c	जरां वर्षसहस्रं मे यौवनं स्वं ददस्व च ॥
KK0107078018a	पूर्णे वर्षसहस्रे तु पुनर्दास्यामि यौवनम् ।
KK0107078018c	स्वं चादास्यामि भूयोऽहं पाप्मानं जरया सह ॥
KK0107078019	द्रुह्युरुवाच 
KK0107078019a	न गजं न रथं नाश्वं जीर्णो भुङ्क्ते न च स्त्रियम् ।
KK0107078019c	वाग्भङ्गश्चास्य भवति तां जरां नाभिकामये ॥
KK0107078020	ययातिरुवाच 
KK0107078020a	यत्त्वं मे हृदयाज्जातो वयः स्वं न प्रयच्छसि ।
KK0107078020c	तस्माद्द्रुह्यो प्रियः कामो न ते सम्पत्स्यते क्वचित् ॥
KK0107078021a	यत्राश्वरथमुख्यानामश्वानां स्याद्गतं न च ।
KK0107078021c	हस्तिनां पीठकानां च गर्दभानां तथैव च ॥
KK0107078022a	बस्तानां च गवां चैव शिबिकायास्तथैव च ।
KK0107078022c	उडुपप्लवसन्तारो यत्र नित्यं भविष्यति ।
KK0107078023	ययातिरुवाच 
KK0107078023a	अनो त्वं प्रतिपद्यस्व पाप्मानं जरया सह ।
KK0107078023c	एकं वर्षसहस्रं तु चरेयं यौवनेन ते ॥
KK0107078024	अनुरुवाच 
KK0107078024a	जीर्णः शिशुवदादत्ते कालेऽन्नमशुचिर्यथा ।
KK0107078024c	न जुहोति च कालेऽग्निं तां जरां नाभिकामये ॥
KK0107078025	ययातिरुवाच 
KK0107078025a	यत्त्वं मे हृदयाज्जातो वयः स्वं न प्रयच्छसि ।
KK0107078025c	जरादोषस्त्वया प्रोक्तस्तस्मात्त्वं प्रतिलप्स्यसे ॥
KK0107078026a	प्रजाश्च यौवनप्राप्ता विनशिष्यन्त्यनो तव ।
KK0107078026c	अग्निप्रस्कन्दनपरस्त्वं चाप्येवं भविष्यसि ॥
KK0107078027	वैशम्पायन उवाच 
KK0107078027a	प्रत्याख्यातश्चतुर्भिश्च शप्त्वा तान्यदुपूर्वकान् ।
KK0107078027c	पूरोः सकाशमगमन्मत्त्वा पूरुमलङ्घनम् ॥
KK0107078028	ययातिरुवाच 
KK0107078028a	पूरो त्वं मे प्रियः पुत्रस्त्वं वरीयान्भविष्यसि ।
KK0107078028c	जरा वली च मां तात पलितानि च पर्यगुः ॥
KK0107078029a	काव्यस्योशनसः शापान्न च तृप्तोऽस्मि यौवने ।
KK0107078029c	पूरो त्वं प्रतिपद्यस्व पाप्मानं जरया सह ।
KK0107078029e	कञ्चित्कालं चरेयं वै विषयान्वयसा तव ॥
KK0107078030a	पूर्णे वर्षसहस्रे तु पुनर्दास्यामि यौवनम् ।
KK0107078030c	स्वं चैव प्रतिपत्स्यामि पाप्मानं जरया सह ॥
KK0107078031	वैशम्पायन उवाच 
KK0107078031a	एवमुक्तः प्रत्युवाच पूरुः पितरमञ्जसा ।
KK0107078031c	यदात्थ मां महाराज तत्करिष्यामि ते वचः ॥
KK0107078032a	`गुरोर्वै वचनं पुण्यं स्वर्ग्यमायुष्करं नृणाम् ।
KK0107078032c	गुरुप्रसादात्त्रैलोक्यमन्वशासच्छतक्रतुः ॥
KK0107078033a	गुरोरनुमतं प्राप्य सर्वान्कामानवाप्नुयात् ।
KK0107078033c	यावदिच्छसि तावच्च धारयिष्यामि ते जराम्' ॥
KK0107078034a	प्रतिपत्स्यामि ते राजन्पाप्मानं जरया सह ।
KK0107078034c	गृहाण यौवनं मत्तश्चर कामान्यथेप्सितान् ॥
KK0107078035a	जरयाहं प्रतिच्छन्नो वयोरूपधरस्तव ।
KK0107078035c	यौवनं भवते दत्त्वा चरिष्यामि यथात्थ माम् ॥
KK0107078036	ययातिरुवाच 
KK0107078036a	पूरो प्रीतोऽस्मि ते वत्स प्रीतश्चेदं ददामि ते ।
KK0107078036c	सर्वकामसमृद्धा ते प्रजा राज्ये भविष्यति ॥
KK0107078037	वैशम्पायन उवाच 
KK0107078037a	एवमुक्त्वा ययातिस्तु स्मृत्वा काव्यं महातपाः ।
KK0107078037c	सङ्क्रामयामास जरां तदा पूरौ महात्मनि ॥ 
इति श्रीमन्महाभारते आदिपर्वणि सम्भवपर्वणि अष्टसप्ततितमोऽध्यायः ॥ 78 ॥
1-78-2 वली त्वचःसंवलनम् । पलितानि केशरोम्णां शौक्ल्यम् । पर्यगुः परितः शरीरे गतानि प्राप्तानियौवने यौवनसाध्ये कामभोगे ॥ 1-78-3 पाप्मानं भोगसामर्थ्येऽपि तदिच्छारूपं चित्तस्य दौस्थ्यम् । चरेयं भुञ्जीय ॥ 1-78-5 दोषाः कफाद्याधिक्याद्वमनादयः ॥ 1-78-15 तिर्यग्योनीनामिव गतं प्रकाशं मैथुनाद्याचरणं येप तेषु ॥ 1-78-21 पीठकानां राजयोग्यानां नरयानविशेषाणां तखतरावा इति म्लेच्छेषु प्रसिद्धानाम् ॥ 1-78-26 अग्निप्रस्कन्दनं श्रौतस्मार्ताद्यग्निसाध्यकर्मत्यागस्तत्परः ॥ 1-78-28 वरीयान्स्वभ्रातृभ्यो महान् । जरो देहेन्द्रियशक्तिघातः ॥ 1-78-31 अञ्जसा आर्जवेन ॥ 1-78-34 यथेप्सितान् यावज्जीवम् ॥ अष्टसप्ततितमोऽध्यायः ॥ 78 ॥
