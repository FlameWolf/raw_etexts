अध्यायः 078
स्वजरामनङ्गीकुर्वतां यदुप्रभृतीनां ययातिना शापः ॥ 1 ॥ तामङ्गीकुर्वतः पूरोर्वरदानम् ॥ 2 ॥
001	वैशम्पायन उवाच 
001a	जरां प्राप्य ययातिस्तु स्वपुरं प्राप्य चैव हि ।
001c	पुत्रं ज्येष्ठं वरिष्ठं च यदुमित्यब्रवीद्वचः ॥
002	ययातिरुवाच 
002a	जरावली च मां तात पलितानि च पर्यगुः ।
002c	काव्यस्योशनसः शापान्न च तृप्तोऽस्मि यौवने ॥
003a	त्वं यदो प्रतिपद्यस्व पाप्मानं जरया सह ।
003c	यौवनेन त्वदीयेन चरेयं विषयानहम् ॥
004a	पूर्णे वर्षसहस्रे तु पुनस्ते यौवनं त्वहम् ।
004c	दत्त्वा स्वं प्रतिपत्स्यामि पाप्मानं जरया सह ॥
005	यदुरुवाच 
005a	जरायां बहवो दोषाः पानभोजनकारिताः ।
005c	तस्माज्जरां न ते राजन्ग्रहीष्य इति मे मतिः ॥
006a	सितश्मश्रुर्निरानन्दो जरया शिथिलीकृतः ।
006c	वलीसङ्गतगात्रस्तु दुर्दर्शो दुर्बलः कृशः ॥
007a	अशक्तः कार्यकरणे परिभूतः स यौवतैः ।
007c	सहोपजीविभिश्चैव तां जरां नाभिकामये ॥
008a	सन्ति ते बहवः पुत्रा मत्तः प्रियतरा नृप ।
008c	जरां ग्रहीतुं धर्मज्ञ तस्मादन्यं वृणीष्व वै ॥
009	ययातिरुवाच 
009a	यत्त्वं मे हृदयाज्जातो वयः स्वं न प्रयच्छसि ।
009c	तस्मादराज्यभाक्तात प्रजा तव भविष्यति ॥
010a	'प्रत्याख्यातस्तु राजा स तुर्वसुं प्रत्युवाच ह ।'
010c	'तुर्वसो प्रतिपद्यस्व पाप्मानं जरया सह ।
010e	यौवनेन चरेयं वै विषयांस्तव पुत्रक ॥
011a	पूर्णे वर्षसहस्रे तु पुनर्दास्यामि यौवनम् ।
011c	स्वं चैव प्रतिपत्स्यामि पाप्मानं जरया सह ॥
012	तुर्वसुरुवाच 
012a	न कामये जरां तात कामभोगप्रणाशिनीम् ।
012c	बलरूपान्तकरणीं बुद्धिप्राणप्रणाशिनीम् ॥
013	ययातिरुवाच 
013a	यत्त्वं मे हृदयाज्जातो वयः स्वं न प्रयच्छसि ।
013c	तस्मात्प्रजा समुच्छेदं तुर्वसो तव यास्यति ॥
014a	सङ्कीर्णाचारधर्मेषु प्रतिलोमचरेषु च ।
014c	पिशिताशिषु चान्त्येषु मूढ राजा भविष्यसि ॥
015a	गुरुदारप्रसक्तेषु तिर्यग्योनिगतेषु च ।
015c	पशुधर्मेषु पापेषु म्लेच्छेषु त्वं भविष्यसि ॥
016	वैशम्पायन उवाच 
016a	एवं स तुर्वसुं शप्त्वा ययातिः सुतमात्मनः ।
016c	शर्मिष्ठायाः सुतं द्रुह्युमिदं वचनमब्रवीत् ॥
017	ययातिरुवाच 
017a	द्रुह्यो त्वं प्रतिपद्यस्व वर्णरूपविनाशिनीम् ।
017c	जरां वर्षसहस्रं मे यौवनं स्वं ददस्व च ॥
018a	पूर्णे वर्षसहस्रे तु पुनर्दास्यामि यौवनम् ।
018c	स्वं चादास्यामि भूयोऽहं पाप्मानं जरया सह ॥
019	द्रुह्युरुवाच 
019a	न गजं न रथं नाश्वं जीर्णो भुङ्क्ते न च स्त्रियम् ।
019c	वाग्भङ्गश्चास्य भवति तां जरां नाभिकामये ॥
020	ययातिरुवाच 
020a	यत्त्वं मे हृदयाज्जातो वयः स्वं न प्रयच्छसि ।
020c	तस्माद्द्रुह्यो प्रियः कामो न ते सम्पत्स्यते क्वचित् ॥
021a	यत्राश्वरथमुख्यानामश्वानां स्याद्गतं न च ।
021c	हस्तिनां पीठकानां च गर्दभानां तथैव च ॥
022a	बस्तानां च गवां चैव शिबिकायास्तथैव च ।
022c	उडुपप्लवसन्तारो यत्र नित्यं भविष्यति ।
023	ययातिरुवाच 
023a	अनो त्वं प्रतिपद्यस्व पाप्मानं जरया सह ।
023c	एकं वर्षसहस्रं तु चरेयं यौवनेन ते ॥
024	अनुरुवाच 
024a	जीर्णः शिशुवदादत्ते कालेऽन्नमशुचिर्यथा ।
024c	न जुहोति च कालेऽग्निं तां जरां नाभिकामये ॥
025	ययातिरुवाच 
025a	यत्त्वं मे हृदयाज्जातो वयः स्वं न प्रयच्छसि ।
025c	जरादोषस्त्वया प्रोक्तस्तस्मात्त्वं प्रतिलप्स्यसे ॥
026a	प्रजाश्च यौवनप्राप्ता विनशिष्यन्त्यनो तव ।
026c	अग्निप्रस्कन्दनपरस्त्वं चाप्येवं भविष्यसि ॥
027	वैशम्पायन उवाच 
027a	प्रत्याख्यातश्चतुर्भिश्च शप्त्वा तान्यदुपूर्वकान् ।
027c	पूरोः सकाशमगमन्मत्त्वा पूरुमलङ्घनम् ॥
028	ययातिरुवाच 
028a	पूरो त्वं मे प्रियः पुत्रस्त्वं वरीयान्भविष्यसि ।
028c	जरा वली च मां तात पलितानि च पर्यगुः ॥
029a	काव्यस्योशनसः शापान्न च तृप्तोऽस्मि यौवने ।
029c	पूरो त्वं प्रतिपद्यस्व पाप्मानं जरया सह ।
029e	कञ्चित्कालं चरेयं वै विषयान्वयसा तव ॥
030a	पूर्णे वर्षसहस्रे तु पुनर्दास्यामि यौवनम् ।
030c	स्वं चैव प्रतिपत्स्यामि पाप्मानं जरया सह ॥
031	वैशम्पायन उवाच 
031a	एवमुक्तः प्रत्युवाच पूरुः पितरमञ्जसा ।
031c	यदात्थ मां महाराज तत्करिष्यामि ते वचः ॥
032a	`गुरोर्वै वचनं पुण्यं स्वर्ग्यमायुष्करं नृणाम् ।
032c	गुरुप्रसादात्त्रैलोक्यमन्वशासच्छतक्रतुः ॥
033a	गुरोरनुमतं प्राप्य सर्वान्कामानवाप्नुयात् ।
033c	यावदिच्छसि तावच्च धारयिष्यामि ते जराम्' ॥
034a	प्रतिपत्स्यामि ते राजन्पाप्मानं जरया सह ।
034c	गृहाण यौवनं मत्तश्चर कामान्यथेप्सितान् ॥
035a	जरयाहं प्रतिच्छन्नो वयोरूपधरस्तव ।
035c	यौवनं भवते दत्त्वा चरिष्यामि यथात्थ माम् ॥
036	ययातिरुवाच 
036a	पूरो प्रीतोऽस्मि ते वत्स प्रीतश्चेदं ददामि ते ।
036c	सर्वकामसमृद्धा ते प्रजा राज्ये भविष्यति ॥
037	वैशम्पायन उवाच 
037a	एवमुक्त्वा ययातिस्तु स्मृत्वा काव्यं महातपाः ।
037c	सङ्क्रामयामास जरां तदा पूरौ महात्मनि ॥ 
इति श्रीमन्महाभारते आदिपर्वणि सम्भवपर्वणि अष्टसप्ततितमोऽध्यायः ॥ 78 ॥
1-78-2 वली त्वचःसंवलनम् । पलितानि केशरोम्णां शौक्ल्यम् । पर्यगुः परितः शरीरे गतानि प्राप्तानियौवने यौवनसाध्ये कामभोगे ॥ 1-78-3 पाप्मानं भोगसामर्थ्येऽपि तदिच्छारूपं चित्तस्य दौस्थ्यम् । चरेयं भुञ्जीय ॥ 1-78-5 दोषाः कफाद्याधिक्याद्वमनादयः ॥ 1-78-15 तिर्यग्योनीनामिव गतं प्रकाशं मैथुनाद्याचरणं येप तेषु ॥ 1-78-21 पीठकानां राजयोग्यानां नरयानविशेषाणां तखतरावा इति म्लेच्छेषु प्रसिद्धानाम् ॥ 1-78-26 अग्निप्रस्कन्दनं श्रौतस्मार्ताद्यग्निसाध्यकर्मत्यागस्तत्परः ॥ 1-78-28 वरीयान्स्वभ्रातृभ्यो महान् । जरो देहेन्द्रियशक्तिघातः ॥ 1-78-31 अञ्जसा आर्जवेन ॥ 1-78-34 यथेप्सितान् यावज्जीवम् ॥ अष्टसप्ततितमोऽध्यायः ॥ 78 ॥
