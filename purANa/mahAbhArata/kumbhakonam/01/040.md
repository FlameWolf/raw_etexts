अध्यायः 040
जरत्कारुनामव्युत्पत्तिकथनम् ॥ 1 ॥ शौनकस्य सौतिं प्रति आस्तीकोत्पत्तिप्रश्नः ॥ 2 ॥ प्रसङ्गेन परीक्षिन्मृगयाकथनम् ॥ 3 ॥ परीक्षिता शमीकस्कन्धे मृतसर्पनिधानम् ॥ 4 ॥ 

KK0105040001	शौनक उवाच । 
KK0105040001a	जरत्कारुरिति ख्यातो यस्त्वया सूतनन्दन ।
KK0105040001b	इच्छामि तदहं श्रोतुं ऋषेस्तस्य महात्मनः ॥
KK0105040002a	किं कारणं जरत्कारोर्नामैतत्प्रथितं भुवि ।
KK0105040002b	जरत्कारुनिरुक्तिं त्वं यथावद्वक्तुमर्हसि ॥
KK0105040003	सौतिरुवाच । 
KK0105040003a	जरेति क्षयमाहुर्वै दारुणं कारुसंज्ञितम् ।
KK0105040003b	शरीरं कारु तस्यासीत्तत्स धीमाञ्शनैःशनैः ॥
KK0105040004a	क्षपयामास तीव्रेण तपसेत्यत उच्यते ।
KK0105040004b	जरत्कारुरिति ब्रह्मन्वासुकेर्भगिनी तथा ॥
KK0105040005a	एवमुक्तस्तु धर्मात्मा शौनकः प्राहसत्तदा ।
KK0105040005b	उग्रश्रवसमामन्त्र्य उपपन्नमिति ब्रुवन् ॥
KK0105040006	शौनक उवाच । 
KK0105040006a	उक्तं नाम यथा पूर्वं सर्वं तच्छ्रुतवानहम् ।
KK0105040006b	यथा तु जातो ह्यास्तीक एतदिच्छामि वेदितुम् । 
KK0105040006b	तच्छ्रुत्वा वचनं तस्य सौतिः प्रोवाच शास्त्रतः ॥ 
KK0105040007	सौतिरुवाच । 
KK0105040007a	संदिश्य पन्नगान्सर्वान्वासुकिः सुसमाहितः ।
KK0105040007b	स्वसारमुद्यम्य तदा जरत्कारुमृषिं प्रति ॥
KK0105040008a	अथ कालस्य महतः स मुनिः संशितव्रतः ।
KK0105040008b	तपस्यभिरतो धीमान्स दारान्नाभ्यकाङ्क्षत ॥
KK0105040009a	स तूर्ध्वरेतास्तपसि प्रसक्तः स्वाध्यायवान्वीतभयः कृतात्मा । 
KK0105040009b	चचार सर्वां पृथिवीं महात्मान चापि दारान्मनसाध्यकाङ्क्षत् ॥ 
KK0105040010a	ततोऽपरस्मिन्संप्राप्ते काले कस्मिंश्चिदेव तु ।
KK0105040010b	परिक्षिन्नाम राजासीद्ब्रह्मन्कौरववंशजः ॥
KK0105040011a	यथा पाण्डुर्महाबाहुर्धनुर्धरवरो युधि ।
KK0105040011b	बभूव मृगयाशीलः पुरास्य प्रपितामहः ॥
KK0105040012a	तथा विख्यातवाँल्लोके परीक्षिदभिमन्युजः ।'
KK0105040012b	मृगान्विध्यन्वराहांश्च तरक्षून्महिषांस्तथा । 
KK0105040012c	अन्यांश्च विविधान्वन्यांश्चचार पृथिवीपतिः ॥ 
KK0105040013a	स कदाचिन्मृगं विद्ध्वा बाणेनानतपर्वणा ।
KK0105040013b	पृष्ठतो धनुरादाय ससार गहने वने ॥
KK0105040014a	यथैव भगवान्रुद्रो विद्ध्वा यज्ञमृगं दिवि ।
KK0105040014b	अन्वगच्छद्धनुष्पाणिः पर्यन्वेष्टुमितस्ततः ॥
KK0105040015a	न हि तेन मृगो विद्धो जीवन्गच्छति वै वने ।
KK0105040015b	पूर्वरूपं तु तत्तूर्णं तस्यासीत्स्वर्गतिं प्रति ॥
KK0105040016a	परिक्षितो नरेन्द्रस्य विद्धो यन्नष्टवान्मृगः ।
KK0105040016b	दूरं चापहृतस्तेन मृगेण स महीपतिः ॥
KK0105040017a	परिश्रान्तः पिपासार्त आससाद मुनिं वने ।
KK0105040017b	गवां प्रचारेष्वासीनं वत्सानां मुखनिःसृतम् ॥
KK0105040018a	भूयिष्ठमुपयुञ्जानं फेनमापिबतां पयः ।
KK0105040018b	तमभिद्रुत्य वेगेन स राजा संशितव्रतम् ॥
KK0105040019a	अपृच्छद्धनुरुद्यम्य तं मुनिं क्षुच्छ्रमान्वितः ।
KK0105040019b	भोभो ब्रह्मन्नहं राजा परीक्षिदभिमन्युजः ॥
KK0105040020a	मया विद्धो मृगो नष्टः कच्चित्तं दृष्टवानसि ।
KK0105040020b	स मुनिस्तं तु नोवाच किंचिन्मौनव्रते स्थितः ॥
KK0105040021a	तस्य स्कन्धे मृतं सर्पं क्रुद्धो राजा समासजत् ।
KK0105040021b	समुत्क्षिप्य धनुष्कोट्या स चैनं समुपैक्षत ॥
KK0105040022a	न स किंचिदुवाचैनं शुभं वा यदि वाऽशुभम् ।
KK0105040022b	स राजा क्रोधमुत्सृज्य व्यथितस्तं तथागतम् । 
KK0105040022c	दृष्ट्वा जगाम नगरमृषिस्त्वासीत्तथैव सः ॥ 
KK0105040023a	न हि तं राजशार्दूलं क्षमाशीलो महामुनिः ।
KK0105040023b	स्वधर्मनिरतं भूपं समाक्षिप्तोऽप्यधर्षयत् ॥
KK0105040024a	न हि तं राजशार्दूलस्तथा धर्मपरायणम् ।
KK0105040024b	जानाति भरतश्रेष्ठस्तत एनमधर्षयत् ॥
KK0105040025a	तरुणस्तस्य पुत्रोऽभूत्तिग्मतेजा महातपाः ।
KK0105040025b	शृङ्गी नाम महाक्रोधो दुष्प्रसादोमहाव्रतः ॥
KK0105040026a	स देवं परमासीनं सर्वभूतहिते रतम् ।
KK0105040026b	ब्रह्माणमुपतस्थे वै काले काले सुंसयतः ॥
KK0105040027a	सतेन समनुज्ञातो ब्रह्मणा गृहमेयिवान् ।
KK0105040027b	सख्योक्तः क्रीडमानेन स तत्र हसता किल ॥
KK0105040028a	संरम्भात्कोपनोऽतीव विषकल्पो मुनेः सुतः ।
KK0105040028b	उद्दिश्य पितरं तस्य यच्छ्रुत्वा रोषमाहरत् । 
KK0105040028c	ऋषिपुत्रेण नर्मार्थे कृशेन द्विजसत्तम ॥ 
KK0105040029	कृश उवाच । 
KK0105040029a	तेजस्विनस्तव पिता तथैव च तपस्विनः ।
KK0105040029b	शवं स्कन्धेन वहति मा शृङ्गिन्गर्वितो भव ॥
KK0105040030a	व्याहरत्स्वृषिपुत्रेषु मा स्म किंचिद्वचो वद ।
KK0105040030b	अस्मद्विधेषु सिद्धेषु ब्रह्मवित्सु तपस्विषु ॥
KK0105040031a	क्व ते पुरुषमानित्वं क्व ते वाचस्तथाविधाः ।
KK0105040031b	दर्पजाः पितरं द्रष्टा यस्त्वं शवधरं तथा ॥
KK0105040032a	पित्रा च तव तत्कर्म नानुरूपमिवात्मनः ।
KK0105040032b	कृतं मुनिजनश्रेष्ठ येनाहं भृशदुःखितः ॥ ॥
इति श्रीमन्महाभारते आदिपर्वणि आस्तीकपर्वणि चत्वारिंशोऽध्यायः ॥ 40 ॥ 
*1-40-3 कारु कामाद्युपद्रवमूलत्वाद्दारुणं शरीरं जरयति क्षपयतीति जरत्कारुरिति निर्वचनम् ॥ 1-40-4 तथा तादृस्येव ॥ 1-40-5 प्राहसत् अतिजीर्णयोरपि ब्रह्मचर्यविनाशः प्रसक्त इत्याश्चर्यं मत्वेति भावः । आमन्त्र्य हे उग्रश्रव इति संबोध्य । उपपन्नं युक्तं यत्तुल्यवयोरूपयोर्विवाह इति भावः ॥ 1-40-15 तत् मृगस्यादर्शनं । पूर्वरूपं कारणम् ॥ 1-40-17 प्रचारेषु गोष्ठेषु ॥ 1-40-18 उपयुञ्जानं भक्षयन्तम् । पयः आपिबतां वत्सानामिति पूर्वेणान्वयः ॥ 1-40-21 समासजत् आरोपयामास ॥ चत्वारिंशोऽध्यायः ॥ 40 ॥
