अध्यायः 134

पाण्डवानामायुष्यकथनम् ॥ 1 ॥ माद्र्या मैथुनप्रवृत्तस्य पाण्डोर्मरणम् ॥ 2 ॥ पाण्डवप्रलापः ॥ 3 ॥ माद्र्याः सहगमनम् ॥ 4 ॥ मृतस्य पाण्डोर्दहनादिसंस्कारः ॥ 5 ॥
KK0107134001	`जनमेजय उवाच ।
KK0107134001a	कस्मिन्वयसि सम्प्राप्ताः पाण्डवा गजसाह्वयम् ।
KK0107134001c	समपद्यन्त देवेभ्यस्तेषामायुश्च किं परम् ॥
KK0107134002	वैशम्पायन उवाच ।
KK0107134002a	पाण्डवानामिहायुष्यं शृणु कौरवनन्दन ।
KK0107134002c	जगाम हास्तिनपुरं षोडशाब्दो युधिष्ठिरः ॥
KK0107134003a	भीमसेनः पञ्चदशो बीभत्सुर्वै चतुर्दशः ।
KK0107134003c	त्रयोदशाब्दौ च यमौ जग्मतुर्नागसाह्वयम् ॥
KK0107134004a	तत्र त्रयोदशाब्दानि धार्तराष्ट्रैः सहोषिताः ।
KK0107134004c	षण्मासाञ्जातुषगृहान्मुक्ता जातो घटोत्कचः ॥
KK0107134005a	षण्मासानेकचक्रायां वर्षं पाञ्चालके गृहे ।
KK0107134005c	धार्तराष्ट्रैः सहोषित्वा पञ्च वर्षाणि भारत ॥
KK0107134006a	इन्द्रप्रस्थे वसन्तस्ते त्रीणि वर्षाणि विंशतिम् ।
KK0107134006c	द्वादशाब्दानथैकं च बभूवुर्द्यूतनिर्जिताः ॥
KK0107134007a	भुक्त्वा षट्त्रिंशतं राजन्सागरान्तां वसुन्धराम् ।
KK0107134007c	मासैः षड्भिर्महात्मानः सर्वे कृष्णपरायणाः ॥
KK0107134008a	राज्ये परीक्षितं स्थाप्य दिष्टां गतिमवाप्नुवन् ।
KK0107134008c	एवं युधिष्ठिरस्यासीदायुरष्टोत्तरं शतम् ॥
KK0107134009a	अर्जुनात्केशवो ज्येष्ठस्त्रिभिर्मासैर्महाद्युतिः ।
KK0107134009c	कृष्णात्सङ्कर्षणो ज्येष्ठस्त्रिभिर्मासैर्महाबलः ॥
KK0107134010a	पाण्डुः पञ्चमहातेजास्तान्पश्यन्पर्वते सुतान् ।
KK0107134010c	रेमे स काश्यपयुतः पत्नीभ्यां सुभृशं तदा ॥
KK0107134011a	सुपुष्पितवने काले प्रवृत्ते मधुमाधवे ।
KK0107134011c	पूर्णे चतुर्दशे वर्षे फल्गुनस्य च धीमतः ॥
KK0107134012a	यस्मिन्नृक्षे समुत्पन्नः पार्थस्तस्य च धीमतः ।
KK0107134012c	तस्मिन्नुत्तरफल्गुन्यां प्रवृत्ते स्वस्तिवाचने ॥
KK0107134013a	रक्षणे विस्मृता कुन्ती व्यग्रा ब्राह्मणभोजने ।
KK0107134013c	पुरोहितेन सहितान्ब्राह्मणान्पर्यवेषयत् ॥'
KK0107134014	वैशम्पायन उवाच ।
KK0107134014a	दर्शनीयांस्ततः पुत्रान्पाण्डुः पञ्च महावने ।
KK0107134014c	तान्पश्यन्पर्वते रम्ये स्वबाहुबलमाश्रितः ॥
KK0107134015a	सुपुष्पितवने काले कदाचिन्मधुमाधवे ।
KK0107134015c	भूतसम्मोहने राजा सभार्यो व्यचरद्वनम् ॥
KK0107134016a	पलाशैस्तिलकैश्चूतैश्चम्पकैः पारिभद्रकैः ।
KK0107134016c	अन्यैश्च बहुभिर्वृक्षैः फलपुष्पसमृद्धिभिः ॥
KK0107134017a	जलस्थानैश्च विविधैः पद्मिनीभिश्च शोभितम् ।
KK0107134017c	पाण्डोर्वनं तत्सम्प्रेक्ष्य प्रजज्ञे हृदि मन्मथः ॥
KK0107134018a	प्रहृष्टमनसं तत्र विचरन्तं यथाऽमरम् ।
KK0107134018c	तं माद्र्यनुजगामैका वसनं बिभ्रती शुभम् ॥
KK0107134019a	समीक्षमाणः स तु तां वयःस्थां तनुवाससम् ।
KK0107134019c	तस्य कामः प्रवृते गहनेऽग्निरिवोद्गतः ॥
KK0107134020a	रहस्येकां तु तां दृष्ट्वा राजा राजीवलोचनाम् ।
KK0107134020c	न शशाक नियन्तुं तं कामं कामवशीकृतः ॥
KK0107134021a	`अथ सोऽष्टादशे वर्षे ऋतौ माद्रीमलङ्कृताम् ।
KK0107134021c	आजुहाव ततः पाण्डुः परीतात्मा यशस्विनीम् ॥'
KK0107134022a	तत एनां बलाद्राजा निजग्राह रहोगताम् ।
KK0107134022c	वार्यमाणस्तया देव्या विस्फुरन्त्या यथाबलम् ॥
KK0107134023a	स तु कामपरीतात्मा तं शापं नान्वबुध्यत ।
KK0107134023c	माद्रीं मैथुनधर्मेण सोऽन्वगच्छद्बलादिव ॥
KK0107134024a	जीवितान्ताय कौरव्य मन्मथस्य वशं गतः ।
KK0107134024c	शापजं भयमुत्सृज्य विधिना सम्प्रचोदितः ॥
KK0107134025a	तस्य कामात्मनो बुद्धिः साक्षात्कालेन मोहिता ।
KK0107134025c	सम्प्रमथ्येन्द्रियग्रामं प्रनष्टा सह चेतसा ॥
KK0107134026a	स तया सह सङ्गम्य भार्यया कुरुनन्दनः ।
KK0107134026c	पाण्डुः परमधर्मात्मा युयुजे कालधर्मणा ॥
KK0107134027a	ततो माद्री समालिङ्ग्य राजानं गतचेतसम् ।
KK0107134027c	मुमोच दुःखजं शब्दं पुनः पुनरतीव हि ॥
KK0107134028a	सह पुत्रैस्ततः कुन्ती माद्रीपुत्रौ च पाण्डवौ ।
KK0107134028c	आजग्मुः सहितास्तत्र यत्र राजा तथागतः ॥
KK0107134029a	ततो माद्र्यब्रवीद्राजन्नार्ता कुन्तीमिदं वचः ।
KK0107134029c	एकैव त्वमिहागच्छ तिष्ठन्त्वत्रैव दारकाः ॥
KK0107134030a	तच्छ्रुत्वा वचनं तस्यास्तत्रैवाधाय दरकान् ।
KK0107134030c	हताऽहमिति विक्रुश्च सहसैवाजगाम सा ॥
KK0107134031a	दृष्ट्वा पाण्डुं च माद्रीं च शयानौ धरणीतले ।
KK0107134031c	कुन्ती शोकपरीताङ्गी विललाप सुदुःखिता ॥
KK0107134032a	रक्ष्यमाणो मया नित्यं वीरः सततमात्मवान् ।
KK0107134032c	कथं त्वामत्यतिक्रान्तः शापं जानन्वनौकसः ॥
KK0107134033a	ननु नाम त्वया माद्रि रक्षितव्यो नराधिपः ।
KK0107134033c	सा कथं लोभितवती विजने त्वं नराधिपम् ॥
KK0107134034a	कथं दीनस्य सततं त्वामासाद्य रहोगताम् ।
KK0107134034c	तं विचिन्तयतः शापं प्रहर्षः समजायत ॥
KK0107134035a	धन्या त्वमसि बाह्लीकि मत्तो भाग्यतरा तथा ।
KK0107134035c	दृष्टवत्यसि यद्वक्त्रं प्रहृष्टस्य महीपतेः ॥
KK0107134036	माद्र्युवाच ।
KK0107134036a	विलपन्त्या मया देवि वार्यमाणेन चासकृत् ।
KK0107134036c	आत्मा न वारितोऽनेन सत्यं दिष्टं चिकीर्षुणा ॥
KK0107134037	`वैशम्पायान उवाच ।
KK0107134037a	तस्यास्तद्वचनं श्रुत्वा कुन्ती शोकाग्निदीपिता ।
KK0107134037c	पपात सहसा भूमौ छिन्नमूल इव द्रुमः ॥
KK0107134038a	निश्चेष्टा पतिता भूमौ मोहेन न चचाल सा ।
KK0107134038c	तस्मिन्क्षणे कृतस्नानमहताम्बरसंवृतम् ॥
KK0107134039a	अलङ्कारकृतं पाण्डुं शयानं शयने शुभे ।
KK0107134039c	कुन्तीमुत्थाप्य माद्री तु मोहेनाविष्टचेतनाम् ॥
KK0107134040a	आर्ये एहीति तां कुन्तीं दर्शयामास कौरव ।
KK0107134040c	पादयोः पतिता कुन्ती पुनरुत्थाय भूमिपम् ॥
KK0107134041a	रक्तचन्दनदिग्धाङ्गं महारजनवाससम् ।
KK0107134041c	सस्मितेन च वक्त्रेण वदन्तमिव भारतम् ॥
KK0107134042a	परिरभ्य ततो मोहाद्विललापाकुलेन्द्रिया ।
KK0107134042c	माद्री चापि समालिङ्ग्य राजानं विललाप सा ॥
KK0107134043a	तं तथा शायिनं पुत्रा ऋषयः सह चारणैः ।
KK0107134043c	अभ्येत्य सहिताः सर्वे शोकादश्रूण्यवर्तयन् ॥
KK0107134044a	अस्तं गतमिवादित्यं संशुष्कमिव सागरम् ।
KK0107134044c	दृष्ट्वा पाण्डुं नरव्याघ्रं शोचन्ति स्म महर्षयः ॥
KK0107134045a	समानशोका ऋषयः पाण्डवाश्च बभूविरे ।
KK0107134045c	ते समाश्वासिते विप्रैर्विलेपतुरनिन्दिते ॥
KK0107134046	कुन्त्युवाच ।
KK0107134046a	हा राजन्कस्य नो हित्वा गच्छसि त्रिदशालयम् ।
KK0107134046c	हा राजन्मम मन्दायाः कथं माद्रीं समेत्य वै ॥
KK0107134047a	निधनं प्राप्तवान्राजन्मद्भाग्यपरिसङ्क्षयात् ।
KK0107134047c	युधिष्ठिरं भीमसेनमर्जुनं च यमावुभौ ॥
KK0107134048a	कस्य हित्वा प्रियान्पुत्रान्प्रयातोऽसि विशाम्पते ।
KK0107134048c	नूनं त्वां त्रिदशा देवाः प्रतिनन्दन्ति भारत ॥
KK0107134049a	यतो हि तप उग्रं वै चरितं ब्रह्मसंसदि ।
KK0107134049c	आवाभ्यां सहितो राजन्गमिष्यसि दिवं शुभम् ॥
KK0107134050a	आजमीढाजमीढानां कर्मणा चरतां गतिम् ।
KK0107134050c	ननु नाम सहावाभ्यां गमिष्यामीति यत्त्वया ॥
KK0107134051a	प्रतिज्ञाता कुरुश्रेष्ठ यदाऽस्मि वनमागता ।
KK0107134051c	आवाभ्यां चैव सहितो गमिष्यसि विशाम्पते ।
KK0107134051e	मुहूर्तं क्षम्यतां राजन्द्रक्ष्येऽहं च मुखं तव ॥
KK0107134052	वैशम्पायन उवाच ।
KK0107134052a	विलपित्वा भृशं चैव निःसंज्ञे पतिते भुवि ।
KK0107134052c	यथा हते मृगे मृग्यौ लुब्धैर्वनगते तथा ॥
KK0107134053a	युधिष्ठिरमुखाः सर्वे पाण्डवा वेदपरागाः ।
KK0107134053c	तेऽभ्यागत्य पितुर्मूले निःसंज्ञाः पतिता भुवि ॥
KK0107134054a	पाण्डोः पादौ परिष्वज्य विलपन्ति स्म पाण्डवाः ।
KK0107134054c	हा विनष्टाः स्म तातेति हा अनाथा भवामहे ॥
KK0107134055a	त्वद्विहीना महाप्राज्ञ कथं जीवाम बालकाः ।
KK0107134055c	लोकनाथस्य पुत्राः स्मो न सनाथा भवामहे ॥
KK0107134056a	क्षणेनैव महाराज अहो लोकस्य चित्रता ।
KK0107134056c	नास्मद्विधा राजपुत्रा अधन्याः सन्ति भारत ॥
KK0107134057a	त्वद्विनाशाच्च राजेन्द्र राज्यप्रस्खलनात्तदा ।
KK0107134057c	पाण्डवाश्च वयं सर्वे प्राप्ताः स्म व्यसनं महत् ॥
KK0107134058a	किं करिष्यामहे राजन्कर्तव्यं च प्रसीदताम् ।
KK0107134058	भीमसेन उवाच ।
KK0107134058c	हित्वा राज्यं च भोगांश्च शतशृङ्गनिवासिना ॥
KK0107134059a	त्वया लब्धाः स्म राजेन्द्र महता तपसा वयम् ।
KK0107134059c	हित्वा मानं वनं गत्वा स्वयमाहृत्य भक्षणम् ॥
KK0107134060a	शाकमूलफलैर्वन्यैर्भरणं वै त्वया कृतम् ।
KK0107134060c	पुत्रानुत्पाद्य पितरो यमिच्छन्ति महात्मनः ॥
KK0107134061a	त्रिवर्गफलमिच्छन्तस्तस्य कालोऽयमागतः ।
KK0107134061c	अभुक्त्वैव फलं राजन्गन्तुं नार्हसि भारत ॥
KK0107134062ac	इत्येवमुक्त्वा पितरं भीमोऽपि विललाप ॥
KK0107134063	अर्जुन उवाच ।
KK0107134063a	प्रनष्टं भारतं वंशं पाण्डुना पुनरुद्धृतम् ।
KK0107134063c	तस्मिंस्तदा वनगते नष्टं राज्यमराजकम् ॥
KK0107134064a	पुनर्निःसारितं क्षत्रं पाण्डुपुत्रैश्च पञ्चभिः ।
KK0107134064c	एतच्छ्रुत्वाऽनुमोदित्वा गन्तुमर्हसि शङ्कर ॥
KK0107134065a	इत्येवमुक्त्वा पितरं विललाप धनञ्जयः ।
KK0107134065	यमावूचतुः ।
KK0107134065c	दुःसहं च तपः कृत्वा लब्ध्वा नो भरतर्षभ ॥
KK0107134066a	पुत्रलाभस्य महतः शुश्रूषादिफलं त्वया ।
KK0107134066c	न चावाप्तं किञ्चिदेव पुरा दशरथो यथा ॥
KK0107134067ac	एवमुक्त्वा यमौ चापि विलेपतुरथातुरौ ॥'
KK0107134068	कुन्त्युवाच ।
KK0107134068a	अहं ज्येष्ठा धर्मपत्नी ज्येष्ठं धर्मफलं मम ।
KK0107134068c	अवश्यं भाविनो भावान्मा मां माद्रि निवर्तय ॥
KK0107134069a	अन्विष्यामीह भर्तारमहं प्रेतवशं गतम् ।
KK0107134069c	उत्तिष्ठ त्वं विसृज्यैनमिमान्रक्षस्व दारकान् ॥
KK0107134070a	`अवाप्य पुत्रांल्लब्धार्थान्वीरपत्नीत्वमर्थये ।
KK0107134070	वैशम्पायन उवाच ।
KK0107134070c	मद्रराजसुता कुन्तीमिदं वचनमब्रवीत् ॥'
KK0107134071a	अहमेवानुयास्यामि भर्तारमपलापिनम् ।
KK0107134071c	न हि तृप्ताऽस्मि कामानां ज्येष्ठा मामनुमन्यताम् ॥
KK0107134072a	मां चाभिगम्य क्षीणोऽयं कामाद्भरतसत्तमः ।
KK0107134072c	समुच्छिद्यामि तत्कामं कथं नु यमसादने ॥
KK0107134073a	`मम हतोर्हि राजाऽयं दिवं राजर्पिसत्तमः ।
KK0107134073c	न चैव तादृशी बुद्धिर्बान्धवाश्च न तादृशाः ॥
KK0107134074a	न चोत्सहे धारयितुं प्राणान्भर्त्रा विना कृता ।
KK0107134074c	तस्मात्तमनुयास्यामि यान्तं वैवस्वतक्षयम् ॥
KK0107134075a	वर्तेयं न समां वृत्तिं जात्वहं न सुतेषु ते ।
KK0107134075c	तथाहि वर्तमानां मामधर्मः संस्पृशेन्महान् ॥
KK0107134076a	तस्मान्मे सुतयोर्देवि वर्तितव्यं स्वपुत्रवत् ।
KK0107134076c	अन्वेष्यामि च भर्तारं व्रजन्तं यमसादनम् ॥'
KK0107134077a	मां हि कामयमानोऽयं राजा प्रेतवशं गतः ।
KK0107134077c	राज्ञः शरीरेण सह मामपीदं कलेवरम् ॥
KK0107134078a	दग्धव्यं सुप्रतिच्छन्नं त्वेतदार्ये प्रियं कुरु ।
KK0107134078c	दारकेष्वप्रमत्ता त्वं भवेश्चाभिहिता मया ।
KK0107134078e	अतोऽहं न प्रपश्यामि सन्देष्टव्यं हितं तव ॥
KK0107134079	`वैशम्पायन उवाच ।
KK0107134079a	ऋषयस्तान्समाश्वास्य पाण्डवान्सत्यविक्रमान् ।
KK0107134079c	ऊचुः कुन्तीं च माद्रीं च समाश्वास्य तपस्विनः ॥
KK0107134080a	सुभगे बालपुत्रा तु न मर्तव्यं तथंचन ।
KK0107134080c	पाण्डवांश्चापि नेष्यामः कुरुराष्ट्रं परन्तपान् ॥
KK0107134081a	अधर्मेष्वर्थजातेषु धृतराष्ट्रश्च लोभवान् ।
KK0107134081c	स कदाचिन्न वर्तेत पाण्डवेषु यथाविधि ॥
KK0107134082a	कुन्त्याश्च वृष्णयो नाथाः कुन्तिभोजस्तथैव च ।
KK0107134082c	माद्र्याश्च बलिनांश्रेष्ठः शल्यो भ्राता महारथः ॥
KK0107134083a	भर्त्रा तु मरणं सार्धं फलवन्नात्र संशयः ।
KK0107134083c	युवाभ्यां दुष्करं चैतद्वदन्ति द्विजपुङ्गवाः ॥
KK0107134084a	मृते भर्तरि साध्वी स्त्री ब्रह्मचर्यव्रते स्थिता ।
KK0107134084c	यमैश्च नियमैः पूता मनोवाक्कायजैः शुभा ॥
KK0107134085a	भर्तारं चिन्तयन्ती सा भर्तारं निस्तरेच्छुभा ।
KK0107134085c	तारितश्चापि भर्ता स्यादात्मा पुत्रस्तथैव च ॥
KK0107134086ac	तस्माञ्जीवितमेवैतद्युवयोर्विद्म शोभनम् ॥
KK0107134087	कुन्त्युवाच ।
KK0107134087a	यथा पाण्डोस्तु निर्देशस्तथा विप्रगणस्य च ।
KK0107134087c	आज्ञा शिरसि निक्षिप्ता करिष्यामि च तत्तथा ॥
KK0107134088a	यदाद्दुर्भगवन्तोऽपि तन्मन्ये शोभनं परम् ।
KK0107134088c	भर्तुश्च मम पुत्राणामात्मनश्च न संशयः ॥
KK0107134089	माद्र्युवाच ।
KK0107134089a	कुन्ती समर्था पुत्राणां योगक्षेमस्य धारणे ।
KK0107134089c	अस्या हि न समा बुद्ध्या यद्यपि स्यादरुन्धती ॥
KK0107134090a	कुन्त्याश्च वृष्णयो नाथाः कुन्तिभोजस्तथैव च ।
KK0107134090c	नाहं त्वमिव पुत्राणां समर्था धारणे तथा ॥
KK0107134091a	साऽहं भर्तारमन्विष्ये सन्तृप्ता नापि भोगतः ।
KK0107134091c	भर्तृलोकस्य तु ज्येष्ठा देवी मामनुमन्यताम् ॥
KK0107134092a	धर्मज्ञस्य कृतज्ञस्य सत्यसन्धस्य धीमतः ।
KK0107134092c	पादौ परिचरिष्यामि तथार्याऽद्यानुमन्यताम् ॥
KK0107134093	वैशम्पायन उवाच ।
KK0107134093a	एवमुक्त्वा तदा राजन्मद्रराजसुता शुभा ।
KK0107134093c	ददौ कुन्त्यै यमौ माद्री शिरसाऽभिप्रणम्य च ॥
KK0107134094a	अभिवाद्य महर्षीन्सा परिष्वज्य च पाण्डवान् ।
KK0107134094c	मूर्ध्न्युपाघ्राय बहुशः पार्थानात्मसुतौ तदा ॥
KK0107134095a	हस्ते युधिष्ठिरं गृह्य माद्री वाक्यमभाषत ।
KK0107134095c	कुन्ती माता अहं धात्री युष्माकं तु पिता मृतः ॥
KK0107134096a	युधिष्ठिरः पिता ज्येष्ठश्चतुर्णां धर्मतः सदा ।
KK0107134096c	वृद्धाद्युपासनासक्ताः सत्यधर्मपरायणाः ॥
KK0107134097a	तादृशा न विनश्यन्ति नैव यान्ति पराभवम् ।
KK0107134097c	तस्मात्सर्वे कुरुध्वं वै गुरुवृत्तिमतन्द्रिताः ॥
KK0107134098	वैशम्पायन उवाच ।
KK0107134098a	ऋषीणां च पृथायाश्च नमस्कृत्य पुनःपुनः ।
KK0107134098c	आयासकृपणा माद्री प्रत्युवाच पृथां तदा ॥
KK0107134099	माद्र्युवाच ।
KK0107134099a	ऋषीणां सन्निधावेषां यथा वागभ्युदीरिता ।
KK0107134099c	दिदृक्षमाणायाः स्वर्गं न ममैषा वृथा भवेत् ॥
KK0107134100a	धन्या त्वमसि वार्ष्णेयि नास्ति स्त्री सदृशी त्वया ।
KK0107134100c	वीर्यं तेजश्च योगं च माहात्म्यं च यशस्विनाम् ॥
KK0107134101a	कुन्ति द्रक्ष्यसि पुत्राणां पञ्चानाममितौजसाम् ।
KK0107134101c	आर्या चाप्यभिवाद्या च मम पूज्या च सर्वतः ॥
KK0107134102a	ज्येष्ठा वरिष्ठा त्वं देवि भूषिता स्वगुणैः शुभैः ।
KK0107134102c	अभ्यनुज्ञातुमिच्छामि त्वया यावनन्दिनि ॥
KK0107134103a	धर्मं स्वर्गं च कीर्तिं च त्वत्कृतेऽहमवाप्नुयाम् ।
KK0107134103c	यथा तथा विधत्स्वेह मा च कार्षीर्विचारणां ॥
KK0107134104	वैशम्पायन उवाच ।
KK0107134104a	बाष्पसन्दिग्धया वाचा कुन्त्युवाच यशस्विनी ।
KK0107134104c	अनुज्ञाताऽसि कल्याणि त्रिदिवे सङ्गमोऽस्तु ते ॥
KK0107134105a	भर्त्रा सह विशालिक्षि क्षिप्रमद्यैव भामिनि ।
KK0107134105c	सङ्गतास्वर्गलोके त्वं रमेथाः शाश्वतीः समाः ॥
KK0107134106	वैशम्पायन उवाच ।
KK0107134106a	ततः पुरोहितः स्नात्वा प्रेतकर्मणि पारगः ।
KK0107134106c	हिरण्यशकलानाज्यं तिलं दधि च तण्डुलान् ॥
KK0107134107a	उदकुम्भांश्च परशुं समानीय तपस्विभिः ।
KK0107134107c	अश्वमेधाग्निमाहृत्य यथान्यायं समन्ततः ॥
KK0107134108a	काश्यपः कारयामास पाण्डोः प्रेतस्य तां क्रियाम् ।
KK0107134108c	पुरोहितोक्तविधिना पाण्डोः पुत्रो युधिष्ठिरः ॥
KK0107134109a	तेनाग्निनाऽदहत्पाण्डुं कृत्वा चापि क्रियास्तदा ।
KK0107134109c	रुदञ्छोकाभिसन्तप्तः पपात भुवि पाण्डवः ॥
KK0107134110a	ऋषीन्पुत्रान्पृथां चैव विसृज्य च नृपात्मज ।'
KK0107134110c	नमस्कृत्य चिताग्निस्थं धर्मपत्नी नरर्षभम् ॥
KK0107134111ac	मद्रराजसुता तूर्णमन्वारोहद्यशस्विनी ॥
KK0107134112a	`अहताम्बरसंवीतो भ्रातृभिः सहितोऽनघः ।
KK0107134112c	उदकं कृतवांस्तत्र पुरोहितमते स्थितः ॥
KK0107134113a	अर्हतस्तस्य कृत्यानि शतशृङ्गनिवासिनः ।
KK0107134113c	तापसा विधिवच्चक्रुश्चारणा ऋषिभिः सह ॥ ॥

इति श्रीमन्महाभारते आदिपर्वणि सम्भवपर्वणि चतुस्त्रिंशदधिकशततमोऽध्यायः ॥ 134 ॥

1-134-15 मधुभाधवे चैत्रवैशाखयोः सन्धौ तदात्मके वसन्ते ॥ 1-134-19 वयः स्थां युवतीम् । तनुवाससं सूक्ष्मवस्त्रां किञ्चिद्विवृताङ्गामित्यर्थः ॥ 1-134-23 कामपरीतात्मा कामेन व्याप्तचित्तः ॥ 1-134-25 बुद्दिर्भयनिश्चयः । चेतसा विचारेण ॥ 1-134-26 कालधर्मणा मृत्युना ॥ 1-134-28 तथागतः मृतः ॥ 1-134-32 त्वामत्यतिक्रान्तो बलादाक्रान्तवान् । शोकाकुलत्वादतिशब्दस्याभ्यासः ॥ 1-134-34 प्रहर्षः कामः ॥ 1-134-36 आत्मा चित्तम् । दिष्टं शापजं दुरदृष्टम् ॥ 1-134-69 प्रेतवशं प्रेतराजवशम् । अन्विष्याम्यनुगमिष्यामि ॥ चतुस्त्रिंशदधिकशततमोऽध्यायः ॥ 134 ॥
