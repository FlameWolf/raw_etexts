अध्यायः 119

धृतराष्ट्रविवाहार्थं भीष्मविदुरसंवादः ॥ 1 ॥ धृतराष्ट्रस्य गान्धार्या विवाहः ॥ 2 ॥
001	भीष्म उवाच ।
001a	गुणैः समुदितं सम्यगिदं नः प्रथितं कुलम् ।
001c	अत्यन्यान्पृथिवीपालान्पृथिव्यामधिराज्यभाक् ॥
002a	रक्षितं राजभिः पूर्वं धर्मविद्भिर्महात्मभिः ।
002c	नोत्सादमगमच्चेदं कदाचिदिह नः कुलम् ॥
003a	मया च सत्यवत्या च कृष्णेन च महात्मना ।
003c	समवस्थापितं भूयो युष्मासु कुलतन्तुषु ॥
004a	तच्चैतद्वर्धते भूयः कुलं सागरवद्यथा ।
004c	तथा मया विधातव्यं त्वया चैव न संशयः ॥
005a	श्रूयते यादवी कन्या स्वनुरूपा कुलस्य नः ।
005c	सुबलस्यात्मजा चैव तथा मद्रेश्वरस्य च ॥
006a	कुलीना रूपवत्यश्च ताः कन्याः पुत्र सर्वशः ।
006c	उचिताश्चैव सम्बन्धे तेऽस्माकं क्षत्रियर्षभाः ॥
007a	मन्ये वरयितव्यास्ता इत्यहं धीमतां वर ।
007c	सन्तानार्थं कुलस्यास्य यद्वा विदुर मन्यसे ॥
008	विदुर उवाच ।
008a	भवान्पिता भावन्माता भवान्नः परमो गुरुः ।
008c	तस्मात्स्वयं कुलस्यास्य विचार्य कुरु यद्धितम् ॥
009	वैशम्पायन उवाच ।
009a	अथ शुश्राव विप्रेभ्यो गान्धारीं सुबलात्मजाम् ।
009c	आराध्य वरदं देवं भगनेत्रहरं हरम् ॥
010a	गान्धारी किल पुत्राणां शतं लेभे वरं शुभा ।
010c	इति शुश्राव तत्त्वेन भीष्मः कुरुपितामहः ॥
011a	ततो गान्धारराजस्य प्रेषयामास भारत ।
011c	अचक्षुरिति तत्रासीत्सुबलस्य विचारणा ॥
012a	कुलं ख्यातिं च वृत्तं च बुद्ध्या तु प्रसमीक्ष्य सः ।
012c	ददै तां धृतराष्ट्राय गान्धारीं धर्मचारिणीम् ॥
013a	गान्धारी त्वथ शुश्राव धृतराष्ट्रमचक्षुषम् ।
013c	आत्मानं दिप्सितं चास्मै पित्रा मात्रा च भारत ॥
014a	ततः सा पटमादाय कृत्वा बहुगुणं तदा ।
014c	बबन्ध नेत्रे स्वे राजन्पतिव्रतपरायणा ॥
015a	नाभ्यसूयां पतिमहमित्येवं कृतनिश्चया ।
015c	ततो गान्धारराजस्य पुत्रः शकुनिरभ्ययात् ॥
016a	स्वसारं परया लक्ष्म्या युक्तामादाय कौरवान् ।
016c	तां तदा धृतराष्ट्राय ददौ परमसत्कृताम् ।
016e	भीष्मस्यानुमते चैव विवाहं समकारयत् ॥
017a	दत्त्वा स भगिनीं वीरो यथार्हं च परिच्छदम् ।
017c	पुनरायात्स्वनगरं भीष्मेण प्रतिपूजितः ॥
018a	गान्धार्यपि वरारोहा शीलाचारविचिषेटितैः ।
018c	तुष्टिं कुरूणां सर्वेषां जनयामास भारत ॥
019a	`गान्धारी सा पतिं दृष्ट्वा प्रज्ञाचक्षुषमीश्वरम् ।
019c	अतिचाराद्भृशं भीता भर्तुः सा समचिन्तयत् ॥
020a	सा दृष्टिविनिवृत्त्या हि भर्तुश्च समतां ययौ ।
020c	नहि सूक्ष्मेप्यतीचारे भर्तुः सा ववृते तदा ॥
021a	वृत्तेनाराध्य तान्सर्वान्गुरून्पतिपरायणा ।
021c	वाचापि पुरुषानन्यान्सुव्रता नान्वकीर्तयत् ॥
022a	तस्याः सहोदरीः कन्याः पुनरेव ददौ दश ।
022c	गान्धारराजः सुबलो भीष्मेण च वृतस्तदा ॥
023a	सत्यव्रतां सत्यसेनां सुदेष्णां चापि संहिताम् ।
023c	तेजश्श्रर्वां सुश्रवां च तथैव निकृतिं शुभाम् ॥
024a	शम्भ्वठां च दशार्णां च गान्धारीर्दश विश्रुताः ।
024c	एकाह्ना प्रतिजग्राह धृतराष्ट्रो जनेश्वरः ॥
025a	ततः शान्तनवो भीष्मो धानुष्कस्तास्ततस्ततः ।
025c	अददाद्धृतराष्ट्रस्य राजपुत्रीः परश्शतम् ॥' ॥

इति श्रीमन्महाभारते आदिपर्वणि सम्भवपर्वणि एकोनविंशत्यधिकशततमोऽध्यायः ॥ 119 ॥

1-119-5 यादवी यादवस्य कुन्तिभोजस्य अपत्यम् ॥ 1-119-11 प्रेषयामास दूतमिति शेषः ॥ 1-119-13 दित्सितं दातुमिष्टम् ॥ 1-119-14 बहुगुणं बहुधागुणितम् ॥ 1-119-15 नाभ्यसूयां पत्युरभिभवं न कुर्याम् ॥ एकोनविंशत्यधिकशततमोऽध्यायः ॥ 119 ॥
