अध्यायः 019
देवानाममृतपानं ॥ 1 ॥ देवरूपेणामृतं पिबतो राहोः शिरश्छेदनं ॥ 2 ॥ देवदैत्ययोर्युद्धं । तत्र दैत्यपराजयः ॥ 3 ॥
सौतिरुवाच ।
001a	अथावरणमुख्यानि नानाप्रहरणानि च ।
001b	प्रगृह्याभ्यद्रवन्देवान्सहिता दैत्यदानवाः ॥
002a	ततस्तदमृतं देवो विष्णुरादाय वीर्यवान् ।
002b	जहार दानवेन्द्रेभ्यो नरेण सहितः प्रभुः ॥
003a	ततो देवगणाः सर्वे पपुस्तदमृतं तदा ।
003b	विष्णोः सकाशात्संप्राप्य संभ्रमे तुमुले सति ॥
004a	पाययत्यमृतं देवान्हरौ बाहुबलान्नरः ।
004b	निरोधयति चापेन दूरीकृत्य धनुर्धरान् ।
004c	ये येऽमृतं पिबन्ति स्म ते ते युद्ध्यन्ति दानवैः;' ॥
005a	ततः पिबत्सु तत्कालं देवेष्वमृतमीप्सितम् ।
005b	राहुर्विबुधरूपेण दानवः प्रापिबत्तदा ॥
006a	तस्य कण्ठमनुप्राप्ते दानवस्यामृते तदा ।
006b	आख्यातं चन्द्रसूर्याभ्यां सुराणां हितकाम्यया ॥
007a	ततो भगवता तस्य शिरश्छिन्नमलंकृतम् ।
007b	चक्रायुधेन चक्रेण पिबतोऽमृतमोजसा ॥
008a	तच्छैलशृह्गप्रतिमं  दानवस्य शिरो महत् ।
008b	चक्रेणोत्कृत्तमपतच्चालयद्वसुधातलम् ॥'
009a	चक्रच्छिन्नं खमुत्पत्य ननादातिभयंकरम् ।
009b	तत्कबन्धं पपातास्य विस्फुरद्धरणीतले ॥
010a	त्रयोदश सहस्राणि चतुरश्रं समन्ततः ।
010b	सपर्वतवनद्वीपां दैत्यस्याकम्पयन्महीम् ॥
011a	ततो वैरविनिर्बन्धः कृतो राहुमुखेन वै ।
011b	शाश्वतश्चन्द्रसूर्याभ्यां ग्रसत्यद्यापि चैव तौ ॥
012a	विहाय भगवांश्चापि स्त्रीरूपमतुलं हरिः ।
012b	नानाप्रहरणैर्भीमैर्दानवान्समकम्पयत् ॥
013a	ततः प्रवृत्तः संग्रामः समीपे लवणाम्भसः ।
013b	सुराणामसुराणां च सर्वघोरतरो महान् ॥
014a	प्रासाश्च विपुलास्तीक्ष्णा न्यपतन्त सहस्रशः ।
014b	तोमराश्च सुतीक्ष्णाग्राः शस्त्राणि विविधानि च ॥
015a	ततोऽसुराश्चक्रभिन्ना वमन्तो रुधिरं बहु ।
015b	असिशक्तिगदारुग्णा निपेतुर्धरणीतले ॥
016a	छिन्नानि पट्टिशैश्चैव शिरांसि युधि दारुणैः ।
016b	तप्तकाञ्चनमालीनि निपेतुरनिशं तदा ॥
017a	रुधिरेणानुलिप्ताङ्गा निहताश्च महासुराः ।
017b	अद्रीणामिव कूटानि धातुरक्तानि शेरते ॥
018a	हाहाकारः समभवत्तत्र तत्र सहस्रशः ।
018b	अन्योन्यंछिन्दतां शस्त्रैरादित्ये लोहितायति ॥
019a	परिंघैरायसैस्तीक्ष्णैः सन्निकर्षे च मुष्टिभिः ।
019b	निघ्नतां समरेऽन्योन्यं शब्दो दिवमिवास्पृशत् ॥
020a	छिन्धिभिन्धि प्रधाव त्वं पातयाभिसरेति च ।
020b	व्यश्रूयन्त महाघोराः शब्दास्तत्र समन्ततः ॥
021a	एवं सुतुमुले युद्धे वर्तमाने महाभये ।
021b	नरनारायणौ देवौ समाजग्मतुराहवम् ॥
022a	तत्र दिव्यं धनुर्दृष्ट्वा नरस्य भगवानपि ।
022b	चिन्तयामास तच्चक्रं विष्णुर्दानवसूदनम् ॥
023a	ततोऽम्बराच्चिन्तितमात्रमागतं महाप्रभं चक्रममित्रतापनम् ।
023b	विभावसोस्तुल्यमकुण्ठमण्डलं सुदर्शनं संयति भीमदर्शनम् ॥
024a	तदागतं ज्वलितहुताशनप्रभं भयंकरं करिकरबाहुरच्युतः ।
024b	मुमोच वै प्रबलवदुग्रवेगवान्महाप्रभं परनगरावदारणम् ॥
025a	तदन्तकज्वलनसमानवर्चसं पुनःपुनर्न्यपतत वेगवत्तदा ।
025b	विदारयद्दितिदनुजान्सहस्रशः करेरितं पुरुषवरेण संयुगे ॥
026a	दहत्क्वचिज्ज्वलन इवावलेलिहत्प्रसह्य तानसुरगणान्न्यकृन्तत ।
026b	प्रवेरितं वियति मुहुः क्षितौ तथा पपौ रणे रुधिरमथो पिशाचवत् ॥
027a	तथाऽसुरा गिरिभिरदीनचेतसो मुहुर्मुहुः सुरगणमार्दयंस्तदा ।
027b	महाबला विगलितमेघवर्चसः सहस्रशो गगनमभिप्रपद्यह ॥
028a	अथाम्बराद्भयजननाः प्रपेदिरे सपादपा बहुविधमेघरूपिणः ।
028b	महाद्रयः परिगलिताग्रसानवः परस्परं द्रुतमभिहत्य सस्वनाः ॥
029a	ततो मही प्रविचलिता सकानना महाद्रिपाताभिहता समन्ततः ।
029b	परस्परं भृशमभिगर्जतां मुहू रणाजिरे भृशमभिसंप्रवर्तिते ॥
030a	नरस्ततो वरकनकाग्रभूषणैर्महेषुभिर्गगनपथं समावृणोत् ।
030b	विदारयन्गिरिशिखराणि पत्रिभिर्महाभयेऽसुरगणविग्रहे तदा ॥
031a	ततो महीं लवणजलं च सागरं महासुराः प्रविविशुरर्दिताः सुरैः ।
031b	वियद्गतं ज्वलितहुताशनप्रभं सुदर्शनं परिकुपितं निशाम्य ते ॥
032a	ततः सुरैर्विजयमवाप्य मन्दरः स्वमेव देशं गमितः सुपूजितः ।
032b	विनाद्य खं दिवमपि चैव सर्वशस्ततो गताः सलिलधरा यथागतम् ॥
033a	ततोऽमृतं सुनिहितमेव चक्रिरे सुराः पुरां मुदमभिगम्य पुष्कलाम् ।
033b	ददो च तं निधिममृतस्य रक्षितुं किरीटिने बलभिदथामरैः सह ॥ ॥
इति श्रीमन्महाभारते आदिपर्वणि आस्तीकपर्वणि एकोनविंशोऽध्यायः ॥ 19 ॥
*1-19-1 आवरणमुख्यानि कवचाग्र्याणि ॥ 1-19-3 संभ्रमे उभयेषाममृतादरे सति । सङ्ग्रामे इति पाठान्तरं ॥ 1-19-26 प्रवेरितं प्रेरितं ॥ 1-19-27 विगलितमेघाः रिक्तमेघाः ॥ 1-19-32 सलिलधराः अमृतभृतो देवाः ॥ 1-19-33 किरीटिने नराय ॥ एकोनविंशोऽध्यायः ॥ 19 ॥
