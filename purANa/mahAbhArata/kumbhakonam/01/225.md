अध्यायः 225

धृतराष्ट्राज्ञया विदुरस्य द्रुपदनगरगमनम् ॥ 1 ॥ तत्र श्रीकृष्णादीनां समीपे धृतराष्ट्रसन्देशकथनम् ॥ 2 ॥

KK0114225001	धृतराष्ट्र उवाच ।

KK0114225001a	भीष्मः शान्तनवो विद्वान्द्रोणश्च भगवानृषिः ।
KK0114225001c	`हितं च परमं सत्यमब्रूतां वाक्यमुत्तमम् ।'
KK0114225001e	हितं च परमं वाक्यं त्वं च सत्यं ब्रवीषि माम् ॥
KK0114225002a	यथैव पाण्डोस्ते वीराः कुन्तीपुत्रा महारथाः ।
KK0114225002c	तथैव धर्मतः सर्वे मम पुत्रा न संशयः ॥
KK0114225003a	यथैव मम पुत्राणामिदं राज्यं विधीयते ।
KK0114225003c	तथैव पाण्डुपुत्राणामिदं राज्यं न संशयः ॥
KK0114225004a	क्षत्तरानय गच्छैतान्सह मात्रा सुसत्कृतान् ।
KK0114225004c	तया च देवरूपिण्या कृष्णया सह भारत ॥
KK0114225005a	दिष्ट्या जीवन्ति ते पार्था दिष्ट्या जीवति सा पृथा ।
KK0114225005c	दिष्ट्या द्रुपदकन्यां च लब्धवन्तो महारथाः ॥
KK0114225006a	दिष्ट्या वर्धामहे सर्वे दिष्ट्या शान्तः पुरोचनः ।
KK0114225006c	दिष्ट्या मम परं दुःखमपनीतं महाद्युते ॥
KK0114225007a	`त्वमेव गत्वा विदुर तानिहानय मा चिरम् ।
KK0114225007	वैशम्पायन उवाच ।
KK0114225007c	एवमुक्तस्ततः क्षत्ता रथमारुह्य शीघ्रगम् ।
KK0114225007e	आगात्कतिपयाहोभिः पाञ्चालान्राजधर्मवित्' ॥
KK0114225008a	ततो जगाम विदुरो धृतराष्ट्रस्य शासनात् ।
KK0114225008c	सकाशं यज्ञसेनस्य पाण्डवानां च भारत ॥
KK0114225009a	समुपादाय रत्नानि वसूनि विविधानि च ।
KK0114225009c	द्रौपद्याः पाण्डवानां च यज्ञसेनस्य चैव ह ॥
KK0114225010a	तत्र गत्वा स धर्मज्ञः सर्वशास्त्रविशारदः ।
KK0114225010c	द्रुपदं न्यायतो राजन्संयुक्तमुपतस्थिवान् ॥
KK0114225011a	स चापि प्रतिजग्राह धर्मेण विदुरं ततः ।
KK0114225011c	चक्रतुश्च यथान्यायं कुशलप्रश्नसंविदम् ॥
KK0114225012a	ददर्श पाण्डवांस्तत्र वासुदेवं च भारत ।
KK0114225012c	स्नेहात्परिष्वज्य स तान्पप्रच्छानामयं ततः ॥
KK0114225013a	तैश्चाप्यमितबुद्दिः स पूजितो हि यथाक्रमम् ।
KK0114225013c	वचनाद्धृतराष्ट्रस्य स्नेहयुक्तं पुनःपुनः ॥
KK0114225014a	पप्रच्छानामयं राजंस्ततस्तान्पाण्डुनन्दनान् ।
KK0114225014c	प्रददौ चापि रत्नानि विविधानि वसूनि च ॥
KK0114225015a	पाण्डवानां च कुन्त्याश्च द्रौपद्याश्च विशाम्पते ।
KK0114225015c	द्रुपदस्य च पुत्राणां यथा दत्तानि कौरवैः ॥
KK0114225016a	प्रोवाच चामितमतिः प्रश्रितं विनयान्वितः ।
KK0114225016c	द्रुपदं पाण्डुपुत्राणां सन्निधौ केशवस्य च ॥
KK0114225017	विदुर उवाच ।
KK0114225017a	राजञ्छृणु सहामात्यः सपुत्रश्च वचो मम ।
KK0114225017c	धृतराष्ट्रः सपुत्रस्त्वां सहामात्यः सबान्धवः ॥
KK0114225018a	अब्रवीत्कुशलं राजन्प्रीयमाणः पुनःपुनः ।
KK0114225018c	प्रीतिमांस्ते दृढं चापि सम्बन्धेन नराधिप ॥
KK0114225019a	तथा भीष्मः शान्तनवः कौरवैः सह सर्वशः ।
KK0114225019c	कुशलं त्वां महाप्राज्ञः सर्वतः परिपृच्छति ॥
KK0114225020a	भारद्वाजो महाप्राज्ञो द्रोणः प्रियसखस्तव ।
KK0114225020c	समाश्लेषमुपेत्य त्वां कुशलं परिपृच्छति ॥
KK0114225021a	धृतराष्ट्रश्च पाञ्चाल्य त्वया सम्बन्धमेयिवान् ।
KK0114225021c	कृतार्थं मन्यतेत्मानं तथा सर्वेऽपि कौरवाः ॥
KK0114225022a	न तथा राज्यसम्प्राप्तिस्तेषां प्रीतिकरी मता ।
KK0114225022c	यथा सम्बन्धकं प्राप्य यज्ञसेन त्वया सह ॥
KK0114225023a	एतद्विदित्वा तु भवान्प्रस्थापयतु पाण्डवान् ।
KK0114225023c	द्रष्टुं हि पाण्डुपुत्रांश्च त्वरन्ति कुरवो भृशम् ॥
KK0114225024a	विप्रोषिता दीर्घकालमेते चापि नरर्षभाः ।
KK0114225024c	उत्सुका नगरं द्रष्टुं भविष्यन्ति तथा पृथा ॥
KK0114225025a	कृष्णामपि च पाञ्चालीं सर्वाः कुरुवरस्त्रियः ।
KK0114225025c	द्रष्टुकामाः प्रतीक्षन्ते पुरं च विषयाश्च नः ॥
KK0114225026a	स भवान्पाण्डुपुत्राणामाज्ञापयतु मा चिरम् ।
KK0114225026c	गमनं सहदाराणामेतदत्र मतं मम ॥
KK0114225027a	निसृष्टेषु त्वया राजन्पाण्डवेषु महात्मसु ।
KK0114225027c	ततोऽहं प्रेषयिष्यामि धृतराष्ट्रस्य शीघ्रगान् ।
KK0114225027e	आगमिष्यन्ति कौन्तेयाः कुन्ती च सह कृष्णया ॥ ॥

इति श्रीमन्महाभारते आदिपर्वणि विदुरागमनराज्यलाभपर्वणि पञ्चविंशत्यधिकद्विशततमोऽध्यायः ॥ 225 ॥
