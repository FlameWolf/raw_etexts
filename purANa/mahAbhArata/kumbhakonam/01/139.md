अध्यायः 139

भीममनागतं दृष्ट्वा खिन्नायाः कुन्त्या विदुरेण संवादः ॥ 1 ॥ रसपानेन नागायुतबलवता भीमेन हस्तिनापुरप्रत्यागमनम् ॥ 2 ॥ भीष्मेण धनुर्वेदशिक्षणार्थं कुमाराणां कृपाय निवेदनम् ॥ 3 ॥
KK0107139001	वैशम्पायन उवाच ।
KK0107139001a	`दुर्योधनस्तु पापात्मा भीममाशीविषहृदे ।
KK0107139001c	प्रक्षिप्य कृतकृत्यं स्वमात्मानं मन्यते तदा ॥
KK0107139002a	प्रभातायां रजन्यां च प्रविवेश पुरं ततः ।
KK0107139002c	ब्रुवाणो भीमसेनस्तु यातो ह्यग्रत एव नः ॥'
KK0107139003a	युधिष्ठिरस्तु धर्मात्मा ह्यविदन्पापमात्मनि ।
KK0107139003c	स्वेनानुमानेन परं साधुं समनुपश्यति ॥
KK0107139004a	सोऽभ्युपेत्य तदा पार्थो मातरं भ्रातृवत्सलः ।
KK0107139004c	अभिवाद्याब्रवीत्कुन्तीमम्ब भीम इहागतः ॥
KK0107139005a	क्व गतो भविता मातर्नेह पश्यामि तं शुभे ।
KK0107139005c	उद्यानानि वनं चैव विचितानि समन्ततः ॥
KK0107139006a	तदर्थं न च तं वीरं दृष्टवन्तो वृकोदरम् ।
KK0107139006c	मन्यमानास्ततः सर्वे यातो नः पूर्वमेव सः ॥
KK0107139007a	आगताः स्म महाभागे व्याकुलेनान्तरात्मना ।
KK0107139007c	इहागम्य क्व नु गतस्त्वया वा प्रेषितः क्व नु ॥
KK0107139008a	कथयस्व महाबाहुं भीमसेनं यशस्विनि ।
KK0107139008c	नहि मे शुध्यते भावस्तं वीरं प्रति शोभने ॥
KK0107139009a	यतः प्रसुप्तं मन्येऽहं भीमं नेति हतस्तु सः ।
KK0107139009c	इत्युक्ता च ततः कुन्ती धर्मराजेन धीमता ॥
KK0107139010a	हाहेति कृत्वा सम्भ्रान्ता प्रत्युवाच युधिष्ठिरम् ।
KK0107139010c	न पुत्र भीमं पश्यामि न मामभ्येत्यसाविति ॥
KK0107139011a	शीघ्रमन्वेषणे यत्नं कुरु तस्यानुजैः सह ।
KK0107139011c	द्रुतं गत्वा पुरोद्यानं विचिन्वन्ति स्म पाण्डवाः ॥
KK0107139012a	भीमभीमेति ते वाचा पाण्डवाः समुदैरयन् ।
KK0107139012c	विचिन्वन्तोऽथ ते सर्वे न स्म पश्यन्ति भ्रातरम् ॥
KK0107139013a	आगताः स्वगृहं भूय इदमूचुः पृथां तदा ।
KK0107139013c	न दृश्यते महाबाहुरम्ब भीमो वने चितः ॥
KK0107139014a	विचितानि च सर्वाणि ह्युद्यानानि नदीस्तथा ।
KK0107139014	वैशम्पायन उवाच ।
KK0107139014c	ततो विदुरमानाय्य कुन्ती सा स्वं निवेशनम् ॥
KK0107139015ac	उवाच बलवान्क्षत्तर्भीमसेनो न दृश्यते ॥
KK0107139016a	उद्यानान्निर्गताः सर्वे भ्रातरो भ्रातृभिः सह ।
KK0107139016c	तत्रैकस्तु महाबाहुर्भीमो नाभ्येति मामिह ॥
KK0107139017a	न च प्रीणयते चक्षुः सदा दुर्योधनस्य सः ।
KK0107139017c	क्रूरोऽसौ दुर्मतिः क्षुद्रो राज्यलुब्धोऽनपत्रपः ॥
KK0107139018a	निहन्यादपि तं वीरं जातमन्युः सुयोधनः ।
KK0107139018c	तेन मे व्याकुलं चित्तं हृदयं दह्यतीव च ॥
KK0107139019	विदुर उवाच ।
KK0107139019a	मैवं वदस्व कल्याणि शेषसंरक्षणं कुरु ।
KK0107139019c	प्रत्यादिष्टो हि दुष्टात्मा शेषेऽपि प्रहरेत्तव ॥
KK0107139020a	दीर्घायुषस्तव सुता यथोवाच महामुनिः ।
KK0107139020c	आगमिष्यति ते पुत्रः प्रीतिं चोत्पादयिष्यति ॥
KK0107139021	वैशम्पायन उवाच ।
KK0107139021a	एवमुक्त्वा ययौ विद्वान्विदुरः स्वं निवेशनम् ।
KK0107139021c	कुन्ती चिन्तापरा भूत्वा सहासीना सुतैर्गृहे ॥
KK0107139022a	ततोऽष्टमे तु दिवसे प्रत्यबुध्यत पाण्डवः ।
KK0107139022c	तस्मिंस्तदा रसे जीर्णे सोऽप्रमेयबलो बली ॥
KK0107139023a	तं दृष्ट्वा प्रतिबुध्यन्तं पाण्डवं ते भुजङ्गमाः ।
KK0107139023c	सान्त्वयामासुरव्यग्रा वचनं चेदमब्रुवन् ॥
KK0107139024a	यत्ते पीतो महाबाहो रसोऽयं वीर्यसम्भृतः ।
KK0107139024c	तस्मान्नागायुतबलो रणेऽधृष्यो भविष्यसि ॥
KK0107139025a	गच्छाद्य त्वं च स्वगृहं स्नातो दिव्यैरिमैर्जलैः ।
KK0107139025c	भ्रातरस्तेऽनुतप्यन्ति त्वां विना कुरुपुङ्गव ॥
KK0107139026a	ततः स्नातो महाबाहुः शुचिशुक्लाम्बरस्रजः ।
KK0107139026c	ततो नागस्य भवने कृतकौतुकमङ्गलः ॥
KK0107139027a	ओषधीभिर्विषघ्नीभिः सुरभीभिर्विशेषतः ।
KK0107139027c	भुक्तवान्परमान्नं च नागैर्दत्तं महाबलः ॥
KK0107139028a	पूजितो भुजगैर्वीर आशीर्भिश्चाभिनन्दितः ।
KK0107139028c	दिव्याभरणसञ्छन्नो नागानामन्त्र्य पाण्डवाः ॥
KK0107139029a	उदतिष्ठत्प्रहृष्टात्मा नागलोकादरिन्दमः ।
KK0107139029c	उत्क्षिप्य च तदा नागैर्जलाज्जलरुहेक्षणः ॥
KK0107139030a	तस्मिन्नेव वनोद्देशे स्थापितः कुरुनन्दनः ।
KK0107139030c	ते चान्तर्दधिरे नागाः पाण्डवस्यैव पश्यतः ॥
KK0107139031a	तत उत्थाय कौन्तेयो भीमसेनो महाबलः ।
KK0107139031c	आजगाम महाबाहुर्मातुरन्तिकमञ्जसा ॥
KK0107139032a	ततोऽभिवाद्य जननीं ज्येष्ठं भ्रातरमेव च ।
KK0107139032c	कनीयसः समाघ्राय शिरस्स्वरिविमर्दनः ॥
KK0107139033a	तैश्चापि सम्परिष्वक्तः सह मात्रा नरर्षभैः ।
KK0107139033c	अन्योन्यगतसौहार्दाद्दिष्ट्या दिष्ट्येति चाब्रुवन् ॥
KK0107139034a	ततस्तत्सर्वमाचष्ट दुर्योधनविचेष्टितम् ।
KK0107139034c	भ्रातॄणां भीमसेनश्च महाबलपराक्रमः ॥
KK0107139035a	नागलोके च यद्वृत्तं गुणदोषमशेषतः ।
KK0107139035c	तच्च सर्वमशेषेण कथयामास पाण्डवः ॥
KK0107139036a	ततो युधिष्ठिरो राजा भीममाह वचोऽर्थवत् ।
KK0107139036c	तूष्णीं भव न ते जल्प्यमिदं कार्यं कथञ्चन ॥
KK0107139037a	इतःप्रभृति कौन्तेयं रक्षतान्योन्यमादृताः ।
KK0107139037c	एवमुक्त्वा महाबाहुर्धर्मराजो युधिष्ठिरः ॥
KK0107139038a	भ्रातृभिः सहितः सर्वैरप्रमत्तोऽभवत्तदा ।
KK0107139038c	यदा त्ववगतास्ते वै पाण्डवास्तस्य कर्म तत् ॥
KK0107139039a	नत्वेव बहुलं चक्रुः प्रयता मन्त्ररक्षणे ।
KK0107139039c	धर्मात्मा विदुरस्तेषां प्रददौ मतिमान्मतिम् ॥
KK0107139040a	दुर्योधनोऽपि तं दृष्ट्वा पाण्डवं पुनरागतम् ।
KK0107139040c	निश्वसंश्चिन्तयंश्चैवमहन्यहनि तप्यते ॥
KK0107139041a	कुमारान्क्रीडमानांस्तान्दृष्ट्वा राजातिदुर्मदान् ।
KK0107139041c	गुरुं शिक्षार्थमन्विष्य गौतमं तान्न्यवेदयत् ॥
KK0107139042a	शरस्तम्बे समुद्भूतं वेदशास्त्रार्थपारगम् ।
KK0107139042c	`राज्ञा निवेदितास्तस्मै ते च सर्वे च निष्ठिताः ।'
KK0107139042e	अधिजग्मुश्च कुरवो धनुर्वेदं कृपात्तु ते ॥ ॥

इति श्रीमन्महाभारते आदिपर्वणि सम्भवपर्वणि ऊनचत्वारिंशदधिकशततमोऽध्यायः ॥ 139 ॥

1-139-8 भावश्चित्तं न शुध्यते जीवतीति न मनुते ॥ 1-139-19 प्रत्यादिष्टः कुतो भीमं हतवानसीत्युपालब्धः ॥ 1-139-41 तान्कुरुबालकान् न्यवेदयत् ॥ ऊनचत्वारिंशदधिकशततमोऽध्यायः ॥ 139 ॥
