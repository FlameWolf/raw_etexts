अध्यायः 183

पाण्डवानां द्रुपदनगरप्रथानम् ॥ 1 ॥
001	वैशम्पायन उवाच 
001a	एतच्छ्रुत्वा ततः सर्वे पाण्डवा भरतर्षभ ।
001c	मनसा द्रौपदीं जग्मुरनङ्गशरपीडिताः ॥'
002a	ततस्तां रजनीं राजञ्छल्यविद्धा इवाभवन् ।
002c	सर्वे चास्वस्थमनसो बभूवुस्ते महाबलाः ॥
003a	ततः कुन्ती सुतान्दृष्ट्वा सर्वांस्तद्गतचेतसः ।
003c	युधिष्ठिरमुवाचेदं वचनं सत्यवादिनी ॥
004a	चिररात्रोषिताः स्मेह ब्राह्मणस्य निवेशने ।
004c	रममाणाः पुरे रम्ये लब्धभैक्षा महात्मनः ॥
005a	यानीह रमणीयानि वनान्युपवनानि च ।
005c	सर्वाणि तानि दृष्टानि पुनःपुनररिन्दम ॥
006a	पुनर्दृष्टानि तानीह प्रीणयन्ति न नस्तथा ।
006c	भैक्षं च न तथा वीर लभ्यते कुरुनन्दन ॥
007a	ते वयं साधु पञ्चालान्गच्छाम यदि मन्यसे ।
007c	अपूर्वदर्शनं वीर रमणीयं भविष्यति ॥
008a	सुभिक्षाश्चैव पञ्चालाः श्रूयन्ते शत्रुकर्शन ।
008c	यज्ञसेनश्च राजाऽसौ ब्रह्मण्य इति सुश्रुम ॥
009a	एकत्र चिरवासश्च क्षमो न च मतो मम ।
009c	ते तत्र साधु गच्छामो यदि त्वं पुत्र मन्यसे ॥
010	युधिष्ठिर उवाच 
010a	भवत्या यन्मतं कार्यं तदस्माकं परं हितम् ।
010c	अनुजांस्तु न जानामि गच्छेयुर्नेति वा पुनः ॥
011	वैशम्पायन उवाच 
011a	ततः कुन्ती भीमसेनमर्जुनं यमजौ तथा ।
011c	उवाच गमनं ते च तथेत्येवाब्रुवंस्तदा ॥
012a	तत आमन्त्र्य तं विप्रं कुन्ती राजसुतैः सह ।
012c	प्रतस्थे नगरीं रम्यां द्रुपदस्य महात्मनः ॥ ॥

इति श्रीमन्महाभारते आदिपर्वणि चैत्ररथपर्वणि त्र्यशीत्यधिकशततमोऽध्यायः ॥ 183 ॥
