अध्यायः 183

पाण्डवानां द्रुपदनगरप्रथानम् ॥ 1 ॥
KK0111183001	वैशम्पायन उवाच 
KK0111183001a	एतच्छ्रुत्वा ततः सर्वे पाण्डवा भरतर्षभ ।
KK0111183001c	मनसा द्रौपदीं जग्मुरनङ्गशरपीडिताः ॥'
KK0111183002a	ततस्तां रजनीं राजञ्छल्यविद्धा इवाभवन् ।
KK0111183002c	सर्वे चास्वस्थमनसो बभूवुस्ते महाबलाः ॥
KK0111183003a	ततः कुन्ती सुतान्दृष्ट्वा सर्वांस्तद्गतचेतसः ।
KK0111183003c	युधिष्ठिरमुवाचेदं वचनं सत्यवादिनी ॥
KK0111183004a	चिररात्रोषिताः स्मेह ब्राह्मणस्य निवेशने ।
KK0111183004c	रममाणाः पुरे रम्ये लब्धभैक्षा महात्मनः ॥
KK0111183005a	यानीह रमणीयानि वनान्युपवनानि च ।
KK0111183005c	सर्वाणि तानि दृष्टानि पुनःपुनररिन्दम ॥
KK0111183006a	पुनर्दृष्टानि तानीह प्रीणयन्ति न नस्तथा ।
KK0111183006c	भैक्षं च न तथा वीर लभ्यते कुरुनन्दन ॥
KK0111183007a	ते वयं साधु पञ्चालान्गच्छाम यदि मन्यसे ।
KK0111183007c	अपूर्वदर्शनं वीर रमणीयं भविष्यति ॥
KK0111183008a	सुभिक्षाश्चैव पञ्चालाः श्रूयन्ते शत्रुकर्शन ।
KK0111183008c	यज्ञसेनश्च राजाऽसौ ब्रह्मण्य इति सुश्रुम ॥
KK0111183009a	एकत्र चिरवासश्च क्षमो न च मतो मम ।
KK0111183009c	ते तत्र साधु गच्छामो यदि त्वं पुत्र मन्यसे ॥
KK0111183010	युधिष्ठिर उवाच 
KK0111183010a	भवत्या यन्मतं कार्यं तदस्माकं परं हितम् ।
KK0111183010c	अनुजांस्तु न जानामि गच्छेयुर्नेति वा पुनः ॥
KK0111183011	वैशम्पायन उवाच 
KK0111183011a	ततः कुन्ती भीमसेनमर्जुनं यमजौ तथा ।
KK0111183011c	उवाच गमनं ते च तथेत्येवाब्रुवंस्तदा ॥
KK0111183012a	तत आमन्त्र्य तं विप्रं कुन्ती राजसुतैः सह ।
KK0111183012c	प्रतस्थे नगरीं रम्यां द्रुपदस्य महात्मनः ॥ ॥

इति श्रीमन्महाभारते आदिपर्वणि चैत्ररथपर्वणि त्र्यशीत्यधिकशततमोऽध्यायः ॥ 183 ॥
