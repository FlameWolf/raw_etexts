अध्यायः 203

धनुरारोपणार्थमुत्थितमर्जुनं प्रति ब्राह्मणानां शुभाशंसनम् ॥ 1 ॥ अर्जुनेन धनुरारोपणपूर्वकं लक्ष्यवेधः ॥ 2 ॥ द्रौपद्या अर्जुनकण्ठे मालाप्रक्षेपः ॥ 3 ॥
001	वैशम्पायन उवाच 
001a	यदा निवृत्ता राजानो धनुषः सज्यकर्मणः ।
001c	अथोदतिष्ठद्विप्राणां मध्याज्जिष्णुरुदारधीः ॥
002a	उदक्रोशन्विप्रमुख्या विधुन्वन्तोऽजिनानि च ।
002c	दृष्ट्वा सम्प्रस्थितं पार्थमिन्द्रकेतुसमप्रभम् ॥
003a	केचिदासन्विमनसः केचिदासन्मुदान्विताः ।
003c	आहुः परस्परं केचिन्निपुणा बुद्धिजीविनः ॥
004a	यत्कर्णशल्यप्रमुखैः क्षत्रियैर्लोकविश्रुतैः ।
004c	नानतं बलवद्भिर्हि धनुर्वेदपरायणैः ॥
005a	तत्कथं त्वकृतास्त्रेण प्राणतो दुर्बलीयसा ।
005c	वटुमात्रेण शक्यं हि सज्यं कर्तुं धनुर्द्विजाः ॥
006a	अवहास्या भविष्यन्ति ब्राह्मणाः सर्वराजसु ।
006c	कर्मण्यस्मिन्नसंसिद्धे चापलादपरीक्षिते ॥
007a	यद्येष दर्पाद्धर्षाद्वाप्यथ ब्राह्मणचापलात् ।
007c	प्रस्थितो धनुरायन्तुं वार्यतां साधु मा गमत् ॥
008a	नावहास्या भविष्यामो न च लाघवमास्थिताः ।
008c	न च विद्विष्टतां लोके गमिष्यामो महीक्षिताम् ॥
009a	केचिदाहुर्युवा श्रीमान्नागराजकरोपमः ।
009c	पीनस्कन्धोरुबाहुश्च धैर्येण हिमवानिव ॥
010a	सिंहखेलगतिः श्रीमान्मत्तनागेन्द्रविक्रमः ।
010c	सम्भाव्यमस्मिन्कर्मेदमुत्साहाच्चानुमीयते ॥
011a	शक्तिरस्य महोत्साहा न ह्यशक्तः स्वयं व्रजेत् ।
011c	न च तद्विद्यते किञ्चित्कर्म लोकेषु यद्भवेत् ॥
012a	ब्राह्मणानामसाध्यं च नृषु संस्थानचारिषु ।
012c	अब्भक्षा वायुभक्षाश्च फलाहारा दृढव्रताः ॥
013a	दुर्बला अपि विप्रा हि बलीयांसः स्वेतजसा ।
013c	ब्राह्मणो नावमन्तव्यः सदसद्वा समाचरन् ॥
014a	सुखं दुःखं महद्ध्रस्वं कर्म यत्समुपागतम् ।
014c	जामदग्न्येन रामेण निर्जिताः क्षत्रिया युधि ॥
015a	पीतः समुद्रोऽगस्त्येन अगाधो ब्रह्मतेजसा ।
015c	तस्माद्ब्रुवन्तु सर्वेऽत्र वटुरेष धनुर्महान् ॥
016a	आरोपयतु शीघ्रं वै तथेत्यूचुर्द्विजर्षभाः ।
016	वैशम्पायन उवाच ।
016c	एवं तेषां विलपतां विप्राणां विविधा गिरः ॥
017a	अर्जुनो धनुषोऽभ्याशे तस्थौ गिरिरिवाचलः ।
017c	`अर्जुनः पाण्डवश्रेष्ठो धृष्टद्युम्नमथाब्रवीत् ॥
018a	एतद्धनुर्ब्राह्मणानां सज्यं कर्तुमलं तु किम् ।
018	वैशम्पायन उवाच ।
018c	तस्य तद्वचनं श्रुत्वा धृष्टद्युम्नोऽब्रवीद्वचः ॥
019a	ब्राह्मणो वाथ राजन्यो वैश्यो वा शूद्र एव वा ।
019c	एतेषां यो धनुःश्रेष्ठं सज्यं कुर्याद्द्विजोत्तम ॥
020ac	तस्मै प्रदेया भगिनी सत्यमुक्तं मया वचः ॥
020	वैशम्पायन उवाच ।
021a	ततः पश्चान्महातेजाः पाण्डवो रणदुर्जयः ।
021c	'स तद्धनुः परिक्रम्य प्रदक्षिणमथाकरोत् ॥
022a	प्रणम्य शिरसा देवमीशानं वरदं प्रभुम् ।
022c	कृष्णं च मनसा कृत्वा जगृहे चार्जुनो धनुः ॥
023a	यत्पार्थिवै रुक्मसुनीथवक्रैराधेयदुर्योधनशल्यसाल्वैः ।
023c	तदा धनुर्वेदपरैर्नृसिंहैः कृतं न सज्यं महतोऽपि यत्नात् ॥
024a	तदर्जुनो वीर्यवतां सदर्पस्तदैन्द्रिरिन्द्रावरजप्रभावः ।
024c	सज्यं च चक्रे निमिषान्तरेण शरांश्च जग्राह दशार्धसङ्ख्यान् ॥
025a	विव्याध लक्ष्यं निपपात तच्च छिद्रेण भूमौ सहसातिविद्धम् ।
025c	ततोऽन्तरिक्षे च बभूव नादः समाजमध्ये च महान्निनादः ॥
026a	पुष्पाणि दिव्यानि ववर्ष देवः पार्थस्य मूर्ध्नि द्विषतां निहन्तुः ॥
026c	चेलानि विव्यधुस्तत्र ब्राह्मणाश्च सहस्रशः ।
027a	विलक्षितास्ततश्चक्रुर्हाहाकारांश्च सर्वशः ।
027c	न्यपतंश्चात्र नभसः समन्तात्पुष्पवृष्टयः ॥
028a	शताङ्गानि च तूर्याणि वादकाः समवादयन् ।
028c	सूतमागधसङ्घाश्चाप्यस्तुवंस्तत्र सुस्वराः ॥
029a	तं दृष्ट्वा द्रुपदः प्रीतो बभूव रिपुसूदनः ।
029c	सह सैन्यैश्च पार्थस्य साहाय्यार्थमियेष सः ॥
030a	तस्मिंस्तु शब्दे महति प्रवृद्धे युधिष्ठिरो धर्मभृतां वरिष्ठः ।
030c	आवासमेवोपजगाम शीघ्रं सार्धं यमाभ्यां पुरुषोत्तमाभ्याम् ॥
031a	विद्धं तु लक्ष्यं प्रसमीक्ष्य कृष्णा पार्थं च शक्रप्रतिमं निरीक्ष्य ।
031c	`स्वभ्यस्तरूपापि नवेव नित्यं विनापि हासं हसतीव कन्या ॥
032a	मदादृतेऽपि स्खलतीव भावैर्वाचा विना व्याहरतीव दृष्ट्या ।
032c	आदाय शुक्लं वरमाल्यदाम जगाम कुन्तीसुतमुत्स्मयन्ती ॥
033a	गत्वा च पश्चात्प्रसमीक्ष्य कृष्णा पार्थस्य वक्षस्यविशङ्कमाना ।
033c	क्षिप्त्वा स्रजं पार्थिववीरमध्ये वराय वव्रे द्विजसङ्घमध्ये ॥
034a	शचीव देवेन्द्रमथाग्निदेवं स्वाहेव लक्ष्मीश्च यथा मुकुन्दम् ।
034c	उषेव सूर्यं मदनं रतीव महेश्वरं पर्वतराजपुत्री ॥'
035a	स तामुपादाय विजित्य रङ्गे द्विजातिभिस्तैरभिपूज्यमानः ।
035c	रङ्गान्निरक्रामदचिन्त्यकर्मा पत्न्या तया चाप्यनुगम्यमानः ॥ ॥

इति श्रीमन्महाभारते आदिपर्वणि स्वयंवरपर्वणि त्र्यधिकद्विशततमोऽध्यायः ॥ 203 ॥

1-203-29 साहाय्यार्थं द्रौपद्यलाभात् क्षुब्धैर्नृपान्तरैर्युद्धप्रसक्तौ सत्याम् ॥ त्र्यधिकद्विशततमोऽध्यायः ॥ 203 ॥
