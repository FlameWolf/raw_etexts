अध्यायः 227

द्रौपद्या नमस्कृतया गान्धार्या तद्रूपदर्शनेन तस्याः स्वपुत्रमृत्युत्ववितर्कः ॥ 1 ॥ धृतराष्ट्रेण युधिष्ठिरस्य धर्मराज्येऽभिषेकः ॥ 2 ॥ पाण्डवानां खाण्डवप्रस्थगमनम् ॥ 3 ॥ श्रीकृष्णचिन्तितेनेन्द्रेण विश्वकर्मणः प्रेषणम् ॥ 4 ॥ विश्वकर्मणा इन्द्रप्रस्थपुरनिर्माणम् ॥ 5 ॥ तत्रागतानां सर्वेषां विसर्जनम् ॥ 6 ॥

KK0114227001	`वैशम्पायन उवाच ।

KK0114227001a	दुर्योधनस्य महिषी काशिराजसुता तदा ।
KK0114227001c	धृतराष्ट्रस्य पुत्राणां वधूभिः सहिता तदा ॥
KK0114227002a	पाञ्चालीं प्रतिजग्राह साध्वीं श्रियमिवापराम् ।
KK0114227002c	पूजयामास पूजार्हां शचीदेवीमिवागताम् ॥
KK0114227003a	ववन्दे तत्र गान्धारीं कृष्णया सह माधवी ।
KK0114227003c	आशिषश्च प्रयुक्त्वा तु पाञ्चालीं परिषस्वजे ॥
KK0114227004a	परिष्वज्यैव गान्धारी कृष्णां कमललोचनाम् ।
KK0114227004c	पुत्राणां मम पाञ्चाली मृत्युरेवेत्यमन्यत ॥
KK0114227005a	सञ्चिन्त्य विदुरं प्राह युक्तितः सुबलात्मजा ।
KK0114227005c	कुन्तीं राजसुतां क्षत्तः सवधूं सपरिच्छदाम् ॥
KK0114227006a	पाण्डोर्निवेशनं शीघ्रं नीयतां यदि रोचते ।
KK0114227006c	करणेन मुहूर्तेन नक्षत्रेण शुभे तिथौ ॥
KK0114227007a	यथा सुखं तथा कुन्ती रंस्यते स्वगृहे सुतैः ।
KK0114227007c	तथेत्येव तदा क्षत्ता कारयामास तत्तथा ॥
KK0114227008a	पूजयामासुरत्यर्थं बान्धवाः पाण्डवांस्तदा ।
KK0114227008c	नागराः श्रेणिमुख्याश्च पूजयन्ति स्म पाण्डवान् ॥
KK0114227009a	भीष्मो द्रोणः कृपः कर्णो बाह्लीकः ससुतस्तदा ।
KK0114227009c	शासनाद्धृतराष्ट्रस्य अकुर्वन्नतिथिक्रियाम् ॥
KK0114227010a	एवं विहरतां तेषां पाण्डवानां महात्मनाम् ।
KK0114227010c	नेता सर्वस्य कार्यस्य विदुरो राजशासनात् ॥'
KK0114227011a	विश्रान्तास्ते महात्मानः कञ्चित्कालं सकेशवाः ।
KK0114227011c	आहूता धृतराष्ट्रेण राज्ञा शान्तनवेन च ॥
KK0114227012	धृतराष्ट्र उवाच ।
KK0114227012a	भ्रातृभिः सह कौन्तेय निबोधेदं वचो मम ।
KK0114227012c	`पाण्डुना वर्धितं राज्यं पाण्डुना पालितं जगत् ॥
KK0114227013a	शासनान्मम कौन्तेय मम भ्राता महाबलः ।
KK0114227013c	कृतवान्दुष्करं कर्म नित्यमेव विशाम्पते ॥
KK0114227014a	तस्मात्त्वमपि कौन्तेय शासनं कुरु मा चिरम् ।
KK0114227014c	मम पुत्रा दुरात्मानः सर्वेऽहङ्कारसंयुताः ॥
KK0114227015a	शासनं न करिष्यन्ति मम नित्यं युधिष्ठिर ।
KK0114227015c	स्वकार्यनिरतैर्नित्यमवलिप्तैर्दुरात्मभिः ॥'
KK0114227016a	पुनर्वै विग्रहो मा भूत्खाण्डवप्रस्थमाविश ।
KK0114227016c	न हि वो वसतस्तत्र कश्चिच्छक्तः प्रबाधितुम् ॥
KK0114227017a	संरक्ष्यमाणान्पार्थेन त्रिदशानिव वज्रिणा ।
KK0114227017c	अर्धराज्यं तु सम्प्राप्य खाण्डवप्रस्थणाविश ॥
KK0114227018ac	`केशवो यदि मन्यते तत्कर्तव्यमसंशयम् ॥'
KK0114227019	वैशम्पायन उवाच ।
KK0114227019a	प्रतिगृह्य तु तद्वाक्यं नृपं सर्वे प्रणम्य च ।
KK0114227019c	`वासुदेवेन सम्मन्त्र्य पाण्डवाः समुपाविशन् ॥
KK0114227020	धृतराष्ट्र उवाच ।
KK0114227020a	अभिषेकस्य सम्भारान्क्षत्तरानय मा चिरम् ।
KK0114227020c	अभिषिक्तं करिष्यामि ह्यद्य वै कुरुनन्दनम् ॥
KK0114227021a	ब्राह्मणा नैगमश्रेष्ठाः श्रेणीमुख्याश्च सर्वतः ।
KK0114227021c	आहूयन्तां प्रकृतयो बान्धवाश्च विशेषतः ॥
KK0114227022a	पुण्याहं वाच्यतां तात गोसहस्रं प्रदीयताम् ।
KK0114227022c	ग्राममुख्याश्च विप्रेभ्यो दीयन्तां बहुदक्षिणाः ॥
KK0114227023a	अङ्गदे मकुटं क्षत्तर्हस्ताभरणमानय ।
KK0114227023c	मुक्तावलीश्च हारं च निष्काणि कटकानि च ॥
KK0114227024a	कटिबन्धश्च सूत्रं च तथोदरनिबन्धनम् ।
KK0114227024c	अष्टोत्तरसहस्रं तु ब्राह्मणाधिष्ठिता गजाः ॥
KK0114227025a	जाह्नवीसलिलं शीघ्रमानीयन्तां पुरोहितैः ।
KK0114227025c	अभिषेकोदकक्लिन्नं सर्वाभरणभूषितम् ॥
KK0114227026a	औपवाह्योपरिगतं दिव्यचारमरवीजितम् ।
KK0114227026c	सुवर्णमणिचित्रेण श्वेतच्छत्रेण शोभितम् ॥
KK0114227027a	जयेति द्विजवाक्येनु स्तूयमानं नृपैस्तथा ।
KK0114227027c	दृष्ट्वा कुन्तीसुतं ज्येष्ठमाजमीढं युधिष्ठिरम् ॥
KK0114227028a	प्रीताः प्रीतेन मनसा प्रशंसन्तु परे जनाः ।
KK0114227028c	पाण्डोः कृतोपकारस्य राज्यं दत्वा ममैव च ॥
KK0114227029a	प्रतिक्रिया कृतमिदं भविष्यति न संशयः ।
KK0114227029c	भीष्मो द्रोणः कृपः क्षत्ता साधुसाध्वित्यथाब्रुवन् ॥
KK0114227030	श्रीवासुदेव उवाच ।
KK0114227030a	युक्तमेतन्महाभाग कौरवाणां यशस्करम् ।
KK0114227030c	शीघ्रमद्यैव राजेन्द्र त्वयोक्तं कर्तुमर्हसि ॥
KK0114227031a	इत्येवमुक्तो वार्ष्णेयस्त्वरयामास तत्तदा ।
KK0114227031c	तथोक्तं धृतराष्ट्रेण कारयामास केशवः ॥
KK0114227032a	तस्मिन्क्षणे महाराज कृष्णद्वैपायनस्तदा ।
KK0114227032c	आगत्य कुरुभिः सर्वैः पूजितः ससुहृद्गणैः ॥
KK0114227033a	मूर्धाभिषिक्तैः सहितो ब्राह्मणैर्वेदपारगैः ।
KK0114227033c	कारयामास विधिवत्केशवानुमते तदा ॥
KK0114227034a	कृपो द्रोणश्च भीष्मश्च धौम्यश्च व्यासकेशवौ ।
KK0114227034c	बाह्लीकः सोमदत्तश्च चातुर्वेद्यपुरस्कृताः ॥
KK0114227035ac	अभिषेकं तदा चक्रुर्भद्रपीठे सुसंस्कृतम् ॥
KK0114227036	व्यास उवाच ।
KK0114227036a	जित्वा तु पृथिवीं कृत्स्नां वशे कृत्वा नृपान्भवान् ।
KK0114227036c	राजसूयादिभिर्यज्ञैः क्रतुभिर्वरदक्षिणैः ॥
KK0114227037a	स्नात्वा ह्यवभृथस्नानं मोदतां बान्धवैः सह ।
KK0114227037c	एवमुक्त्वा तु ते सर्वे आशीर्भिरभिपूजयन् ॥
KK0114227038a	मूर्धाभिषिक्तः कौरव्यः सर्वाभरणभूषितः ।
KK0114227038c	जयेति संस्तुतो राजा प्रददौ धनमक्षयम् ॥
KK0114227039a	सर्वमूर्धाभिषिक्तैश्च पूजितः कुरनन्दनः ।
KK0114227039c	औपवाह्यमथारुह्य श्वेतच्छत्रेण शोभितः ॥
KK0114227040a	रराज राजाभिमतो महेन्द्र इव दैवतैः ।
KK0114227040c	ततः प्रदक्षिणीकृत्य नगरं नागसाह्वयम् ॥
KK0114227041a	प्रविवेश तदा राजा नागरैः पूजितो गृहम् ।
KK0114227041c	मूर्धाभिषिक्तं कौन्तेयमभ्यगच्छन्त कौरवाः ॥
KK0114227042a	गान्धारिपुत्राः शोचन्तः सर्वे ते सह बान्धवैः ।
KK0114227042c	ज्ञात्वा शोकं च पुत्राणां धृतराष्ट्रोऽब्रवीदिदं ॥
KK0114227043a	समक्षं वासुदेवस्य कुरूणां च समक्षतः ।
KK0114227043c	अभिषेकस्त्वया प्राप्तो दुष्प्रापो ह्यकृतात्मभिः ॥
KK0114227044a	गच्छ त्वमद्यैव नृप कृतकृत्योऽसि कौरव ।
KK0114227044c	आयुः पुरूरवा राजन्नहुषेण ययातिना ॥
KK0114227045a	तत्रैव निवसन्ति स्म खाण्डवे तु नृपोत्तम ।
KK0114227045c	राजधानी तु सर्वेषां पौरवाणां महाभुज ॥
KK0114227046a	विनाशितं मुनिगणैर्लोभाद्बुधसुतस्य वै ।
KK0114227046c	तस्मात्त्वं खाण्डवप्रस्थं पुरं राष्ट्रं च वर्धय ॥
KK0114227047a	ब्राह्मणाः क्षत्रिया वैश्याः शूद्राश्च कृतलक्षणाः ।
KK0114227047c	त्वद्भक्त्या जन्तवश्चान्ये भजन्त्येव पुरं शुभम् ॥
KK0114227048a	पुरं राष्ट्रं समृद्धं वै धनधान्यसमाकुलम् ।
KK0114227048c	तस्माद्गच्छस्व कौन्तेय भ्रातृभिः सहितोऽनघ ॥
KK0114227049	वैशम्पायन उवाच ।
KK0114227049a	प्रतिगृह्य तु तद्वाक्यं तस्मै सर्वे प्रणम्य च ।
KK0114227049c	रथैर्नागैर्हयैश्चापि सहितास्तु पदातिभिः ॥
KK0114227050a	प्रतस्थिरे ततो घोषसंयुक्तैः स्यन्दनैर्वरैः ।
KK0114227050c	तान्दृष्ट्वा नागराः सर्वे भक्त्या चैव प्रतस्थिरे ॥
KK0114227051a	गच्छतः पाण्डवैः सार्धं दृष्ट्वा नागपुरालयात् ।
KK0114227051c	पाण्डवैः सहिता गन्तुं नार्हतेति च नागरान् ॥
KK0114227052a	घोषयामास नगरे धार्तराष्ट्रः ससौबलः ।
KK0114227052c	'ततस्ते पाण्डवास्तत्र गत्वा कृष्णपुरोगमाः ॥
KK0114227053a	मण्डयाञ्चक्रिरे तद्वै पुरं स्वर्गादिव च्युतम् ।
KK0114227053c	`वासुदेवो जगन्नाथश्चिन्तयामास वासवम् ॥
KK0114227054a	महेन्द्रश्चिन्तितो राजन्विश्वकर्माणमादिशत् ।
KK0114227054c	विश्वकर्मन्महाप्राज्ञ अद्यप्रभृति तत्पुरम् ॥
KK0114227055a	इन्द्रप्रस्थमिति ख्यातं दिव्यं भूम्यां भविष्यति ।
KK0114227055c	महेन्द्रशासनाद्गत्वा विश्वकर्मा तु केशवम् ॥
KK0114227056a	प्रणम्य प्रणिपातार्हं किं करोमीत्यभाषत ।
KK0114227056c	वासुदेवस्तु तच्छ्रुत्वा विश्वकर्माणमूचिवान् ॥
KK0114227057a	कुरुष्व कुरुराजस्य महेन्द्रपुरसन्निभम् ।
KK0114227057c	इन्द्रेण कृतनामानमिन्द्रप्रस्थं महापुरम् ॥
KK0114227058	वैशम्पायन उवाच ।
KK0114227058a	ततः पुण्ये शिवे देशे शान्तिं कृत्वा महारथाः ।
KK0114227058c	स्वस्तिवाच्य यथान्यायमिन्द्रप्रस्थं भवत्विति ॥
KK0114227059a	तत्पुरं मापयामासुर्द्वैपायनपुरोगमाः ।
KK0114227059c	`ततः स विश्वकर्मा तु चकार पुरमुत्तमम् ॥'
KK0114227060a	सागरप्रतिरूपाभिः परिखाभिरलङ्कृतम् ।
KK0114227060c	प्राकारेण च सम्पन्नं दिवमावृत्य तिष्ठता ॥
KK0114227061a	पाण्डुराभ्रप्रकाशेन हिमरश्मिनिभेन च ।
KK0114227061c	शुशुभे तत्पुरश्रेष्ठं नागैर्भोगवती यथा ॥
KK0114227062a	द्विपक्षगरुडप्रख्यैर्द्वारैः सौधैश्च शोभितम् ।
KK0114227062c	गुप्तमभ्रचयप्रख्यैर्गोपुरैर्मन्दरोपमैः ॥
KK0114227063a	विविधैरपि निर्विद्धैः शस्त्रोपेतैः सुसंवृतैः ।
KK0114227063c	शक्तिभिश्चावृतं तद्धि द्विजिह्वैरिव पन्नगैः ॥
KK0114227064a	तल्पैश्चाभ्यासिकैर्युक्तं शुशुभे योधरक्षितम् ।
KK0114227064c	तीक्ष्णाङ्कुशशतघ्नीभिर्यन्त्रजालैश्च शोभितम् ॥
KK0114227065a	आयसैश्च महाचक्रैः शुशुभे तत्पुरोत्तमम् ।
KK0114227065c	सुविभक्तमहारथ्यं देवताबाधवर्जितम् ॥
KK0114227066a	विरोचमानं विविधैः पाण्डुरैर्भवनोत्तमैः ।
KK0114227066c	तत्त्रिविष्टपसङ्काशमिन्द्रप्रस्थं व्यरोचत ॥
KK0114227067a	मेघवृन्दमिवाकाशे विद्धं विद्युत्समावृतम् ।
KK0114227067c	तत्र रम्ये शिवे देशे कौरव्यस्य निवेशनम् ॥
KK0114227068a	शुशुभे धनसम्पूर्णं धनाध्यक्षक्षयोपमम् ।
KK0114227068c	तत्रागच्छन्द्विजा राजन्सर्ववेदविदां वराः ॥
KK0114227069a	निवासं रोचयन्ति स्म सर्वभाषाविदस्तथा ।
KK0114227069c	वणिजश्चाययुस्तत्र नानादिग्भ्यो धनार्थिनः ॥
KK0114227070a	सर्वशिल्पविदस्तत्र वासायाभ्यागमंस्तदा ।
KK0114227070c	उद्यानानि च रम्याणि नगरस्य समन्ततः ॥
KK0114227071a	आम्रैराम्रातकैर्नीपैरशोकैश्चम्पकैस्तथा ।
KK0114227071c	पुन्नागैर्नागपुष्पैश्च लकुचैः पनसैस्तथा ॥
KK0114227072a	शालतालतमालैश्च बकुलैश्च सकेतकैः ।
KK0114227072c	मनोहरैः सुपुष्पैश्च फलभारावनामितैः ॥
KK0114227073a	प्राचीनामलकैर्लोध्रैरङ्कोलैश्च सुपिष्पितैः ।
KK0114227073c	जम्बूभिः पाटलाभिश्च कुब्जकैरतिमुक्तकैः ॥
KK0114227074a	करवीरैः पारिजातैरन्यैश्च विविधैर्द्रुमैः ।
KK0114227074c	नित्यपुष्पफलोपेतैर्नानाद्विजगणायुतैः ॥
KK0114227075a	मत्तबर्हिणसङ्घुष्टकोकिलैश्च सदामदैः ।
KK0114227075c	गृहैरादर्शविमलैर्विविधैश्च लतागृहैः ॥
KK0114227076a	मनोहरैश्चित्रगृहैस्तथाऽजगतिप्रवतैः ।
KK0114227076c	वापीभिर्विविधाभिश्च पूर्णाभिः परमाम्भसा ॥
KK0114227077a	सरोभिरतिरम्यैश्च पद्मोत्पलसुगन्धिभिः ।
KK0114227077c	हंसकारण्डवयुतैश्चक्रवाकोपशोभितैः ॥
KK0114227078a	रम्याश्च विविधास्तत्र पुष्करिण्यो वनावृताः ।
KK0114227078c	तडागानि च रम्याणि बृहन्ति सुबहूनि च ॥
KK0114227079a	`नदी च नन्दिनी नाम सा पुरीमुपगूहति ।
KK0114227079c	चातुर्वर्ण्यसमाकीर्णमन्यैः शिल्पिभिरावृतम् ॥
KK0114227080a	सर्वदाभिसृतं सद्भिः कारितं विश्वकर्मणा ।
KK0114227080c	उपभोगसमृद्धैश्च सर्वद्रव्यसमावृतम् ॥
KK0114227081a	नित्यमार्यजनोपेतं नरनारीगणैर्युतम् ।
KK0114227081c	वाजिवारणसम्पूर्णं गोभिरुष्ट्रैः खरैरजैः ॥
KK0114227082a	तत्त्रिविष्टपसङ्काशमिन्द्रप्रस्थं व्यरोचत ।
KK0114227082c	पुरीं सर्वगुणोपेतां निर्मितां विश्वकर्मणा ॥
KK0114227083a	पौरवाणामधिपतिः कुन्तीपुत्रो युधिष्ठिरः ।
KK0114227083c	कृतमङ्गलसत्कारैर्ब्राह्मणैर्वेदपारगैः ॥
KK0114227084a	द्वैपायनं पुरस्कृत्य धौम्यस्याभिमते स्थितः ।
KK0114227084c	भ्रातृभिः सहितो राजा राजमार्गमतीत्य च ॥
KK0114227085a	औपवाह्यगतो राजा केशवेन सहाभिभूः ।
KK0114227085c	तोरणद्वारसुमुखं द्वात्रिंशद्द्वारसंयुतम् ॥
KK0114227086a	वर्धमानपुरद्वारात्प्रविवेश महाद्युतिः ।
KK0114227086c	शङ्खदुन्दुभिनिर्घोषाः श्रूयन्ते बहवो भृशम् ॥
KK0114227087a	जयेति ब्राह्मणगिरः श्रूयन्ते च सहस्रशः ।
KK0114227087c	संस्तूयमानो मुनिभिः सूतमागधबन्दिभिः ॥
KK0114227088a	औपवाह्यगतो राजा राजमार्गमतीत्य च ।
KK0114227088c	कृतमङ्गलसत्कारं प्रविवेश गृहोत्तमम् ॥
KK0114227089a	प्रविश्य भवनं राजा नागरैरभिसंवृतः ।
KK0114227089c	प्रहृष्टमुदितैरासीत्सत्कारैरभिपूजितः ॥
KK0114227090a	पूजयामास विप्रेन्द्रान्केशेन महात्मना ।
KK0114227090c	ततस्तु राष्ट्रं नगरं नरनारीगणायुतम् ॥
KK0114227091ac	गोधनैश्च समाकीर्णं सस्यैर्वृद्धिं तदागमत् ॥'
KK0114227092a	तेषां पुण्यजनोपेतं राष्ट्रमाविशतां महत् ।
KK0114227092c	पाण्डवानां महाराज शश्वत्प्रीतिरवर्धत ॥
KK0114227093a	`सौबलेन च कर्णेन धार्तराष्ट्रैः कृपेण च ।
KK0114227093c	'तथा भीष्मेण राज्ञा च धर्मप्रणयिना सदा ॥
KK0114227094a	पाण्डवाः समपद्यन्त खाण्डवप्रस्थवासिनः ।
KK0114227094c	पञ्चभिस्तैर्महेष्वासैरिन्द्रकल्पैः समावृतम् ॥
KK0114227095a	शुशुभे तत्पुरश्रेष्ठं नागैर्भोगवती यथा ।
KK0114227095c	`ततस्तु विश्वकर्माणं पूजयित्वा विसृज्य च ॥
KK0114227096a	द्वैपायनं च सम्पूज्य विसृज्य च नराधिपः ।
KK0114227096c	वार्ष्णेयमब्रवीद्राजा गन्तुकामं कृतक्षणम् ॥
KK0114227097a	तव प्रसादाद्वार्ष्णेय राज्यं प्राप्तं मयाऽनघ ।
KK0114227097c	प्रसादादेव ते वीर शून्यं राष्ट्रं सुदुर्गमम् ॥
KK0114227098a	तवैव तु प्रसादेन राज्यस्थाश्च भवामहे ।
KK0114227098c	गतिस्त्वमापत्कालेऽपि पाण्डवानां च माधव ॥
KK0114227099a	ज्ञात्वा तु कृत्यं कर्तव्यं कारयस्व भवान्हि नः ।
KK0114227099c	यदिष्टमनुमन्तव्यं पाण्डवानां त्वयाऽनघ ॥
KK0114227100	श्रीवासुदेव उवाच ।
KK0114227100a	त्वत्प्रभावान्महाराज्यं सम्प्राप्तं हि स्वधर्मतः ।
KK0114227100c	पितृपैतामहं राज्यं कथं न स्यात्तव प्रभो ॥
KK0114227101a	धार्तराष्ट्रा दुराचाराः किं करिष्यन्ति पाण्डवान् ।
KK0114227101c	यथेष्टं पालय जगच्छश्वद्धर्मधुरं वह ॥
KK0114227102a	पुनः पुनश्च संहर्षाद्ब्राह्मणान्भर पौरव ।
KK0114227102c	अद्यैव नारदः श्रीमानागमिष्यति सत्वरः ॥
KK0114227103a	आदत्स्व तस्य वाक्यानि शासनं कुरु तस्य वै ।
KK0114227103c	एवमुक्त्वा ततः कुन्तीमभिवाद्य जनार्दनः ॥
KK0114227104a	उवाच श्लक्ष्णया वाचा गमिष्यामि नमोस्तु ते ।
KK0114227104	कुन्त्युवाच ।
KK0114227104c	जातुषं गृहमासाद्य मया प्राप्तं यदानघ ॥
KK0114227105a	आर्येण समभिज्ञातं त्वया वै यदुपुङ्गव ।
KK0114227105c	त्वया नाथेन गोविन्द दुःखं तीर्णं महत्तरम् ॥
KK0114227106a	त्वं हि नाथस्त्वनाथानां दरिद्राणां विशेषतः ।
KK0114227106c	सर्वदुःखानि शाम्यन्ति तव सन्दर्शनान्मम ॥
KK0114227107ac	स्मरस्वैनान्महाप्राज्ञ तेन जीवन्ति पाण्डवाः ॥
KK0114227108	वैशम्पायन उवाच ।
KK0114227108a	करिष्यामीति चामन्त्र्य अभिवाद्य पितृष्वसाम् ।
KK0114227108c	गमनाय मतिं चक्रे वासुदेवः सहानुगः ॥'
KK0114227109a	तान्निवेश्य ततो वीरः सह रामेण कौरवान् ।
KK0114227109c	ययौ द्वारवतीं राजन्पाण्डवानुमते तदा ॥ ॥

इति श्रीमन्महाभारते आदिपर्वणि विदुरागमनराज्यलाभपर्वणि सप्तविंशत्यधिकद्विशततमोऽध्यायः ॥ 227 ॥
