अध्यायः 227

द्रौपद्या नमस्कृतया गान्धार्या तद्रूपदर्शनेन तस्याः स्वपुत्रमृत्युत्ववितर्कः ॥ 1 ॥ धृतराष्ट्रेण युधिष्ठिरस्य धर्मराज्येऽभिषेकः ॥ 2 ॥ पाण्डवानां खाण्डवप्रस्थगमनम् ॥ 3 ॥ श्रीकृष्णचिन्तितेनेन्द्रेण विश्वकर्मणः प्रेषणम् ॥ 4 ॥ विश्वकर्मणा इन्द्रप्रस्थपुरनिर्माणम् ॥ 5 ॥ तत्रागतानां सर्वेषां विसर्जनम् ॥ 6 ॥

001	`वैशम्पायन उवाच ।

001a	दुर्योधनस्य महिषी काशिराजसुता तदा ।
001c	धृतराष्ट्रस्य पुत्राणां वधूभिः सहिता तदा ॥
002a	पाञ्चालीं प्रतिजग्राह साध्वीं श्रियमिवापराम् ।
002c	पूजयामास पूजार्हां शचीदेवीमिवागताम् ॥
003a	ववन्दे तत्र गान्धारीं कृष्णया सह माधवी ।
003c	आशिषश्च प्रयुक्त्वा तु पाञ्चालीं परिषस्वजे ॥
004a	परिष्वज्यैव गान्धारी कृष्णां कमललोचनाम् ।
004c	पुत्राणां मम पाञ्चाली मृत्युरेवेत्यमन्यत ॥
005a	सञ्चिन्त्य विदुरं प्राह युक्तितः सुबलात्मजा ।
005c	कुन्तीं राजसुतां क्षत्तः सवधूं सपरिच्छदाम् ॥
006a	पाण्डोर्निवेशनं शीघ्रं नीयतां यदि रोचते ।
006c	करणेन मुहूर्तेन नक्षत्रेण शुभे तिथौ ॥
007a	यथा सुखं तथा कुन्ती रंस्यते स्वगृहे सुतैः ।
007c	तथेत्येव तदा क्षत्ता कारयामास तत्तथा ॥
008a	पूजयामासुरत्यर्थं बान्धवाः पाण्डवांस्तदा ।
008c	नागराः श्रेणिमुख्याश्च पूजयन्ति स्म पाण्डवान् ॥
009a	भीष्मो द्रोणः कृपः कर्णो बाह्लीकः ससुतस्तदा ।
009c	शासनाद्धृतराष्ट्रस्य अकुर्वन्नतिथिक्रियाम् ॥
010a	एवं विहरतां तेषां पाण्डवानां महात्मनाम् ।
010c	नेता सर्वस्य कार्यस्य विदुरो राजशासनात् ॥'
011a	विश्रान्तास्ते महात्मानः कञ्चित्कालं सकेशवाः ।
011c	आहूता धृतराष्ट्रेण राज्ञा शान्तनवेन च ॥
012	धृतराष्ट्र उवाच ।
012a	भ्रातृभिः सह कौन्तेय निबोधेदं वचो मम ।
012c	`पाण्डुना वर्धितं राज्यं पाण्डुना पालितं जगत् ॥
013a	शासनान्मम कौन्तेय मम भ्राता महाबलः ।
013c	कृतवान्दुष्करं कर्म नित्यमेव विशाम्पते ॥
014a	तस्मात्त्वमपि कौन्तेय शासनं कुरु मा चिरम् ।
014c	मम पुत्रा दुरात्मानः सर्वेऽहङ्कारसंयुताः ॥
015a	शासनं न करिष्यन्ति मम नित्यं युधिष्ठिर ।
015c	स्वकार्यनिरतैर्नित्यमवलिप्तैर्दुरात्मभिः ॥'
016a	पुनर्वै विग्रहो मा भूत्खाण्डवप्रस्थमाविश ।
016c	न हि वो वसतस्तत्र कश्चिच्छक्तः प्रबाधितुम् ॥
017a	संरक्ष्यमाणान्पार्थेन त्रिदशानिव वज्रिणा ।
017c	अर्धराज्यं तु सम्प्राप्य खाण्डवप्रस्थणाविश ॥
018ac	`केशवो यदि मन्यते तत्कर्तव्यमसंशयम् ॥'
019	वैशम्पायन उवाच ।
019a	प्रतिगृह्य तु तद्वाक्यं नृपं सर्वे प्रणम्य च ।
019c	`वासुदेवेन सम्मन्त्र्य पाण्डवाः समुपाविशन् ॥
020	धृतराष्ट्र उवाच ।
020a	अभिषेकस्य सम्भारान्क्षत्तरानय मा चिरम् ।
020c	अभिषिक्तं करिष्यामि ह्यद्य वै कुरुनन्दनम् ॥
021a	ब्राह्मणा नैगमश्रेष्ठाः श्रेणीमुख्याश्च सर्वतः ।
021c	आहूयन्तां प्रकृतयो बान्धवाश्च विशेषतः ॥
022a	पुण्याहं वाच्यतां तात गोसहस्रं प्रदीयताम् ।
022c	ग्राममुख्याश्च विप्रेभ्यो दीयन्तां बहुदक्षिणाः ॥
023a	अङ्गदे मकुटं क्षत्तर्हस्ताभरणमानय ।
023c	मुक्तावलीश्च हारं च निष्काणि कटकानि च ॥
024a	कटिबन्धश्च सूत्रं च तथोदरनिबन्धनम् ।
024c	अष्टोत्तरसहस्रं तु ब्राह्मणाधिष्ठिता गजाः ॥
025a	जाह्नवीसलिलं शीघ्रमानीयन्तां पुरोहितैः ।
025c	अभिषेकोदकक्लिन्नं सर्वाभरणभूषितम् ॥
026a	औपवाह्योपरिगतं दिव्यचारमरवीजितम् ।
026c	सुवर्णमणिचित्रेण श्वेतच्छत्रेण शोभितम् ॥
027a	जयेति द्विजवाक्येनु स्तूयमानं नृपैस्तथा ।
027c	दृष्ट्वा कुन्तीसुतं ज्येष्ठमाजमीढं युधिष्ठिरम् ॥
028a	प्रीताः प्रीतेन मनसा प्रशंसन्तु परे जनाः ।
028c	पाण्डोः कृतोपकारस्य राज्यं दत्वा ममैव च ॥
029a	प्रतिक्रिया कृतमिदं भविष्यति न संशयः ।
029c	भीष्मो द्रोणः कृपः क्षत्ता साधुसाध्वित्यथाब्रुवन् ॥
030	श्रीवासुदेव उवाच ।
030a	युक्तमेतन्महाभाग कौरवाणां यशस्करम् ।
030c	शीघ्रमद्यैव राजेन्द्र त्वयोक्तं कर्तुमर्हसि ॥
031a	इत्येवमुक्तो वार्ष्णेयस्त्वरयामास तत्तदा ।
031c	तथोक्तं धृतराष्ट्रेण कारयामास केशवः ॥
032a	तस्मिन्क्षणे महाराज कृष्णद्वैपायनस्तदा ।
032c	आगत्य कुरुभिः सर्वैः पूजितः ससुहृद्गणैः ॥
033a	मूर्धाभिषिक्तैः सहितो ब्राह्मणैर्वेदपारगैः ।
033c	कारयामास विधिवत्केशवानुमते तदा ॥
034a	कृपो द्रोणश्च भीष्मश्च धौम्यश्च व्यासकेशवौ ।
034c	बाह्लीकः सोमदत्तश्च चातुर्वेद्यपुरस्कृताः ॥
035ac	अभिषेकं तदा चक्रुर्भद्रपीठे सुसंस्कृतम् ॥
036	व्यास उवाच ।
036a	जित्वा तु पृथिवीं कृत्स्नां वशे कृत्वा नृपान्भवान् ।
036c	राजसूयादिभिर्यज्ञैः क्रतुभिर्वरदक्षिणैः ॥
037a	स्नात्वा ह्यवभृथस्नानं मोदतां बान्धवैः सह ।
037c	एवमुक्त्वा तु ते सर्वे आशीर्भिरभिपूजयन् ॥
038a	मूर्धाभिषिक्तः कौरव्यः सर्वाभरणभूषितः ।
038c	जयेति संस्तुतो राजा प्रददौ धनमक्षयम् ॥
039a	सर्वमूर्धाभिषिक्तैश्च पूजितः कुरनन्दनः ।
039c	औपवाह्यमथारुह्य श्वेतच्छत्रेण शोभितः ॥
040a	रराज राजाभिमतो महेन्द्र इव दैवतैः ।
040c	ततः प्रदक्षिणीकृत्य नगरं नागसाह्वयम् ॥
041a	प्रविवेश तदा राजा नागरैः पूजितो गृहम् ।
041c	मूर्धाभिषिक्तं कौन्तेयमभ्यगच्छन्त कौरवाः ॥
042a	गान्धारिपुत्राः शोचन्तः सर्वे ते सह बान्धवैः ।
042c	ज्ञात्वा शोकं च पुत्राणां धृतराष्ट्रोऽब्रवीदिदं ॥
043a	समक्षं वासुदेवस्य कुरूणां च समक्षतः ।
043c	अभिषेकस्त्वया प्राप्तो दुष्प्रापो ह्यकृतात्मभिः ॥
044a	गच्छ त्वमद्यैव नृप कृतकृत्योऽसि कौरव ।
044c	आयुः पुरूरवा राजन्नहुषेण ययातिना ॥
045a	तत्रैव निवसन्ति स्म खाण्डवे तु नृपोत्तम ।
045c	राजधानी तु सर्वेषां पौरवाणां महाभुज ॥
046a	विनाशितं मुनिगणैर्लोभाद्बुधसुतस्य वै ।
046c	तस्मात्त्वं खाण्डवप्रस्थं पुरं राष्ट्रं च वर्धय ॥
047a	ब्राह्मणाः क्षत्रिया वैश्याः शूद्राश्च कृतलक्षणाः ।
047c	त्वद्भक्त्या जन्तवश्चान्ये भजन्त्येव पुरं शुभम् ॥
048a	पुरं राष्ट्रं समृद्धं वै धनधान्यसमाकुलम् ।
048c	तस्माद्गच्छस्व कौन्तेय भ्रातृभिः सहितोऽनघ ॥
049	वैशम्पायन उवाच ।
049a	प्रतिगृह्य तु तद्वाक्यं तस्मै सर्वे प्रणम्य च ।
049c	रथैर्नागैर्हयैश्चापि सहितास्तु पदातिभिः ॥
050a	प्रतस्थिरे ततो घोषसंयुक्तैः स्यन्दनैर्वरैः ।
050c	तान्दृष्ट्वा नागराः सर्वे भक्त्या चैव प्रतस्थिरे ॥
051a	गच्छतः पाण्डवैः सार्धं दृष्ट्वा नागपुरालयात् ।
051c	पाण्डवैः सहिता गन्तुं नार्हतेति च नागरान् ॥
052a	घोषयामास नगरे धार्तराष्ट्रः ससौबलः ।
052c	'ततस्ते पाण्डवास्तत्र गत्वा कृष्णपुरोगमाः ॥
053a	मण्डयाञ्चक्रिरे तद्वै पुरं स्वर्गादिव च्युतम् ।
053c	`वासुदेवो जगन्नाथश्चिन्तयामास वासवम् ॥
054a	महेन्द्रश्चिन्तितो राजन्विश्वकर्माणमादिशत् ।
054c	विश्वकर्मन्महाप्राज्ञ अद्यप्रभृति तत्पुरम् ॥
055a	इन्द्रप्रस्थमिति ख्यातं दिव्यं भूम्यां भविष्यति ।
055c	महेन्द्रशासनाद्गत्वा विश्वकर्मा तु केशवम् ॥
056a	प्रणम्य प्रणिपातार्हं किं करोमीत्यभाषत ।
056c	वासुदेवस्तु तच्छ्रुत्वा विश्वकर्माणमूचिवान् ॥
057a	कुरुष्व कुरुराजस्य महेन्द्रपुरसन्निभम् ।
057c	इन्द्रेण कृतनामानमिन्द्रप्रस्थं महापुरम् ॥
058	वैशम्पायन उवाच ।
058a	ततः पुण्ये शिवे देशे शान्तिं कृत्वा महारथाः ।
058c	स्वस्तिवाच्य यथान्यायमिन्द्रप्रस्थं भवत्विति ॥
059a	तत्पुरं मापयामासुर्द्वैपायनपुरोगमाः ।
059c	`ततः स विश्वकर्मा तु चकार पुरमुत्तमम् ॥'
060a	सागरप्रतिरूपाभिः परिखाभिरलङ्कृतम् ।
060c	प्राकारेण च सम्पन्नं दिवमावृत्य तिष्ठता ॥
061a	पाण्डुराभ्रप्रकाशेन हिमरश्मिनिभेन च ।
061c	शुशुभे तत्पुरश्रेष्ठं नागैर्भोगवती यथा ॥
062a	द्विपक्षगरुडप्रख्यैर्द्वारैः सौधैश्च शोभितम् ।
062c	गुप्तमभ्रचयप्रख्यैर्गोपुरैर्मन्दरोपमैः ॥
063a	विविधैरपि निर्विद्धैः शस्त्रोपेतैः सुसंवृतैः ।
063c	शक्तिभिश्चावृतं तद्धि द्विजिह्वैरिव पन्नगैः ॥
064a	तल्पैश्चाभ्यासिकैर्युक्तं शुशुभे योधरक्षितम् ।
064c	तीक्ष्णाङ्कुशशतघ्नीभिर्यन्त्रजालैश्च शोभितम् ॥
065a	आयसैश्च महाचक्रैः शुशुभे तत्पुरोत्तमम् ।
065c	सुविभक्तमहारथ्यं देवताबाधवर्जितम् ॥
066a	विरोचमानं विविधैः पाण्डुरैर्भवनोत्तमैः ।
066c	तत्त्रिविष्टपसङ्काशमिन्द्रप्रस्थं व्यरोचत ॥
067a	मेघवृन्दमिवाकाशे विद्धं विद्युत्समावृतम् ।
067c	तत्र रम्ये शिवे देशे कौरव्यस्य निवेशनम् ॥
068a	शुशुभे धनसम्पूर्णं धनाध्यक्षक्षयोपमम् ।
068c	तत्रागच्छन्द्विजा राजन्सर्ववेदविदां वराः ॥
069a	निवासं रोचयन्ति स्म सर्वभाषाविदस्तथा ।
069c	वणिजश्चाययुस्तत्र नानादिग्भ्यो धनार्थिनः ॥
070a	सर्वशिल्पविदस्तत्र वासायाभ्यागमंस्तदा ।
070c	उद्यानानि च रम्याणि नगरस्य समन्ततः ॥
071a	आम्रैराम्रातकैर्नीपैरशोकैश्चम्पकैस्तथा ।
071c	पुन्नागैर्नागपुष्पैश्च लकुचैः पनसैस्तथा ॥
072a	शालतालतमालैश्च बकुलैश्च सकेतकैः ।
072c	मनोहरैः सुपुष्पैश्च फलभारावनामितैः ॥
073a	प्राचीनामलकैर्लोध्रैरङ्कोलैश्च सुपिष्पितैः ।
073c	जम्बूभिः पाटलाभिश्च कुब्जकैरतिमुक्तकैः ॥
074a	करवीरैः पारिजातैरन्यैश्च विविधैर्द्रुमैः ।
074c	नित्यपुष्पफलोपेतैर्नानाद्विजगणायुतैः ॥
075a	मत्तबर्हिणसङ्घुष्टकोकिलैश्च सदामदैः ।
075c	गृहैरादर्शविमलैर्विविधैश्च लतागृहैः ॥
076a	मनोहरैश्चित्रगृहैस्तथाऽजगतिप्रवतैः ।
076c	वापीभिर्विविधाभिश्च पूर्णाभिः परमाम्भसा ॥
077a	सरोभिरतिरम्यैश्च पद्मोत्पलसुगन्धिभिः ।
077c	हंसकारण्डवयुतैश्चक्रवाकोपशोभितैः ॥
078a	रम्याश्च विविधास्तत्र पुष्करिण्यो वनावृताः ।
078c	तडागानि च रम्याणि बृहन्ति सुबहूनि च ॥
079a	`नदी च नन्दिनी नाम सा पुरीमुपगूहति ।
079c	चातुर्वर्ण्यसमाकीर्णमन्यैः शिल्पिभिरावृतम् ॥
080a	सर्वदाभिसृतं सद्भिः कारितं विश्वकर्मणा ।
080c	उपभोगसमृद्धैश्च सर्वद्रव्यसमावृतम् ॥
081a	नित्यमार्यजनोपेतं नरनारीगणैर्युतम् ।
081c	वाजिवारणसम्पूर्णं गोभिरुष्ट्रैः खरैरजैः ॥
082a	तत्त्रिविष्टपसङ्काशमिन्द्रप्रस्थं व्यरोचत ।
082c	पुरीं सर्वगुणोपेतां निर्मितां विश्वकर्मणा ॥
083a	पौरवाणामधिपतिः कुन्तीपुत्रो युधिष्ठिरः ।
083c	कृतमङ्गलसत्कारैर्ब्राह्मणैर्वेदपारगैः ॥
084a	द्वैपायनं पुरस्कृत्य धौम्यस्याभिमते स्थितः ।
084c	भ्रातृभिः सहितो राजा राजमार्गमतीत्य च ॥
085a	औपवाह्यगतो राजा केशवेन सहाभिभूः ।
085c	तोरणद्वारसुमुखं द्वात्रिंशद्द्वारसंयुतम् ॥
086a	वर्धमानपुरद्वारात्प्रविवेश महाद्युतिः ।
086c	शङ्खदुन्दुभिनिर्घोषाः श्रूयन्ते बहवो भृशम् ॥
087a	जयेति ब्राह्मणगिरः श्रूयन्ते च सहस्रशः ।
087c	संस्तूयमानो मुनिभिः सूतमागधबन्दिभिः ॥
088a	औपवाह्यगतो राजा राजमार्गमतीत्य च ।
088c	कृतमङ्गलसत्कारं प्रविवेश गृहोत्तमम् ॥
089a	प्रविश्य भवनं राजा नागरैरभिसंवृतः ।
089c	प्रहृष्टमुदितैरासीत्सत्कारैरभिपूजितः ॥
090a	पूजयामास विप्रेन्द्रान्केशेन महात्मना ।
090c	ततस्तु राष्ट्रं नगरं नरनारीगणायुतम् ॥
091ac	गोधनैश्च समाकीर्णं सस्यैर्वृद्धिं तदागमत् ॥'
092a	तेषां पुण्यजनोपेतं राष्ट्रमाविशतां महत् ।
092c	पाण्डवानां महाराज शश्वत्प्रीतिरवर्धत ॥
093a	`सौबलेन च कर्णेन धार्तराष्ट्रैः कृपेण च ।
093c	'तथा भीष्मेण राज्ञा च धर्मप्रणयिना सदा ॥
094a	पाण्डवाः समपद्यन्त खाण्डवप्रस्थवासिनः ।
094c	पञ्चभिस्तैर्महेष्वासैरिन्द्रकल्पैः समावृतम् ॥
095a	शुशुभे तत्पुरश्रेष्ठं नागैर्भोगवती यथा ।
095c	`ततस्तु विश्वकर्माणं पूजयित्वा विसृज्य च ॥
096a	द्वैपायनं च सम्पूज्य विसृज्य च नराधिपः ।
096c	वार्ष्णेयमब्रवीद्राजा गन्तुकामं कृतक्षणम् ॥
097a	तव प्रसादाद्वार्ष्णेय राज्यं प्राप्तं मयाऽनघ ।
097c	प्रसादादेव ते वीर शून्यं राष्ट्रं सुदुर्गमम् ॥
098a	तवैव तु प्रसादेन राज्यस्थाश्च भवामहे ।
098c	गतिस्त्वमापत्कालेऽपि पाण्डवानां च माधव ॥
099a	ज्ञात्वा तु कृत्यं कर्तव्यं कारयस्व भवान्हि नः ।
099c	यदिष्टमनुमन्तव्यं पाण्डवानां त्वयाऽनघ ॥
100	श्रीवासुदेव उवाच ।
100a	त्वत्प्रभावान्महाराज्यं सम्प्राप्तं हि स्वधर्मतः ।
100c	पितृपैतामहं राज्यं कथं न स्यात्तव प्रभो ॥
101a	धार्तराष्ट्रा दुराचाराः किं करिष्यन्ति पाण्डवान् ।
101c	यथेष्टं पालय जगच्छश्वद्धर्मधुरं वह ॥
102a	पुनः पुनश्च संहर्षाद्ब्राह्मणान्भर पौरव ।
102c	अद्यैव नारदः श्रीमानागमिष्यति सत्वरः ॥
103a	आदत्स्व तस्य वाक्यानि शासनं कुरु तस्य वै ।
103c	एवमुक्त्वा ततः कुन्तीमभिवाद्य जनार्दनः ॥
104a	उवाच श्लक्ष्णया वाचा गमिष्यामि नमोस्तु ते ।
104	कुन्त्युवाच ।
104c	जातुषं गृहमासाद्य मया प्राप्तं यदानघ ॥
105a	आर्येण समभिज्ञातं त्वया वै यदुपुङ्गव ।
105c	त्वया नाथेन गोविन्द दुःखं तीर्णं महत्तरम् ॥
106a	त्वं हि नाथस्त्वनाथानां दरिद्राणां विशेषतः ।
106c	सर्वदुःखानि शाम्यन्ति तव सन्दर्शनान्मम ॥
107ac	स्मरस्वैनान्महाप्राज्ञ तेन जीवन्ति पाण्डवाः ॥
108	वैशम्पायन उवाच ।
108a	करिष्यामीति चामन्त्र्य अभिवाद्य पितृष्वसाम् ।
108c	गमनाय मतिं चक्रे वासुदेवः सहानुगः ॥'
109a	तान्निवेश्य ततो वीरः सह रामेण कौरवान् ।
109c	ययौ द्वारवतीं राजन्पाण्डवानुमते तदा ॥ ॥

इति श्रीमन्महाभारते आदिपर्वणि विदुरागमनराज्यलाभपर्वणि सप्तविंशत्यधिकद्विशततमोऽध्यायः ॥ 227 ॥
