अध्यायः 166

कुन्तीहिडिम्बासंवादः ॥ 1 ॥ हिडिम्बावार्तया भीमं हिडिम्बेन युद्ध्यमानं ज्ञातवतां कुन्त्यादीनां तत्र गमनम् ॥ 2 ॥ हिडिम्बवधः ॥ 3 ॥
KK0109166001	वैशम्पायन उवाच 
KK0109166001a	प्रबुद्धास्ते हिडिम्बाया रूपं दृष्ट्वातिमानुषम् ।
KK0109166001c	विस्मिताः पुरुषव्याघ्रा बभूवुः पृथया सह ॥
KK0109166002a	ततः कुन्ती समीक्ष्यैनां विस्मिता रूपसम्पदा ।
KK0109166002c	उवाच मधुरं वाक्यं सान्त्वपूर्वमिदं शनैः ॥
KK0109166003a	कस्य त्वं सुरगर्भाभे कावाऽसि वरवर्णिनि ।
KK0109166003c	केन कार्येण सम्प्राप्ता कुतश्चागमनं तव ॥
KK0109166004a	यदि वाऽस्य वनस्य त्वं देवता यदि वाऽप्सराः ।
KK0109166004c	आचक्ष्व मम तत्सर्वं किमर्थं चेह तिष्ठसि ॥
KK0109166005	हिडिम्बोवाच 
KK0109166005a	यदेतत्पश्यसि वनं नीलमेघनिभं महत् ।
KK0109166005c	निवासो राक्षसस्यैष हिडिम्बस्य ममैव च ॥
KK0109166006a	तस्य मां राक्षसेन्द्रस्य भगिनीं विद्धि भामिनि ।
KK0109166006c	भ्रात्रा सम्प्रेषितामार्ये त्वां सपुत्रां जिघांसता ॥
KK0109166007a	क्रूरबुद्धेरहं तस्य वचनादागता त्विह ।
KK0109166007c	अद्राक्षं नवहेमाभं तव पुत्रं महाबलम् ॥
KK0109166008a	ततोऽहं सर्वभूतानां भावे विचरता शुभे ।
KK0109166008c	चोदिता तव पुत्रार्थं मन्मथेन वशानुगा ॥
KK0109166009a	ततो वृतो मया भर्ता तव पुत्रो महाबलः ।
KK0109166009c	अपनेतुं च यतितो न चैव शकितो मया ॥
KK0109166010a	चिरायमाणां मां ज्ञात्वा ततः स पुरुषादकः ।
KK0109166010c	स्वयमेवागतो हन्तुमिमान्सर्वांस्तवात्मजान् ॥
KK0109166011a	स तेन मम कान्तेन तव पुत्रेण धीमता ।
KK0109166011c	बलादितो विनिष्पिष्य व्यपनीतो महात्मना ॥
KK0109166012a	विकर्षन्तौ महावेगौ गर्जमानौ परस्परम् ।
KK0109166012c	पश्यैवं युधि विक्रान्तावेतौ च नरराक्षसौ ॥
KK0109166013	वैशम्पायन उवाच 
KK0109166013a	तस्याः श्रुत्वैव वचनमुत्पपात युधिष्ठिरः ।
KK0109166013c	अर्जुनो नकुलश्चैव सहदेवश्च वीर्यवान् ॥
KK0109166014a	तौ ते ददृशुरासक्तौ विकर्षन्तौ परस्परम् ।
KK0109166014c	काङ्क्षमाणौ जयं चैव सिंहाविव बलोत्कटौ ॥
KK0109166015a	अथान्योन्यं समाश्लिष्य विकर्षन्तौ पुनःपुनः ।
KK0109166015c	दावाग्निधूमसदृशं चक्रतुः पार्थिवं रजः ॥
KK0109166016a	वसुधारेणुसंवीतौ वसुधाधरसन्निभौ ।
KK0109166016c	बभ्राजतुर्यथा शैलौ नीहारेणाभिसंवृतौ ॥
KK0109166017a	राक्षसेन तदा भीमं क्लिश्यमानं निरीक्ष्य च ।
KK0109166017c	उवाचेदं वचः पार्थः प्रहसञ्छनकैरिव ॥
KK0109166018a	भीम माभैर्महाबाहो न त्वां बुध्यामहे वयम् ।
KK0109166018c	समेतं भीमरूपेण रक्षसा श्रमकर्शिताः ॥
KK0109166019a	साहाय्येऽस्मि स्थितः पार्थ पातयिष्यामि राक्षसम् ।
KK0109166019c	नकुलः सहदेवश्च मातरं गोपयिष्यतः ॥
KK0109166020	भीम उवाच 
KK0109166020a	उदासीनो निरीक्षस्व न कार्यः सम्भ्रमस्त्वया ।
KK0109166020c	न जात्वयं पुनर्जीवेन्मद्बाह्वन्तरमागतः ॥
KK0109166021a	`भुजयोरन्तरं प्राप्तो भीमसेनस्य राक्षसः ।
KK0109166021c	अमृत्वा पार्थवीर्येण मृतो मा भूदिति ध्वनिः ॥
KK0109166022a	अयमस्मांस्तु नो हन्याज्जातु पार्थ राक्षसः ।
KK0109166022c	जीवन्तं न प्रमोक्ष्यामि मा भैषीर्भरतर्षभ ॥'
KK0109166023	अर्जुन उवाच 
KK0109166023a	`पूर्वरात्रे प्रयुक्तोऽसि भीम क्रूरेण रक्षसा ।
KK0109166023c	क्षपा व्युष्टा न चेदानीं समाप्तोसीन्महारणः ॥'
KK0109166024a	किमेनन चिरं भीम जीवता पापरक्षसा ।
KK0109166024c	गन्तव्ये न चिरं स्थातुमिह शक्यमरिन्दम ॥
KK0109166025a	पुरा संरज्यते प्राची पुरा सन्ध्या प्रवर्तते ।
KK0109166025c	रौद्रे मुहूर्ते रक्षांसि प्रबलानि भवन्त्युत ॥
KK0109166026a	त्वरस्व भीम मा क्रीड जहि रक्षो विभीषणम् ।
KK0109166026c	पुरा विकुरुते मायां भुजयोः सारमर्पय ॥
KK0109166027a	`माहात्म्यमात्मनो वेत्थ नराणां हितकाम्यया ।
KK0109166027c	रक्षो जहि यथा शक्रः पुरा वृत्रं महाबलम् ॥
KK0109166028a	अथवा मन्यसे भारं त्वमिमं राक्षसं युधि ।
KK0109166028c	आतिष्ठे तव साहाय्यं शीघ्रमेव तु हन्यताम् ॥
KK0109166029a	अथवा त्वहमेवैनं हनिष्यामि वृकोदर ।
KK0109166029c	कृतकर्मा परिश्रान्तः साधु तावदुपारम ॥'
KK0109166030	वैशम्पायन उवाच 
KK0109166030a	अर्जुनेनैवमुक्तस्तु भीमो रोषाज्ज्वलन्निव ।
KK0109166030c	बलमाहारयामास यद्वायोर्जगतः क्षये ॥
KK0109166031a	ततस्तस्याम्बुदाभस्य भीमो रोषात्तु रक्षसः ।
KK0109166031c	अत्क्षिप्याभ्रामयद्देहं तूर्णं शतगुणं तदा ॥
KK0109166032a	`इति चोवाच सङ्क्रुद्धो भ्रामयन्राक्षसीं तनुम् ।
KK0109166032c	भीमसेनो महाबाहुरभिगर्जन्मुहुर्मुहुः ॥'
KK0109166033	भीम उवाच 
KK0109166033a	नरमांसैर्वृथा पुष्टो वृथा वृद्धो वृथामतिः ।
KK0109166033c	वृथामरणमर्हस्त्वं वृथाद्य न भविष्यसि ॥
KK0109166034a	क्षेममद्य करिष्यामि यथा वनमकण्टकम् ।
KK0109166034c	न पुनर्मानुषान्हत्वा भक्षयिष्यसि राक्षस ॥
KK0109166035	वैशम्पायन उवाच 
KK0109166035a	इत्युक्त्वा भीमसेनस्तं निष्पिष्य धरणीतले ।
KK0109166035c	बाहुभ्यामवपीड्याशु पशुमारममारयत् ॥
KK0109166036a	स मार्यमाणो भीमेन ननाद विपुलं स्वनम् ।
KK0109166036c	पूरयंस्तद्वनं सर्वं जलार्द्रे इव दुन्दुभिः ॥
KK0109166037a	बाहुभ्यां योक्त्रयित्वा तं बलवान्पाण्डुनन्दनः ।
KK0109166037c	`समुद्धाम्य शिरश्चास्य सग्रीवं तदपाहरत् ॥
KK0109166038a	ततो भित्त्वा शिरश्चास्य सग्रीवं तदुदाक्षिपत् ।
KK0109166038c	तस्य निष्कर्णनयनं निर्जिह्वं रुधिरोक्षितम् ॥
KK0109166039a	प्राविद्धं भीमसेनेन शिरो विदशनं बभौ ।
KK0109166039c	प्रसारितभुजोद्धृष्टो भिन्नमांसत्वगन्तरः ॥
KK0109166040a	कबन्धभूतस्तत्रासीद्दनुर्वज्रहतो तथा ।
KK0109166040c	हिडिम्बं निहतं दृष्ट्वा संहृष्टास्ते तरस्विनः ॥
KK0109166041a	हिडिम्बा सा च सम्प्रेक्ष्य निहतं राक्षसं रणे ।
KK0109166041c	अदृश्याश्चैव ये स्वस्स्थाः समेताः सर्षिचारणाः ॥
KK0109166042a	पूजयन्ति स्म तं हृष्टाः साधुसाध्विति पाण्डवम् ।
KK0109166042c	भ्रातरश्चापि संहृष्टा युधिष्ठिरपुरोगमाः ॥
KK0109166043a	अपूजयन्नरव्याघ्रं भीमसेनमरिन्दमम् ।
KK0109166043c	'अभिपूज्य महात्मानं भीमं भीमपराक्रमम् ।
KK0109166043e	पुनरेवार्जुनो वाक्यमुवाचेदं वृकोदरम् ॥
KK0109166044a	अदूरे नगरं मन्ये वनादस्मादहं विभो ।
KK0109166044c	शीघ्रं गच्छाम भद्रं ते न नो विद्यात्सुयोधनः ॥
KK0109166045a	ततः सर्वे तथेत्युक्त्वा मात्रा सह महारथाः ।
KK0109166045c	प्रययुः पुरुषव्याघ्रा हिडिम्बा चैव राक्षसी ॥ 

इति श्रीमन्महाभारते आदिपर्वणि हिडिम्बवधपर्वणि षट्षष्ट्यधिकशततमोऽध्यायः ॥ 166 ॥

1-166-8 भावे चित्ते ॥ 1-166-11 व्यपनीतो दूरे नीतः ॥ 1-166-21 इतिध्वनिर्माभूदिति सम्बन्धः ॥ 1-166-24 गन्तव्ये सति चिरं स्थातुं न शक्यम् ॥ 1-166-28 अथवेति द्वयं प्रोत्साहनार्थं ॥ 1-166-33 वृथामरणं स्वर्गाद्यप्रयोजकं मरणम् ॥ षट्षष्ट्यधिकशततमोऽध्यायः ॥ 166 ॥
