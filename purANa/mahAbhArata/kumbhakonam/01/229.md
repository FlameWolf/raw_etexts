अध्यायः 229

सुन्दोपसुन्दकथा--सुन्दोपसुन्दयोर्ब्रह्मणो वरलाभः ॥ 1 ॥
KK0114229001	नारद उवाच ।
KK0114229001a	शणु मे विस्तरेणेममितिहासं पुरातनम् ।
KK0114229001c	भ्रातृभिः सहितः पार्थ यथा वृत्तं युधिष्ठिर ॥
KK0114229002a	महासुरस्यान्ववाये हिरण्यकशिपोः पुरा ।
KK0114229002c	निकुम्भो नाम दैत्येन्द्रस्तेजस्वी बलवानभूत् ॥
KK0114229003a	तस्य पुत्रौ महावीर्यौ जातौ भीमपराक्रमौ ।
KK0114229003c	सुन्दोपसुन्दौ दैत्येन्द्रौ दारुणौ क्रूरमानसौ ॥
KK0114229004a	तावेकनिश्चयौ दैत्यावेककार्यार्थसम्मतौ ।
KK0114229004c	निरन्तरमवर्तेतां समदुःखसुखावुभौ ॥
KK0114229005a	विनाऽन्योन्यं न भुञ्जाते विनाऽन्योन्यं न जल्पतः ।
KK0114229005c	अन्योन्यस्य प्रियकरावन्योन्यस्य प्रियंवदौ ॥
KK0114229006a	एकशीलसमाचारौ द्विधैवैकोऽभवत्कृतः ।
KK0114229006c	तौ विवृद्धौ महावीर्यौ कार्येष्वप्येकनिश्चयौ ॥
KK0114229007a	त्रैलोक्यविजयार्थाय समाधायैकनिश्चयम् ।
KK0114229007c	दीक्षां कृत्वा गतौ विन्ध्यं तावुग्रं तेपतुस्तपः ॥
KK0114229008a	तौ तु दीर्घेण कालेन तपोयुक्तौ बभूवतुः ।
KK0114229008c	क्षुत्पिपासापरिश्रान्तौ जटावल्कलधारिणौ ॥
KK0114229009a	मलोपचितसर्वाङ्गौ वायुभक्षौ बभूवतुः ।
KK0114229009c	आत्ममांसानि जुह्वान्तौ पादाङ्गुष्ठाग्रधिष्ठितौ ।
KK0114229019e	ऊर्ध्वबाहू चानिमिषौ दीर्घकालं धृतव्रतौ ॥
KK0114229010a	तयोस्तपःप्रभावेण दीर्घकालं प्रतापितः ।
KK0114229010c	धूमं प्रमुमुचे विन्ध्यस्तद्भुतमिवाभवत् ॥
KK0114229011a	ततो देवा भयं जग्मुरुग्रं दृष्ट्वा तयोस्तपः ।
KK0114229011c	तपोविघातार्थमथो देवा विघ्नानि चक्रिरे ॥
KK0114229012a	रत्नैः प्रलोभयामासुः स्त्रीभिश्चोभौ पुनःपुनः ।
KK0114229012c	न च तौ चक्रतुर्भङ्गं व्रतस्य सुमहाव्रतौ ॥
KK0114229013a	अथ मायां पुनर्देवास्तयोश्चक्रुर्महात्मनोः ।
KK0114229013c	भगिन्यो मातरो भार्यास्तयोश्चात्मजनस्तथा ॥
KK0114229014a	प्रपात्यमाना विस्रस्ताः शूलहस्तेन रक्षसा ।
KK0114229014c	भ्रष्टाभरणकेशान्ता भ्रष्टाभरणवाससः ॥
KK0114229015a	अभिभाष्य ततः सर्वास्तौ त्राहीति विचुक्रुशुः ।
KK0114229015c	न च तौ चक्रतुर्भङ्गं व्रतस्य सुमहाव्रतौ ॥
KK0114229016a	यदा क्षोभं नोपयाति नार्तिमन्यतरस्तयोः ।
KK0114229016c	ततः स्त्रियस्ता भूतं च सर्वमन्तरधीयत ॥
KK0114229017a	ततः पितामहः साक्षादभिगम्य महासुरौ ।
KK0114229017c	वरेण च्छ्दयामास क्वलोकहितः प्रभुः ॥
KK0114229018a	ततः सुन्दोपसुन्दौ तौ भ्रातरौ दृढविक्रमौ ।
KK0114229018c	दृष्ट्वा पितामहं देवं तस्थतुः प्राञ्जली तदा ॥
KK0114229019a	ऊचतुश्च प्रभुं देवं तस्तौ सहितौ तदा ।
KK0114229019c	आवयोस्तपसाऽनेन यदि प्रीतः पितामहः ॥
KK0114229020a	मायाविदावस्त्रविदौ बलिनौ कामरूपिणौ ।
KK0114229020c	उभावप्यमरौ स्यावः प्रसन्नो यदि नौ प्रभुः ॥
KK0114229021	ब्रह्मोवाच ।
KK0114229021a	ऋतेऽमरत्वं युवयोः सर्वमुक्तं भविष्यति ।
KK0114229021c	अन्यद्वृणीतं मृत्योश्च विधानममरैः सम् ॥
KK0114229022a	प्रभविष्याव इति यन्महदभ्युद्यतं तपः ।
KK0114229022c	युवयोर्हेतुनानेन नामरत्वं विधीयते ॥
KK0114229023a	त्रैलोक्यविजयार्थाय भवद्भ्यामास्थितं तपः ।
KK0114229023c	हेतुनाऽनेन दैत्येन्द्रौ न वां कामं करोम्यहम् ॥
KK0114229024	सुन्दोपसुन्दावूचतुः ।
KK0114229024a	त्रिषु लोकेषु यद्भूतं किञ्चित्स्थावरजङ्गमम् ।
KK0114229024c	सर्वस्मान्नौ भयं न स्यादृतेऽन्योन्यं पितामह ॥
KK0114229025	पितामह उवाच ।
KK0114229025a	यत्प्रार्थितं यथोक्तं च काममेतद्ददानि वाम् ।
KK0114229025c	मृत्योर्विधानमेतच्च यथावद्वा भविष्यति ॥
KK0114229026	नारद उवाच ।
KK0114229026a	ततः पितामहो दत्त्वा वरमेतत्तदा तयोः ।
KK0114229026c	निवर्त्य तपसस्तौ च ब्रह्मलोकं जगाम ह ॥
KK0114229027a	लब्ध्वा वराणि दैत्येन्द्रावथ तौ भ्रातरावुभौ ।
KK0114229027c	अवध्यौ सर्वलोकस्य स्वमेव भवनं गतौ ॥
KK0114229028a	तौ तु लब्धवरौ दृष्ट्वा कृतकामौ मनस्विनौ ।
KK0114229028c	सर्वः सुहृञ्जनस्ताभ्यां प्रहर्षमुपजग्मिवान् ॥
KK0114229029a	ततस्तौ तु जटा भित्त्वा मौलिनौ सम्बभूवतुः ।
KK0114229029c	महार्हाभरणोपेतौ विरजोम्बरधारिणौ ॥
KK0114229030a	अकालकौमुदीं चैव चक्रतुः सार्वकालिकीम् ।
KK0114229030c	नित्यः प्रमुदितः सर्वस्तयोश्चैव सुहृञ्जनः ॥
KK0114229031a	भक्ष्यतां भुज्यतां नित्यं दीयतां रम्यतामिति ।
KK0114229031c	गीयेतां पीयतां चेति शब्दश्चासीद्गृहे गृहे ॥
KK0114229032a	तत्रतत्र महानादैरुत्कृष्टतलनादितैः ।
KK0114229032c	हृष्टं प्रमुदितं सर्वं दैत्यानामभवत्पुरम् ॥
KK0114229033a	तैस्तैर्विहारैर्बहुभिर्दैत्यानां कामरूपिणाम् ।
KK0114229033c	समाः सङ्क्रीडतां तेषामहरेकमिवाभवत् ॥ ॥

इति श्रीमन्महाभारते आदिपर्वणि विदुरागमनराज्यलाभपर्वणि एकोनत्रिंशदधिकद्विशततमोऽध्यायः ॥ 229 ॥
