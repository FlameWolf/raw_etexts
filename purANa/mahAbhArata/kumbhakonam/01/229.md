अध्यायः 229

सुन्दोपसुन्दकथा--सुन्दोपसुन्दयोर्ब्रह्मणो वरलाभः ॥ 1 ॥
001	नारद उवाच ।
001a	शणु मे विस्तरेणेममितिहासं पुरातनम् ।
001c	भ्रातृभिः सहितः पार्थ यथा वृत्तं युधिष्ठिर ॥
002a	महासुरस्यान्ववाये हिरण्यकशिपोः पुरा ।
002c	निकुम्भो नाम दैत्येन्द्रस्तेजस्वी बलवानभूत् ॥
003a	तस्य पुत्रौ महावीर्यौ जातौ भीमपराक्रमौ ।
003c	सुन्दोपसुन्दौ दैत्येन्द्रौ दारुणौ क्रूरमानसौ ॥
004a	तावेकनिश्चयौ दैत्यावेककार्यार्थसम्मतौ ।
004c	निरन्तरमवर्तेतां समदुःखसुखावुभौ ॥
005a	विनाऽन्योन्यं न भुञ्जाते विनाऽन्योन्यं न जल्पतः ।
005c	अन्योन्यस्य प्रियकरावन्योन्यस्य प्रियंवदौ ॥
006a	एकशीलसमाचारौ द्विधैवैकोऽभवत्कृतः ।
006c	तौ विवृद्धौ महावीर्यौ कार्येष्वप्येकनिश्चयौ ॥
007a	त्रैलोक्यविजयार्थाय समाधायैकनिश्चयम् ।
007c	दीक्षां कृत्वा गतौ विन्ध्यं तावुग्रं तेपतुस्तपः ॥
008a	तौ तु दीर्घेण कालेन तपोयुक्तौ बभूवतुः ।
008c	क्षुत्पिपासापरिश्रान्तौ जटावल्कलधारिणौ ॥
009a	मलोपचितसर्वाङ्गौ वायुभक्षौ बभूवतुः ।
009c	आत्ममांसानि जुह्वान्तौ पादाङ्गुष्ठाग्रधिष्ठितौ ।
019e	ऊर्ध्वबाहू चानिमिषौ दीर्घकालं धृतव्रतौ ॥
010a	तयोस्तपःप्रभावेण दीर्घकालं प्रतापितः ।
010c	धूमं प्रमुमुचे विन्ध्यस्तद्भुतमिवाभवत् ॥
011a	ततो देवा भयं जग्मुरुग्रं दृष्ट्वा तयोस्तपः ।
011c	तपोविघातार्थमथो देवा विघ्नानि चक्रिरे ॥
012a	रत्नैः प्रलोभयामासुः स्त्रीभिश्चोभौ पुनःपुनः ।
012c	न च तौ चक्रतुर्भङ्गं व्रतस्य सुमहाव्रतौ ॥
013a	अथ मायां पुनर्देवास्तयोश्चक्रुर्महात्मनोः ।
013c	भगिन्यो मातरो भार्यास्तयोश्चात्मजनस्तथा ॥
014a	प्रपात्यमाना विस्रस्ताः शूलहस्तेन रक्षसा ।
014c	भ्रष्टाभरणकेशान्ता भ्रष्टाभरणवाससः ॥
015a	अभिभाष्य ततः सर्वास्तौ त्राहीति विचुक्रुशुः ।
015c	न च तौ चक्रतुर्भङ्गं व्रतस्य सुमहाव्रतौ ॥
016a	यदा क्षोभं नोपयाति नार्तिमन्यतरस्तयोः ।
016c	ततः स्त्रियस्ता भूतं च सर्वमन्तरधीयत ॥
017a	ततः पितामहः साक्षादभिगम्य महासुरौ ।
017c	वरेण च्छ्दयामास क्वलोकहितः प्रभुः ॥
018a	ततः सुन्दोपसुन्दौ तौ भ्रातरौ दृढविक्रमौ ।
018c	दृष्ट्वा पितामहं देवं तस्थतुः प्राञ्जली तदा ॥
019a	ऊचतुश्च प्रभुं देवं तस्तौ सहितौ तदा ।
019c	आवयोस्तपसाऽनेन यदि प्रीतः पितामहः ॥
020a	मायाविदावस्त्रविदौ बलिनौ कामरूपिणौ ।
020c	उभावप्यमरौ स्यावः प्रसन्नो यदि नौ प्रभुः ॥
021	ब्रह्मोवाच ।
021a	ऋतेऽमरत्वं युवयोः सर्वमुक्तं भविष्यति ।
021c	अन्यद्वृणीतं मृत्योश्च विधानममरैः सम् ॥
022a	प्रभविष्याव इति यन्महदभ्युद्यतं तपः ।
022c	युवयोर्हेतुनानेन नामरत्वं विधीयते ॥
023a	त्रैलोक्यविजयार्थाय भवद्भ्यामास्थितं तपः ।
023c	हेतुनाऽनेन दैत्येन्द्रौ न वां कामं करोम्यहम् ॥
024	सुन्दोपसुन्दावूचतुः ।
024a	त्रिषु लोकेषु यद्भूतं किञ्चित्स्थावरजङ्गमम् ।
024c	सर्वस्मान्नौ भयं न स्यादृतेऽन्योन्यं पितामह ॥
025	पितामह उवाच ।
025a	यत्प्रार्थितं यथोक्तं च काममेतद्ददानि वाम् ।
025c	मृत्योर्विधानमेतच्च यथावद्वा भविष्यति ॥
026	नारद उवाच ।
026a	ततः पितामहो दत्त्वा वरमेतत्तदा तयोः ।
026c	निवर्त्य तपसस्तौ च ब्रह्मलोकं जगाम ह ॥
027a	लब्ध्वा वराणि दैत्येन्द्रावथ तौ भ्रातरावुभौ ।
027c	अवध्यौ सर्वलोकस्य स्वमेव भवनं गतौ ॥
028a	तौ तु लब्धवरौ दृष्ट्वा कृतकामौ मनस्विनौ ।
028c	सर्वः सुहृञ्जनस्ताभ्यां प्रहर्षमुपजग्मिवान् ॥
029a	ततस्तौ तु जटा भित्त्वा मौलिनौ सम्बभूवतुः ।
029c	महार्हाभरणोपेतौ विरजोम्बरधारिणौ ॥
030a	अकालकौमुदीं चैव चक्रतुः सार्वकालिकीम् ।
030c	नित्यः प्रमुदितः सर्वस्तयोश्चैव सुहृञ्जनः ॥
031a	भक्ष्यतां भुज्यतां नित्यं दीयतां रम्यतामिति ।
031c	गीयेतां पीयतां चेति शब्दश्चासीद्गृहे गृहे ॥
032a	तत्रतत्र महानादैरुत्कृष्टतलनादितैः ।
032c	हृष्टं प्रमुदितं सर्वं दैत्यानामभवत्पुरम् ॥
033a	तैस्तैर्विहारैर्बहुभिर्दैत्यानां कामरूपिणाम् ।
033c	समाः सङ्क्रीडतां तेषामहरेकमिवाभवत् ॥ ॥

इति श्रीमन्महाभारते आदिपर्वणि विदुरागमनराज्यलाभपर्वणि एकोनत्रिंशदधिकद्विशततमोऽध्यायः ॥ 229 ॥
