अध्यायः 047
जरत्कारोरुद्वाहः ॥ 1 ॥ तस्यां गर्भसंभवः ॥ 2 ॥ समयोल्लङ्घनेन क्रुद्धस्य मुनेः तपोर्थं गमनम् ॥ 3 ॥ 

001	सौतिरुवाच । 
001a	वासुकिस्त्वब्रवीद्वाक्यं जरत्कारुमृषिं तदा ।
001c	सनाम्नी तव कन्येयं स्वसा मे तपसान्विता ॥
002a	भरिष्यामि च ते भार्यां प्रतीच्छेमां द्विजोत्तम ।
002c	रक्षणं च करिष्येऽस्याः सर्वशक्त्या तपोधन । 
002e	त्वदर्थं रक्ष्यते चैषा मया मुनिवरोत्तम ॥ 
003	जरत्कारुरुवाच । 
003a	न भरिष्येऽहमेतां वै एष मे समयः कृतः ।
003c	अप्रियं च न कर्तव्यं कृते चैनां त्यजाम्यहम् ॥
004	सौतिरुवाच । 
004a	प्रतिश्रुते तु नागेन भरिष्ये भगिनीमिति ।
004c	जरत्कारुस्तदा वेश्म भुजगस्य जगाम ह ॥
005a	तत्र मन्त्रविदां श्रेष्ठस्तपोवृद्धो महाव्रतः ।
005c	जग्राह पाणिं धर्मात्मा विधिमन्त्रपुरस्कृतम् ॥
006a	ततो वासगृहं रम्यं पन्नगेन्द्रस्य संमतम् ।
006c	जगाम भार्याम दाय स्तूयमानो महर्षिभिः ॥
007a	शयनं तत्र संक्लृप्तं स्पर्ध्यास्तरणसंवृतम् ।
007c	तत्र भार्यासहायो वै जरत्कारुरुवास ह ॥
008a	स तत्र समयं चक्रे भार्यया सह सत्तमः ।
008c	विप्रियं मे न कर्तव्यं न च वाच्यं कदाचन ॥
009a	त्यजेयं विप्रिये च त्वां कृते वासं च ते गृहे ।
009c	एतद्गृहाण वचनं मया यत्समुदीरितम् ॥
010a	ततः परमसंविग्ना स्वसा नागपतेस्तदा ।
010c	अतिदुःखान्विता वाक्यं तमुवाचैवमस्त्विति ॥
011a	तथैव सा च भर्तारं दुःखशीलमुपचारत् ।
011c	उपायैः श्वेतकाकीयैः प्रियकामा यशस्विनी ॥
012a	ऋतुकाले ततः स्नाता कदाचिद्वासुकेः स्वसा ।
012c	भर्तारं वै यथान्यायमुपतस्थे महामुनिम् ॥
013a	तत्र तस्याः समभवद्गर्भो ज्वलनसन्निभः ।
013c	अतीव तेजसा युक्तो वैश्वानरसमद्युतिः ॥
014a	शुक्लपक्षे यथा सोमो व्यवर्धत तथैव सः ।
014c	ततः कतिपयाहस्तु जरत्कारुर्महायशाः ॥
015a	उत्सङ्गेऽस्याः शिरः कृत्वा सुष्वाप परिखिन्नवत् ।
015c	तस्मिंश्च सुप्ते विप्रेन्द्रे सवितास्तमियाद्गिरिम् ॥
016a	अह्नः परिक्षये ब्रह्मंस्ततः साऽचिन्तयत्तदा ।
016c	वासुकेर्भगिनी भीता धर्मलोपान्मनस्विनी ॥
017a	किं नु मे सुकृतं भूयाद्भर्तुरुत्थापनं न वा ।
017c	दुःखशीलो हि धर्मात्मा कथं नास्यापराध्नुयाम् ॥
018a	कोपो वा धर्मशीलस्य धर्मलोपोऽथवा पुनः ।
018c	धर्मलोपो गरीयान्वै स्यादित्यत्राकरोन्मतिम् ॥
019a	उत्थापयिष्ये यद्येनं ध्रुवं कोपं करिष्यति ।
019c	धर्मलोपो भवेदस्य सन्ध्यातिक्रमणे ध्रुवम् ॥
020a	इति निश्चित्य मनसा जरत्कारुर्भुजंगमा ।
020c	तमृषिं दीप्ततपसं शयानमनलोपमम् ॥
021a	उवाचेदं वचः श्लक्ष्णं ततो मधुरभाषिणी ।
021c	उत्तिष्ठ त्वं महाभाग सूर्योऽस्तमुपगच्छति ॥
022a	सन्ध्यामुपास्स्व भगवन्नपः स्पृष्ट्वा यतव्रतः ।
022c	प्रादुष्कृताग्निहोत्रोऽयं मुहूर्तो रम्यदारुणः ॥
023a	सन्ध्या प्रवर्तते चेयं पश्चिमायां दिशि प्रभो ।
023c	एवमुक्तः स भगवाञ्जरत्कारुर्महातपाः ॥
024a	भार्यां प्रस्फुरमाणौष्ठ इदं वचनमब्रवीत् ।
024c	अवमानः प्रयुक्तोऽयं त्वया मम भुजंगमे ॥
025a	समीपे ते न वत्स्यामि गमिष्यामि यथागतम् ।
025c	शक्तिरस्ति न वामोरु मयि सुप्ते विभावसोः ॥
026a	अस्तं गन्तुं यथाकालमिति मे हृदि वर्तते ।
026c	न चाप्यवमतस्येह वासो रोचेत कस्यचित् ॥
027a	किं पुनर्धर्मशीलस्य मम वा मद्विधस्य वा ।
027c	एवमुक्ता जरत्कारुर्भर्त्रा हृदयकम्पनम् ॥
028a	अब्रवीद्भगिनी तत्र वासुकेः सन्निवेशने ।
028c	नावमानात्कृतवती तवाहं विप्रे बोधनम् ॥
029a	धर्मलोपो न ते विप्र स्यादित्येतन्मया कृतम् ।
029c	उवाच भार्यामित्युक्तो जरत्कारुर्महातपाः ॥
030a	ऋषिः कोपसमाविष्टस्त्यक्तुकामो भुजंगमाम् ।
030c	न मे वागनृतं प्राह गमिष्येऽहं भुजङ्गमे ॥
031a	समयो ह्येष मे पूर्वं त्वया सह मिथः कृतः ।
031c	सुखमस्म्युषितो भद्रे ब्रूयास्त्वं भ्रातरं शुभे ॥
032a	इतो मयि गते भीरु गतः स भगवानिति ।
032c	त्वं चापि मयि निष्क्रान्ते न शोकं कर्तुमर्हसि ॥
033a	इत्युक्ता साऽनवद्याङ्गी प्रत्युवाच मुनिं तदा ।
033c	जरत्कारुं जरत्कारुश्चिन्ताशोकपरायणा ॥
034a	बाष्पगद्गदया वाचा मुखेन परिशुष्यता ।
034c	कृताञ्जलिर्वरारोहा पर्यश्रुनयना ततः ॥
035a	धैर्यमालम्ब्य वामोरूर्हृदयेन प्रवेपता ।
035c	न मामर्हसि धर्मज्ञ परित्यक्तुमनागसम् ॥
036a	धर्मे स्थितां स्थितो धर्मे सदा प्रियहिते रताम् ।
036c	प्रदाने कारणं यच्च मम तुभ्यं द्विजोत्तम ॥
037a	तदलब्धवतीं मन्दां किं मां वक्ष्यति वासुकिः ।
037c	मातृशापाभिभूतानां ज्ञातीनां मम सत्तम ॥
038a	अपत्यमीप्सितं त्वत्तस्तच्च तावन्न दृश्यते ।
038c	त्वत्तो ह्यपत्यलाभेन ज्ञातीनां मे शिवं भवेत् ॥
039a	संप्रयोगो भवेन्नायां मम मोघस्त्वया द्विज ।
039c	ज्ञातीनां हितमिच्छन्ती भगवंस्त्वां प्रसादये ॥
040a	इममव्यक्तरूपं मे गर्भमाधाय सत्तम ।
040c	कथं त्यक्त्वा महात्मा सन्गन्तुमिच्छस्यनागसम् ॥
041a	एवमुक्तस्तु स मुनिर्भार्यां वचनमब्रवीत् ।
041c	यद्युक्तमनुरूपं च जरत्कारुं तपोधनः ॥
042a	अस्त्ययं सुभगे गर्भस्तव वैश्वानरोपमः ।
042c	ऋषिः परमधर्मात्मा वेदवेदाङ्गपारगः ॥
043a	एवमुक्त्वा स धर्मात्मा जरत्कारुर्महानृषिः ।
043c	उग्राय तपसे भूयो जगाम कृतनिश्चयः ॥ ॥
इति श्रीमन्महाभारते आदिपर्वणि आस्तीकपर्वणि सप्तचत्वारिंशोऽध्यायः ॥ 47 ॥ 
1-47-7 स्पर्ध्यं बहुमूल्यम् ॥ 1-47-9 विप्रिये कृते त्वां तव गृहे वासं च त्यजेयम् ॥ 1-47-11 श्वतकाकीयैः अनुकूलैः ॥ 1-47-15 उत्सङ्गे अङ्के ॥ 1-47-18 कोपो वा गरीयान्धर्मलोपो वा गरीयानिति कोदिद्वयमुपन्यस्य धर्मलोपमेव गुरुकरोति । कोपो वेति ॥ 1-47-22 प्रादुष्कृतः उद्धृतः अग्निहोत्रोऽग्निः यस्मिन्सः । धर्मसाधनत्वाद्रम्यः । भूतादिप्रचाराद्दारुणः ॥ 1-47-25 विभावसोः सूर्यस्य ॥ 1-47-39 संप्रयोगः संबन्ध । मोघो निष्फलः ॥ सप्तचत्वारिंशोऽध्यायः ॥ 47 ॥
