अध्यायः 168

हिडिम्बया सह पाण्डवानां शालिहोत्रसरोगमनम् ॥ 1 ॥ शालिहोत्रेण तेषामातिथ्यकरणम् ॥ 2 ॥ समयकरणपूर्वकं भीमेन हिडिम्ब्याः परिग्रहः ॥ 3 ॥ रमणीयेषु प्रदेशेषु भीमेन सह क्रीडित्वा सायाह्ने शालिहोत्राश्रमं प्रति हिडिम्ब्या निवर्तनम् ॥ 4 ॥ तत्र व्यासागमनम् ॥ 5 ॥ व्यासेन कुन्त्या आश्वासनम् ॥ 6 ॥ व्यासस्य प्रतिनिवर्तनम् ॥ 7 ॥
KK0109168001	वैशम्पायन उवाच 
KK0109168001a	युधिष्ठिरवचः श्रुत्वा कुन्तीमङ्गेऽधिरोप्य सा ।
KK0109168001c	भीमार्जुनान्तरगता यमाभ्यां च पुरस्कृता ॥
KK0109168002a	तिर्यग्युधिष्ठिरे याति हिडिम्बा भीमगामिनी ।
KK0109168002c	शालिहोत्रसरो रम्यमाससाद जलार्थिनी ॥
KK0109168003a	वनस्पतितलं गत्वा परिमृज्य गृहं यथा ।
KK0109168003c	पाण्डवानां च वासं सा कृत्वा पर्णमयं तथा ॥
KK0109168004a	आत्मनश्च तथा कुन्त्या एकोद्देशे चकार सा ।
KK0109168004c	पाण्डवास्तु ततः स्नात्वा शुद्धाः सन्ध्यामुपास्य च ॥
KK0109168005a	तृषिताः क्षुत्पिपासार्ता जलमात्रेण वर्तयन् ।
KK0109168005c	शालिहोत्रस्ततो ज्ञात्वा क्षुधार्तान्पाण्डवांस्तदा ॥
KK0109168006a	मनसा चिन्तयामास पानीयं भोजनं महत् ।
KK0109168006c	ततस्ते पाण्डवाः सर्वे विश्रान्ताः पृथया सह ॥
KK0109168007a	यथा जतुगृहे वृत्तं राक्षसेन कृतं च यत् ।
KK0109168007c	कृत्वा कथा बहुविधाः कथान्ते पाण्डुनन्दनम् ॥
KK0109168008a	कुन्ती राजसुता वाक्यं भीमसेनमथाब्रवीत् ।
KK0109168008c	यथा पाण्डुस्तथा मान्यस्तव ज्येष्ठो युधिष्ठिरः ॥
KK0109168009a	अहं धर्मविदाऽनेन मान्या गुरुतरा तव ।
KK0109168009c	तस्मात्पाण्डुहितार्थं मे युवराज हितं कुरु ॥
KK0109168010a	निकृता धार्तराष्ट्रेण पापेनाकृतबुद्धिना ।
KK0109168010c	दुष्कृतस्य प्रतीकारं न पश्यामि वृकोदर ॥
KK0109168011a	तस्मात्कतिपयाहेन योगक्षेमं भविष्यति ।
KK0109168011c	क्षेमं दुर्गमिमं वासं वत्स्याम हि यथा वयम् ॥
KK0109168012a	इदमन्यन्महदुःखं धर्मकृच्छ्रं वृकोदर ।
KK0109168012c	दृष्ट्वैव त्वां महाप्राज्ञ अनङ्गाभिप्रचोदिता ॥
KK0109168013a	युधिष्ठिरं च मां चैव वरयामास धर्मतः ।
KK0109168013c	धर्मार्थं देहि पुत्रं त्वं स नः श्रेयः करिष्यति ॥
KK0109168014a	प्रतिवाक्यं तु नेच्छामि आवयोर्वचनं कुरु ।
KK0109168014	वैशम्पायन उवाच 
KK0109168014c	तथेति तत्प्रतिज्ञाय भीमसेनोऽब्रवीदिदम् ॥
KK0109168015a	शासनं ते करिष्यामि वेदशासनमित्यपि ।
KK0109168015c	समक्षं भ्रातृमध्ये तु तां चोवाच स राक्षसीम् ॥
KK0109168016a	शृणु राक्षसि सत्येन समयं ते वदाम्यहम् ।
KK0109168016c	'यावत्कालेन भवति पुत्रस्योत्पादनं शुभे ॥
KK0109168017a	तावत्कालं चरिष्यामि त्वया सह सुमध्यमे ।
KK0109168017c	`विशेषतो मत्सकाशे मा प्रकाशय नीचताम् ॥
KK0109168018a	उत्तमस्त्रीगुणोपेता भजेथा वरवर्णिनि ।
KK0109168018	वैशम्पायन उवाच 
KK0109168018c	सा तथेति प्रतिज्ञाय हिडिम्बा राक्षसी तथा ॥
KK0109168019a	गताऽहनि निवेशेषु भोज्यं राजार्हमानयत् ।
KK0109168019c	सा कदाचिद्विहारार्थं हिडिम्बा कामरूपिणी ॥
KK0109168020a	भीमसेनमुपादाय ऊर्ध्वमाचक्रमं तदा ।
KK0109168020c	शैलशृङ्गेषु रम्येषु देवतायतनेषु च ॥
KK0109168021a	मृगपक्षिविघुष्टेषु रमणीयेषु सर्वेषु ।
KK0109168021c	कृत्वा सा परमं रूपं सर्वाभरणभूषिता ॥
KK0109168022a	सञ्जल्पन्ती सुमधुरं रमयामास पाण्डवम् ।
KK0109168022c	तथैव वनदुर्गेषु पर्वतद्रुमसानुषु ॥
KK0109168023a	सरस्सु रमणीयेषु पद्मोत्पलवनेषु च ।
KK0109168023c	नदीद्वीपप्रदेशेषु वैडूर्यसिकतेषु च ॥
KK0109168024a	देवारण्येषु पुण्येषु तथा पर्वतसानुषु ।
KK0109168024c	सुतीर्थवनतोयासु तथा गिरिनदीषु च ॥
KK0109168025a	सागरस्य प्रदेशेषु मणिहेमयुतेषु च ।
KK0109168025c	गुह्यकानां निवासेषु कुलपर्वतसानुषु ॥
KK0109168026a	सर्वर्तुफलवृक्षेषु मानसेषु वनेषु च ।
KK0109168026c	बिभ्रती परमं रूपं रमयामास पाण्डवम् ॥
KK0109168027a	`यथा सुमोदते स्वर्गे सुकृत्यप्सरसा सह ।
KK0109168027c	सुतरां परमप्रीतस्तथा रेमे महाद्युतिः ॥
KK0109168028a	शुभं हि जघनं तस्याः सवर्णमणिमेखलम् ।
KK0109168028c	न ततर्प तदा मृद्नन्भीमसेनो मुहुर्मुहुः ॥'
KK0109168029a	रमयन्ती ततो भीमं तत्रतत्र मनोजवा ।
KK0109168029c	सा रेमे तेन संहर्षात्तृप्यन्ती च मुहुर्मुहुः ॥
KK0109168030a	अहस्सु रमयन्ती सा निशाकालेषु पाण्डवम् ।
KK0109168030c	आनीय वै स्वके गेहे दर्शयामास मातरम् ॥
KK0109168031a	भ्रातृभिः सहितो नित्यं स्वपते पाण्डवस्तथा ।
KK0109168031c	कुन्त्याः परिचरन्ती सा तस्याः पार्श्वे वसन्निशां ॥
KK0109168032a	कामांश्च मुखवासादीनानयिष्यति भोजनम् ।
KK0109168032c	तस्यां रात्र्यां व्यतीतायामाजगाम महाव्रतः ॥
KK0109168033a	पाराशर्यो महाप्राज्ञो दिव्यदर्शी महातपाः ।
KK0109168033c	तेऽभिवाद्य महात्मानं कृष्णद्वैपायनं शुभम् ।
KK0109168033e	तस्थुः प्राञ्जलयः सर्वे सस्नुषा चैव माधवी ॥
KK0109168034	श्रीव्यास उवाच 
KK0109168034a	मयेदं मनसा पूर्वं विदितं भरतर्षभाः ।
KK0109168034c	यथा स्थितैरधर्मेण धार्तराष्ट्रौर्विवासिताः ॥
KK0109168035a	तद्विदित्वाऽस्मि सम्प्राप्तश्चिकीर्षन्वै परं हितम् ।
KK0109168035c	न विषादो हि वः कार्यः सर्वमेतत्सुखाय वः ॥
KK0109168036a	सुहृद्वियोजनं कर्म पुराकृतमरिन्दमाः ।
KK0109168036c	तस्य सिद्धिरियं प्राप्ता मा शोचत परन्तपाः ॥
KK0109168037a	समाप्ते दुष्कृते चैव यूयं ते वै न संशयः ।
KK0109168037c	स्वराष्ट्रे विहरिष्यन्तो भविष्यथ सबान्धवाः ॥
KK0109168038a	दीनतो बालतश्चैव स्नेहं कुर्वन्ति बान्धवाः ।
KK0109168038c	तस्मादभ्यधिकः स्नेहो युष्मासु मम सम्प्रति ॥
KK0109168039a	स्नेहपूर्वं चिकीर्षामि हितं यत्तन्निबोधत ।
KK0109168039c	वसतेह प्रतिच्छन्ना ममागमनकाङ्क्षिणः ॥
KK0109168040a	एतद्वै शालिहोत्रस्य तपसा निर्मितं सरः ।
KK0109168040c	रमणीयमिदं तोयं क्षुत्पिपासाश्रमापहम् ॥
KK0109168041ac	कार्यार्थिनस्तु षण्मासान्विहरध्वं यथासुखम् ॥
KK0109168042	वैशम्पायन उवाच 
KK0109168042a	एवं स तान्समाश्वास्य व्यासः पार्थानरिन्दमान् ।
KK0109168042c	स्नेहाच्च सम्परिष्वज्य कुन्तीमाश्वासयत्प्रभुः ॥
KK0109168043a	स्नुषे मा रोद मा रोदेत्येवं व्यासोऽब्रवीद्वचः ।
KK0109168043c	जीवपुत्रे सुतस्तेऽयं धर्मनित्यो युधिष्ठिरः ॥
KK0109168044a	पृथिव्यां पार्थिवान्सर्वान्प्रशासिष्यति धर्मराट् ।
KK0109168044c	धर्मेण जित्वा पृथिवीमखिलां धर्मकृद्वशी ॥
KK0109168045a	स्थापयित्वा वशे सर्वां सपर्वतवनां शुभाम् ।
KK0109168045c	भीमसेनार्जुनबलाद्भोक्ष्यत्ययमसंशयम् ॥
KK0109168046a	पुत्रास्तव च माद्र्याश्च पञ्चैते लोकविश्रुताः ।
KK0109168046c	स्वराष्ट्रे विहरिष्यन्ति सुखं सुमनसस्तदा ॥
KK0109168047a	यक्ष्यन्ति च नरव्याघ्रा विजित्य पृथिवीमिमाम् ।
KK0109168047c	राजसूयाश्वमेधाद्यैः क्रतुभिर्भूरिदक्षिणैः ॥
KK0109168048a	अनुगृह्य सुहृद्वर्गं धनेन च सुखेन च ।
KK0109168048c	पितृपैतामहं राज्यमहारिष्यन्ति ते सुताः ॥
KK0109168049a	स्नुषा कमलपत्राक्षी नाम्ना कमलपालिका ।
KK0109168049c	वशवर्तिनी तु भीमस्य पुत्रमेषा जनिष्यति ॥
KK0109168050a	तेन पुत्रेण कृच्छ्रेषु भविष्यथ च तारिताः ।
KK0109168050c	इह मासं प्रतीक्षध्वमागमिष्याम्यहं पुनः ॥
KK0109168051ac	देशकालौ विदित्वैवं यास्यध्वं परमां मुदम् ॥
KK0109168052	वैशम्पायन उवाच 
KK0109168052a	स तैः प्राञ्जलिभिः सर्वैस्तथेत्युक्तो जनाधिप ।
KK0109168052c	जगाम भगवान्व्यासो यथागतमृषिः प्रभुः ॥ ॥

इति श्रीमन्महाभारते आदिपर्वणि हिडिम्बवधपर्वणि अष्टषष्ट्यधिकशततमोऽध्यायः ॥ 168 ॥

1-168-38 दीनतो बालत इति द्वयं भावप्रधानम् ॥ अष्टषष्ट्युत्तरशततमोऽध्यायः ॥ 168 ॥
