अध्यायः 168

हिडिम्बया सह पाण्डवानां शालिहोत्रसरोगमनम् ॥ 1 ॥ शालिहोत्रेण तेषामातिथ्यकरणम् ॥ 2 ॥ समयकरणपूर्वकं भीमेन हिडिम्ब्याः परिग्रहः ॥ 3 ॥ रमणीयेषु प्रदेशेषु भीमेन सह क्रीडित्वा सायाह्ने शालिहोत्राश्रमं प्रति हिडिम्ब्या निवर्तनम् ॥ 4 ॥ तत्र व्यासागमनम् ॥ 5 ॥ व्यासेन कुन्त्या आश्वासनम् ॥ 6 ॥ व्यासस्य प्रतिनिवर्तनम् ॥ 7 ॥
001	वैशम्पायन उवाच 
001a	युधिष्ठिरवचः श्रुत्वा कुन्तीमङ्गेऽधिरोप्य सा ।
001c	भीमार्जुनान्तरगता यमाभ्यां च पुरस्कृता ॥
002a	तिर्यग्युधिष्ठिरे याति हिडिम्बा भीमगामिनी ।
002c	शालिहोत्रसरो रम्यमाससाद जलार्थिनी ॥
003a	वनस्पतितलं गत्वा परिमृज्य गृहं यथा ।
003c	पाण्डवानां च वासं सा कृत्वा पर्णमयं तथा ॥
004a	आत्मनश्च तथा कुन्त्या एकोद्देशे चकार सा ।
004c	पाण्डवास्तु ततः स्नात्वा शुद्धाः सन्ध्यामुपास्य च ॥
005a	तृषिताः क्षुत्पिपासार्ता जलमात्रेण वर्तयन् ।
005c	शालिहोत्रस्ततो ज्ञात्वा क्षुधार्तान्पाण्डवांस्तदा ॥
006a	मनसा चिन्तयामास पानीयं भोजनं महत् ।
006c	ततस्ते पाण्डवाः सर्वे विश्रान्ताः पृथया सह ॥
007a	यथा जतुगृहे वृत्तं राक्षसेन कृतं च यत् ।
007c	कृत्वा कथा बहुविधाः कथान्ते पाण्डुनन्दनम् ॥
008a	कुन्ती राजसुता वाक्यं भीमसेनमथाब्रवीत् ।
008c	यथा पाण्डुस्तथा मान्यस्तव ज्येष्ठो युधिष्ठिरः ॥
009a	अहं धर्मविदाऽनेन मान्या गुरुतरा तव ।
009c	तस्मात्पाण्डुहितार्थं मे युवराज हितं कुरु ॥
010a	निकृता धार्तराष्ट्रेण पापेनाकृतबुद्धिना ।
010c	दुष्कृतस्य प्रतीकारं न पश्यामि वृकोदर ॥
011a	तस्मात्कतिपयाहेन योगक्षेमं भविष्यति ।
011c	क्षेमं दुर्गमिमं वासं वत्स्याम हि यथा वयम् ॥
012a	इदमन्यन्महदुःखं धर्मकृच्छ्रं वृकोदर ।
012c	दृष्ट्वैव त्वां महाप्राज्ञ अनङ्गाभिप्रचोदिता ॥
013a	युधिष्ठिरं च मां चैव वरयामास धर्मतः ।
013c	धर्मार्थं देहि पुत्रं त्वं स नः श्रेयः करिष्यति ॥
014a	प्रतिवाक्यं तु नेच्छामि आवयोर्वचनं कुरु ।
014	वैशम्पायन उवाच 
014c	तथेति तत्प्रतिज्ञाय भीमसेनोऽब्रवीदिदम् ॥
015a	शासनं ते करिष्यामि वेदशासनमित्यपि ।
015c	समक्षं भ्रातृमध्ये तु तां चोवाच स राक्षसीम् ॥
016a	शृणु राक्षसि सत्येन समयं ते वदाम्यहम् ।
016c	'यावत्कालेन भवति पुत्रस्योत्पादनं शुभे ॥
017a	तावत्कालं चरिष्यामि त्वया सह सुमध्यमे ।
017c	`विशेषतो मत्सकाशे मा प्रकाशय नीचताम् ॥
018a	उत्तमस्त्रीगुणोपेता भजेथा वरवर्णिनि ।
018	वैशम्पायन उवाच 
018c	सा तथेति प्रतिज्ञाय हिडिम्बा राक्षसी तथा ॥
019a	गताऽहनि निवेशेषु भोज्यं राजार्हमानयत् ।
019c	सा कदाचिद्विहारार्थं हिडिम्बा कामरूपिणी ॥
020a	भीमसेनमुपादाय ऊर्ध्वमाचक्रमं तदा ।
020c	शैलशृङ्गेषु रम्येषु देवतायतनेषु च ॥
021a	मृगपक्षिविघुष्टेषु रमणीयेषु सर्वेषु ।
021c	कृत्वा सा परमं रूपं सर्वाभरणभूषिता ॥
022a	सञ्जल्पन्ती सुमधुरं रमयामास पाण्डवम् ।
022c	तथैव वनदुर्गेषु पर्वतद्रुमसानुषु ॥
023a	सरस्सु रमणीयेषु पद्मोत्पलवनेषु च ।
023c	नदीद्वीपप्रदेशेषु वैडूर्यसिकतेषु च ॥
024a	देवारण्येषु पुण्येषु तथा पर्वतसानुषु ।
024c	सुतीर्थवनतोयासु तथा गिरिनदीषु च ॥
025a	सागरस्य प्रदेशेषु मणिहेमयुतेषु च ।
025c	गुह्यकानां निवासेषु कुलपर्वतसानुषु ॥
026a	सर्वर्तुफलवृक्षेषु मानसेषु वनेषु च ।
026c	बिभ्रती परमं रूपं रमयामास पाण्डवम् ॥
027a	`यथा सुमोदते स्वर्गे सुकृत्यप्सरसा सह ।
027c	सुतरां परमप्रीतस्तथा रेमे महाद्युतिः ॥
028a	शुभं हि जघनं तस्याः सवर्णमणिमेखलम् ।
028c	न ततर्प तदा मृद्नन्भीमसेनो मुहुर्मुहुः ॥'
029a	रमयन्ती ततो भीमं तत्रतत्र मनोजवा ।
029c	सा रेमे तेन संहर्षात्तृप्यन्ती च मुहुर्मुहुः ॥
030a	अहस्सु रमयन्ती सा निशाकालेषु पाण्डवम् ।
030c	आनीय वै स्वके गेहे दर्शयामास मातरम् ॥
031a	भ्रातृभिः सहितो नित्यं स्वपते पाण्डवस्तथा ।
031c	कुन्त्याः परिचरन्ती सा तस्याः पार्श्वे वसन्निशां ॥
032a	कामांश्च मुखवासादीनानयिष्यति भोजनम् ।
032c	तस्यां रात्र्यां व्यतीतायामाजगाम महाव्रतः ॥
033a	पाराशर्यो महाप्राज्ञो दिव्यदर्शी महातपाः ।
033c	तेऽभिवाद्य महात्मानं कृष्णद्वैपायनं शुभम् ।
033e	तस्थुः प्राञ्जलयः सर्वे सस्नुषा चैव माधवी ॥
034	श्रीव्यास उवाच 
034a	मयेदं मनसा पूर्वं विदितं भरतर्षभाः ।
034c	यथा स्थितैरधर्मेण धार्तराष्ट्रौर्विवासिताः ॥
035a	तद्विदित्वाऽस्मि सम्प्राप्तश्चिकीर्षन्वै परं हितम् ।
035c	न विषादो हि वः कार्यः सर्वमेतत्सुखाय वः ॥
036a	सुहृद्वियोजनं कर्म पुराकृतमरिन्दमाः ।
036c	तस्य सिद्धिरियं प्राप्ता मा शोचत परन्तपाः ॥
037a	समाप्ते दुष्कृते चैव यूयं ते वै न संशयः ।
037c	स्वराष्ट्रे विहरिष्यन्तो भविष्यथ सबान्धवाः ॥
038a	दीनतो बालतश्चैव स्नेहं कुर्वन्ति बान्धवाः ।
038c	तस्मादभ्यधिकः स्नेहो युष्मासु मम सम्प्रति ॥
039a	स्नेहपूर्वं चिकीर्षामि हितं यत्तन्निबोधत ।
039c	वसतेह प्रतिच्छन्ना ममागमनकाङ्क्षिणः ॥
040a	एतद्वै शालिहोत्रस्य तपसा निर्मितं सरः ।
040c	रमणीयमिदं तोयं क्षुत्पिपासाश्रमापहम् ॥
041ac	कार्यार्थिनस्तु षण्मासान्विहरध्वं यथासुखम् ॥
042	वैशम्पायन उवाच 
042a	एवं स तान्समाश्वास्य व्यासः पार्थानरिन्दमान् ।
042c	स्नेहाच्च सम्परिष्वज्य कुन्तीमाश्वासयत्प्रभुः ॥
043a	स्नुषे मा रोद मा रोदेत्येवं व्यासोऽब्रवीद्वचः ।
043c	जीवपुत्रे सुतस्तेऽयं धर्मनित्यो युधिष्ठिरः ॥
044a	पृथिव्यां पार्थिवान्सर्वान्प्रशासिष्यति धर्मराट् ।
044c	धर्मेण जित्वा पृथिवीमखिलां धर्मकृद्वशी ॥
045a	स्थापयित्वा वशे सर्वां सपर्वतवनां शुभाम् ।
045c	भीमसेनार्जुनबलाद्भोक्ष्यत्ययमसंशयम् ॥
046a	पुत्रास्तव च माद्र्याश्च पञ्चैते लोकविश्रुताः ।
046c	स्वराष्ट्रे विहरिष्यन्ति सुखं सुमनसस्तदा ॥
047a	यक्ष्यन्ति च नरव्याघ्रा विजित्य पृथिवीमिमाम् ।
047c	राजसूयाश्वमेधाद्यैः क्रतुभिर्भूरिदक्षिणैः ॥
048a	अनुगृह्य सुहृद्वर्गं धनेन च सुखेन च ।
048c	पितृपैतामहं राज्यमहारिष्यन्ति ते सुताः ॥
049a	स्नुषा कमलपत्राक्षी नाम्ना कमलपालिका ।
049c	वशवर्तिनी तु भीमस्य पुत्रमेषा जनिष्यति ॥
050a	तेन पुत्रेण कृच्छ्रेषु भविष्यथ च तारिताः ।
050c	इह मासं प्रतीक्षध्वमागमिष्याम्यहं पुनः ॥
051ac	देशकालौ विदित्वैवं यास्यध्वं परमां मुदम् ॥
052	वैशम्पायन उवाच 
052a	स तैः प्राञ्जलिभिः सर्वैस्तथेत्युक्तो जनाधिप ।
052c	जगाम भगवान्व्यासो यथागतमृषिः प्रभुः ॥ ॥

इति श्रीमन्महाभारते आदिपर्वणि हिडिम्बवधपर्वणि अष्टषष्ट्यधिकशततमोऽध्यायः ॥ 168 ॥

1-168-38 दीनतो बालत इति द्वयं भावप्रधानम् ॥ अष्टषष्ट्युत्तरशततमोऽध्यायः ॥ 168 ॥
