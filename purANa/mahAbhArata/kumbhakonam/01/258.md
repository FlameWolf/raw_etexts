अध्यायः 258

जरितार्यादीनां चतुर्णां शार्ङ्गकाणां परस्परं संवादः ॥ 1 ॥ स्तुत्या प्रसन्नेनाग्निना तेभ्योऽभयदानम् ॥ 2 ॥ शार्ङ्गकाणां प्रार्थनया अग्निना मार्जाराणां दाहः ॥ 3 ॥

001	जरितारिरुवाच ।

001a	पुरतः कृच्छ्रकालस्य धीमाञ्जागर्ति पुरुषः ।
001c	स कृच्छ्रकालं सम्प्राप्य व्यथां नैवैति कर्हिचित् ॥
002a	यस्तु कृच्छ्रमनुप्राप्तं विचेता नावबुध्यते ।
002c	स कृच्छ्रकाले व्यथितो न श्रेयो विन्दते महत् ॥
003	सारिसृक्व उवाच ।
003a	धीरस्त्वमसि मेधावी प्राणकृच्छ्रमिदं च नः ।
003c	प्राज्ञः शूरो बहूनां हि भवत्येको न संशयः ॥
004	स्तम्बमित्र उवाच ।
004a	ज्येष्ठस्तातो भवति वै ज्येष्ठो मुञ्चति कृच्छ्रतः ।
004c	ज्येष्ठश्चेन्न प्रजानाति कनीयान्किं करिष्यति ॥
005	द्रोण उवाच ।
005a	हिरण्यरेतास्त्वरितो जलन्नायाति नः क्षयम् ।
005c	सप्तजिह्वाननः क्रूरो लिहानो विसर्पति ॥
006	वैशम्पायन उवाच ।
006a	एवं सम्भाष्य तेऽन्योन्यं मन्दपालस्य पुत्रकाः ।
006c	तुष्टुवुः प्रयता भूत्वा यथाऽग्निं शृणु पार्थिव ॥
007	जरितारिरुवाच ।
007a	आत्माऽसि वायोर्ज्वलन शरीरमसि वीरुधाम् ।
007c	योनिरापश्च ते शुक्रं योनिस्त्वमसि चाम्भसः ॥
008a	ऊर्ध्वं चाधश्च सर्पन्ति पृष्ठतः पार्श्वतस्तथा ।
008c	अर्चिषस्ते महावीर्य रश्यमः सवितुर्यथा ॥
009	सारिसृक्क उवाच ।
009a	माता प्रणष्टा पितरं न विद्मः पक्षा जाता नै नो धूमकेतो ।
009c	न नस्त्राता विद्यते वै त्वदन्यस्तस्मादस्मांस्त्राहि बालांस्त्वमग्ने ॥
010a	यदग्ने ते शिवं रूपं ये च ते सप्त हेतयः ।
010c	तेन नः परिपाहि त्वमार्तान्नः शरणैषिणः ॥
011a	त्वमेवैकस्तपसे जप्तवेदोनान्यस्तप्ता विद्यते गोषु देव ।
011c	ऋषीनस्मान्बालकान्पालयस्वपरेणास्मान्प्रेहि वै हव्यवाह ॥
012	स्तम्बमित्र उवाच ।
012a	सर्वमग्ने त्वमेवैकस्त्वयि सर्वमिदं जगत् ।
012c	त्वं धारयसि भूतानि भुवनं त्वं बिभर्षि च ॥
013a	त्वमग्निर्हव्यवाहस्त्वं त्वमेव परमं हविः ।
013c	मनीषिणस्त्वां जानन्ति बहुधा चैकधापि च ॥
014a	सृष्ट्वा लोकांस्त्रीनिमान्हव्यवाहकाले प्राप्ते पचसि पुनः समिद्धः ।
014c	त्वं सर्वस्य भुवनस्य प्रसूतिस्त्वमेवाग्ने भवसि पुनः प्रतिष्ठा ॥
015	द्रोण उवाच ।
015a	त्वमन्नं प्राणिभिर्भुक्तमन्तर्भूतो जगत्पते ।
015c	नित्यप्रवृद्धः पचसि त्वयि सर्वं प्रतिष्ठितम् ॥
016a	सूर्यो भूत्वा रश्मिभिर्जातवेदोभूमेरम्भो भूमिजातान्रसांश्च ।
016c	विश्वानादाय पुनरुत्सृज्य कालेदृष्ट्वा वृष्ट्या भावयसीह शुक्र ॥
017a	त्वत्त एताः पुनः शुक्र वीरुधो हरितच्छदाः ।
017c	जायन्ते पुष्करिण्यश्च सुभद्रश्च महोदधिः ॥
018a	इदं वै सद्म तिग्मांशो वरुणस्य परायणम् ।
018c	शिवस्त्राता भवास्माकं माऽस्मानद्य विनाशय ॥
019a	पिङ्गाक्ष लोहितग्रीव कृष्णवर्त्मन्हुताशन ।
019c	परेण प्रेहि मुञ्चास्मान्सागरस्य गृहानिव ॥
020	वैशम्पायन उवाच ।
020a	एवमुक्तो जातवेदा द्रोणेन ब्रह्मवादिना ।
020c	द्रोणमाह प्रतीतात्मा मन्दपालप्रतिज्ञया ॥
021	अग्निरुवाच ।
021a	ऋषिर्द्रोणस्त्वमसि वै ब्रह्मैतद्व्याहृतं त्वया |
021c	ईप्सितं ते करिष्यामि न च ते विद्यते भयम् ||
022a	मन्दपालेन वै यूयं मम पूर्वं निवेदिताः ।
022c	वर्जयेः पुत्रकान्मह्यं दहन्दावमिति स्म ह ॥
023a	तस्य तद्वचनं द्रोण त्वया यच्चेह भाषितम् ।
023c	उभयं मे गरीयस्तु ब्रूहि किं करवाणि ते ।
023e	भृशं प्रीतोऽस्मि भद्रं ते ब्रह्मंस्तोत्रेण सत्तम ॥
024	द्रोण उवाच ।
024a	इमे मार्जारकाः शुक्र नित्यमुद्वेजयन्ति नः ।
024c	एतान्कुरुष्व दग्धांस्त्वं हुताशन सबान्धवान् ॥
025	वैशम्पायन उवाच ।
025a	तथा तत्कृतवानग्निरभ्यनुज्ञाय शार्ङ्गकान् ।
025c	ददाह खाण्डवं दावं समिद्धो जनमेजय ॥ ॥

इति श्रीमन्महाभारते आदिपर्वणि मयदर्शनपर्वणि अष्टपञ्चाशदधिकद्विशततमोऽध्यायः ॥ 258 ॥
