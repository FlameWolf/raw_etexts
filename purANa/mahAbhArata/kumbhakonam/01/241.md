अध्यायः 241

यतेः सुभद्रागृहे कृष्णेन स्थापनम् ॥ 1 ॥ श्रुतपूर्वपार्थलक्षणदर्शनेन इमं यतिं अर्जुनं शङ्कमानायाः सुभद्रायाः यतिं प्रति अर्जुनादिकुशलप्रश्नः ॥ 2 ॥ अर्जुनेन तत्वे कथिते मोहितायां सुभद्रायां रुक्मिण्या श्वश्रूसमीपे तद्वृत्तकथनम् ॥ 3 ॥ वासुदेवानुमत्या देवक्या सुभद्राश्वासनम् ॥ 4 ॥ गूढं सुभद्राया विवाहचिकीर्षया कृष्णेन महादेवपूजाव्याजेन सर्वयादवैः सह अन्तर्द्वीपगमनम् ॥ 5 ॥

KK0115241001	वैशम्पायन उवाच ।

KK0115241001a	स तथेति प्रतिज्ञाय सहितो यतिना हरिः ।
KK0115241001c	कृत्वा तु संविदं तेन प्रहृष्टः केशवोऽभवत् ॥
KK0115241002a	पर्वते तौ विहृत्यैव यथेष्टं कृष्णपाण्डवौ ।
KK0115241002c	तां पुरीं प्रविवेशाथ गृह्य हस्तेन पाण्डवम् ।
KK0115241002e	प्रविश्य च गृहं रम्यं सर्वभोगसमन्वितम् ॥
KK0115241003a	पार्थमावेदयामास रुक्मिणीसत्यभामयोः ।
KK0115241003c	हृषीकेशवचः श्रुत्वा ते उभे चोचतुर्भृशम् ॥
KK0115241004a	मनोरथो महानेष हृदि नौ परिवर्तते ।
KK0115241004c	कदा द्रक्षाव बीभत्सुं पाण्डवं पुरमागतम् ॥
KK0115241005a	इत्येवं हर्षमाणे ते वदन्त्यौ सुभृशं प्रियम् ।
KK0115241005c	रुग्मिणीसत्यभामे वै दृष्ट्वा प्रीतोऽभवद्यतिः ॥
KK0115241006a	सर्वेषां हर्षमाणानां पार्थो हर्षमुपागमत् ।
KK0115241006c	प्राप्तमज्ञातरूपेण चागतं चार्जुनं हरिः ॥
KK0115241007a	सत्कृत्य पूज्यमानं तु प्रीत्या चैव ह्यपूजयत् ।
KK0115241007c	स तं प्रियातिथिं श्रेष्ठं समीक्ष्य यतिमागतम् ॥
KK0115241008a	सोदर्यां भगिनीं कृष्णः सुभद्रामिदमब्रवीत् ।
KK0115241008c	अयं देशातिथिर्भद्रे संशितव्रतवानृषिः ॥
KK0115241009a	प्राप्नोतु सततं पूजां तव कन्यापुरे वसन् ।
KK0115241009c	आर्येण च परिज्ञातः पूजनीयो यतिस्त्वया ॥
KK0115241010a	रागाद्भरस्व वार्ष्णेयि भक्ष्यैर्भोज्यैर्यतिं सदा ।
KK0115241010c	एष यद्यदृषिर्ब्रूयात्कार्यमेव न संशयः ॥
KK0115241011a	सखीभिः सहिता भद्रे भवास्य वशवर्तिनी ।
KK0115241011c	पुरा हि यतयो भद्रे ये भैक्षार्थमनुव्रताः ॥
KK0115241012a	ते बभूवुर्दशार्हाणां कन्यापुरनिवासिनः ।
KK0115241012c	तेभ्यो भोज्यानि भक्ष्याणि यथाकालमतन्द्रिताः ।
KK0115241012e	कन्यापुरगताः कन्याः प्रयच्छन्ति यशस्विनि ॥
KK0115241013	वैशम्पायन उवाच ।
KK0115241013a	सा तथेत्यब्रवीत्कृष्णं करिष्यामि यथाऽऽथ माम् ।
KK0115241013c	तोषयिष्यामि वृत्तेन कर्मणा च द्विजर्षभम् ॥
KK0115241014a	एवमेतेन रूपेण कञ्चित्कालं धनञ्जयः ।
KK0115241014c	उवास भक्ष्यैर्भोज्यैश्च भद्रया परमार्चितः ॥
KK0115241015a	तस्य सर्वगुणोपेतां वासुदेवसहोदरीम् ।
KK0115241015c	पश्यतः सततं भद्रां प्रादुरासीन्मनोभवः ॥
KK0115241016a	गूहयन्निव चाकारमालोक्य वरवर्णिनीम् ।
KK0115241016c	दीर्घमुष्णं विनिश्वस्य पार्थः कामवशं गतः ॥
KK0115241017a	स कृष्णां द्रौपदीं मेने न रूपे भद्रया समाम् ।
KK0115241017c	प्राप्तां भूमान्विन्द्रसेनां साक्षाद्वा वरुणात्मजाम् ॥
KK0115241018a	अतीतकाले सम्प्राप्ते सर्वास्तापि सुरस्त्रियः ।
KK0115241018c	न समा भद्रया लोके इत्येवं मन्यतेऽर्जुनः ॥
KK0115241019a	अतीतसमये काले सोदर्याणां धनञ्जयः ।
KK0115241019c	न सस्मार सुभद्रायां कामाङ्कुशनिवारितः ॥
KK0115241020a	क्रीडारतिपरां भद्रां सखीगणसमावृताम् ।
KK0115241020c	प्रीयते स्मार्जुनः पश्यन्स्वाहामिव विभावसुः ॥
KK0115241021a	पाण्डवस्य सुभद्रायाः सकाशे तु यशस्विनः ।
KK0115241021c	समुत्पत्तिः प्रभावश्च गदेन कथितः पुरा ॥
KK0115241022a	श्रुत्वा चाशनिनिर्घोषं केशवेनापि धीमता ।
KK0115241022c	उपमामर्जुनं कृत्वा विस्तरः कथितः पुरा ॥
KK0115241023a	क्रुद्धमानप्रलापश्च वृष्णीनामर्जुनं प्रति ।
KK0115241023c	पौरुषं चोपमां कृत्वा प्रावर्तत धनुष्मताम् ॥
KK0115241024a	अन्योन्यकलहे चापि विवादे चापि वृष्णयः ।
KK0115241024c	अर्जुनोपि न मे तुल्यः कुतस्त्वमिति चाब्रुवन् ॥
KK0115241025a	जातांश्च पुत्रान्गृह्णन्त आशिषो वृष्णयोऽब्रवन् ।
KK0115241025c	अर्जुनस्य समो वीर्ये भव तात धनुर्धरः ॥
KK0115241026a	तस्मात्सुभद्रा चकमे पौरुषाद्भरतर्षभम् ।
KK0115241026c	सत्यसन्धस्य रूपेण चातुर्येण च मोहिता ॥
KK0115241027a	चारणातिथिसङ्घानां गदस्य च निशम्य सा ।
KK0115241027c	अदृष्टे कृतभावाभूत्सुभद्रा भरतर्षभे ॥
KK0115241028a	कीर्तयन्ददृशे यो यः कथञ्चित्कुरुजाङ्गलम् ।
KK0115241028c	तं तमेव तदा भद्रा बीभत्सुं स्म हि पृच्छति ॥
KK0115241029a	अभीक्ष्णश्रवणादेवमभीक्ष्णपरिपृच्छनात् ।
KK0115241029c	प्रत्यक्ष इव भद्रायाः पाण्डवः प्रत्यपद्यत ॥
KK0115241030a	भुजौ भुजगसङ्काशौ ज्याघातेन किणीकृतौ ।
KK0115241030c	पार्थोऽयमिति पश्यन्त्या निःशंसयमजायत ॥
KK0115241031a	यथारूपं हि शुश्राव सुभद्रा भरतर्षभम् ।
KK0115241031c	तथारूपमवेक्ष्यैनं परां प्रीतिमवाप सा ॥
KK0115241032a	सा कदाचिदुपासीनं पप्रच्छ कुरुनन्दनम् ।
KK0115241032c	कथं देशाश्च चरिता नानाजनपदाः कथम् ॥
KK0115241033a	सरांसि सरितश्चैव वनानि च कथं यते ।
KK0115241033c	दिशः काश्च कथं प्राप्ताश्चरता भवता सदा ॥
KK0115241034a	स तथोक्तस्तदा भद्रां बहुनर्मामृतं ब्रुवन् ।
KK0115241034c	उवाच परमप्रीतस्तथा बहुविधाः कथाः ॥
KK0115241035a	$निशम्य विविधं तस्य लोके चरितमात्मनः ।
KK0115241035c	तथा परिगतो भावः कन्यायाः समपद्यत ॥
KK0115241036a	पर्वसन्धौ तु कस्मिंश्चित्सुभद्रा भरतर्षभम् ।
KK0115241036c	रहस्येकान्तमासाद्य हर्षमाणाऽभ्यभाषत ॥
KK0115241037a	यतिना रचता देशान्खाण्डवप्रस्थवासिनी ।
KK0115241037c	कश्चिद्भगवता दृष्टा पृथाऽस्माकं पितृष्वसा ॥
KK0115241038a	भ्रातृभिः प्रीयते सर्वैर्दृष्टः कच्चिद्युधिष्ठिरः ।
KK0115241038c	कच्चिद्धर्मपरो भीमो धर्मराजस्य धीमतः ॥
KK0115241039a	निवृत्तसमयः कच्चिदपराधाद्धनञ्जयः ।
KK0115241039c	नियमे कामभोगानां वर्तमानः प्रिये रतः ॥
KK0115241040a	क्व नु पार्थश्चरत्यद्य बहिः स वसतीर्वसन् ।
KK0115241040c	सुखोचितो ह्यदुःखार्हो दीर्घबाहुररिन्दमः ॥
KK0115241041a	कच्चिच्छ्रुतो वा दृष्टो वा पार्थो भगवताऽर्जुनः ।
KK0115241041c	निशम्य वचनं तस्यास्तामुवाच हसन्निव ॥
KK0115241042a	आर्या कुशलिनी कुन्ती सहपुत्रा सहस्नुषा ।
KK0115241042c	प्रीयते पश्यती पुत्रान्खाण्डवप्रस्थ आसते ॥
KK0115241043a	अनुज्ञातश्च मात्रा च सोदरैश्च धनञ्जयः ।
KK0115241043c	द्वारकामावसत्येको यतिलिङ्गेन पाण्डवः ॥
KK0115241044a	पश्यन्ती सततं कस्मान्नाभिजानासि माधवि ।
KK0115241044c	निशण्य वचनं तस्य वासुदेवसहोदरी ॥
KK0115241045a	निश्वासबहुला तस्थौ क्षितिं विलिखती तदा ।
KK0115241045c	ततः परमसंहृष्टः सर्वशस्त्रभृतां वरः ॥
KK0115241046a	अर्जुनोऽहमिति प्रीतस्तामुवाच धनञ्जयः ।
KK0115241046c	यथा तव गतो भावः श्रवणान्मयि भामिनि ॥
KK0115241047a	त्वद्गतः सततं भावस्तथा तव गुणैर्मम ।
KK0115241047c	प्रशस्तेऽहनि धर्मेण भद्रे स्वयमहं वृतः ॥
KK0115241048ac	सत्यवानिव सावित्र्या भविष्यामि पतिस्तव ॥
KK0115241049	वैशम्पायन उवाच ।
KK0115241049a	एवमुक्त्वा ततः पार्थः प्रविवेश लतागृहम् ।
KK0115241049c	ततः सुभद्रा ललिता लज्जाभावसमन्विता ॥
KK0115241050a	मुमोह शयने दिव्ये शयाना न तथोचिता ।
KK0115241050c	नाकरोद्यतिपूजां सा लज्जाभावमुपेयुषी ॥
KK0115241051a	कन्यापुरे तु यद्वृत्तं ज्ञात्वा दिव्येन चक्षुषा ।
KK0115241051c	शशास रुक्मिणीं कृष्णो भोजनादि तदार्जुने ॥
KK0115241052a	तदाप्रभृति तां भद्रां चिन्तयन्वै धनञ्जयः ।
KK0115241052c	आस्ते स्म स तदाऽऽरामे कामेन भृशपीडितः ॥
KK0115241053a	सुभद्रा चापि न स्वस्था पार्थं प्रति बभूव सा ।
KK0115241053c	कृशा विवर्णवदना चिन्ताशोकपरायणा ॥
KK0115241054a	निश्वासपरमा भद्रा मानसेन मनस्विनी ।
KK0115241054c	न शय्यासनभोगेषु रतिं विन्दति केनचित् ॥
KK0115241055a	न नक्तं न दिवा शेते बभूवोन्मत्तदर्शना ।
KK0115241055c	एवं शोकपरां भद्रां देवी वाक्यमथाब्रवीत् ।
KK0115241055e	मा शोकं कुरु वार्ष्णेयि धृतिमालम्ब्य शोभने ॥
KK0115241056a	रुक्मिण्येवं सुभद्रां तां कृष्णस्यानुमते तदा ।
KK0115241056c	रहोगत्य तदा श्वश्रूं देवकीं वाक्यमब्रवीत् ॥
KK0115241057a	अर्जुनो यतिरूपेण ह्यागतः सुसमाहितः ।
KK0115241057c	कन्यापुरमथाविश्य पूजितो भद्रया मुदा ॥
KK0115241058a	तं विदित्वा सुभद्रापि लज्जया परिमोहिता ।
KK0115241058c	दिवानिशं शयाना सा नाकरोद्भोजनादिकम् ॥
KK0115241059a	एवमुक्ता तया देवी भद्रां शोकपरायणाम् ।
KK0115241059c	तत्समीपं समागत्य श्लक्ष्णं वाक्यमथाब्रवीत् ॥
KK0115241060a	मा शोकं कुरु वार्ष्णेयि धृतिमालम्ब्य शोभने ।
KK0115241060c	राज्ञे निवेदयित्वापि वसुदेवाय धीमते ॥
KK0115241061a	कृष्णायापि तथा भद्रे प्रहर्षं कारयामि ते ।
KK0115241061c	पश्चाज्जानामि ते वार्तां मा शोकं कुरु भामिनि ॥
KK0115241062a	एवमुक्त्वा तु सा माता भद्रायाः प्रियकारिणी ।
KK0115241062c	निवेदयामास तदा भद्रामानकदुन्दुभेः ॥
KK0115241063a	रहस्येकासना तत्र भद्राऽस्वस्थेति चाब्रवीत् ।
KK0115241063c	आरामे तु यतिः श्रीमानर्जुनश्चेति नः श्रुतम् ॥
KK0115241064a	अक्रूराय च कृष्माय आहुकाय च सात्यकेः ।
KK0115241064c	निवेद्यतां महाप्राज्ञ श्रोतव्यं यदि बान्धवैः ॥
KK0115241065	वैशम्पायन उवाच ।
KK0115241065a	वसुदेवस्तु तच्छ्रुत्वा अक्रूराहुकयोस्तथा ।
KK0115241065c	निवेदयित्वा कृष्णेन मन्त्रयामास तैस्तदा ॥
KK0115241066a	इदं कार्यमिदं कृत्यमिदमेवेति निश्चितः ।
KK0115241066c	अक्रूरश्चोग्रसेनश्च सात्यकिश्च गदस्तथा ॥
KK0115241067a	पृथुश्रवाश्च कृष्णश्च सहिताः शिनिना मुहुः ।
KK0115241067c	रुक्मिणी सत्यभामा च देवकी रोहिणी तथा ॥
KK0115241068a	वसुदेवेन सहिताः पुरोहितमते स्थिताः ।
KK0115241068c	विवाहं मन्त्रयामासुर्द्वादशेऽहनि भारत ॥
KK0115241069a	अज्ञातं रौहिणेयस्य उद्धवस्य च भारत ।
KK0115241069c	विवाहं तु सुभद्रायाः कर्तुकामो गदाग्रजः ॥
KK0115241070a	महादेवस्य पूजार्थं महोत्सव इति ब्रुवन् ।
KK0115241070c	चतुस्त्रिंशदहोरात्रं सुभद्रार्तिप्रशान्तये ॥
KK0115241071a	नगरे घोषयास हितार्थं सव्यसाचिनः ।
KK0115241071c	इतश्चतुर्थे त्वहनि अन्तर्द्वीपं तु गम्यताम् ॥
KK0115241072a	सदारैः सानुयात्रैश्च सपुत्रैः सहबाधवैः ।
KK0115241072c	गन्तव्यं सर्ववर्मैश्च गन्तव्यं सर्वयादवैः ॥
KK0115241073a	एवमुक्तास्तु ते सर्वे तथा चक्रुश्च सर्वशः ।
KK0115241073c	ततः सर्वदशार्हाणामन्तर्द्वीपे च भारत ॥
KK0115241074a	चतुस्त्रिंशदहोरात्रं बभूव परमोत्सवः ।
KK0115241074c	कृष्णरामाहुकाक्रूरप्रद्युम्नशिनिसत्यकाः ॥
KK0115241075a	समुद्रं प्रययुर्हृष्टाः कुकुरान्धकवृष्णयः ।
KK0115241075c	युक्तयन्त्रपताकाभिर्वृष्णयो ब्राह्मणैः सह ॥
KK0115241076a	समुद्रं प्रययुर्नौभिः सर्वे पुरनिवासिनः ।
KK0115241076c	ततस्त्वरितमागत्य दाशार्हगणपूजितम् ॥
KK0115241077a	सुभद्रा पुण्डरीकाक्षमब्रवीद्यतिशासनात् ।
KK0115241077c	कृत्यवान्द्वादशाहानि स्थाता स भगवानिह ॥
KK0115241078a	तिष्ठतस्तस्य कः कुर्यादुपस्थानविधिं सदा ।
KK0115241078c	तमुवाच हृषीकेशः कस्त्वदन्यो विशेषतः ॥
KK0115241079a	तमृषिं प्रत्युपस्थातुमितो नार्हति माधवि ।
KK0115241079c	त्वमेवास्मन्मतेनाद्य महर्षेर्वशवर्तिनी ॥
KK0115241080a	कुरु सर्वाणि कार्याणि कीर्तिं धर्ममवेक्ष्य च ।
KK0115241080c	तस्य चातिथिमुख्यस्य सर्वेषां च तपस्विनाम् ॥
KK0115241081ac	संविधानपरा भद्रे भव त्वं वशवर्तिनी ॥
KK0115241082	वैशम्पायन उवाच ।
KK0115241082a	एवमादिश्य भिक्षां च भद्रां च मधुसूदनः ।
KK0115241082c	ययौ शङ्खप्रणादेन भेरीणां निस्वनेन च ॥
KK0115241083a	ततस्तु द्वीपमासाद्य दानधर्मपरायणाः ।
KK0115241083c	उग्रसेनमुखाश्चान्ये विजहुः कुकुरान्धकाः ॥
KK0115241084a	पटहानां प्रणादैश्च भेरीणां निस्वनेन च ।
KK0115241084c	सप्तयोजनविस्तार आयतो दशयोजनम् ॥
KK0115241085a	बभूव स महाद्वीपः सपर्वतमहावनः ।
KK0115241085c	सेतुपुष्करिणीजालैराक्रीडः सर्वसात्वताम् ॥
KK0115241086a	वापीपल्वलसङ्घैश्च काननैश्च मनोरमैः ।
KK0115241086c	वासुदेवस्य क्रीडार्थं योग्यः सर्वप्रहर्षतः ॥
KK0115241087a	कुकुरान्धकवृष्णीनां तथा प्रियकरस्तदा ।
KK0115241087c	बभूव परमोपेतस्त्रिविष्टप इवापरः ॥
KK0115241088a	चतुस्त्रिंशदहोरात्रं दानधर्मपरायणाः ।
KK0115241088c	उग्रसेनमुखाः सर्वे विजहुः कुकुरान्धकाः ॥
KK0115241089a	विचित्रमाल्याभरणाश्चित्रगन्धानुलेपनाः ।
KK0115241089c	विहाराभिगताः सर्वे यादवा हर्षसंयुताः ॥
KK0115241090a	सुनृत्तगीतवादित्रै रममाणास्तदाऽभवन् ।
KK0115241090c	प्रतियाते दशार्हाणामृषभे शार्ङ्गधन्वनि ।
KK0115241090e	सुभध्रोद्वाहनं पार्थः प्राप्तकालममन्यत ॥ ॥

इति श्रीमन्महाभारते आदिपर्वणि सुभद्राहरणपर्वणि एकचत्वारिंशदधिकद्विशततमोऽध्यायः ॥ 241 ॥
