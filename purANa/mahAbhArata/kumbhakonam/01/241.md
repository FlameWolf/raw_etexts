अध्यायः 241

यतेः सुभद्रागृहे कृष्णेन स्थापनम् ॥ 1 ॥ श्रुतपूर्वपार्थलक्षणदर्शनेन इमं यतिं अर्जुनं शङ्कमानायाः सुभद्रायाः यतिं प्रति अर्जुनादिकुशलप्रश्नः ॥ 2 ॥ अर्जुनेन तत्वे कथिते मोहितायां सुभद्रायां रुक्मिण्या श्वश्रूसमीपे तद्वृत्तकथनम् ॥ 3 ॥ वासुदेवानुमत्या देवक्या सुभद्राश्वासनम् ॥ 4 ॥ गूढं सुभद्राया विवाहचिकीर्षया कृष्णेन महादेवपूजाव्याजेन सर्वयादवैः सह अन्तर्द्वीपगमनम् ॥ 5 ॥

001	वैशम्पायन उवाच ।

001a	स तथेति प्रतिज्ञाय सहितो यतिना हरिः ।
001c	कृत्वा तु संविदं तेन प्रहृष्टः केशवोऽभवत् ॥
002a	पर्वते तौ विहृत्यैव यथेष्टं कृष्णपाण्डवौ ।
002c	तां पुरीं प्रविवेशाथ गृह्य हस्तेन पाण्डवम् ।
002e	प्रविश्य च गृहं रम्यं सर्वभोगसमन्वितम् ॥
003a	पार्थमावेदयामास रुक्मिणीसत्यभामयोः ।
003c	हृषीकेशवचः श्रुत्वा ते उभे चोचतुर्भृशम् ॥
004a	मनोरथो महानेष हृदि नौ परिवर्तते ।
004c	कदा द्रक्षाव बीभत्सुं पाण्डवं पुरमागतम् ॥
005a	इत्येवं हर्षमाणे ते वदन्त्यौ सुभृशं प्रियम् ।
005c	रुग्मिणीसत्यभामे वै दृष्ट्वा प्रीतोऽभवद्यतिः ॥
006a	सर्वेषां हर्षमाणानां पार्थो हर्षमुपागमत् ।
006c	प्राप्तमज्ञातरूपेण चागतं चार्जुनं हरिः ॥
007a	सत्कृत्य पूज्यमानं तु प्रीत्या चैव ह्यपूजयत् ।
007c	स तं प्रियातिथिं श्रेष्ठं समीक्ष्य यतिमागतम् ॥
008a	सोदर्यां भगिनीं कृष्णः सुभद्रामिदमब्रवीत् ।
008c	अयं देशातिथिर्भद्रे संशितव्रतवानृषिः ॥
009a	प्राप्नोतु सततं पूजां तव कन्यापुरे वसन् ।
009c	आर्येण च परिज्ञातः पूजनीयो यतिस्त्वया ॥
010a	रागाद्भरस्व वार्ष्णेयि भक्ष्यैर्भोज्यैर्यतिं सदा ।
010c	एष यद्यदृषिर्ब्रूयात्कार्यमेव न संशयः ॥
011a	सखीभिः सहिता भद्रे भवास्य वशवर्तिनी ।
011c	पुरा हि यतयो भद्रे ये भैक्षार्थमनुव्रताः ॥
012a	ते बभूवुर्दशार्हाणां कन्यापुरनिवासिनः ।
012c	तेभ्यो भोज्यानि भक्ष्याणि यथाकालमतन्द्रिताः ।
012e	कन्यापुरगताः कन्याः प्रयच्छन्ति यशस्विनि ॥
013	वैशम्पायन उवाच ।
013a	सा तथेत्यब्रवीत्कृष्णं करिष्यामि यथाऽऽथ माम् ।
013c	तोषयिष्यामि वृत्तेन कर्मणा च द्विजर्षभम् ॥
014a	एवमेतेन रूपेण कञ्चित्कालं धनञ्जयः ।
014c	उवास भक्ष्यैर्भोज्यैश्च भद्रया परमार्चितः ॥
015a	तस्य सर्वगुणोपेतां वासुदेवसहोदरीम् ।
015c	पश्यतः सततं भद्रां प्रादुरासीन्मनोभवः ॥
016a	गूहयन्निव चाकारमालोक्य वरवर्णिनीम् ।
016c	दीर्घमुष्णं विनिश्वस्य पार्थः कामवशं गतः ॥
017a	स कृष्णां द्रौपदीं मेने न रूपे भद्रया समाम् ।
017c	प्राप्तां भूमान्विन्द्रसेनां साक्षाद्वा वरुणात्मजाम् ॥
018a	अतीतकाले सम्प्राप्ते सर्वास्तापि सुरस्त्रियः ।
018c	न समा भद्रया लोके इत्येवं मन्यतेऽर्जुनः ॥
019a	अतीतसमये काले सोदर्याणां धनञ्जयः ।
019c	न सस्मार सुभद्रायां कामाङ्कुशनिवारितः ॥
020a	क्रीडारतिपरां भद्रां सखीगणसमावृताम् ।
020c	प्रीयते स्मार्जुनः पश्यन्स्वाहामिव विभावसुः ॥
021a	पाण्डवस्य सुभद्रायाः सकाशे तु यशस्विनः ।
021c	समुत्पत्तिः प्रभावश्च गदेन कथितः पुरा ॥
022a	श्रुत्वा चाशनिनिर्घोषं केशवेनापि धीमता ।
022c	उपमामर्जुनं कृत्वा विस्तरः कथितः पुरा ॥
023a	क्रुद्धमानप्रलापश्च वृष्णीनामर्जुनं प्रति ।
023c	पौरुषं चोपमां कृत्वा प्रावर्तत धनुष्मताम् ॥
024a	अन्योन्यकलहे चापि विवादे चापि वृष्णयः ।
024c	अर्जुनोपि न मे तुल्यः कुतस्त्वमिति चाब्रुवन् ॥
025a	जातांश्च पुत्रान्गृह्णन्त आशिषो वृष्णयोऽब्रवन् ।
025c	अर्जुनस्य समो वीर्ये भव तात धनुर्धरः ॥
026a	तस्मात्सुभद्रा चकमे पौरुषाद्भरतर्षभम् ।
026c	सत्यसन्धस्य रूपेण चातुर्येण च मोहिता ॥
027a	चारणातिथिसङ्घानां गदस्य च निशम्य सा ।
027c	अदृष्टे कृतभावाभूत्सुभद्रा भरतर्षभे ॥
028a	कीर्तयन्ददृशे यो यः कथञ्चित्कुरुजाङ्गलम् ।
028c	तं तमेव तदा भद्रा बीभत्सुं स्म हि पृच्छति ॥
029a	अभीक्ष्णश्रवणादेवमभीक्ष्णपरिपृच्छनात् ।
029c	प्रत्यक्ष इव भद्रायाः पाण्डवः प्रत्यपद्यत ॥
030a	भुजौ भुजगसङ्काशौ ज्याघातेन किणीकृतौ ।
030c	पार्थोऽयमिति पश्यन्त्या निःशंसयमजायत ॥
031a	यथारूपं हि शुश्राव सुभद्रा भरतर्षभम् ।
031c	तथारूपमवेक्ष्यैनं परां प्रीतिमवाप सा ॥
032a	सा कदाचिदुपासीनं पप्रच्छ कुरुनन्दनम् ।
032c	कथं देशाश्च चरिता नानाजनपदाः कथम् ॥
033a	सरांसि सरितश्चैव वनानि च कथं यते ।
033c	दिशः काश्च कथं प्राप्ताश्चरता भवता सदा ॥
034a	स तथोक्तस्तदा भद्रां बहुनर्मामृतं ब्रुवन् ।
034c	उवाच परमप्रीतस्तथा बहुविधाः कथाः ॥
035a	$निशम्य विविधं तस्य लोके चरितमात्मनः ।
035c	तथा परिगतो भावः कन्यायाः समपद्यत ॥
036a	पर्वसन्धौ तु कस्मिंश्चित्सुभद्रा भरतर्षभम् ।
036c	रहस्येकान्तमासाद्य हर्षमाणाऽभ्यभाषत ॥
037a	यतिना रचता देशान्खाण्डवप्रस्थवासिनी ।
037c	कश्चिद्भगवता दृष्टा पृथाऽस्माकं पितृष्वसा ॥
038a	भ्रातृभिः प्रीयते सर्वैर्दृष्टः कच्चिद्युधिष्ठिरः ।
038c	कच्चिद्धर्मपरो भीमो धर्मराजस्य धीमतः ॥
039a	निवृत्तसमयः कच्चिदपराधाद्धनञ्जयः ।
039c	नियमे कामभोगानां वर्तमानः प्रिये रतः ॥
040a	क्व नु पार्थश्चरत्यद्य बहिः स वसतीर्वसन् ।
040c	सुखोचितो ह्यदुःखार्हो दीर्घबाहुररिन्दमः ॥
041a	कच्चिच्छ्रुतो वा दृष्टो वा पार्थो भगवताऽर्जुनः ।
041c	निशम्य वचनं तस्यास्तामुवाच हसन्निव ॥
042a	आर्या कुशलिनी कुन्ती सहपुत्रा सहस्नुषा ।
042c	प्रीयते पश्यती पुत्रान्खाण्डवप्रस्थ आसते ॥
043a	अनुज्ञातश्च मात्रा च सोदरैश्च धनञ्जयः ।
043c	द्वारकामावसत्येको यतिलिङ्गेन पाण्डवः ॥
044a	पश्यन्ती सततं कस्मान्नाभिजानासि माधवि ।
044c	निशण्य वचनं तस्य वासुदेवसहोदरी ॥
045a	निश्वासबहुला तस्थौ क्षितिं विलिखती तदा ।
045c	ततः परमसंहृष्टः सर्वशस्त्रभृतां वरः ॥
046a	अर्जुनोऽहमिति प्रीतस्तामुवाच धनञ्जयः ।
046c	यथा तव गतो भावः श्रवणान्मयि भामिनि ॥
047a	त्वद्गतः सततं भावस्तथा तव गुणैर्मम ।
047c	प्रशस्तेऽहनि धर्मेण भद्रे स्वयमहं वृतः ॥
048ac	सत्यवानिव सावित्र्या भविष्यामि पतिस्तव ॥
049	वैशम्पायन उवाच ।
049a	एवमुक्त्वा ततः पार्थः प्रविवेश लतागृहम् ।
049c	ततः सुभद्रा ललिता लज्जाभावसमन्विता ॥
050a	मुमोह शयने दिव्ये शयाना न तथोचिता ।
050c	नाकरोद्यतिपूजां सा लज्जाभावमुपेयुषी ॥
051a	कन्यापुरे तु यद्वृत्तं ज्ञात्वा दिव्येन चक्षुषा ।
051c	शशास रुक्मिणीं कृष्णो भोजनादि तदार्जुने ॥
052a	तदाप्रभृति तां भद्रां चिन्तयन्वै धनञ्जयः ।
052c	आस्ते स्म स तदाऽऽरामे कामेन भृशपीडितः ॥
053a	सुभद्रा चापि न स्वस्था पार्थं प्रति बभूव सा ।
053c	कृशा विवर्णवदना चिन्ताशोकपरायणा ॥
054a	निश्वासपरमा भद्रा मानसेन मनस्विनी ।
054c	न शय्यासनभोगेषु रतिं विन्दति केनचित् ॥
055a	न नक्तं न दिवा शेते बभूवोन्मत्तदर्शना ।
055c	एवं शोकपरां भद्रां देवी वाक्यमथाब्रवीत् ।
055e	मा शोकं कुरु वार्ष्णेयि धृतिमालम्ब्य शोभने ॥
056a	रुक्मिण्येवं सुभद्रां तां कृष्णस्यानुमते तदा ।
056c	रहोगत्य तदा श्वश्रूं देवकीं वाक्यमब्रवीत् ॥
057a	अर्जुनो यतिरूपेण ह्यागतः सुसमाहितः ।
057c	कन्यापुरमथाविश्य पूजितो भद्रया मुदा ॥
058a	तं विदित्वा सुभद्रापि लज्जया परिमोहिता ।
058c	दिवानिशं शयाना सा नाकरोद्भोजनादिकम् ॥
059a	एवमुक्ता तया देवी भद्रां शोकपरायणाम् ।
059c	तत्समीपं समागत्य श्लक्ष्णं वाक्यमथाब्रवीत् ॥
060a	मा शोकं कुरु वार्ष्णेयि धृतिमालम्ब्य शोभने ।
060c	राज्ञे निवेदयित्वापि वसुदेवाय धीमते ॥
061a	कृष्णायापि तथा भद्रे प्रहर्षं कारयामि ते ।
061c	पश्चाज्जानामि ते वार्तां मा शोकं कुरु भामिनि ॥
062a	एवमुक्त्वा तु सा माता भद्रायाः प्रियकारिणी ।
062c	निवेदयामास तदा भद्रामानकदुन्दुभेः ॥
063a	रहस्येकासना तत्र भद्राऽस्वस्थेति चाब्रवीत् ।
063c	आरामे तु यतिः श्रीमानर्जुनश्चेति नः श्रुतम् ॥
064a	अक्रूराय च कृष्माय आहुकाय च सात्यकेः ।
064c	निवेद्यतां महाप्राज्ञ श्रोतव्यं यदि बान्धवैः ॥
065	वैशम्पायन उवाच ।
065a	वसुदेवस्तु तच्छ्रुत्वा अक्रूराहुकयोस्तथा ।
065c	निवेदयित्वा कृष्णेन मन्त्रयामास तैस्तदा ॥
066a	इदं कार्यमिदं कृत्यमिदमेवेति निश्चितः ।
066c	अक्रूरश्चोग्रसेनश्च सात्यकिश्च गदस्तथा ॥
067a	पृथुश्रवाश्च कृष्णश्च सहिताः शिनिना मुहुः ।
067c	रुक्मिणी सत्यभामा च देवकी रोहिणी तथा ॥
068a	वसुदेवेन सहिताः पुरोहितमते स्थिताः ।
068c	विवाहं मन्त्रयामासुर्द्वादशेऽहनि भारत ॥
069a	अज्ञातं रौहिणेयस्य उद्धवस्य च भारत ।
069c	विवाहं तु सुभद्रायाः कर्तुकामो गदाग्रजः ॥
070a	महादेवस्य पूजार्थं महोत्सव इति ब्रुवन् ।
070c	चतुस्त्रिंशदहोरात्रं सुभद्रार्तिप्रशान्तये ॥
071a	नगरे घोषयास हितार्थं सव्यसाचिनः ।
071c	इतश्चतुर्थे त्वहनि अन्तर्द्वीपं तु गम्यताम् ॥
072a	सदारैः सानुयात्रैश्च सपुत्रैः सहबाधवैः ।
072c	गन्तव्यं सर्ववर्मैश्च गन्तव्यं सर्वयादवैः ॥
073a	एवमुक्तास्तु ते सर्वे तथा चक्रुश्च सर्वशः ।
073c	ततः सर्वदशार्हाणामन्तर्द्वीपे च भारत ॥
074a	चतुस्त्रिंशदहोरात्रं बभूव परमोत्सवः ।
074c	कृष्णरामाहुकाक्रूरप्रद्युम्नशिनिसत्यकाः ॥
075a	समुद्रं प्रययुर्हृष्टाः कुकुरान्धकवृष्णयः ।
075c	युक्तयन्त्रपताकाभिर्वृष्णयो ब्राह्मणैः सह ॥
076a	समुद्रं प्रययुर्नौभिः सर्वे पुरनिवासिनः ।
076c	ततस्त्वरितमागत्य दाशार्हगणपूजितम् ॥
077a	सुभद्रा पुण्डरीकाक्षमब्रवीद्यतिशासनात् ।
077c	कृत्यवान्द्वादशाहानि स्थाता स भगवानिह ॥
078a	तिष्ठतस्तस्य कः कुर्यादुपस्थानविधिं सदा ।
078c	तमुवाच हृषीकेशः कस्त्वदन्यो विशेषतः ॥
079a	तमृषिं प्रत्युपस्थातुमितो नार्हति माधवि ।
079c	त्वमेवास्मन्मतेनाद्य महर्षेर्वशवर्तिनी ॥
080a	कुरु सर्वाणि कार्याणि कीर्तिं धर्ममवेक्ष्य च ।
080c	तस्य चातिथिमुख्यस्य सर्वेषां च तपस्विनाम् ॥
081ac	संविधानपरा भद्रे भव त्वं वशवर्तिनी ॥
082	वैशम्पायन उवाच ।
082a	एवमादिश्य भिक्षां च भद्रां च मधुसूदनः ।
082c	ययौ शङ्खप्रणादेन भेरीणां निस्वनेन च ॥
083a	ततस्तु द्वीपमासाद्य दानधर्मपरायणाः ।
083c	उग्रसेनमुखाश्चान्ये विजहुः कुकुरान्धकाः ॥
084a	पटहानां प्रणादैश्च भेरीणां निस्वनेन च ।
084c	सप्तयोजनविस्तार आयतो दशयोजनम् ॥
085a	बभूव स महाद्वीपः सपर्वतमहावनः ।
085c	सेतुपुष्करिणीजालैराक्रीडः सर्वसात्वताम् ॥
086a	वापीपल्वलसङ्घैश्च काननैश्च मनोरमैः ।
086c	वासुदेवस्य क्रीडार्थं योग्यः सर्वप्रहर्षतः ॥
087a	कुकुरान्धकवृष्णीनां तथा प्रियकरस्तदा ।
087c	बभूव परमोपेतस्त्रिविष्टप इवापरः ॥
088a	चतुस्त्रिंशदहोरात्रं दानधर्मपरायणाः ।
088c	उग्रसेनमुखाः सर्वे विजहुः कुकुरान्धकाः ॥
089a	विचित्रमाल्याभरणाश्चित्रगन्धानुलेपनाः ।
089c	विहाराभिगताः सर्वे यादवा हर्षसंयुताः ॥
090a	सुनृत्तगीतवादित्रै रममाणास्तदाऽभवन् ।
090c	प्रतियाते दशार्हाणामृषभे शार्ङ्गधन्वनि ।
090e	सुभध्रोद्वाहनं पार्थः प्राप्तकालममन्यत ॥ ॥

इति श्रीमन्महाभारते आदिपर्वणि सुभद्राहरणपर्वणि एकचत्वारिंशदधिकद्विशततमोऽध्यायः ॥ 241 ॥
