अध्यायः 259

पुत्रांश्चन्तयन्तं मन्दपालं प्रति लपितायाः सासूयवचनम् ॥ 1 ॥ अग्निशान्त्यनन्तरं आत्मदिदृक्षयाऽऽगतं मन्दपालं प्रति भार्यया पुत्रैश्च उपालम्भः ॥ 2 ॥ ।

KK0119259001	वैशम्पायन उवाच ।

KK0119259001a	मन्दपालोऽपि कौरव्यं चिन्तयामास पुत्रकान् ।
KK0119259001c	उक्त्वाऽपि च स तिग्मांशुं नैव शर्माधिगच्छति ॥
KK0119259002a	स तप्यमानः पुत्रार्थे लपितामिदमब्रवीत् ।
KK0119259002c	कथं नु शक्ताः शरणे लपिते मम पुत्रकाः ॥
KK0119259003a	वर्धमाने हुतवहे वाते चाशु प्रवायति ।
KK0119259003c	असमर्था विमोक्षाय भविष्यन्ति ममात्मजाः ॥
KK0119259004a	कथं त्वशक्ता त्राणाय माता तेषां तपस्विनी ।
KK0119259004c	भविष्यति हि शोकार्ता पुत्रत्राणमपश्यती ॥
KK0119259005a	कथमुड्डीयनेऽशक्तान्पतने च ममात्मजान् ।
KK0119259005c	सन्तप्यमाना बहुधा वाशमाना प्रधावती ॥
KK0119259006a	जरितारिः कथं पुत्रः सारिसृक्कः कथं च मे ।
KK0119259006c	स्तम्बमित्रः कथं द्रोणः कथं सा च तपस्विनी ॥
KK0119259007a	लालप्यमानं तमृषिं मन्दपालं तथा वने ।
KK0119259007c	लपिता प्रत्युवाचेदं सासूयमिव भारत ॥
KK0119259008a	न ते पुत्रेष्ववेक्षाऽस्ति यानृषीनुक्तवानसि ।
KK0119259008c	तेजस्विनो वीर्यवन्तो न तेषां ज्वलनाद्भयम् ॥
KK0119259009a	त्वयाऽग्नौ ते परीताश्च स्वयं हि मम सन्निधौ ।
KK0119259009c	प्रतिश्रुतं तथा चेति ज्वलनेन महात्मना ॥
KK0119259010a	लोकपालो न तां वाचमुक्त्वा मिथ्या करिष्यति ।
KK0119259010c	समक्षं बन्धुकृत्ये न तेन ते स्वस्थ मानसम् ॥
KK0119259011a	तामेव तु ममामित्रां चिन्तयन्परितप्यसे ।
KK0119259011c	ध्रुवं मयि न ते स्नेहो यथा तस्यां पुराऽभवत् ॥
KK0119259012a	नहि पक्षवता न्याय्यं निःस्नेहेन सुहृज्जने ।
KK0119259012c	पीड्यमान उपद्रष्टुं शक्तेनामा कथञ्चन ॥
KK0119259013a	गच्छ त्वं जरितामेव यदर्थं परितप्यसे ।
KK0119259013c	चरिष्याम्यहमप्येका यथा कुपुरुषाश्रिता ॥
KK0119259014	मन्दपाल उवाच ।
KK0119259014a	नाहमेवं चरे लोके यथा त्वमभिमन्यसे ।
KK0119259014c	अपत्यहेतोर्विचरे तच्च कृच्छ्रगतं मम ॥
KK0119259015a	भूतं हित्वा च भाव्यर्थे योऽवलम्बेत्स मन्दधीः ।
KK0119259015c	अवमन्येत तं लोको यथेच्छसि तथा कुरु ॥
KK0119259016a	एष हि प्रज्वलन्नग्निर्लेलिहानो महीरुहान् ।
KK0119259016c	आविग्ने हृदि सन्तापं जनयत्यशिवं मम ॥
KK0119259017	वैशम्पायन उवाच ।
KK0119259017a	`भर्तुर्हि वाक्यं सा श्रुत्वा लपिता दुःखिताऽभवत् ।
KK0119259017c	सान्त्वयामास च पुनः पतिं पतिपरायणा ॥'
KK0119259018a	तस्माद्देशादतिक्रान्ते ज्वलने जरिता पुनः ।
KK0119259018c	जगाम पुत्रकानेन जरिता पुत्रगृद्धिनी ॥
KK0119259019a	सा तान्कुशलिनः सर्वान्विमुक्ताञ्जातवेदसः ।
KK0119259019c	रोरूयमाणान्ददृशे वने पुत्रान्निरामयान् ॥
KK0119259020a	अश्रूणि मुमुचे तेषां दर्शनात्सा पुनःपुनः ।
KK0119259020c	`न श्रद्धेयं ततस्तेषां दर्शनं वै पुनःपुनः ॥
KK0119259021a	इति मत्वाऽब्रवीद्वाक्यं जरिता पुत्रगृद्धिनी ।
KK0119259021c	'एकाकशश्च पुत्रांस्तन्क्रोशमानान्वपद्यत ॥
KK0119259022ac	`जरिता तु परिष्वज्य पुत्रस्नेहाच्चुचुम्ब ह ॥'
KK0119259023a	ततोऽभ्यगच्छत्सहसा मन्दपालोऽपि भारत ।
KK0119259023c	अथ ते सर्व एवैनं नाभ्यनन्दंस्तदा सुताः ॥
KK0119259024a	`गुरुत्वान्मन्दपालस्य तपसश्च विशेषतः ।
KK0119259024c	अभिवादामहे सर्वे जातपक्षाः प्रसादतः ॥
KK0119259025a	एवमुक्तवतां तेषां प्रतिनन्द्य महातपाः ।
KK0119259025c	परिष्वज्य ततो मूर्ध्नि उपाघ्राय च बलकान् ।
KK0119259025e	पुत्रान्स्वयं समाहूय प्रीतः प्रोवाच गौतमः ॥'
KK0119259026a	लालप्यमानमेकैकं जरितां च पुनःपुनः ।
KK0119259026c	न चैवोचुस्तदा किञ्चित्तमृषिं साध्वसाधु वा ॥
KK0119259027	मन्दपाल उवाच ।
KK0119259027a	ज्येष्ठः सुतस्ते कतमः कतमस्तस्य चानुजः ।
KK0119259027c	मध्यमः कतमश्चैव कनीयान्कतमश्च ते ॥
KK0119259028a	एवं ब्रुवन्तं दुःखार्तं किं मा न प्रतिभाषसे ।
KK0119259028c	कृतवानस्मि हव्याशे नैव शान्तिमितो लभे ।
KK0119259028e	`एवमुक्त्वा तु तां पत्नीं मन्दपालस्तदाऽस्पृशत् ॥'
KK0119259029	जरितोवाच ।
KK0119259029a	किं नु ज्येष्ठेन ते कार्यं किमनन्तरजेन ते ।
KK0119259029c	किं वा मध्यमजातेन किं कनिष्ठेन वा पुनः ॥
KK0119259030a	यां त्वं मां सर्वतो हीनामुत्सृज्यासि गतः पुरा ।
KK0119259030c	तामेव लपितां गच्छ तरुणीं चारुहासिनीम् ॥
KK0119259031	मन्दपाल उवाच ।
KK0119259031a	न स्त्रीणां विद्यते किञ्चिदमुत्र पुरुषान्तरात् ।
KK0119259031c	सापत्नकमृते लोके नान्यदर्थविनाशनम् ॥
KK0119259032a	वैराग्निदीपनं चैव भृशमुद्वेगकारि च ।
KK0119259032c	सुव्रता चापि कल्याणी सर्वभूतेषु विश्रुता ॥
KK0119259033a	अरुन्धती महात्मानं वसिष्ठं पर्यशङ्कत ।
KK0119259033c	विशुद्धभावमत्यन्तं सदा प्रियहिते रतम् ॥
KK0119259034a	सप्तर्षिमध्यगं वीरमवमेने च तं मुनिम् ।
KK0119259034c	अपध्यानेन सा तेन धूमारुणसमप्रभा ।
KK0119259034e	लक्ष्याऽलक्ष्या नाभिरूपा निमित्तमिव पश्यति ॥
KK0119259035a	अपत्यहेतोः सम्प्राप्तं तथा त्वमपि मामिह ।
KK0119259035c	इष्टमेवं गते हि त्वं सा तथैवाद्य वर्तते ॥
KK0119259036a	न हि भार्येति विश्वासः कार्यः पुंसा कथञ्चन ।
KK0119259036c	न हि कार्यमनुध्याति नारी पुत्रवती सती ॥
KK0119259037	वैशम्पायन उवाच ।
KK0119259037a	ततस्ते सर्व एवैनं पुत्राः सम्यगुपासते ।
KK0119259037c	स च तानात्मजान्सर्वानाश्वासयितुमुद्यतः ॥ ॥

इति श्रीमन्महाभारते आदिप्रवणि मयदर्शनपर्वणि ऊनषष्ट्यधिकद्विशततमोऽध्यायः ॥ 259 ॥

1-259-10 हे स्वस्थ ते तव मानसं तेन हेतुना बन्धुकृत्यलक्षणे रक्षणे समक्षमभिमुखं न किन्तु तामेवेत्यादि स्पष्टार्थम् || 1-259-12 स्प्रष्टुमिति ङ. पाठः ॥ 1-259-13 ह्यपुरुषा तथा इति ङ. पाठः ॥ ऊनषष्ठ्यधिकद्विशततमोऽध्यायः ॥ 259 ॥
