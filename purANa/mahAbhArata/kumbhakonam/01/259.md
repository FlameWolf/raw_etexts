अध्यायः 259

पुत्रांश्चन्तयन्तं मन्दपालं प्रति लपितायाः सासूयवचनम् ॥ 1 ॥ अग्निशान्त्यनन्तरं आत्मदिदृक्षयाऽऽगतं मन्दपालं प्रति भार्यया पुत्रैश्च उपालम्भः ॥ 2 ॥ ।

001	वैशम्पायन उवाच ।

001a	मन्दपालोऽपि कौरव्यं चिन्तयामास पुत्रकान् ।
001c	उक्त्वाऽपि च स तिग्मांशुं नैव शर्माधिगच्छति ॥
002a	स तप्यमानः पुत्रार्थे लपितामिदमब्रवीत् ।
002c	कथं नु शक्ताः शरणे लपिते मम पुत्रकाः ॥
003a	वर्धमाने हुतवहे वाते चाशु प्रवायति ।
003c	असमर्था विमोक्षाय भविष्यन्ति ममात्मजाः ॥
004a	कथं त्वशक्ता त्राणाय माता तेषां तपस्विनी ।
004c	भविष्यति हि शोकार्ता पुत्रत्राणमपश्यती ॥
005a	कथमुड्डीयनेऽशक्तान्पतने च ममात्मजान् ।
005c	सन्तप्यमाना बहुधा वाशमाना प्रधावती ॥
006a	जरितारिः कथं पुत्रः सारिसृक्कः कथं च मे ।
006c	स्तम्बमित्रः कथं द्रोणः कथं सा च तपस्विनी ॥
007a	लालप्यमानं तमृषिं मन्दपालं तथा वने ।
007c	लपिता प्रत्युवाचेदं सासूयमिव भारत ॥
008a	न ते पुत्रेष्ववेक्षाऽस्ति यानृषीनुक्तवानसि ।
008c	तेजस्विनो वीर्यवन्तो न तेषां ज्वलनाद्भयम् ॥
009a	त्वयाऽग्नौ ते परीताश्च स्वयं हि मम सन्निधौ ।
009c	प्रतिश्रुतं तथा चेति ज्वलनेन महात्मना ॥
010a	लोकपालो न तां वाचमुक्त्वा मिथ्या करिष्यति ।
010c	समक्षं बन्धुकृत्ये न तेन ते स्वस्थ मानसम् ॥
011a	तामेव तु ममामित्रां चिन्तयन्परितप्यसे ।
011c	ध्रुवं मयि न ते स्नेहो यथा तस्यां पुराऽभवत् ॥
012a	नहि पक्षवता न्याय्यं निःस्नेहेन सुहृज्जने ।
012c	पीड्यमान उपद्रष्टुं शक्तेनामा कथञ्चन ॥
013a	गच्छ त्वं जरितामेव यदर्थं परितप्यसे ।
013c	चरिष्याम्यहमप्येका यथा कुपुरुषाश्रिता ॥
014	मन्दपाल उवाच ।
014a	नाहमेवं चरे लोके यथा त्वमभिमन्यसे ।
014c	अपत्यहेतोर्विचरे तच्च कृच्छ्रगतं मम ॥
015a	भूतं हित्वा च भाव्यर्थे योऽवलम्बेत्स मन्दधीः ।
015c	अवमन्येत तं लोको यथेच्छसि तथा कुरु ॥
016a	एष हि प्रज्वलन्नग्निर्लेलिहानो महीरुहान् ।
016c	आविग्ने हृदि सन्तापं जनयत्यशिवं मम ॥
017	वैशम्पायन उवाच ।
017a	`भर्तुर्हि वाक्यं सा श्रुत्वा लपिता दुःखिताऽभवत् ।
017c	सान्त्वयामास च पुनः पतिं पतिपरायणा ॥'
018a	तस्माद्देशादतिक्रान्ते ज्वलने जरिता पुनः ।
018c	जगाम पुत्रकानेन जरिता पुत्रगृद्धिनी ॥
019a	सा तान्कुशलिनः सर्वान्विमुक्ताञ्जातवेदसः ।
019c	रोरूयमाणान्ददृशे वने पुत्रान्निरामयान् ॥
020a	अश्रूणि मुमुचे तेषां दर्शनात्सा पुनःपुनः ।
020c	`न श्रद्धेयं ततस्तेषां दर्शनं वै पुनःपुनः ॥
021a	इति मत्वाऽब्रवीद्वाक्यं जरिता पुत्रगृद्धिनी ।
021c	'एकाकशश्च पुत्रांस्तन्क्रोशमानान्वपद्यत ॥
022ac	`जरिता तु परिष्वज्य पुत्रस्नेहाच्चुचुम्ब ह ॥'
023a	ततोऽभ्यगच्छत्सहसा मन्दपालोऽपि भारत ।
023c	अथ ते सर्व एवैनं नाभ्यनन्दंस्तदा सुताः ॥
024a	`गुरुत्वान्मन्दपालस्य तपसश्च विशेषतः ।
024c	अभिवादामहे सर्वे जातपक्षाः प्रसादतः ॥
025a	एवमुक्तवतां तेषां प्रतिनन्द्य महातपाः ।
025c	परिष्वज्य ततो मूर्ध्नि उपाघ्राय च बलकान् ।
025e	पुत्रान्स्वयं समाहूय प्रीतः प्रोवाच गौतमः ॥'
026a	लालप्यमानमेकैकं जरितां च पुनःपुनः ।
026c	न चैवोचुस्तदा किञ्चित्तमृषिं साध्वसाधु वा ॥
027	मन्दपाल उवाच ।
027a	ज्येष्ठः सुतस्ते कतमः कतमस्तस्य चानुजः ।
027c	मध्यमः कतमश्चैव कनीयान्कतमश्च ते ॥
028a	एवं ब्रुवन्तं दुःखार्तं किं मा न प्रतिभाषसे ।
028c	कृतवानस्मि हव्याशे नैव शान्तिमितो लभे ।
028e	`एवमुक्त्वा तु तां पत्नीं मन्दपालस्तदाऽस्पृशत् ॥'
029	जरितोवाच ।
029a	किं नु ज्येष्ठेन ते कार्यं किमनन्तरजेन ते ।
029c	किं वा मध्यमजातेन किं कनिष्ठेन वा पुनः ॥
030a	यां त्वं मां सर्वतो हीनामुत्सृज्यासि गतः पुरा ।
030c	तामेव लपितां गच्छ तरुणीं चारुहासिनीम् ॥
031	मन्दपाल उवाच ।
031a	न स्त्रीणां विद्यते किञ्चिदमुत्र पुरुषान्तरात् ।
031c	सापत्नकमृते लोके नान्यदर्थविनाशनम् ॥
032a	वैराग्निदीपनं चैव भृशमुद्वेगकारि च ।
032c	सुव्रता चापि कल्याणी सर्वभूतेषु विश्रुता ॥
033a	अरुन्धती महात्मानं वसिष्ठं पर्यशङ्कत ।
033c	विशुद्धभावमत्यन्तं सदा प्रियहिते रतम् ॥
034a	सप्तर्षिमध्यगं वीरमवमेने च तं मुनिम् ।
034c	अपध्यानेन सा तेन धूमारुणसमप्रभा ।
034e	लक्ष्याऽलक्ष्या नाभिरूपा निमित्तमिव पश्यति ॥
035a	अपत्यहेतोः सम्प्राप्तं तथा त्वमपि मामिह ।
035c	इष्टमेवं गते हि त्वं सा तथैवाद्य वर्तते ॥
036a	न हि भार्येति विश्वासः कार्यः पुंसा कथञ्चन ।
036c	न हि कार्यमनुध्याति नारी पुत्रवती सती ॥
037	वैशम्पायन उवाच ।
037a	ततस्ते सर्व एवैनं पुत्राः सम्यगुपासते ।
037c	स च तानात्मजान्सर्वानाश्वासयितुमुद्यतः ॥ ॥

इति श्रीमन्महाभारते आदिप्रवणि मयदर्शनपर्वणि ऊनषष्ट्यधिकद्विशततमोऽध्यायः ॥ 259 ॥

1-259-10 हे स्वस्थ ते तव मानसं तेन हेतुना बन्धुकृत्यलक्षणे रक्षणे समक्षमभिमुखं न किन्तु तामेवेत्यादि स्पष्टार्थम् || 1-259-12 स्प्रष्टुमिति ङ. पाठः ॥ 1-259-13 ह्यपुरुषा तथा इति ङ. पाठः ॥ ऊनषष्ठ्यधिकद्विशततमोऽध्यायः ॥ 259 ॥
