अध्यायः 153
धृतराष्ट्रादीनां कणिकेन दुर्नीत्युपदेशः ॥ 1 ॥ जम्बुकोपाख्यानम् ॥ 2 ॥ 
001	वैशम्पायन उवाच
001a	श्रुत्वा पाण्डुसुतान्वीरान्बलोद्रिक्तान्महौजसः ।
001c	धृतराष्ट्रो महीपालश्चिन्तामगमदातुरः ॥
002a	तत आहूय मन्त्रज्ञं राजशास्त्रार्थवित्तमम् ।
002c	कणिकं मन्त्रिणां श्रेष्ठं धृतराष्ट्रोऽब्रवीद्वचः ॥
003a	उत्सक्ताः पाण्डवा नित्यं तेभ्योऽसूये द्विजोत्तम ।
003c	तत्र मे निश्चिततमं सन्धिविग्रहकारणम्  ।
003e	कणिक त्वं ममाचक्ष्व करिष्ये वचनं तव ॥
004	वैशम्पायन उवाच
004a	`दुर्योधनोऽथ शकुनिः कर्णदुःशासनावपि ।
004c	कणिकं ह्युपसङ्गृह्य मन्त्रिणं सौबलस्य च ॥
005a	पप्रच्छुर्भरतश्रेष्ठ पाण्डवान्प्रति नैकधा ।
005c	प्रबुद्धाः पाण्डवा नित्यं सर्वे तेभ्यस्त्रसामहे ॥
006a	अनूनं सर्वपक्षाणां यद्भवेत्क्षेमकारकम् ।
006c	भारद्वाज तदाचक्ष्व करिष्यामः कथं वयम् ॥
007	वैशम्पायन उवाच
007a	स प्रसन्नमनास्तेन परिपृष्टो द्विजोत्तमः ।
007c	उवाच वचनं तीक्ष्णं राजशास्त्रार्थदर्शनम् ॥
008	कणिक उवाच
008a	शृणु राजन्निदं तत्र प्रोच्यमानं मयानघ ।
008c	न मेऽभ्यसूया कर्तव्या श्रुत्वैतत्कुरुसत्तम ॥
009a	नित्यमुद्यतदण्डः स्यान्नित्यं विवृतपौरुषः ।
009c	अच्छिद्रश्छिद्रदर्शी स्यात्परेषां विवरानुगः ॥
010a	नित्यमुद्यतदण्डाद्धि भृशमुद्विजते जनः ।
010c	तस्मात्सर्वाणि कार्याणि दण्डेनैव विधारयेत् ॥
011a	नास्य च्छिद्रं परः पश्येच्छिद्रेण परमन्वियात् ।
011c	गूहेत्कूर्म इवाङ्गानि रक्षेद्विवरमात्मनः ॥
012a	`नित्यं च ब्राह्मणाः पूज्या नृपेण हितमिच्छता ।
012c	सृष्टो नृपो हि विप्राणां पालने दुष्टनिग्रहे ॥
013a	उभाभ्यां वर्धते धर्मो धर्मवृद्ध्या जितावुभौ ।
013c	लोकश्चायं परश्चैव ततो धर्मं समाचरेत् ॥
014a	कृतापराधं पुरुषं दृष्ट्वा यः क्षमते नृपः ।
014c	तेनावमानमाप्नोति पापं चेह परत्र च ॥
015a	यो विभूतिमवाप्योच्चै राज्ञो विकुरुतेऽधमः ।
015c	तमानयित्वा हत्वा च दद्याद्धीनाय तद्धनम् ॥
016a	नो चेद्धुरि नियुक्ता ये स्थास्यन्ति वशमात्मनः ।
016c	राजा नियुञ्ज्यात्पुरुषानाप्तान्धर्मार्थकोविदान् ॥
017a	ये नियुक्तास्तथा केचिद्राष्ट्रं वा यदि वा पुरम् ।
017c	ग्रामं जनपदं वापि बाधेयुर्यदि वा न वा ॥
018a	परीक्षणार्थं विसृजेदानतांश्छन्नरूपिणः ।
018c	परीक्ष्य पापकं जह्याद्धनमादाय सर्वशः ॥
019a	नासम्यक्कृत्यकारी स्यादुपक्रम्य कदाचन ।
019c	कण्टको ह्यपि दुश्छिन्न आस्रावं जनयेच्चिरम् ॥
020a	वधमेव प्रशंसन्ति शत्रूणामपकारिणाम् ।
020c	सुविदीर्णं सुविक्रान्तं सुयुद्धं सुपलायितम् ॥
021a	आपद्यापदि काले च कुर्वीत न विचारयेत् ।
021c	नावज्ञेयो रिपुस्तात दुर्बलोऽपि कथं चन ॥
022a	अल्पोऽप्यग्निर्वनं कृत्स्नं दहत्याश्रयसंश्रयात् ।
022c	अन्धः स्यादन्धवेलायां बाधिर्यमपि चाश्रयेत् ॥
023a	कुर्यात्तृणमयं चापं शयीत मृगशायिकाम् ।
023c	सान्त्वादिभिरुपायैस्तु हन्याच्छत्रुं वशे स्थितं ॥
024a	दया न तस्मिन्कर्तव्या शरणागत इत्युत ।
024c	निरुद्विग्नो हि भवति न हताज्जायते भयम् ॥
025a	हन्यादमित्रं दानेन तथा पूर्वापकारिणम् ।
025c	हन्यात्त्रीन्पञ्च सप्तेति परपक्षस्य सर्वशः ॥
026a	मूलमेवादितश्छिन्द्यात्परपक्षस्य नित्यशः ।
026c	ततः सहायांस्तत्पक्षान्सर्वांश्च तदनन्तरम् ॥
027a	छिन्नमूले ह्यधिष्ठाने सर्वे तज्जीविनो हताः ।
027c	कथं नु शाखास्तिष्ठेरंश्छिन्नमूले वनस्पतौ ॥
028a	एकाग्रः स्यादविवृतो नित्यं विवरदर्शकः ।
028c	राजन्नित्यं सपत्नेषु नित्योद्विग्नः समाचरेत् ॥
029a	अग्न्याधानेन यज्ञेन काषायेण जटाजिनैः ।
029c	लोकान्विश्वासयित्वैव ततो लुम्पेद्यथा वृकः ॥
030a	अङ्कुशं शौचमित्याहुरर्थानामुपधारणे ।
030c	आनाम्य फलितां शाखां पक्वं पक्वं प्रशातयेत् ॥
031a	फलार्थोऽयं समारम्भो लोके पुंसां विपश्चिताम् ।
031c	वहेदमित्रं स्कन्धेन यावत्कालस्य पर्ययः ॥
032a	ततः प्रत्यागते काले भिन्द्याद्घटमिवाश्मनि ।
032c	अमित्रो न विमोक्तव्यः कृपणं बह्वपि ब्रुवन् ॥
033a	कृपा न तस्मिन्कर्तव्या हन्यादेवापकारिणम् ।
033c	हन्यादमित्रं सान्त्वेन तथा दानेन वा पुनः ॥
034a	तथैव भेददण्डाभ्यां सर्वोपायैः प्रशातयेत् ।
034	धृतराष्ट्र उवाच
034c	कथं सान्त्वेन दानेन भेदैर्दण्डेन वा पुनः ॥
035a	अमित्रः शक्यते हन्तुं तन्मे ब्रूहि यथायथम् ।
035	कणिक उवाच
035c	शृणु राजन्यथा वृत्तं वने निवसतः पुरा ॥
036a	जम्बुकस्य महाराज नीतिशास्त्रार्थदर्शिनः ।
036c	अथ कश्चित्कृतप्रज्ञः शृगालः स्वार्थपण्डितः ॥
037a	सखिभिर्न्यवसत्सार्धं व्याघ्राखुवृकबभ्रुभिः ।
037c	तेऽपश्यन्विपिने तस्मिन्बलिनं मृगयूथपम् ॥
038a	अशक्ता ग्रहणे तस्य ततो मन्त्रममन्त्रयन् ।
038	जम्बुक उवाच
038c	असकृद्यतितो ह्येष हन्तुं व्याघ्र वने त्वया ॥
039a	युवा वै जवसंपन्नो बुद्धिशाली न शक्यते ।
039c	मूषिकोऽस्य शयानस्य चरणौ भक्षयत्वयम् ॥
040a	अथैनं भक्षितैः पादैर्व्याघ्रो गृह्णातु वै ततः ।
040c	ततो वै भक्षयिष्यामः सर्वे मुदितमानसाः ॥
041a	जम्बुकस्य तु तद्वाक्यं तथा चक्रः समाहिताः ।
041c	मूषिकाभक्षितैः पादैर्मृगं व्याघ्रोऽवधीत्तदा ॥
042a	दृष्ट्वैवाचेष्टमानं तु भूमौ मृगकलेवरम् ।
042c	स्नात्वाऽऽगच्छत भद्रं वो रक्षामीत्याह जम्बुकः ॥
043a	शृगालवचनात्तेऽपि गताः सर्वे नदीं ततः ।
043c	स चिन्तापरमो भूत्वा तस्थौ तत्रैव जम्बुकः ॥
044a	अथाजगाम पूर्वं तु स्नात्वा व्याघ्रो महाबलः ।
044c	ददर्श जम्बुकं चैव चिन्ताकुलितमानसम् ॥
045	व्याघ्र उवाच
045a	किं शोचसि महाप्राज्ञ त्वं नो बुद्धिमतां वरः ।
045c	अशित्वा पिशितान्यद्य विहरिष्यामहे वयम् ॥
046	जम्बुक उवाच
046a	शृणु मे त्वं महाबाहो यद्वाक्यं मूषिकोऽब्रवीत् ।
046c	धिग्बलं मृगराजस्य मयाद्यायं मृगो हतः ॥
047a	मद्बाहुबलमाश्रित्य तृप्तिमद्य गमिष्यति ।
047c	तस्यैवं गर्जितं श्रुत्वा ततो भक्ष्यं न रोचये ॥
048	व्याघ्र उवाच
048a	ब्रवीति यदि स ह्येवं काले ह्यस्मि प्रबोधितः ।
048c	स्वबाहुबलमाश्रित्य हनिष्येऽहं वनेचरान् ॥
049a	खादिष्ये तत्र मांसानि इत्युक्त्वा प्रस्थितो वनम् ।
049c	एतस्मिन्नेव काले तु मूषिकोऽप्याजगाम ह ॥
050a	तमागतमभिप्रेक्ष्य शृगालोऽप्यब्रवीद्वचः ।
050c	शृणु मूषिक भद्रं ते नकुलो यदिहाब्रवीत् ॥
051a	मृगमांसं न खादेयं गरमेतन्न रोचते ।
051c	मूषिकं भक्षयिष्यामि तद्भवाननुमन्यताम् ॥
052a	तच्छ्रुत्वा मूषिको वाक्यं संत्रस्तः प्रगतो बिलम् ।
052c	ततः स्नात्वा स वै तत्र आजगाम वृको नपृ ॥
053a	तमागतमिदं वाक्यमब्रवीज्जम्बुकस्तदा ।
053c	मृगराजो हि संक्रुद्धो न ते साधु भविष्यति ॥
054a	सकलत्रस्त्विहायाति कुरुष्व यदनन्तरम् ।
054c	एवं संचोदितस्तेन जम्बुकेन तदा वृकः ॥
055a	ततोऽवलुम्पनं कृत्वा प्रयातः पिशिताशनः ।
055c	एतस्मिन्नेव काले तु नकुलोऽप्याजगाम ह ॥
056a	तमुवाच महाराज नकुलं जम्बुको वने ।
056c	स्वबाहुबलमाश्रित्य निर्जितास्तेऽन्यतो गताः ॥
057a	मम दत्त्वा नियुद्धं त्वं भुङ्क्ष्व मांसं यथेप्सितम् ।
057	नकुल उवाच
057c	मृगराजो वृकश्चैव बुद्धिमानपि मूषिकः  ॥
058a	निर्जिता यत्त्वया वीरास्तस्माद्वीरतरो भवान् ।
058c	न त्वयाप्युत्सहे योद्धुमित्युक्त्वा सोऽप्युपागमत् ॥
059	कणिक उवाच
059a	एवं तेषु प्रयातेषु जम्बुको हृष्टमानसः ।
059c	खादति स्म तदा मांसमेकः सन्मन्त्रनिश्चयात् ।
059e	एवं समाचरन्नित्यं सुखमेधेत भूपतिः ॥
060a	भयेन भेदयेद्भीरुं शूरमञ्जलिकर्मणा ।
060c	लुब्धमर्थप्रदानेन समं न्यूनं तथौजसा ॥
061a	एवं ते कथितं राजन् शृणु चाप्यपरं तथा ॥
062a	पुत्रः सखा वा भ्राता वा पिता वा यदि वा गुरुः ।
062c	रिपुस्थानेषु वर्तन्तो हन्तव्या भूतिमिच्छता ॥
063a	शपथेनाप्यरिं हन्यादर्थदानेन वा पुनः ।
063c	विषेण मायया वापि नोपेक्षेत कथंचन ।
063e	उभौ चेत्संशयोपेतौ श्रद्धावांस्तत्र वर्धते ॥
064a	गुरोरप्यवलिप्तस्य कार्याकार्यमजानतः ।
064c	उत्पथं प्रतिपन्नस्य न्याय्यं भवति शासनम् ॥
065a	क्रुद्धोऽप्यक्रुद्धरूपः स्यात्स्मितपूर्वाभिभाषिता ।
065c	'न चैनं क्रोधसन्दीप्तं विद्यात्कश्चित्कथञ्चन ।
065e	न चाप्यन्यमपध्वंसेत्कदाचित्कोपसंयुतः ॥
066a	प्रहरिष्यन्प्रियं ब्रूयात्प्रहरन्नपि भारत ।
066c	प्रहृत्य च प्रियं ब्रूयाच्छोचन्निव रुदन्निव ॥
067a	आश्वासयेच्चापि परं सान्त्वधर्मार्थवृत्तिभिः ।
067c	अथ तं प्रहरेत्काले तथा विचलितं पथि ॥
068a	अपि घोरापराधस्य धर्ममाश्रित्य तिष्ठतः ।
068c	स हि प्रच्छाद्यते दोषः शैलो मेघैरिवासितैः ॥
069a	यः स्यादनुप्राप्तवधस्तस्यागारं प्रदीपयेत् ।
069c	अधनान्नास्तिकांश्चोरान्विषकर्मसु योजयेत् ॥
070a	प्रत्युत्थानासनाद्येन सम्प्रदानेन केनचित् ।
070c	अतिविश्रब्धघाती स्यात्तीक्ष्णंदष्ट्रो निमग्नकः ॥
071a	अशङ्कितेभ्यः शङ्केत शङ्कितेभ्यश्च सर्वशः ।
071c	अशङ्क्याद्भयमुत्पन्नमपि मूलं निकृन्तति ॥
072a	न विश्वसेदविश्वस्ते विश्वस्ते नातिविश्वसेत् ।
072c	विश्वासाद्भयमुत्पन्नं मूलान्यपि निकृन्तति ॥
073a	चारः सुविहितः कार्य आत्मनश्च परस्य वा ।
073c	पाषण्डांस्तापसादींश्च परराष्ट्रेषु योजयेत् ॥
074a	उद्यानेषु विहारेषु देवतायतनेषु च ।
074c	पानागारेषु रथ्यासु सर्वतीर्थेषु चाप्यथ ॥
075a	चत्वरेषु च कूपेषु पर्वतेषु वनेषु च ।
075c	समवायेषु सर्वेषु सरित्सु च विचारयेत् ॥
076a	वाचा भृशं विनीतः स्याद्धृदयेन तथा क्षुरः ।
076c	स्मितपूर्वाभिभाषी स्यात्सृष्टो रौद्रस्य कर्मणः ॥
077a	अञ्जलिः शपथः सान्त्वं शिरसा पादवन्दनम् ।
077c	आशाकरणमित्येवं कर्तव्यं भूतिमिच्छता ॥
078a	सुपुष्पितः स्यादफलः फलवान्स्याद्दुरारुहः ।
078c	आमः स्यात्पक्वसङ्काशो नच जीर्येत कर्हिचित् ॥
079a	त्रिवर्गे त्रिविधा पीडा ह्यनुबन्धास्तथैव च ।
079c	अनुबन्धाः शुभा ज्ञेयाः पीडास्तु परिवर्जयेत् ॥
080a	धर्मं विचरतः पीडा सापि द्वाभ्यां नियच्छति ।
080c	अर्थं चाप्यर्थलुब्धस्य कामं चातिप्रवर्तिनः ॥
081a	अगर्वितात्मा युक्तश्च सान्त्वयुक्तोऽनसूयिता ।
081c	अवेक्षितार्थः शुद्धात्मा मन्त्रयीत द्विजैः सह ॥
082a	कर्मणा येन केनैव मृदुना दारुणेन च ।
082c	उद्धरेद्दीनमात्मानं समर्थो धर्ममाचरेत् ॥
083a	न संशयमनारुह्य नरो भद्राणि पश्यति ।
083c	संशयं पुनरारुह्य यदि जीवति पश्यति ॥
084a	यस्य बुद्धिः परिभवेत्तमतीतेन सान्त्वयेत् ।
084c	अनागतेन दुर्बुद्धिं प्रत्युत्पन्नेन पण्डितम् ॥
085a	योऽरिणा सह सन्धाय शयीत कृतकृत्यवत् ।
085c	स वृक्षाग्रे यथा सुप्तः पतितः प्रतिबुध्यते ॥
086a	मन्त्रसंवरणे यत्नः सदा कार्योऽनसूयता ।
086c	आकारमभिरक्षेत चारेणाप्यनुपालितः ॥
087a	`न रात्रौ मन्त्रयेद्विद्वान्न च कैश्चिदुपासितः ।
087c	प्रासादाग्रे शिलाग्रे वा विशाले विजनेपि वा ॥
088a	समन्तात्तत्र पश्यद्भिः सहाप्तैरेव मन्त्रयेत् ।
088c	नैव संवेशयेत्तत्र मन्त्रवेश्मनि शारिकाम् ॥
089a	शुकान्वा शारिका वापि बालमूर्खजडानपि ।
089c	प्रविष्टानपि निर्वास्य मन्त्रयेद्धार्मिकैर्द्विजैः ॥
090a	नीतिज्ञैर्न्यायशास्त्रज्ञैरितिहासे सुनिष्ठितैः ।
090c	रक्षां मन्त्रस्य निश्छिद्रां मन्त्रान्ते निश्चयेत्स्वयम् ॥
091a	वीरोपवर्णितात्तस्माद्धर्मार्थाभ्यामथात्मना ।
091c	एकेन वाथ विप्रेण ज्ञातबुद्धिर्विनिश्चयेत् ॥
092a	तृतीयेन न चान्येन व्रजेन्निश्चयमात्मवान् ।
092c	षट्कर्णश्छिद्यते मन्त्र इति नीतिषु पठ्यते ॥
093a	निःसृतो नाशयेत्मन्त्रो हस्तप्राप्तामपि श्रियम् ।
093c	स्वमतं च परेषां च विचार्य च पुनःपुनः ।
093e	गुणवद्वाक्यमादद्यान्नैव तृप्येद्विचक्षणः ॥
094a	नाच्छित्वा परमर्माणि नाकृत्वा कर्म दारुणम् ।
094c	नाहत्वा मत्स्यघातीव प्राप्नोति महतीं श्रियम् ॥
095a	कर्शितं व्याधितं क्लिन्नमपानीयमघासकम् ।
095c	परिविश्वस्तमन्दं च प्रहर्तव्यमरेर्बलम् ॥
096a	नार्थिकोऽर्थिनमभ्येति कृतार्थे नास्ति सङ्गतम् ।
096c	तस्मात्सर्वाणि साध्यानि सावशेषाणि कारयेत् ॥
097a	संग्रहे विग्रहे चैव यत्नः कार्योऽनसूयता ।
097c	उत्साहश्चापि यत्नेन कर्तव्यो भूतिमिच्छता ॥
098a	नास्य कृत्यानि बुध्येरन्मित्राणि रिपवस्तथा ।
098c	आरब्धान्येव पश्येरन्सुपर्यवसितान्यपि ॥
099a	भीतवत्संविधातव्यं यावद्भयमनागतम् ।
099c	आगतं तु भयं दृष्ट्वा प्रहर्तव्यमभीतवत् ॥
100a	दैवेनोपहतं शत्रुमनुगृह्णाति यो नरः ।
100c	स मृत्युमुपगृह्णाति गर्भमश्वतरी यथा ॥
101a	अनागतं हि बुध्येत यच्च कार्यं पुरः स्थितम् ।
101c	न तु बुद्धिक्षयात्किञ्चिदतिक्रामेत्प्रयोजनम् ॥
102a	उत्साहश्चापि यत्नेन कर्तव्यो भूतिमिच्छता ।
102c	विभज्य देशकालौ च दैवं धर्मादयस्त्रयः ।
102e	नैःश्रेयसौ तु तौ ज्ञेयौ देशकालाविति स्थितिः ॥
103a	तालवत्कुरुते मूलं बालः शत्रुरुपेक्षितः ।
103c	गहनेऽग्निरिवोत्सृष्टः क्षिप्रं संजायते महान् ॥
104a	अग्निस्तोकमिवात्मानं सन्धुक्षयति यो नरः ।
104c	स वर्धमानो ग्रसते महान्तमपि सञ्चयम् ॥
105a	'आदावेव ददानीति प्रियं ब्रूयान्निरर्थकम् ॥
106a	आशां कालवतीं कुर्यात्कालं विघ्नेन योजयेत् ।
106c	विघ्नं निमित्ततो ब्रूयान्निमित्तं वाऽपि हेतुतः ॥
107a	क्षुरो भूत्वा हरेत्प्राणान्निशितः कालसाधनः ।
107c	प्रतिच्छन्नो लोमहारी द्विषतां परिकर्तनः ॥
108a	पाण्डवेषु यथान्यायमन्येषु च कुरूद्वह ।
108c	वर्तमानो न मज्जेस्त्वं तथा कृत्यं समाचर ॥
109a	सर्वकल्याणसम्पन्नो विशिष्ट इति निश्चयः ।
109c	तस्मात्त्वं पाण्डुपुत्रेभ्यो रक्षात्मानं नराधिप ॥
110a	भ्रातृव्या बलवन्तस्ते पाण्डुपुत्रा नराधिप ।
110c	पश्चात्तापो यथा न स्यात्तथा नीतिर्विधीयताम् ॥
111	वैशम्पायन उवाच
111a	एवमुक्त्वा सम्प्रतस्थे कणिकः स्वगृहं ततः ।
111c	धृतराष्ट्रोऽपि कौरव्यः शोकार्तः समपद्यत ॥ ॥
इति श्रीमन्महाभारते आदिपर्वणि सम्भवपर्वणि त्रिपञ्चाशदधिकशततमोऽध्यायः ॥ 153 ॥ ॥ समाप्तं च सम्भवपर्वम् ॥ 
1-153-13 उभाभ्यां ब्राह्मणरक्षणदुष्टनिग्रहाभ्याम् । जितौ सम्पादितौ भवेतामिति शेषः ॥ 1-153-15 हीनाय दरिद्राय ॥ 1-153-20 उपसंहरति वधमिति । कथं वधः कर्तव्य इत्याह सुविदीर्णमिति । सुविक्रान्तमपि शत्रुं । काले आपद्यापन्नमालभ्य सुविदीर्णं विनष्टं कुर्वीत । तथा सुयुद्धमपि शत्रुमापदि काले सुपलायितं कुर्वीत ॥ 1-153-22 आश्रयसंश्रयात् आश्रयबलात् ॥ 1-153-23 तृणमयं तृणवन्निष्प्रयोजनम् । क्षात्रं धर्मं त्यक्त्वा शत्रुगृहे भिक्षाभुगपि स्यादित्यर्थः । मृगशायिकां मृगहन्तुः शय्याम् । यथा व्याधो मृगान्विश्वासयितुं मृषा निद्राति विश्वस्तेषु च तेषु प्रहरत्येवं स हन्तुमेवाकारं गोपयतीत्यर्थः । उपायैः वशे स्थितं शत्रुमिति सम्बन्धः ॥ 1-153-25 त्रीन् ऐश्वर्यमन्त्रोत्साहान् । तथा पञ्च अमात्यराष्ट्रदुर्गाणि कोशो दण्डश्च पञ्चम इत्युक्तान् । दण्डोत्र सैन्यं । सप्त स्वाम्यमात्यसुहृत्कोशराष्ट्रदुर्बलानि चेत्युक्तानि ॥ 1-153-30 शौचमग्न्याधानादि । अत्र दृष्टान्तः आनाम्येति आनामयित्वा ॥ 1-153-37 बभ्रुर्नकुलः । मृगयूथपं महान्तं हरिणम् ॥ 1-153-41 मूषिकेण आ ईषद्भक्षितैः ॥ 1-153-46 मृगराजस्य व्याघ्रस्य ॥ 1-153-51 गरं मूषिकदष्टत्वाद्विषभूतम् ॥ 1-153-55 अवलुम्पनं गात्रसङ्कोचनम् ॥ 1-153-63 संशयोपेतौ संशयविषयौ । श्रद्धावान् मदुक्तादरवान् । श्रद्दधानस्तु बध्यत इति ङ. पाठः ॥ 1-153-65 अपध्वंसेत् कुत्सयेत् ॥ 1-153-69 अनुप्राप्तवधः शीघ्रं हन्तुमिष्टः अधना दरिद्राः नास्तिकाः परलोकश्रद्धारहिताः ॥ 1-153-70 निमग्नकः नम्रशिराः तीक्ष्णदंष्ट्रः व्याघ्र इव । तीक्ष्णदंष्ट्र इवोरग इति क.ङ. पाठः ॥ 1-153-73 सुविहितः सम्यक् परीक्षितः ॥ 1-153-76 सृष्टो रौद्राय कर्मण इति क.घ.पाठः ॥ 1-153-79 अनुबन्धः फलम् ॥ 1-153-80 धर्ममत्यन्तं विचरतः पुंसो द्वाभ्यामर्थकामाभ्यां धनव्ययब्रह्मचर्योपक्षिप्ताभ्यां पीडा चित्तवैकल्यं भवति । सापि पुंसः पीडा धर्मं नियच्छति निगृह्णाति । एवमर्थं चाप्यर्थलुब्धस्य कामं चातिप्रवर्तिन इति व्याख्येयं ॥ 1-153-83 उद्देश्यसन्देहेपि नीतिरवश्यमनुसरणीयेत्याह । न संशयमिति । असंशयमथारुह्येति क.घ.ट.पाठः ॥ 1-153-84 परिभवेत् शोकेन । तमतीतेन नलरामाद्याख्यानेन । दुर्बुद्धिं । लोभाद्युपहतबुद्धिम् । अनागतेन कालान्तरे तव श्रेयो भविष्यतीत्याशाप्रदर्शनेन । पण्डितं प्रत्युत्पन्नेन वर्तमानेन धनादिना सान्त्वयेत् ॥ 1-153-86 मन्त्रसंवरणं मन्त्रगूहनम् ॥ 1-153-95 अघासकं अनाहारम् ॥ 1-153-96 संगतं सख्यम् ॥ 1-153-98 आरब्धान्यपि सुपर्यवसितानि संपन्नान्येव पश्येरन् ॥ 1-153-99 संविधातव्यं
001a	प्रतिकर्तव्यम् ॥ 1-153-102 देशाद्यनुगुण उत्साहोऽपि कर्तव्यो नत्वलसो भवेत् । दैवं प्राक्तनं कर्म । ये धर्मादयस्त्रयस्तांश्च विभज्य तेषां मध्ये नैःश्रेयसौ श्रेयोहेतू इति स्थितिर्निश्चयः ॥ 1-153-103 बालः अल्पोपि । बलवत्कुरुते रूपं बाल्यादिति क.ङ.ट.पाठः ॥ 1-153-104 आत्मानं सधुक्षयति सहायादिना वर्धयति । संचयमिन्धनानां पक्षे शत्रूणाम् ॥ 1-153-106 हेतुतः हेत्वन्तरेण ॥ 1-153-111 तदा सपुत्रो राजा च शोकार्त इति ङ पुस्तकपाठः ॥ त्रिपञ्चाशदधिकशततमोऽध्यायः ॥ 153 ॥
