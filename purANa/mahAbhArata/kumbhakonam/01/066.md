अध्यायः 066

(अथ संभवपर्व ॥ 7 ॥)

अदित्यादिदक्षकन्यावंशकथनम् ॥ 1 ॥
KK0107066001	वैशंपायन उवाच ।
KK0107066001a	अथ नारायणेनेन्द्रश्चकार सह संविदम् ।
KK0107066001c	अवतर्तुं महीं स्वर्गादंशतः सहितः सुरैः ॥
KK0107066002a	आदिश्य च स्वयं शक्रः सर्वानेव दिवौकसः ।
KK0107066002c	निर्जगाम पुनस्तस्मात्क्षयान्नारायणस्य ह ॥
KK0107066003a	तेऽमरारिविनाशाय सर्वलोकहिताय च ।
KK0107066003c	अवतेरुः क्रमेणैव महीं स्वर्गाद्दिवौकसः ॥
KK0107066004a	ततो ब्रह्मर्षिवंशेषु पार्थिवर्षिकुलेषु च ।
KK0107066004c	जज्ञिरे राजशार्दूल यथाकामं दिवौकसः ॥
KK0107066005a	दानवान्राक्षसांश्चैव गन्धर्वान्पन्नगांस्तथा ।
KK0107066005c	पुरुषादानि चान्यानि जघ्नुः सत्वान्यनेकशः ॥
KK0107066006a	दानवा राक्षसाश्चैव गन्धर्वाः पन्नगास्तथा ।
KK0107066006c	न तान्बलस्थान्बाल्येऽपि जघ्नुर्भरतसत्तम ॥
KK0107066007	जनमेजय उवाच ।
KK0107066007a	देवदानवसङ्घानां गन्धर्वाप्सरसां तथा ।
KK0107066007c	मानवानां च सर्वेषां तथा वै यक्षरक्षसाम् ॥
KK0107066008a	श्रोतुमिच्छामि तत्त्वेन संभवं कृत्स्नमादितः ।
KK0107066008c	प्राणिनां चैव सर्वेषां संभवं वक्तुमर्हसि ॥
KK0107066009	वैशम्पायन उवाच ।
KK0107066009a	हन्त ते कथयिष्यामि नमस्कृत्य स्वयंभुवे ।
KK0107066009c	सुरादीनामहं सम्यग्लोकानां प्रभवाप्ययम् ॥
KK0107066010a	ब्रह्मणो मानसाः पुत्रा विदिताः षण्महर्षयः ।
KK0107066010c	मरीचिरत्र्यह्गिरसौ पुलस्त्यः पुलहः क्रतुः ॥
KK0107066011a	मरीचेः कश्यपः पुत्रः कश्यपात्तु इमाः प्रजाः ।
KK0107066011c	प्रजज्ञिरे महाभागा दक्षकन्यास्त्रयोदश ॥
KK0107066012a	अदितिर्दितिर्दनुः काला दनायुः सिंहिका तथा ।
KK0107066012c	क्रोधा प्राधा च विश्वा च विनता कपिला मुनिः ॥
KK0107066013a	कद्रूश्च मनुजव्याघ्र दक्षकन्यैव भारत ।
KK0107066013c	एतासां वीर्यसंपन्नं पुत्रपौत्रमनन्तकम् ॥
KK0107066014a	अदित्यां द्वादशादित्याः संभूता भुवनेश्वराः ।
KK0107066014c	ये राजन्नामतस्तांस्ते कीर्तयिष्यामि भारत ॥
KK0107066015a	धाता मित्रोऽर्यमा शक्रो वरुणस्त्वंश एव च ।
KK0107066015c	भगो विवस्वान्पूषा च सविता दशमस्तथा ॥
KK0107066016a	एकादशस्तथा त्वष्टा द्वादशो विष्णुरुच्यते ।
KK0107066016c	जघन्यजस्तु सर्वेषामादित्यानां गुणाधिकः ॥
KK0107066017a	एक एव दितेः पुत्रो हिरण्यकशिपुः स्मृतः ।
KK0107066017c	नाम्ना ख्यातास्तु तस्येमे पञ्च पुत्रा महात्मनः ॥
KK0107066018a	प्रह्लादः पूर्वजस्तेषां संह्लादस्तदनन्तरम् ।
KK0107066018c	अनुह्लादस्तृतीयोऽभूत्तस्माच्च शिबिबाष्कलौ ॥
KK0107066019a	प्रह्लादस्य त्रयः पुत्राः ख्याताः सर्वत्र भारत ।
KK0107066019c	विरोचनश्च कुम्भश्च निकुम्भश्चेति भारत ॥
KK0107066020a	विरोचनस्य पुत्रोऽभूद्बलिरेकः प्रतापवान् ।
KK0107066020c	बलेश्च प्रथितः पुत्रो बाणो नाम महासुरः ॥
KK0107066021a	रुद्रस्यानुचरः श्रीमान्महाकालेति यं विदुः ।
KK0107066021c	चत्वारिंशद्दनोः पुत्राः ख्याताः सर्वत्र भारत ॥
KK0107066022a	तेषां प्रथमजो राजा विप्रचित्तिर्महायशाः ।
KK0107066022c	शम्बरो नमुचिश्चैव पुलोमा चेति विश्रुतः ॥
KK0107066023a	असिलोमा च केशी च दुर्जयश्चैव दानवः ।
KK0107066023c	अयःशिरा अश्वशिरा अश्वशह्कुश्च वीर्यवान् ॥
KK0107066024a	तथा गगनमूर्धा च वेगवान्केतुमांश्च सः ।
KK0107066024c	स्वर्भानुरश्वोऽश्वपतिर्वृषपर्वाऽजकस्तथा ॥
KK0107066025a	अश्वग्रीवश्च सूक्ष्मश्च तुहुण्डश्च महाबलः ।
KK0107066025c	इषुपादेकचक्रश्च विरूपाक्षहराहरौ ॥
KK0107066026a	निचन्द्रश्च निकुम्भश्च कुपटः कपटस्तथा ।
KK0107066026c	शरभः शलभश्चैव सूर्याचन्द्रमसौ तथा ।
KK0107066026e	एते ख्याता दनोर्वंशे दानवाः परिकीर्तिताः ॥
KK0107066027a	अन्यौ तु खलु देवानां सूर्याचन्द्रमसौ स्मृतौ ।
KK0107066027c	अन्यौ दानवमुख्यानां सूर्याचन्द्रमसौ तथा ॥
KK0107066028a	इमे च वंशाः प्रथिताः सत्ववन्तो महाबलाः ।
KK0107066028c	दनुपुत्रा महाराज दश दानववंशजाः ॥
KK0107066029a	एकाक्षो मृतपो वीरः प्रलम्बनरकावपि ।
KK0107066029c	वातापिः शत्रुतपनः शठश्चैव महासुरः ॥
KK0107066030a	गविष्ठश्च वनायुश्च दीर्घजिह्वश्च दानवः ।
KK0107066030c	असङ्ख्येयाः स्मृतास्तेषां पुत्राः पौत्राश्च भारत ॥
KK0107066031a	सिंहिका सुषुवे पुत्रं राहुं चन्द्रार्कमर्दनम् ।
KK0107066031c	सुचन्द्रं चन्द्रहर्तारं तथा चन्द्रप्रमर्दनम् ॥
KK0107066032a	क्रूरस्वभावं क्रूरायाः पुत्रपौत्रमनन्तकम् ।
KK0107066032c	गणः क्रोधवशो नाम क्रूरकर्माऽरिमर्दनः ॥
KK0107066033a	दनायुषः पुनः पुत्राश्चत्वारोऽसुरपुंगवाः ।
KK0107066033c	विक्षरो बलवीरौ च वृत्रश्चैव महासुरः ॥
KK0107066034a	कालायाः प्रथिताः पुत्राः कालकल्पाः प्रहारिणः ।
KK0107066034c	प्रविख्याता महावीर्या दानवेषु परन्तपाः ॥
KK0107066035a	विनाशनश्च क्रोधश्च क्रोधहन्ता तथैव च ।
KK0107066035c	क्रोधशत्रुस्तथैवान्ये कालकेया इति श्रुताः ॥
KK0107066036a	असुराणामुपाध्यायः शक्रस्त्वषिसुतोऽभवत् ।
KK0107066036c	ख्याताश्चोशनसः पुत्राश्चत्वारोऽसुरयाजकाः ॥
KK0107066037a	त्वष्टा धरस्तथात्रिश्च द्वावन्यौ रौद्रकर्मिणौ ।
KK0107066037c	तेजसा सूर्यसंकाशा ब्रह्मलोकपरायणाः ॥
KK0107066038a	इत्येष वंशप्रभवः कथितस्ते तरस्विनाम् ।
KK0107066038c	असुराणां सुराणां च पुराणे संश्रुतो मया ॥
KK0107066039a	एतेषां यदपत्यं तु न शक्यं तदशेषतः । 
KK0107066039c	प्रसंख्यातुं महीपाल गुणभूतमनन्तकम् ॥
KK0107066040a	तार्क्ष्यश्चारिष्टनेमिश्च तथैव गरुडारुणौ ।
KK0107066040c	आरुणिर्वारुणिश्चैव वैनतेयाः प्रकीर्तिताः ॥
KK0107066041a	शेषोऽनन्तो वासुकिश्च तक्षकश्च भुजङ्गमः ।
KK0107066041c	कूर्मश्च कुलिकश्चैव काद्रवेयाः प्रकीर्तिताः ॥
KK0107066042a	भीमसेनोग्रसेनौ च सुपर्णो वरुणस्तथा ।
KK0107066042c	गोपतिर्धृतराष्ट्रश्च सूर्यवर्चाश्च सप्तमः ॥
KK0107066043a	सत्यवागर्कपर्णश्च प्रयुतश्चापि विश्रुतः ।
KK0107066043c	भीमश्चित्ररथश्चैव विख्यातः सर्वविद्वशी ॥
KK0107066044a	तथा शालिशिरा राजन्पर्जन्यश्च चतुर्दशः ।
KK0107066044c	कलिः पञ्चदशस्तेषां नारदश्चैव षोडशः ॥
KK0107066044e	इत्येते देवगन्धर्वा मौनेयाः परिकीर्तिताः ॥
KK0107066045a	अथ प्रभूतान्यन्यानि कीर्तयिष्यामि भारत ।
KK0107066045c	अनवद्यां मनुं वंशामसुरां मार्गणप्रियाम् ॥
KK0107066046a	अरूपां सुभगां भासीमिति प्राधा व्यजायत ।
KK0107066046e	सिद्धः पूर्णश्च बर्हिश्च पूर्णायुश्च महायशाः ॥
KK0107066047a	ब्रह्मचारी रतिगुणः सुपर्णश्चैव सप्तमः ।
KK0107066047c	विश्वावसुश्च भानुश्च सुचन्द्रो दशमस्तथा ॥
KK0107066048a	इत्येते देवगन्धर्वाः प्राधेयाः परिकीर्तिताः ।
KK0107066048c	इमं त्वप्सरसां वंशं विदितं पुण्यलक्षणम् ॥
KK0107066049a	अरिष्टाऽसूत सुभगा देवी देवर्षितः पुरा ।
KK0107066049c	अलम्बुषा मिश्रकेशी विद्युत्पर्णा तिलोत्तमा ॥
KK0107066050a	अरुणा रक्षिता चैव रम्बा तद्वन्मनोरमा ।
KK0107066050c	केशिनी च सुबाहुश्च सुरता सुरजा तथा ॥
KK0107066051a	सुप्रिया चातिबाहुश्च विख्यातौ च हाहा हूहूः ।
KK0107066051c	तुम्बुरुश्चेति चत्वारः स्मृता गन्धर्वसत्तमाः ॥
KK0107066052a	अमृतं ब्राह्मणा गावो गन्धर्वाप्सरसस्तथा ।
KK0107066052c	अपत्यं कपिलायास्तु पुराणे परिकीर्तितम् ॥
KK0107066053a	इति ते सर्वभूतानां संभवः कथितो मया ।
KK0107066053c	यथावत्संपरिख्यातो गन्धर्वाप्सरसां तथा ॥
KK0107066054a	भुजंगानां सुपर्णानां रुद्राणां मरुतां तथा ।
KK0107066054c	गवां च ब्राह्मणानां च श्रीमतां पुण्यकर्मणाम् ॥
KK0107066055a	आयुष्यश्चैव पुण्यश्च धन्यः श्रुतिसुखावहः ।
KK0107066055c	श्रोतव्यश्चैव सततं श्राव्यश्चैवानसूयता ॥
KK0107066056a	इमं तु वंशं नियमेन यः पठे-न्महात्मनां ब्राह्मणदेवसन्निधौ ।
KK0107066056c	अपत्यलाभं लभते स पुष्कलंश्रियं यशः प्रेत्य च शोभनां गतिम् ॥ ॥

इति श्रीमन्महाभारते आदिपर्वणि संभवपर्वणि षट्षष्टितमोऽध्यायः ॥ 66 ॥

1-66-2 क्षयात् स्थानात् ॥ 1-66-16 जघन्यजः पश्चाज्जातः ॥ 1-66-32 क्रूरायाः क्रोधायाः ॥ 1-66-39 गुणभूतप्रधानरूपम् ॥ षट्षष्टितमोऽध्यायः ॥ 66 ॥
