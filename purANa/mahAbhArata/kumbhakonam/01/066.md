अध्यायः 066

(अथ संभवपर्व ॥ 7 ॥)

अदित्यादिदक्षकन्यावंशकथनम् ॥ 1 ॥
001	वैशंपायन उवाच ।
001a	अथ नारायणेनेन्द्रश्चकार सह संविदम् ।
001c	अवतर्तुं महीं स्वर्गादंशतः सहितः सुरैः ॥
002a	आदिश्य च स्वयं शक्रः सर्वानेव दिवौकसः ।
002c	निर्जगाम पुनस्तस्मात्क्षयान्नारायणस्य ह ॥
003a	तेऽमरारिविनाशाय सर्वलोकहिताय च ।
003c	अवतेरुः क्रमेणैव महीं स्वर्गाद्दिवौकसः ॥
004a	ततो ब्रह्मर्षिवंशेषु पार्थिवर्षिकुलेषु च ।
004c	जज्ञिरे राजशार्दूल यथाकामं दिवौकसः ॥
005a	दानवान्राक्षसांश्चैव गन्धर्वान्पन्नगांस्तथा ।
005c	पुरुषादानि चान्यानि जघ्नुः सत्वान्यनेकशः ॥
006a	दानवा राक्षसाश्चैव गन्धर्वाः पन्नगास्तथा ।
006c	न तान्बलस्थान्बाल्येऽपि जघ्नुर्भरतसत्तम ॥
007	जनमेजय उवाच ।
007a	देवदानवसङ्घानां गन्धर्वाप्सरसां तथा ।
007c	मानवानां च सर्वेषां तथा वै यक्षरक्षसाम् ॥
008a	श्रोतुमिच्छामि तत्त्वेन संभवं कृत्स्नमादितः ।
008c	प्राणिनां चैव सर्वेषां संभवं वक्तुमर्हसि ॥
009	वैशम्पायन उवाच ।
009a	हन्त ते कथयिष्यामि नमस्कृत्य स्वयंभुवे ।
009c	सुरादीनामहं सम्यग्लोकानां प्रभवाप्ययम् ॥
010a	ब्रह्मणो मानसाः पुत्रा विदिताः षण्महर्षयः ।
010c	मरीचिरत्र्यह्गिरसौ पुलस्त्यः पुलहः क्रतुः ॥
011a	मरीचेः कश्यपः पुत्रः कश्यपात्तु इमाः प्रजाः ।
011c	प्रजज्ञिरे महाभागा दक्षकन्यास्त्रयोदश ॥
012a	अदितिर्दितिर्दनुः काला दनायुः सिंहिका तथा ।
012c	क्रोधा प्राधा च विश्वा च विनता कपिला मुनिः ॥
013a	कद्रूश्च मनुजव्याघ्र दक्षकन्यैव भारत ।
013c	एतासां वीर्यसंपन्नं पुत्रपौत्रमनन्तकम् ॥
014a	अदित्यां द्वादशादित्याः संभूता भुवनेश्वराः ।
014c	ये राजन्नामतस्तांस्ते कीर्तयिष्यामि भारत ॥
015a	धाता मित्रोऽर्यमा शक्रो वरुणस्त्वंश एव च ।
015c	भगो विवस्वान्पूषा च सविता दशमस्तथा ॥
016a	एकादशस्तथा त्वष्टा द्वादशो विष्णुरुच्यते ।
016c	जघन्यजस्तु सर्वेषामादित्यानां गुणाधिकः ॥
017a	एक एव दितेः पुत्रो हिरण्यकशिपुः स्मृतः ।
017c	नाम्ना ख्यातास्तु तस्येमे पञ्च पुत्रा महात्मनः ॥
018a	प्रह्लादः पूर्वजस्तेषां संह्लादस्तदनन्तरम् ।
018c	अनुह्लादस्तृतीयोऽभूत्तस्माच्च शिबिबाष्कलौ ॥
019a	प्रह्लादस्य त्रयः पुत्राः ख्याताः सर्वत्र भारत ।
019c	विरोचनश्च कुम्भश्च निकुम्भश्चेति भारत ॥
020a	विरोचनस्य पुत्रोऽभूद्बलिरेकः प्रतापवान् ।
020c	बलेश्च प्रथितः पुत्रो बाणो नाम महासुरः ॥
021a	रुद्रस्यानुचरः श्रीमान्महाकालेति यं विदुः ।
021c	चत्वारिंशद्दनोः पुत्राः ख्याताः सर्वत्र भारत ॥
022a	तेषां प्रथमजो राजा विप्रचित्तिर्महायशाः ।
022c	शम्बरो नमुचिश्चैव पुलोमा चेति विश्रुतः ॥
023a	असिलोमा च केशी च दुर्जयश्चैव दानवः ।
023c	अयःशिरा अश्वशिरा अश्वशह्कुश्च वीर्यवान् ॥
024a	तथा गगनमूर्धा च वेगवान्केतुमांश्च सः ।
024c	स्वर्भानुरश्वोऽश्वपतिर्वृषपर्वाऽजकस्तथा ॥
025a	अश्वग्रीवश्च सूक्ष्मश्च तुहुण्डश्च महाबलः ।
025c	इषुपादेकचक्रश्च विरूपाक्षहराहरौ ॥
026a	निचन्द्रश्च निकुम्भश्च कुपटः कपटस्तथा ।
026c	शरभः शलभश्चैव सूर्याचन्द्रमसौ तथा ।
026e	एते ख्याता दनोर्वंशे दानवाः परिकीर्तिताः ॥
027a	अन्यौ तु खलु देवानां सूर्याचन्द्रमसौ स्मृतौ ।
027c	अन्यौ दानवमुख्यानां सूर्याचन्द्रमसौ तथा ॥
028a	इमे च वंशाः प्रथिताः सत्ववन्तो महाबलाः ।
028c	दनुपुत्रा महाराज दश दानववंशजाः ॥
029a	एकाक्षो मृतपो वीरः प्रलम्बनरकावपि ।
029c	वातापिः शत्रुतपनः शठश्चैव महासुरः ॥
030a	गविष्ठश्च वनायुश्च दीर्घजिह्वश्च दानवः ।
030c	असङ्ख्येयाः स्मृतास्तेषां पुत्राः पौत्राश्च भारत ॥
031a	सिंहिका सुषुवे पुत्रं राहुं चन्द्रार्कमर्दनम् ।
031c	सुचन्द्रं चन्द्रहर्तारं तथा चन्द्रप्रमर्दनम् ॥
032a	क्रूरस्वभावं क्रूरायाः पुत्रपौत्रमनन्तकम् ।
032c	गणः क्रोधवशो नाम क्रूरकर्माऽरिमर्दनः ॥
033a	दनायुषः पुनः पुत्राश्चत्वारोऽसुरपुंगवाः ।
033c	विक्षरो बलवीरौ च वृत्रश्चैव महासुरः ॥
034a	कालायाः प्रथिताः पुत्राः कालकल्पाः प्रहारिणः ।
034c	प्रविख्याता महावीर्या दानवेषु परन्तपाः ॥
035a	विनाशनश्च क्रोधश्च क्रोधहन्ता तथैव च ।
035c	क्रोधशत्रुस्तथैवान्ये कालकेया इति श्रुताः ॥
036a	असुराणामुपाध्यायः शक्रस्त्वषिसुतोऽभवत् ।
036c	ख्याताश्चोशनसः पुत्राश्चत्वारोऽसुरयाजकाः ॥
037a	त्वष्टा धरस्तथात्रिश्च द्वावन्यौ रौद्रकर्मिणौ ।
037c	तेजसा सूर्यसंकाशा ब्रह्मलोकपरायणाः ॥
038a	इत्येष वंशप्रभवः कथितस्ते तरस्विनाम् ।
038c	असुराणां सुराणां च पुराणे संश्रुतो मया ॥
039a	एतेषां यदपत्यं तु न शक्यं तदशेषतः । 
039c	प्रसंख्यातुं महीपाल गुणभूतमनन्तकम् ॥
040a	तार्क्ष्यश्चारिष्टनेमिश्च तथैव गरुडारुणौ ।
040c	आरुणिर्वारुणिश्चैव वैनतेयाः प्रकीर्तिताः ॥
041a	शेषोऽनन्तो वासुकिश्च तक्षकश्च भुजङ्गमः ।
041c	कूर्मश्च कुलिकश्चैव काद्रवेयाः प्रकीर्तिताः ॥
042a	भीमसेनोग्रसेनौ च सुपर्णो वरुणस्तथा ।
042c	गोपतिर्धृतराष्ट्रश्च सूर्यवर्चाश्च सप्तमः ॥
043a	सत्यवागर्कपर्णश्च प्रयुतश्चापि विश्रुतः ।
043c	भीमश्चित्ररथश्चैव विख्यातः सर्वविद्वशी ॥
044a	तथा शालिशिरा राजन्पर्जन्यश्च चतुर्दशः ।
044c	कलिः पञ्चदशस्तेषां नारदश्चैव षोडशः ॥
044e	इत्येते देवगन्धर्वा मौनेयाः परिकीर्तिताः ॥
045a	अथ प्रभूतान्यन्यानि कीर्तयिष्यामि भारत ।
045c	अनवद्यां मनुं वंशामसुरां मार्गणप्रियाम् ॥
046a	अरूपां सुभगां भासीमिति प्राधा व्यजायत ।
046e	सिद्धः पूर्णश्च बर्हिश्च पूर्णायुश्च महायशाः ॥
047a	ब्रह्मचारी रतिगुणः सुपर्णश्चैव सप्तमः ।
047c	विश्वावसुश्च भानुश्च सुचन्द्रो दशमस्तथा ॥
048a	इत्येते देवगन्धर्वाः प्राधेयाः परिकीर्तिताः ।
048c	इमं त्वप्सरसां वंशं विदितं पुण्यलक्षणम् ॥
049a	अरिष्टाऽसूत सुभगा देवी देवर्षितः पुरा ।
049c	अलम्बुषा मिश्रकेशी विद्युत्पर्णा तिलोत्तमा ॥
050a	अरुणा रक्षिता चैव रम्बा तद्वन्मनोरमा ।
050c	केशिनी च सुबाहुश्च सुरता सुरजा तथा ॥
051a	सुप्रिया चातिबाहुश्च विख्यातौ च हाहा हूहूः ।
051c	तुम्बुरुश्चेति चत्वारः स्मृता गन्धर्वसत्तमाः ॥
052a	अमृतं ब्राह्मणा गावो गन्धर्वाप्सरसस्तथा ।
052c	अपत्यं कपिलायास्तु पुराणे परिकीर्तितम् ॥
053a	इति ते सर्वभूतानां संभवः कथितो मया ।
053c	यथावत्संपरिख्यातो गन्धर्वाप्सरसां तथा ॥
054a	भुजंगानां सुपर्णानां रुद्राणां मरुतां तथा ।
054c	गवां च ब्राह्मणानां च श्रीमतां पुण्यकर्मणाम् ॥
055a	आयुष्यश्चैव पुण्यश्च धन्यः श्रुतिसुखावहः ।
055c	श्रोतव्यश्चैव सततं श्राव्यश्चैवानसूयता ॥
056a	इमं तु वंशं नियमेन यः पठे-न्महात्मनां ब्राह्मणदेवसन्निधौ ।
056c	अपत्यलाभं लभते स पुष्कलंश्रियं यशः प्रेत्य च शोभनां गतिम् ॥ ॥

इति श्रीमन्महाभारते आदिपर्वणि संभवपर्वणि षट्षष्टितमोऽध्यायः ॥ 66 ॥

1-66-2 क्षयात् स्थानात् ॥ 1-66-16 जघन्यजः पश्चाज्जातः ॥ 1-66-32 क्रूरायाः क्रोधायाः ॥ 1-66-39 गुणभूतप्रधानरूपम् ॥ षट्षष्टितमोऽध्यायः ॥ 66 ॥
