अध्यायः 009

देवदूतवचनेन रुरुकृतस्वार्धायुः प्रदानेन प्रमद्वराजीवनं तया सह रुरोर्विवाहश्च ॥ 1 ॥
सौतिरुवाच ।
001a	तेषु तत्रोपविष्टेषु ब्राह्मणेषु महात्मसु ।
001b	रुरुश्चुक्रोश गहनं वनं गत्वाऽतिदुःखितः ॥
002a	शोकेनाभिहतः सोऽथ विलपन्करुणं बहु ।
002b	अब्रवीद्वचनं शोचन्प्रियां स्मृत्वा प्रमद्वराम् ॥
003a	शेते सा भुवि तन्वङ्गी मम शोकविवर्धिनी ।
003b	प्राणानपहरन्तीव पूर्णचन्द्रनिभानना ॥
004a	यदि पीनायतश्रोणी पद्मपत्रनिभेक्षणा ।
004b	मुमूर्षुरपि मे प्राणानादायाशु गमिष्यति ॥
005a	पितृमातृसखीनां च लुप्तपिण्डस्य तस्य मे ।’
005b	बान्धवानां च सर्वेषां किं नु दुःखमतःपरम् ॥
006a	यदि दत्तं तपस्तप्तं गुरवो वा मया यदि ।
006b	सम्यगाराधितास्तेन संजीवतु मम प्रिया ॥
007a	यथा च जन्मप्रभृति यतात्माऽहं धृतव्रतः ।
007b	प्रमद्वरा तथाद्यैषा समुत्तिष्ठतु भामिनी ॥
008a	 [एवं लालप्यतस्तस्य भार्यार्थे दुःखितस्य च ।
008b	देवदूतस्तदाऽभ्येत्य वाक्यमाह रुरुं वने ॥]
009a	कृष्णे विष्णौ हृषीकेशे लोकेशेऽसुरविद्विषि ।
009b	यदि मे निश्चला भक्तिर्मम जीवतु सा प्रिया ॥
010a	विलप्यमाने तु रुरौ सर्वे देवाः कृपान्विताः ।
010b	दूतं प्रस्थापयामासुः संदिश्यास्य हितं वचः ॥
011a	स दूतस्त्वरितोऽभ्येत्य देवानां प्रियकृच्छुचिः ।
011b	उवाच देववचनं रुरुमाभाष्य दुःखितम् ॥
012a	देवैः सर्वैरहं ब्रह्मन्प्रेषितोऽस्मि तवान्तिकम् ।
012b	त्वद्धितं त्वद्धितैरुक्तं शृणु वाक्यं द्विजोत्तम ॥'
013a	अभिधत्से ह यद्वाचा रुरो दुःखान्न तन्मृषा ।
013b	न तु मर्त्यस्य धर्मात्मन्नायुरस्ति गतायुषः ॥
014a	गतायुरेषा कृपणा गन्धर्वाप्सरसोः सुता ।
014b	तस्माच्छोके मनस्तात मा कृथास्त्वं कथंचन ॥
015a	उपायश्चात्र विहितः पूर्वं देवैर्महात्मभिः ।
015b	तं यदीच्छसि कर्तुं त्वं प्राप्स्यसीह प्रमद्वराम् ॥
016	रुरुरुवाच ।
016a	क उपायः कृतो देवैर्बूहि तत्त्वेन खेचर ।
016b	करिष्येऽहं तथा श्रुत्वा त्रातुमर्हति मां भवान् ॥
017	देवेदूत उवाच ।
017a	आयुषोऽर्धं प्रयच्छ त्वं कन्यायै भृगुनन्दन ।
017b	एवमुत्थास्यति रुरो तव भार्या प्रयद्वरा ॥
018	रुरुरुवाच ।
018a	आयुषोऽर्धं प्रयच्छामि कन्यायै खेचरोत्तम ।
018b	शृङ्गाररूपाभरणा समुत्तिष्ठतु मे प्रिया ॥
019	सौतिरुवाच ।
019a	ततो गन्धर्वराजश्च देवदूतश्च सत्तमौ ।
019b	धर्मराजमुपेत्येदं वचनं प्रत्यभाषताम् ॥
020a	धर्मराजायुषोऽर्धेन रुरोर्भार्या प्रमद्वरा ।
020b	समुत्तिष्ठतु कल्याणी मृतैवं यदि मन्यसे ॥
021	धर्मराज उवाच ।
021a	प्रमद्वरा रुरोर्भार्या देवदूत यदीच्छसि ।
021b	उत्तिष्ठत्वायुषोऽर्धेन रुरोरेव समन्विता ॥
022	सौतिरुवाच ।
022a	एवमुक्ते ततः कन्या सोदतिष्ठत्प्रमद्वरा ।
022b	रुरोस्तस्यायुषोऽर्धेन सुप्तेव वरवर्णिनी ॥
023a	एतद्दृष्टं भविष्ये हि रुरोरुत्तमतेजसः ।
023b	आयुषोऽतिप्रवृद्धस्य भार्यार्थेऽर्धमलुप्यत ॥
024a	तत इष्टेऽहनि तयोः पितरौ चक्रतुर्मुदा ।
024b	विवाहं तौ च रेमाते परस्परहितैषिणौ ॥
025a	स लब्ध्वा दुर्लभां भार्यां पद्मकिञ्जल्कसुप्रभाम् ।
025b	व्रतं चक्रे विनाशाय जिह्मगानां धृतव्रतः ॥
026a	स दृष्ट्वा जिह्मगान्सर्वांस्तीव्रकोपसमन्वितः ।
026b	अभिहन्ति यथासत्त्वं गृह्य प्रहरणं सदा ॥
027a	स कदाचिद्वनं विप्रो रुरुरभ्यागमन्महत् ।
027b	शयानं तत्र चापश्यड्डुण्डुभं वयसान्वितम् ॥
028a	तत उद्यम्य दण्डं स कालदण्डोपमं तदा ।
028b	जिघांसुः कुपितो विप्रस्तमुवाचाथ डुण्डुभः ॥
029a	नापराध्यामि ते किंचिदहमद्य तपोधन ।
029b	संरम्भाच्च किमर्थं मामभिहंसि रुषान्वितः ॥ ॥

इति श्रीमन्महाभारते आदिपर्वाणि पौलोमपर्वणि नवमोऽध्यायः ॥ 9 ॥

*1-9-13 गतायुषः आयुर्नास्ति पुनर्न भवतीत्यर्थः ॥ 1-9-23 भविष्ये जातके ॥ 1-9-25 जिह्मगानां सर्पाणां ॥ 1-9-27 डुण्डुभं जलसर्पं ॥ नवमोऽध्यायः ॥ 9 ॥
