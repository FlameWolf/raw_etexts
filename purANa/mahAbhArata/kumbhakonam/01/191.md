अध्यायः 191

वसिष्ठोपाख्याने---विश्वामित्रस्य वसिष्ठाश्रमाभिगमनम् ॥ 1 ॥ वसिष्ठेन विश्वामित्रस्यातिथ्यकरणम् ॥ 2 ॥ विश्वामित्रेण वसिष्ठधेनुयाचनम् ॥ 3 ॥ वसिष्ठेनादत्ताया धेनोः विश्वामित्रेण बलात्कारेण हरणम् ॥ 4 ॥ कुपितया नन्दिन्या सृष्टैः म्लेच्छाद्यैः विश्वामित्रपराजयः ॥ 5 ॥ विश्वामित्रस्य तपसा ब्राह्मण्यप्राप्तिः ॥ 6 ॥
001	अर्जुन उवाच 
001a	किन्निमित्तमभूद्वैरं विश्वामित्रवसिष्ठयोः ।
001c	वसतोराश्रमे दिव्ये शंस नः सर्वमेव तत् ॥
002	गन्धर्व उवाच 
002a	इदं वासिष्ठमाख्यानं पुराणं परिचक्षते ।
002c	पार्थ सर्वेषु लोकेषु यथावत्तन्निबोध मे ॥
003a	कान्यकुब्जे महानासीत्पार्थिवो भरतर्षभ ।
003c	गाधीति विश्रुतो लोके कुशिकस्यात्मसम्भवः ॥
004a	तस्य धर्मात्मनः पुत्रः समृद्धबलवाहनः ।
004c	विश्वामित्र इति ख्यतो बभूव रिपुमर्दनः ॥
005a	स चचार सहामात्यो मृगयां गहने वने ।
005c	मृगान्विध्यन्वराहांश्च रम्येषु मरुधन्वसु ॥
006a	व्यायामकर्शितः सोऽथ मृगलिप्सुः पिपासितः ।
006c	आजगाम नरश्रेष्ठ वसिष्ठस्याश्रमं प्रति ॥
007a	तमागतमभिप्रेक्ष्य वसिष्ठः श्रेष्ठभागृषिः ।
007c	विश्वामित्रं नरश्रेष्ठं प्रतिजग्राह पूजया ॥
008a	पाद्यार्घ्याचमनीयैस्तं स्वागतेन च भारत ।
008c	तथैव परिजग्राह वन्येन हविषा तदा ॥
009a	तस्याथ कामधुग्धेनुर्वसिष्ठस्य महात्मनः ।
009c	उक्ता कामान्प्रयच्छेति सा कामान्दुदुहे ततः ॥
010a	`बाष्पाढ्यस्योदनस्यैव राशयः पर्वतोपमाः ।
010c	निष्ठानानि च सूपांश्च दधिकुल्यास्तथैव च ॥
011a	कूपांश्च घृतसम्पूर्णान्गौड्यान्नानि सहस्रशः ।
011c	इक्षून्मधूनि लाजांश्च मैरेयांश्च वरासवान् ॥'
012a	ग्राम्यारण्याश्चौषधीश्च दुदुहे पय एव च ।
012c	षड्रसं चामृतनिभं रसायनमनुत्तमम् ॥
013a	भोजनीयानि पेयानि भक्ष्याणि विविधानि च ।
013c	लेह्यान्यमृतकल्पानि चोष्याणि च तथार्जुना ॥
014a	रत्नानि च महार्हाणि वासांसि विविधानि च ।
014c	तैः कामैः सर्वसम्पूर्णैः पूजितश्च महीपतिः ॥
015a	सामात्यः सबलश्चैव तुतोष स भृशं तदा ।
015c	षडुन्नतां सुपार्श्वोरुं पृथुपञ्चसमावृताम् ॥
016a	मण्डूकनेत्रां स्वाकारां पीनोधसमनिन्दिताम् ।
016c	सुवालधिं शङ्कुकर्णां चारुशृङ्गां मनोरमाम् ॥
017a	पुष्टायतशिरोग्रीवां विस्मितः सोऽभिवीक्ष्यताम् ।
017c	अभिनन्द्य स तां राजा नन्दिनीं गाधिनन्दनः ॥
018a	अब्रवीच्च भृशं तुष्टः स राजा तमृषिं तदा ।
018c	अर्बुदेन गवां ब्रह्मन्मम राज्येन वा पुनः ॥
019a	नन्दिनीं सम्प्रयच्छस्व भुङ्क्ष्व राज्यं महामुने ।
019	वसिष्ठ उवाच 
019c	देवतातिथिपित्रर्थं याज्यार्थं च पयस्विनी ॥
020a	अदेया नन्दिनीयं वै राज्येनापि तवानघ ।
020	विश्वामित्र उवाच 
020c	`रत्नं हि भगवन्नेतद्रत्नहारी च पार्थिवः ।'
020e	क्षत्रियोऽहं भवान्विप्रस्तपःस्वाध्यायसाधनः ॥
021a	ब्राह्मणेषु कुतो वीर्यं प्रशान्तेषु धृतात्मसु ।
021c	अर्बुदेन गवां यस्त्वं न ददासि ममेप्सितम् ॥
022a	स्वधर्मं न प्रहास्यामि नेष्यामि च बलेन गाम् ।
022	वसिष्ठ उवाच 
022c	बलस्थश्चासि राजा च बाहुवीर्यश्च क्षत्रियः ॥
023a	यथेच्छसि तथा क्षिप्रं कुरु मा त्वं विचारय ।
023	गन्धर्व उवाच 
023c	एवमुक्तस्तथा पार्थ विश्वामित्रो बलादिव ॥
024a	हंसचन्द्रप्रतीकाशां नन्दिनीं तां जहार गाम् ।
024c	`सा तदा ह्रियमाणा च विश्वामित्रबलैर्बलात् ।'
024e	कशादण्डप्रणुदिता काल्यमाना इतस्ततः ॥
025a	हंभायमाना कल्याणी वसिष्ठस्याथ नन्दिनी ।
025c	आगम्याभिमुखी पार्थ तस्थौ भगवदुन्मुखी ॥
026a	भृशं च ताड्यमाना वै न जगामाश्रमात्ततः ।
026	वसिष्ठ उवाच 
026c	शृणोमि ते रवं भद्रे विनदन्त्याः पुनः पुनः ॥
027a	ह्रियसे त्वं बलाद्भद्रे विश्वामित्रेण नन्दिनि ।
027c	किं कर्तव्यं मया तत्र क्षमावान्ब्राह्मणो ह्यहम् ।
028	गन्धर्व उवाच 
028a	सा भयान्नन्दिनी तेषां बलानां भरतर्षभ ।
028c	विश्वामित्रभयोद्विग्ना वसिष्ठं समुपागमत् ॥
029	गौरुवाच 
029a	कशाग्रदण्डाभिहतां क्रोशन्तीं मामनाथवत् ।
029c	विश्वामित्रबलैर्घोरैर्भगवन् किमुपेक्षसे ॥
030	गन्धर्व उवाच 
030a	एवं तस्यां तदा पार्थ धर्षितायां महामुनिः ।
030c	न चुक्षुभे तदा धैर्यान्न चचाल धृतव्रतः ॥
031	वसिष्ठ उवाच 
031a	क्षत्रियाणां बलं तेजो ब्राह्मणानां क्षमा बलम् ।
031c	क्षमा मां भजते यस्माद्गम्यतां यदि रोचते ॥
032	नन्दिन्युवाच 
032a	किं नु त्यक्ताऽस्मि भगवन्यदेवं त्वं प्रभाषसे ।
032c	अत्यक्ताऽहं त्वया ब्रह्मन्नेतुं शक्या न वै बलात् ॥
033	वसिष्ठ उवाच 
033a	न त्वां त्यजामि कल्याणि स्थीयतां यदि शक्यते ।
033c	दृढेन दाम्ना बद्ध्वैष वत्सस्ते ह्रियते बलात् ॥
034	गन्धर्व उवाच 
034a	स्थीयतामिति तच्छ्रुत्वा वसिष्ठस्य पयस्विनी ।
034c	ऊर्ध्वाञ्चितशिरोग्रीवा प्रबभौ रौद्रदर्शना ॥
035a	क्रोधरक्तेक्षणा सा गौर्हंभारवघनस्वना ।
035c	विश्वामित्रस्य तत्सैन्यं व्यद्रावयत सर्वशः ॥
036a	कशाग्रदण्डाभिहता काल्यमाना ततस्ततः ।
036c	क्रोधरक्तेक्षणा क्रोधं भूय एव समाददे ॥
037a	आदित्य इव मध्याह्ने क्रोधदीप्तवपुर्बभौ ।
037c	अङ्गारवर्षं मुञ्चन्ती मुहुर्वालधितो महत् ॥
038a	असृजत्पह्लवान्पुच्छात्प्रस्रवाद्द्राविडाञ्छकान् ।
038c	योनिदेशाच्च यवानाञ्शकृतः शबरान्बहून् ॥
039a	मूत्रतश्चासृजत्कांश्चिच्छबरांश्चैव पार्श्वतः ।
039c	पौण्ड्रान्किरातान्यवनान्सिंहलान्बर्बरान्खसान् ॥
040a	चिबुकांश्च पुलिन्दांश्च चीनान्हूणान्सकेरलान् ।
040c	ससर्ज फेनतः सा गौर्म्लेच्छान्बहुविधानपि ॥
041a	तैर्विसृष्टैर्महासैन्यैर्नानाम्लेच्छगणैस्तदा ।
041c	नानावरणसञ्छन्नैर्नानायुधधरैस्तथा ॥
042a	अवाकीर्यत संरब्धैर्विश्वामित्रस्य पश्यतः ।
042c	एकैकश्च तदा योधः पञ्चभिः सप्तभिर्वृतः ॥
043a	अस्त्रवर्षेण महता वध्यमानं बलं तदा ।
043c	प्रभग्नं सर्वतस्त्रस्तं विश्वामित्रस्य पश्यतः ॥
044a	`तस्य तच्चतुरङ्गं वै बलं परमदुःसहम् ।
044c	प्रभग्नं सर्वतो घोरं पयस्विन्या विनिर्जितम् ॥'
045a	न च प्राणैर्वियुज्यन्ते केचित्तत्रास्य सैनिकाः ।
045c	विश्वामित्रस्य सङ्क्रुद्धैर्वासिष्ठैर्भरतर्षभ ॥
046a	सा गौस्तत्सकलं सैन्यं कालयामास दूरतः ।
046c	विश्वामित्रस्य तत्सैन्यं काल्यमानं त्रियोजनम् ॥
047a	क्रोशमानं भयोद्विग्नं त्रातारं नाध्यगच्छत ।
047c	`विश्वामित्रस्ततो दृष्ट्वा क्रोधाविष्टः स रोदसी ॥
048a	ववर्ष शरवर्षाणि वसिष्ठे मुनिसत्तमे ।
048c	घोररूपांश्च नाराचान्क्षुरान्भल्लान्महामुनिः ॥
049a	विश्वामित्रप्रयुक्तांस्तान्वैणवेन व्यमोचयत् ।
049c	वसिष्ठस्य तदा दृष्ट्वा कर्मकौशलमाहवे ॥
050a	विश्वामित्रोऽपि कोपेन भूयः शत्रुनिपातनः ।
050c	दिव्यास्त्रवर्षं तस्मै स प्राहिणोन्मुनये रुषा ॥
051a	आग्नेयं वारुणं चैन्द्रं याम्यं वायव्यमेव च ।
051c	विससर्ज महाभागे वसिष्ठे ब्रह्मणः सुते ॥
052a	अस्त्राणि सर्वतो ज्वालां विसृजन्ति प्रपेदिरे ।
052c	युगान्तसमये घोराः पतङ्गस्येव रश्मयः ॥
053a	वसिष्ठोऽपि महातेजा ब्रह्मशक्तिप्रयुक्तया ।
053c	यष्ट्या निवारयामास सर्वाण्यस्त्राणि स स्मयन् ॥
054a	ततस्ते भस्मसाद्भूताः पतन्ति स्म महीतले ।
054c	अपोह्य दिव्यान्यस्त्राणि वसिष्ठो वाक्यमब्रवीत् ॥
055a	निर्जितोऽसि महाराज दुरात्मन्गाधिनन्दन ।
055c	यदि तेऽस्ति परं शौर्यं तद्दर्शय मयि स्थिते ॥
056	गन्धर्व उवाच 
056a	विश्वामित्रस्तथा चोक्तो वसिष्ठेन नराधिपः ।
056c	नोवाच किञ्चिद्व्रीडाढ्यो विद्रावितमहाबलः' ॥
057a	दृष्ट्वा तन्महदाश्चर्यं ब्रह्मतेजोभवं तदा ।
057c	विश्वामित्रः क्षत्रभावान्निर्विण्णो वाक्यमब्रवीत् ।
057e	धिग्बलं क्षत्रियबलं ब्रह्मतेजोबलं बलम् ॥
058a	बलाबले विनिश्चित्य तप एव परं बलम् ।
058	गन्धर्व उवाच 
058c	स राज्यं स्फीतमुत्सृज्य तां च दीप्तां नृपश्रियम् ॥
059a	भोगांश्च पृष्ठतः कृत्वा तपस्येव मनो दधे ।
059c	स गत्वा तपसा सिद्धिं लोकान्विष्टभ्य तेजसा ॥
060a	तताप सर्वान्दीप्तौजा ब्राह्मणत्वमवाप्तवान् ।
060c	अपिबच्च ततः सोममिन्द्रेण सह कौशिकः ॥
061ac	`एवंवीर्यस्तु राजर्षिर्विप्रर्षिः सम्बभूव ह' ॥ 

इति श्रीमन्महाभारते आदिपर्वणि चैत्ररथपर्वमि एकनवत्यधिकशततमोऽध्यायः ॥ 191 ॥

1-191-5 मरुधन्वसु मरुसञ्ज्ञकेष्वल्पजलप्रदेशेषु ॥ 1-191-38 पह्लवादयो म्लेच्छविशेषाः ॥ एकनवत्यधिकशततमोऽध्यायः ॥ 191 ॥
