अध्यायः 230

सुन्दोपसुन्दयोः दिग्विजयः कुरुक्षेत्रे निवासश्च ॥ 1 ॥

KK0114230001	नारद उवाच ।

KK0114230001a	उत्सवे वृत्तमात्रे तु त्रैलोक्याकाङ्क्षिणावुभौ ।
KK0114230001c	मन्त्रयित्वा ततः सेनां तावज्ञापयतां तदा ॥
KK0114230002a	सुहृद्भिरप्यनुज्ञातौ दैत्यैर्वृद्धैश्च मन्त्रिभिः ।
KK0114230002c	कृत्वा प्रास्थानिकं रात्रौ मघासु ययतुस्तदा ॥
KK0114230003a	गदापिट्टशधारिण्या शूलमुद्गरहस्तया ।
KK0114230003c	प्रस्थितौ सह वर्मिण्या महत्या दैत्यसेनया ॥
KK0114230004a	मङ्गलैः स्तुतिभिश्चापि विजयप्रतिसंहितैः ।
KK0114230004c	चारणैः स्तूयमानौ तौ जग्मतुः परया मुदा ॥
KK0114230005a	तावन्तरिक्षमुत्प्लुत्य दैत्यौ कामगमावुभौ ।
KK0114230005c	देवानामेव भवनं जग्मतुर्युद्दुर्मदौ ॥
KK0114230006a	तयोरागमनं ज्ञात्वा वरदानं च तत्प्रभोः ।
KK0114230006c	हित्वा त्रिविष्टपं जग्मुर्ब्रह्मलोकं ततः सुराः ॥
KK0114230007a	ताविन्द्रलोकं निर्जित्य यक्षरक्षोगणांस्तदा ।
KK0114230007c	खेचराण्यपि भूतानि जघ्नतुस्तीव्रविक्रमौ ॥
KK0114230008a	अन्तर्भूमिगतान्नागाञ्जित्वा तौ च महारथौ ।
KK0114230008c	समुद्रवासिनीः सर्वा म्लेच्छजातीर्विजिग्यतुः ॥
KK0114230009a	ततः सर्वां महीं जेतुमारब्धावुग्रशासनौ ।
KK0114230009c	सैनिकांश्च समाहूय सुतीक्ष्णं वाक्यमूचतुः ॥
KK0114230010a	राजर्षयो महायज्ञैर्हव्यकव्यैर्द्विजातयः ।
KK0114230010c	तेजो बलं च देवानां वर्धन्ति श्रियं तथा ॥
KK0114230011a	तेषामेवं प्रवृत्तानां सर्वेषामसुरद्विषाम् ।
KK0114230011c	सम्भूय सर्वैरस्माभिः कार्यः सर्वात्मना वधः ॥
KK0114230012a	एवं सर्वान्समादिश्य पूर्वतीरे महोदधेः ।
KK0114230012c	क्रूरां मतिं समास्थाय जग्मतुः सर्वतोमुखौ ॥
KK0114230013a	यज्ञैर्यजन्ति ये केचिद्याजयन्ति च ये द्विजाः ।
KK0114230013c	तान्सर्वान्प्रसभं हत्वा बलिनौ जग्मतुस्ततः ॥
KK0114230014a	आश्रमेष्वग्निहोत्राणि मुनीनां भावितात्मनाम् ।
KK0114230014c	गृहीत्वा प्रक्षिपन्त्यप्सु विश्रब्धं सैनिकास्तयोः ॥
KK0114230015a	तपोधनैश्च ये क्रुद्धैः शापा उक्ता महात्मभिः ।
KK0114230015c	नाक्रामन्त तयोस्तेऽपि वरदाननिराकृताः ॥
KK0114230016a	नाक्रामन्त यदा शापा बाणा मुक्ताः शिलास्विव ।
KK0114230016c	नियमान्सम्परित्यज्य व्यद्रवन्त द्विजातयः ॥
KK0114230017a	पृथिव्यां ये तपःसिद्धा दान्ताः शमपरायणाः ।
KK0114230017c	तयोर्भयाद्दुद्रुवुस्ते वैनतेयादिवोरगाः ॥
KK0114230018a	मथितैराश्रमैर्भग्नैर्विकीर्णकलशस्रुवैः ।
KK0114230018c	शून्यमासीज्जगत्सर्वं कालेनेव हतं तदा ॥
KK0114230019a	ततो राजन्नदृश्यद्भिर्ऋषिभिश्च महासुरौ ।
KK0114230019c	उभौ विनिश्चयं कृत्वा विकुर्वाते वधैषिणौ ॥
KK0114230020a	प्रभिन्नकरटौ मत्तौ भूत्वा कुञ्जररूपिणौ ।
KK0114230020c	संलीनमपि दुर्गेषु निन्यतुर्यमसादनम् ॥
KK0114230021a	सिंहौ भूत्वा पुनर्व्याघ्रौ पुनश्चान्तर्हितावुभौ ।
KK0114230021c	तैस्तैरुपायैस्तौ क्रूरावृषीन्दृष्ट्वा निजघ्नतुः ॥
KK0114230022a	निवृत्तयज्ञस्वाध्याया प्रनष्टनृपतिद्विजा ।
KK0114230022c	उत्सन्नोत्सवयज्ञा च बभूव वसुधा तदा ॥
KK0114230023a	हाहाभूता भयार्ता च निवृत्तविपणापणा ।
KK0114230023c	निवृत्तदेवकार्या च पुण्योद्वाहविवर्जिता ॥
KK0114230024a	निवृत्तकृषिगोरक्षा विध्वस्तनगराश्रमा ।
KK0114230024c	अस्थिकङ्कालसङ्कीर्णा भूर्बभूवोग्रदर्शना ॥
KK0114230025a	निवृत्तपितृकार्यं च निर्वषट्कारमङ्गलम् ।
KK0114230025c	जगत्प्रतिभयाकारं दुष्प्रेक्ष्यमभवत्तदा ॥
KK0114230026a	चन्द्रादित्यौ ग्रहास्तारा नक्षत्राणि दिवौकसः ।
KK0114230026c	जग्मुर्विषादं तत्कर्म दृष्ट्वा सुन्दोपसुन्दयोः ॥
KK0114230027a	एवं सर्वा दिशो दैत्यौ जित्वा क्रूरेण कर्मणा ।
KK0114230027c	निःसपत्नौ कुरुक्षेत्रे निवेशमभिचक्रतुः ॥ ॥

इति श्रीमन्महाभारते आदिपर्वणि विदुरागमनराज्यलाभपर्वणि त्रिंशदधिकद्विशततमोऽध्यायः ॥ 230 ॥

1-230-3 प्रस्थितौ सहधर्मिण्या इति ख.पाठः । जयमरणरूपतुल्यधर्म पत्येत्यर्थः । रत्नo ॥ 1-230-19 अदृश्यद्भिः अदृश्यैः तृतीयाचेयं सप्तर्म्येथ ऋषिष्वदृश्येषु सत्स्वित्यर्थः ॥ त्रिंशदधिकद्विशततमोऽध्यायः ॥ 230 ॥
