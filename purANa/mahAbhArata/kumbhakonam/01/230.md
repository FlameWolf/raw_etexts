अध्यायः 230

सुन्दोपसुन्दयोः दिग्विजयः कुरुक्षेत्रे निवासश्च ॥ 1 ॥

001	नारद उवाच ।

001a	उत्सवे वृत्तमात्रे तु त्रैलोक्याकाङ्क्षिणावुभौ ।
001c	मन्त्रयित्वा ततः सेनां तावज्ञापयतां तदा ॥
002a	सुहृद्भिरप्यनुज्ञातौ दैत्यैर्वृद्धैश्च मन्त्रिभिः ।
002c	कृत्वा प्रास्थानिकं रात्रौ मघासु ययतुस्तदा ॥
003a	गदापिट्टशधारिण्या शूलमुद्गरहस्तया ।
003c	प्रस्थितौ सह वर्मिण्या महत्या दैत्यसेनया ॥
004a	मङ्गलैः स्तुतिभिश्चापि विजयप्रतिसंहितैः ।
004c	चारणैः स्तूयमानौ तौ जग्मतुः परया मुदा ॥
005a	तावन्तरिक्षमुत्प्लुत्य दैत्यौ कामगमावुभौ ।
005c	देवानामेव भवनं जग्मतुर्युद्दुर्मदौ ॥
006a	तयोरागमनं ज्ञात्वा वरदानं च तत्प्रभोः ।
006c	हित्वा त्रिविष्टपं जग्मुर्ब्रह्मलोकं ततः सुराः ॥
007a	ताविन्द्रलोकं निर्जित्य यक्षरक्षोगणांस्तदा ।
007c	खेचराण्यपि भूतानि जघ्नतुस्तीव्रविक्रमौ ॥
008a	अन्तर्भूमिगतान्नागाञ्जित्वा तौ च महारथौ ।
008c	समुद्रवासिनीः सर्वा म्लेच्छजातीर्विजिग्यतुः ॥
009a	ततः सर्वां महीं जेतुमारब्धावुग्रशासनौ ।
009c	सैनिकांश्च समाहूय सुतीक्ष्णं वाक्यमूचतुः ॥
010a	राजर्षयो महायज्ञैर्हव्यकव्यैर्द्विजातयः ।
010c	तेजो बलं च देवानां वर्धन्ति श्रियं तथा ॥
011a	तेषामेवं प्रवृत्तानां सर्वेषामसुरद्विषाम् ।
011c	सम्भूय सर्वैरस्माभिः कार्यः सर्वात्मना वधः ॥
012a	एवं सर्वान्समादिश्य पूर्वतीरे महोदधेः ।
012c	क्रूरां मतिं समास्थाय जग्मतुः सर्वतोमुखौ ॥
013a	यज्ञैर्यजन्ति ये केचिद्याजयन्ति च ये द्विजाः ।
013c	तान्सर्वान्प्रसभं हत्वा बलिनौ जग्मतुस्ततः ॥
014a	आश्रमेष्वग्निहोत्राणि मुनीनां भावितात्मनाम् ।
014c	गृहीत्वा प्रक्षिपन्त्यप्सु विश्रब्धं सैनिकास्तयोः ॥
015a	तपोधनैश्च ये क्रुद्धैः शापा उक्ता महात्मभिः ।
015c	नाक्रामन्त तयोस्तेऽपि वरदाननिराकृताः ॥
016a	नाक्रामन्त यदा शापा बाणा मुक्ताः शिलास्विव ।
016c	नियमान्सम्परित्यज्य व्यद्रवन्त द्विजातयः ॥
017a	पृथिव्यां ये तपःसिद्धा दान्ताः शमपरायणाः ।
017c	तयोर्भयाद्दुद्रुवुस्ते वैनतेयादिवोरगाः ॥
018a	मथितैराश्रमैर्भग्नैर्विकीर्णकलशस्रुवैः ।
018c	शून्यमासीज्जगत्सर्वं कालेनेव हतं तदा ॥
019a	ततो राजन्नदृश्यद्भिर्ऋषिभिश्च महासुरौ ।
019c	उभौ विनिश्चयं कृत्वा विकुर्वाते वधैषिणौ ॥
020a	प्रभिन्नकरटौ मत्तौ भूत्वा कुञ्जररूपिणौ ।
020c	संलीनमपि दुर्गेषु निन्यतुर्यमसादनम् ॥
021a	सिंहौ भूत्वा पुनर्व्याघ्रौ पुनश्चान्तर्हितावुभौ ।
021c	तैस्तैरुपायैस्तौ क्रूरावृषीन्दृष्ट्वा निजघ्नतुः ॥
022a	निवृत्तयज्ञस्वाध्याया प्रनष्टनृपतिद्विजा ।
022c	उत्सन्नोत्सवयज्ञा च बभूव वसुधा तदा ॥
023a	हाहाभूता भयार्ता च निवृत्तविपणापणा ।
023c	निवृत्तदेवकार्या च पुण्योद्वाहविवर्जिता ॥
024a	निवृत्तकृषिगोरक्षा विध्वस्तनगराश्रमा ।
024c	अस्थिकङ्कालसङ्कीर्णा भूर्बभूवोग्रदर्शना ॥
025a	निवृत्तपितृकार्यं च निर्वषट्कारमङ्गलम् ।
025c	जगत्प्रतिभयाकारं दुष्प्रेक्ष्यमभवत्तदा ॥
026a	चन्द्रादित्यौ ग्रहास्तारा नक्षत्राणि दिवौकसः ।
026c	जग्मुर्विषादं तत्कर्म दृष्ट्वा सुन्दोपसुन्दयोः ॥
027a	एवं सर्वा दिशो दैत्यौ जित्वा क्रूरेण कर्मणा ।
027c	निःसपत्नौ कुरुक्षेत्रे निवेशमभिचक्रतुः ॥ ॥

इति श्रीमन्महाभारते आदिपर्वणि विदुरागमनराज्यलाभपर्वणि त्रिंशदधिकद्विशततमोऽध्यायः ॥ 230 ॥

1-230-3 प्रस्थितौ सहधर्मिण्या इति ख.पाठः । जयमरणरूपतुल्यधर्म पत्येत्यर्थः । रत्नo ॥ 1-230-19 अदृश्यद्भिः अदृश्यैः तृतीयाचेयं सप्तर्म्येथ ऋषिष्वदृश्येषु सत्स्वित्यर्थः ॥ त्रिंशदधिकद्विशततमोऽध्यायः ॥ 230 ॥
