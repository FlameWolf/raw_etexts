अध्यायः 050
शून्यारण्ये वृत्तस्य काश्यपतक्षकवृत्तान्तस्योपलब्धिप्रकारकथनम् ॥ 1 ॥ 

001	मन्त्रिण ऊचुः । 
001a	ततः स राजा राजेन्द्र स्कन्धे तस्य भुजंगमम् ।
001c	मुनेः क्षुत्क्षाम आसज्य स्वपुरं प्रययौ पुनः ॥
002a	ऋषेस्तस्य तु पुत्रोऽभूद्गवि जातो महायशाः ।
002c	शृङ्गी नाम महातेजास्तिग्मवीर्योऽतिकोपनः ॥
003a	ब्रह्माणं समुपागम्य मुनिः पूजां चकार ह ।
003c	सोऽनुज्ञातस्ततस्तत्र शृङ्गी शुश्राव तं तदा ॥
004a	सख्युः सकाशात्पितरं पित्रा ते धर्षितं पुरा ।
004c	मृतं सर्पं समासक्तं स्थाणुभूतस्य तस्य तम् ॥
005a	वहन्तं राजशार्दूल स्कन्धेनानपकारिणम् ।
005c	तपस्विनमतीवाथ तं मुनिप्रवरं नृप ॥
006a	जितेन्द्रियं विशुद्धं च स्थितं कर्मण्यथाद्भुतम् ।
006c	तपसा द्योतितात्मानं स्वेष्वङ्गेषु यतं तदा ॥
007a	शुभाचारं शुभकथं सुस्थितं तमलोलुपम् ।
007c	अक्षुद्रमनसूयं च वृद्धं मौनव्रते स्थितम् । 
007e	शरण्यं सर्वभूतानां पित्रा विनिकृतं तव ॥ 
008a	शशापाथ महातेजाः पितरं ते रुषान्वितः ।
008c	ऋषेः पुत्रो महातेजा बालोऽपि स्थविरद्युतिः ॥
009a	स क्षिप्रमुदकं स्पृष्ट्वा रोषादिदमुवाच ह ।
009c	पितरं तेऽभिसन्धाय तेजसा प्रज्वलन्निव ॥
010a	अनागसि गुरौ यो मे मृतं सर्पवासृजत् ।
010c	तं नागस्तक्षकः क्रुद्धस्तेजसा प्रदहिष्यति ॥
011a	आशीविषस्तिग्मतेजा मद्वाक्यबलचोदितः ।
011c	सप्तरात्रादितः पापं पश्य मे तपसो बलम् ॥
012a	इत्युक्त्वा प्रययौ तत्र पिता यत्राऽस्य सोऽभवत् ।
012c	दृष्ट्वा च पितरं तस्मै तं शापं प्रत्यवेदयत् ॥
013a	स चापि मुनिशार्दूलः प्रेरयामास ते पितुः ।
013c	शिष्यं गौरमुखं नाम शीलवन्तं गुणान्वितम् ॥
014a	आचख्यौं सत्त्व विश्रान्तो राज्ञः सर्वमशेषतः ।
014c	शप्तोऽसि मम पुत्रेण यत्तो भव महीपते ॥
015a	तक्षकस्त्वां महाराज तेजसाऽसौ दहिष्यति ।
015c	श्रुत्वा च तद्वचो घोरं पिता ते जनमेजय ॥
016a	यत्तोऽभवत्परित्रस्तस्तक्षकात्पन्नगोत्तमात् ।
016c	ततस्तस्मिंस्तु दिवसे सप्तमे समुपस्थिते ॥
017a	राज्ञः समीपं ब्रह्मर्षिः काश्यपो गन्तुमैच्छत ।
017c	तं ददर्शाथ नागेन्द्रस्तक्षकः काश्यपं तदा ॥
018a	तमब्रवीत्पन्नगेन्द्रः काश्यपं त्वरितं द्विजम् ।
018c	क्व भवांस्त्वरितो याति किं च कार्यं चिकीर्षति ॥
019	काश्यप उवाच । 
019a	यत्र राजा कुरुश्रेष्ठः परिक्षिन्नाम वै द्विज ।
019c	तक्षकेण भुजंगेन धक्ष्यते किल सोऽद्य वै ॥
020a	गच्छाम्यहं तं त्वरितः सद्यः कर्तुमपज्वरम् ।
020c	मयाऽभिपन्नं तं चापि न सर्पो धर्षयिष्यति ॥
021	तक्षक उवाच । 
021a	किमर्थं तं मया दष्टं संजीवयितुमिच्छसि ।
021c	अहं त तक्षको ब्रह्मन्पश्य मे वीर्यमद्भुतम् ॥
022a	न शक्तस्त्वं मया दष्टं तं संजीवयितुं नृपम् । 
022	मन्त्रिण ऊचुः ।
022c	इत्युक्त्वा तक्षकस्तत्र सोऽदशद्वै वनस्पतिम् ॥ 
023a	स दष्टमात्रो नागेन भस्मीभूतोऽभवन्नगः ।
023c	काश्यपश्च ततो राजन्नजीवयत तं नगम् ॥
024a	ततस्तं लोभयामास कामं ब्रूहीति तक्षकः ।
024c	स एवमुक्तस्तं प्राह काश्यपस्तक्षकं पुनः ॥
025a	धनलिप्सुरहं तत्र यामीत्युक्तश्च तेन सः ।
025c	तमुवाच महात्मानं तक्षकः श्लक्ष्णया गिरा ॥
026a	यावद्धनं प्रार्थयसे राज्ञस्तस्मात्ततोऽधिकम् ।
026c	गृहाण मत्त एव त्वं सन्निवर्तस्व चानघ ॥
027a	स एवमुक्तो नागेन काश्यपो द्विपदां वरः ।
027c	लब्ध्वा वित्तं निववृते तक्षकाद्यावदीप्सितम् ॥
028a	तस्मिन्प्रतिगते विप्रे छद्मनोपेत्य तक्षकः ।
028c	तं नृपं नृपतिश्रेष्ठं पितरं धार्मिकं तव ॥
029a	प्रासादस्थं यत्तमपि दग्धवान्विषवह्निना ।
029c	ततस्त्वं पुरुषव्याघ्र विजयायाभिषेचितः ॥
030a	एतद्दृष्टं श्रुतं चापि यथावन्नृपसत्तम ।
030c	अस्माभिर्निखिलं सर्वं कथितं तेऽतिदारुणम् ॥
031a	श्रुत्वा चैतं नरश्रेष्ठ पार्थिवस्य पराभवम् ।
031c	अस्य चर्षेरुदङ्कस्य विधत्स्व यदनन्तरम् ॥
032	सौतिरुवाच । 
032a	एतस्मिन्नेव काले तु स राजा जनमेजयः ।
032c	उवाच मन्त्रिणः सर्वानिदं वाक्यमरिंदमः ॥
033	जनमेजय उवाच । 
033a	अथ तत्कथितं केन यद्वृत्तं तद्वनस्पतौ ।
033c	आश्चर्यभूतं लोकस्य भस्मराशीकृतं तदा ॥
034a	यद्वृक्षं जीवयामास काश्यपस्तक्षकेण वै ।
034c	नूनं मन्त्रैर्हतविषो न प्रणश्येत काश्यपात् ॥
035a	चिन्तयामास पापात्मा मनसा पन्नगाधमः ।
035c	दष्टं यदि मया विप्रः पार्थिवं जीवयिष्यति ॥
036a	तक्षकः संहतविषो लोके यास्यति हास्यताम् ।
036c	विचिन्त्यैवं कृता तेन ध्रुवं तुष्टिर्द्विजस्य वै ॥
037a	भविष्यति ह्युपायेन यस्य दास्यामि यातनाम् ।
037c	एकं तु श्रोतुमिच्छामि तद्वृत्तं निर्जने वने ॥
038a	संवादं पन्नगेन्द्रस्य काश्यपस्य च कस्तदा ।
038c	श्रुतवान्दृष्टवांश्चापि भवत्सु कथमागतम् । 
038e	श्रुत्वा तस्य विधास्येऽहं पन्नगान्तकरीं मतिम् ॥ 
039	मन्त्रिण ऊचुः । 
039a	शृणु राजन्यथास्माकं येन तत्कथितं पुरा ।
039c	समागतं द्विजेन्द्रस्य पन्नगेन्द्रस्य चाध्वनि ॥
040a	तस्मिन्वृक्षे नरः कश्चिदिन्धनार्थाय पार्थिव ।
040c	विचिन्वन्पूर्वमारूढः शुष्कशाखावनस्पतौ ॥
041a	न बुध्येतामुभौ तौ च नगस्थं पन्नगद्विजौ ।
041c	सह तेनैव वृक्षेण भस्मीभूतोऽभवन्नृप ॥
042a	द्विजप्रभावाद्राजेन्द्र व्यजीवत्स वनस्पतिः ।
042c	तेनागम्य द्विजश्रेष्ठ पुंसाऽस्मासु निवेदितम् ॥
043a	यथा वृत्तं तु तत्सर्वं तक्षकस्य द्विजस्य च ।
043c	एतत्ते कथितं राजन्यथादृष्टं श्रुतं च यत् । 
043e	श्रुत्वा च नृपशार्दूल विधत्स्व यदनन्तरम् ॥ 
044	सौतिरुवाच । 
044a	मन्त्रिणां तु वचः श्रुत्वा स राजा जनमेजयः ।
044c	पर्यतप्यत दुःखार्तः प्रत्यपिंषत्करं करे ॥
045a	निःश्वासमुष्णमसकृद्दीर्घं राजीवलोचनः ।
045c	मुमोचाश्रूणि च तदा नेत्राभ्यां प्ररुदन्नृपः ॥
046a	उवाच च महीपालो दुःखशोकसमन्वितः ।
046c	दुर्धरं बाष्पमुत्सृज्य स्पृष्ट्वा चापो यथाविधि ॥
047a	मुहूर्तमिव च ध्यात्वा निश्चित्य मनसा नृपः ।
047c	अमर्षी मन्त्रिणः सर्वानिदं वचनमब्रवीत् ॥
048	जनमेजय उवाच । 
048a	श्रुत्वैतद्भवतां वाक्यं पितुर्मे स्वर्गतिं प्रति ।
048c	निश्चितेयं मम मतिर्या च तां मे निबोधत । 
048e	अनन्तरं च मन्येऽहं तक्षकाय दुरात्मने ॥ 
049a	प्रतिकर्तव्यमित्येवं येन मे हिंसितः पिता ।
049c	शृङ्गिणं हेतुमात्रं यः कृत्वा दग्ध्वा च पार्थिवम् ॥
050a	इयं दुरात्मता तस्य काश्यपं यो न्यवर्तयत् ।
050c	यद्यागच्छेत्स वै विप्रो ननु जीवेत्पिता मम ॥
051a	परिहीयेत किं तस्य यदि जीवेत्स पार्थिवः ।
051c	काश्यपस्य प्रसादेन मन्त्रिणां विनयेन च ॥
052a	स तु वारितवान्मोहात्काश्यपं द्विजसत्तमम् ।
052c	संजिजीवयिषुं प्राप्तं राजानमपराजितम् ॥
053a	महानतिक्रमो ह्येष तक्षकस्य दुरात्मनः ।
053c	द्विजस्य योऽददद्द्रव्यं मा नृपं जीवयेदिति ॥
054a	उत्तङ्कस्य प्रियं कर्तुमात्मनश्च महत्प्रियम् ।
054c	भवतां चैव सर्वेषां गच्छाम्यपचितिं पितुः ॥ ॥
इति श्रीमन्महाभारते आदिपर्वणि आस्तीकपर्वणि पञ्चाशत्तमोऽध्यायः ॥ 50 ॥ 
1-50-6 अङ्गेषु बागादिषु यतं नियतं शमदमवन्तमित्यर्थः ॥ 1-50-7 अक्षुद्रं गम्भीरं । तव पित्रा विनिकृतमपकृतम् ॥ 1-50-20 अभिपन्नं त्रातं धऱ्षयिष्यत्यमिभविष्यति ॥ 1-50-24 कामं काम्यमानमर्थम् ॥ 1-50-27 द्विपदा पुस्त्राणाम् ॥ 1-50-36 संहतविषः सम्या हतं नष्टं विषं यस्य स तथा संहृतविष इति पाठे स्पष्टोथः ॥ 1-50-39 समागणं समागमं भावे निष्ठा ॥ 1-50-44 करं कर निधाय प्रत्यपिंषत् ॥ 1-50-52 मोहान्मदीयसमर्थ्याज्ञानात् ॥ 1-50-54 अपचितिं वैरनिर्यातनम् ॥ पञ्चाशत्तमोऽध्यायः ॥ 50 ॥
