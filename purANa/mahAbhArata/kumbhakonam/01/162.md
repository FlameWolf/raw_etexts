अध्यायः 162

पौरैः प्रातर्जतुगृहसमीपमागत्य पुरोचनसहितानां पाण्डवानां दाहं निश्चित्य धृतराष्ट्राय दूतमुखेन पाण्डवृत्तान्तनिवेदनम् ॥ 1 ॥ तच्छ्रवणेन ज्ञातिभिः सह धृतराष्ट्रेण कुन्त्यादीनाम् उदकदानम् ॥ 2 ॥ भीष्मविदुरयोः संवादः ॥ 3 ॥
001	वैशम्पायन उवाच 
001a	अथ रात्र्यां व्यतीतायामशेषो नागरो जनः ।
001c	तत्राजगाम त्वरितो दिदृक्षुः पाण्डुनन्दनान् ॥
002a	निर्वापयन्तो ज्वलनं ते जना ददृशुस्ततः ।
002c	जातुषं तद्गृहं दग्धममात्यं च पुरोचनम् ॥
003a	नूनं दुर्योधनेनेदं विहितं पापकर्मणा ।
003c	पाण्डवानां विनाशायेत्येवं ते चुक्रुशुर्जनाः ॥
004a	विदिते धृतराष्ट्रस्य धार्तराष्ट्रो न संशयः ।
004c	दग्धवान्पाण्डुदायादान्न ह्येतत्प्रतिषिद्धवान् ॥
005a	नूनं शान्तनवोऽपीह न धर्ममनुवर्तते ।
005c	द्रोणश्च विदुरश्चैव कृपश्चान्ये च कौरवाः ॥
006a	`नावेक्षन्ते ह तं धर्मं धर्मात्मानोऽप्यहो विधेः ।
006c	श्रुतवन्तोऽपि विद्वांसो धनवद्वशगा अहो ॥
007a	साधूननाथान्धर्मिष्ठात्सत्यव्रतपरायणान् ।
007c	नावेक्षन्ते महान्तोऽपि दैवं तेषां परायणम् ॥
008a	ते वयं धृतराष्ट्राय प्रेषयामो दुरात्मने ।
008c	संवृत्तस्ते परः कामः पाण्डवान्दग्धवानसि ॥
009a	ततो व्यपोहमानास्ते पाण्डवार्थे हुताशनम् ।
009c	निषादीं ददृशुर्दग्धां पञ्चपुत्रामनागसम् ॥
010a	इतः पश्यत कुन्तीयं दग्धा शेते तपस्विनी ।
010c	पुत्रैः सहैव वार्ष्णेयी हन्तेत्याहुः स्म नागराः ॥
011a	खनकेन तु तेनैव वेश्म शोधयता बिलम् ।
011c	पांसुभिः पिहितं तच्च पुरुषैस्तैर्न लक्षितम् ॥
012a	ततस्ते प्रेषयामासुर्धृतराष्ट्राय नागराः ।
012c	पाण्डवानग्निना दग्धानमात्यं च पुरोचनम् ॥
013a	श्रुत्वा तु धृतराष्ट्रस्तद्राजा सुमहदप्रियम् ।
013c	विनाशं पाण्डुपुत्राणां विललाप सुदुःखितः ॥
014a	अन्तर्हृष्टमनाश्चासौ बहिर्दुःखसमन्वितः ।
014c	अन्तःशीतो बहिश्चोष्णो ग्रीष्मेऽगाधह्वदोयथा ॥
015	धृतराष्ट्र उवाच 
015a	अद्य पाण्डुर्मृतो राजा मम भ्राता महायशाः ।
015c	तेषु वीरेषु दग्धेषु मात्रा सह विशेषतः ॥
016a	गच्छन्तु पुरुषाः शीघ्रं नगरं वारणावतम् ।
016c	सत्कारयन्तु तान्वीरान्कुन्तीं राजसुतां च ताम् ॥
017a	ये च तत्र मृतास्तेषां सुहृदः सन्ति तानपि ।
017c	कारयन्तु च कुल्यानि शुभ्राणि च बृहन्ति च ॥
018a	मम दग्धा महात्मानः कुलवंशविवर्धनाः ॥
018c	एवं गते मया शक्यं यद्यत्कारयितुं हितम् ।
018e	पाण्डवानां च कुन्त्याश्च तत्सर्वं क्रियतां धनैः ॥
019	`वैशम्पायन उवाच 
019a	समेताश्च ततः सर्वे भीष्मेण सह कौरवाः ।
019c	धृतराष्ट्रः सपुत्रश्च गङ्गामभिमुखा ययुः ॥
020a	एकवस्त्रा निरानन्दा निराभरणवेष्टनः ।
020c	उदकं कर्तुकामा वै पाण्डवानां महात्मनाम् ॥'
021a	एवं गत्वा ततश्चक्रे ज्ञातिभिः परिवारितः ।
021c	उदकं पाण्डुपुत्राणां धृतराष्ट्रोऽम्बिकासुतः ॥
022a	रुरुदुः सहिताः सर्वे भृशं शोकपरायणाः ।
022c	हा युधिष्ठिर कौरव्य हा भीम इति चापरे ॥
023a	हा फल्गुनेति चाप्यन्ये हा यमाविति चापरे ।
023c	कुन्तीमार्ताश्च शोचन्त उदकं चक्रिरे जनाः ॥
024a	अन्ये पौरजनाश्चैवमन्वशोचन्त पाण्डवान् ।
024c	विदुरस्त्वल्पशश्चक्रे शोकं वेद परं हि सः ॥
025a	विदुरो धृतराष्ट्रस्य जानन्सर्वं मनोगतम् ।
025c	तेनायं विधिना सृष्टः कुटिलः कपटाशयः ॥
026a	इत्येवं चिन्तयन्राजन्विदुरो विदुषां वरः ।
026c	लोकानां दर्शयन्दुःखं दुःखितैः सह बान्धवैः ॥
027a	मनसाऽचिन्तयत्पार्थान्कियद्दूरं गता इति ।
027c	सहिताः पाण्डवाः पुत्रा इति चिन्तापरोऽभवत् ॥
028a	ततः प्रव्यथितो भीष्मः पाण्डुराजसुतान्मृतान् ।
028c	सह मात्रेति तच्छ्रुत्वा विललाप रुरोद च ॥
029	भीष्म उवाच 
029a	हा युधिष्ठिर हा भीम हा धनञ्जय हा यमौ ।
029c	हा पृथे सह पुत्रैस्त्वमेकरात्रेण स्वर्गता ॥
030a	मात्रा सह कुमारास्ते सर्वे तत्रैव संस्थिताः ।
030c	न हि तौ नोत्सहेयातां भीमसेनधनञ्जयौ ॥
031a	तरसा वेगितात्मानौ निर्भेत्तुमपि मन्दरम् ।
031c	परासुत्वं न पश्यामि पृथायाः सह पाण्डवैः ॥
032a	सर्वथा विकृतं तत्तु यदि ते निधनं गताः ।
032c	धर्मराजः स निर्दिष्टो ननु विप्रैर्युधिष्ठिरः ॥
033a	पृथिव्यां च रथिश्रेष्ठो भविता स धनञ्जयः ।
033c	सत्यव्रतो धर्मदत्तः सत्यवाक्छुभलक्षणः ॥
034a	कथं कालवशं प्राप्तः पाण्डवेयो युधिष्ठिरः ।
034c	आत्मानमुपमां कृत्वा परेषां वर्तते तु यः ॥
035a	मात्रा सहैव कौरव्यः कथं कालवशं गतः ।
035c	पालितः सुचिरं कालं फलकाले यथा द्रुमः ॥
036a	भग्नः स्याद्वायुवेगेन तथा राजा युधिष्ठिरः ।
036c	यौवराज्येऽभिषिक्तेन पितुर्येनाहृतं यशः ॥
037a	आत्मनश्च पितुश्चैव सत्यधर्मप्रवृत्तिभिः ।
037c	यच्च सा वनवासेन तन्माता दुःखभागिनी ॥
038a	कालेन सह सम्मग्नो धिक्कृतान्तमनर्थकम् ।
038c	यच्च सा वनवासेन तन्माता दुःखभागिनी ॥
039a	पुत्रगृध्नुतया कुन्ती न भर्तारं मृतात्वनु ।
039c	अल्पकालं कुले जाता भर्तुः प्रीतिमवाप या ॥
040a	दग्धाऽद्य सह पुत्रैः सा असम्पूर्णमनोरथा ।
040c	मृतो भीम इति श्रुत्वा मनो न श्रद्दधाति मे ॥
041a	एतच्च चिन्तयानस्य व्यथितं बहुधा मनः ।
041c	अवधूय च मे देहं हृदयेन विदीर्यते ॥
042a	पीनस्कन्धश्चारुबाहुर्मेरुकूटसमो युवा ।
042c	मृतो भीम इति श्रुत्वा मनो न श्रद्दधाति मे ॥
043a	अतित्यागी च योधी च क्षिप्रहस्तो दृढायुधः ।
043c	प्रपत्तिमाँल्लब्धलक्षो रथयानविशारदः ॥
044a	दूरपाती त्वसम्भ्रान्तो महावीर्यो महास्त्रवान् ।
044c	अदीनात्मा नरश्रेष्ठः श्रेष्ठः सर्वधनुष्मताम् ॥
045a	येन प्राच्याश्च सौवीरा दाक्षिणात्याश्च निर्जिताः ।
045c	ख्यापितं येन शूरेण त्रिषु लोकेषु पौरुषम् ॥
046a	यस्मिञ्जाते विशोकाऽभूत्कुन्ती पाण्डुश्च वीर्यवान् ।
046c	पुरन्दरसमो जिष्णुः कथं कालवशं गतः ॥
047a	कथं तावृषभष्कन्धौ सिंहविक्रान्तगामिनौ ।
047c	मर्त्यधर्ममनुप्राप्तौ यमावरिनिवर्हणौ ॥
048a	वत्सा गताः क्व मां वृद्धं विहाय भृशमातुरम् ।
048c	हा स्नुषे मम वार्ष्णेयि निधाय हृदि मे शुचम् ॥
049a	वारणावतयात्रायां के स्युर्वै शकुनाः पथि ।
049c	एवमल्पायुषो लोके भविष्यन्ति पृथासुताः ॥
050a	संशप्ता इति कैर्यूयं वत्सान्दर्शय मे पृथे ।
050c	ममैव नाथा मन्नाथा मम नेत्राणि पाण्डवाः ॥
051a	हा पाण्डवा मे हे वत्सा हा सिंहशिशवो मम ।
051c	मातङ्गा हा ममोत्तुङ्गा हा ममानन्दवर्धनाः ॥
052a	मम हीनस्य युष्माभिः सर्वलोकास्तमोवृताः ।
052c	कदा द्रष्टाऽस्मि कौन्तेयांस्तरुणादित्यवर्चसः ॥
053a	अदृष्ट्वा वो महाबाहून्पुत्रवन्मम नन्दनाः ।
053c	क्व गतिर्मे क्व गच्छामि कुतो द्रक्ष्यामि मे शिशून् ॥
054a	हा युधिष्ठिर हा भीम हा हा फल्गुन हा यमौ ।
054c	मा गच्छत निवर्तध्वं मयि कोपं विमुञ्चत ॥
055	वैशम्पायन उवाच 
055a	श्रुत्वा तत्क्रन्दितं तस्य तिलोदं च प्रसिञ्चतः ।
055c	देशं कालं समाज्ञाय विदुरः प्रत्यभाषत ॥
056a	मा शोचीस्त्वं नरव्याघ्र जहि शोकं महाधृते ।
056c	न तेषां विद्यते मृत्युः प्राप्तकालं कृतं मया ॥
057a	एतच्च तेभ्य उदकं विप्रसिञ्च न भारत ।
057c	क्षत्तेदमब्रवीद्भीष्मं कौरवाणामशृण्वताम् ॥
058a	क्षत्तारमुपसङ्गम्य बाष्पोत्पीडकलस्वरः ।
058c	मन्दंमन्दमुवाचेदं विदुरं सङ्गमे नृप ॥
059	भीष्म उवाच 
059a	कथं ते तात जीवन्ति पाण्डोः पुत्रा महाबलाः ।
059c	कथमस्मत्कृते पक्षः पाण्डोर्न हि निपातितः ॥
060a	कथं मत्प्रमुखाः सर्वे प्रमुक्ता महतो भयात् ।
060c	जननी गरुडेनेव कुरवस्ते समुद्धृताः ॥
061	वैशम्पायन उवाच 
061a	एवमुक्तस्तु कौरव्य कौरवाणामशृण्वताम् ।
061c	आचचक्षे स धर्मात्मा भीष्मायाद्भुतकर्मणे ॥
062	विदुर उवाच 
062a	धृतराष्ट्रस्य शकुने राज्ञो दुर्योधनस्य च ।
062c	विनाशे पाण्डुपुत्राणां कृतो मतिविनिश्चयः ॥
063a	तत्राहमपि च ज्ञात्वा तस्य पापस्य निश्चयम् ।
063c	तं जिघांसुरहं चापि तेषामनुमते स्थितः ॥
064a	ततो जतुगृहं गत्वा दहनेऽस्मिन्नियोजिते ।
064c	पृथायाश्च सपुत्राया धार्तराष्ट्रस्य शासनात् ॥
065a	ततः खनकमाहूय सुरङ्गं वै बिलं तदा ।
065c	सुगूढं कारयित्वा ते कुन्त्या पाण्डुसुतास्तदा ॥
066a	निष्क्रामिता मया पूर्वं मा स्म शोके मनः कृथाः ।
066c	ततस्तु नावमारोप्य सहपुत्रां पृथामहम् ॥
067a	दत्त्वाऽभयं सपुत्रायै कुन्त्यै गृहमदाहयम् ।
067c	तस्मात्ते मा स्म भूद्दुःखं मुक्ताः पापात्तु पाण्डवाः ॥
068a	निर्गताः पाण्डवा राजन्मात्रा सह परन्तपाः ।
068c	अग्निहादान्महाघोरान्मया तस्मादुपायतः ॥
069a	मा स्म शोकमिमं कार्षीर्जीवन्त्येव च पाण्डवाः ।
069c	प्रच्छन्ना विचिरिष्यन्ति यावत्कालस्य पर्ययः ॥
070a	तस्मिन्युधिष्ठिरं काले द्रक्ष्यन्ति भुवि मानवाः ।
070c	विमलं कृष्णपक्षान्ते जगच्चन्द्रमिवोदितम् ॥
071a	न तस्य नाशं पश्यामि यस्य भ्राता धनञ्जयः ।
071c	भीमसेनश्च दुर्धर्षौ माद्रीपुत्रौ च तौ यमौ ॥
072	वैशम्पायन उवाच 
072a	ततः संहृष्टसर्वाङ्गो भीष्मो विदुरमब्रवीत् ।
072c	दिष्ट्यादिष्ट्येति संहृष्टः पूजयानो महामतिम् ॥
073	भीष्म उवाच 
073a	युक्तं चैवानुरूपं च कृतं तात शुभं त्वया ।
073c	वयं विमोक्षिता दुःखात्पाण्डुपक्षो न नाशितः ॥
074	वैशम्पायन उवाच 
075a	एवमुक्त्वा विवेशाथ पुरं जनशताकुलम् ।
075c	कुरुभिः सहितो राजन्नागरैश्च पितामहः ॥
076a	अथाम्बिकेयः सामात्यः सकर्णः सहसौबलः ।
076c	सात्मजः पार्थनाशस्य स्मरंस्तथ्यं जर्ष च ॥
077a	भीष्मश्च राजन्दुर्धर्षो विदुरश्च महामतिः ।
077c	जहृषाते स्मरन्तौ तौ जातुषाग्नेर्विमोचनम् ॥
078a	सत्यशीलगुणाचारै रागैर्जानपदोद्भवैः ।
078c	द्रोणादयश्च धर्मैस्तु तेषां तान्मोचितान्विदुः ॥
079a	शौर्यलावण्यमाहात्म्यै रूपैः प्राणबलैरपि ।
079c	स्वस्थान्पार्थानमन्यन्त पौरजानपदास्तथा ॥
080a	अन्ये जनाः प्राकृताश्च स्त्रियश्च बहुलास्तदा ।
080c	शङ्कमाना वदन्ति स्म दग्धा जीवन्ति वा न वा ॥ 
इति श्रीमन्महाभारते आदिपर्वणि जतुगृहपर्वणि द्विषष्ट्यधिकशततमोऽध्यायः ॥ 162 ॥
1-162-17 कुल्यानि अस्थीनि कारयन्तु संस्कारयन्तु । कुल्यानि चैत्यानीत्यन्ये ॥ 1-162-25 विदुरस्त्वन्यथा चक्र इति घ. पाठः ॥ द्विषष्ट्यधिकशततमोऽध्यायः ॥ 162 ॥
