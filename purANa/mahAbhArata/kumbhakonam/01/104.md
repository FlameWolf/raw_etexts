अध्यायः 104

समयबन्धपूर्वकं गङ्गाशान्तन्वोर्विवाहः ॥ 1 ॥
KK0107104001	वैशम्पायन उवाच ।
KK0107104001a	एतच्छ्रुत्वा वचो राज्ञः सस्मितं मृदु वल्गु च ।
KK0107104001c	यशस्विनी च साऽगच्छच्छान्तनोर्भूतये तदा ॥
KK0107104002a	सा तु दृष्ट्वा नृपश्रेष्ठं चरन्तं तीरमाश्रितम् ।
KK0107104002c	वसूनां समयं स्मृत्वाऽथाभ्यगच्छदनिन्दिता ॥
KK0107104003a	प्रजार्थिनी राजपुत्रं शान्तनुं पृथिवीपतिम् ।
KK0107104003c	प्रतीपवचनं चापि संस्मृत्यैव स्वयं नृपम् ॥
KK0107104004a	कालोऽयमिति मत्वा सा वसूनां शापचोदिता ।
KK0107104004c	उवाच चैव राज्ञः सा ह्लादयन्ती मनो गिरा ॥
KK0107104005	गङ्गोवाच ।
KK0107104005a	भविष्यामि महीपाल महिषी ते वशानुगा ।
KK0107104005c	न तु त्वं वा द्वितीयो वा ज्ञातुमिच्छेत्कथञ्चन ॥
KK0107104006a	यत्तु कुर्यामहं राजञ्शुभं वा यदि वाऽशुभम् ।
KK0107104006c	न तद्वारयितव्याऽस्मि न वक्तव्या तथाऽप्रियम् ॥
KK0107104007a	एवं हि वर्तमानेऽहं त्वयि वत्स्यामि पार्थिव ।
KK0107104007c	वारिता विप्रियं चोक्ता त्यजेयं त्वामसंशयम् ॥
KK0107104008a	एष मे समयो राजन्भज मां त्वं यथेप्सितम् ।
KK0107104008c	अनुनीताऽस्मि ते पित्रा भर्ता मे त्वं भव प्रभो ॥
KK0107104009	वैशम्पायन उवाच ।
KK0107104009a	तथेति सा यदा तूक्ता तदा भरतसत्तम ।
KK0107104009c	प्रहर्षमतुलं लेभे प्राप्य तं पार्थिवोत्तमम् ॥
KK0107104010a	प्रतिज्ञाय तु तत्तस्यास्तथेति मनुजाधिपः ।
KK0107104010c	रथमारोप्य तां देवीं जगाम स तया सह ॥
KK0107104011a	सा च शान्तनुमभ्यागात्साक्षाल्लक्ष्मीरिवापरा ।
KK0107104011c	आसाद्य शान्तनुस्तां च बुभुजे कामतो वशी ॥
KK0107104012a	न प्रष्टव्येति मन्वानो न स तां किञ्चिदूचिवान् ।
KK0107104012c	स तस्याः शीलवृत्तेन रूपौदार्यगुणेन च ॥
KK0107104013a	उपचारेण च रहस्तुतोष जगतीपतिः ।
KK0107104013c	स राजा परमप्रीतः परमस्त्रीप्रलालितः ॥
KK0107104014a	दिव्यरूपा हि सा देवी गङ्गा त्रिपथगामिनी ।
KK0107104014c	मानुषं विग्रहं कृत्वा श्रीमन्तं वरवर्णिनी ॥
KK0107104015a	भाग्योपनतकामस्य भार्या चोपनताऽभवत् ।
KK0107104015c	शन्तनोर्नृपसिंहस्य देवराजसमद्युतेः ॥
KK0107104016a	सम्भोगस्नेहचातुर्यैर्हावलास्यैर्मनोहरैः ।
KK0107104016c	राजानं रमयामास यथा रज्येत स प्रभुः ॥
KK0107104017ac	स राजा रतिसक्तोऽभूदुत्तमस्त्रीगुणैर्हृतः ॥ ॥

इति श्रीमन्महाभारते आदिपर्वणि सम्भवपर्वणि चतुरधिकशततमोऽध्यायः ॥ 104 ॥
