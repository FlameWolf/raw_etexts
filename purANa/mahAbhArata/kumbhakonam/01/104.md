अध्यायः 104

समयबन्धपूर्वकं गङ्गाशान्तन्वोर्विवाहः ॥ 1 ॥
001	वैशम्पायन उवाच ।
001a	एतच्छ्रुत्वा वचो राज्ञः सस्मितं मृदु वल्गु च ।
001c	यशस्विनी च साऽगच्छच्छान्तनोर्भूतये तदा ॥
002a	सा तु दृष्ट्वा नृपश्रेष्ठं चरन्तं तीरमाश्रितम् ।
002c	वसूनां समयं स्मृत्वाऽथाभ्यगच्छदनिन्दिता ॥
003a	प्रजार्थिनी राजपुत्रं शान्तनुं पृथिवीपतिम् ।
003c	प्रतीपवचनं चापि संस्मृत्यैव स्वयं नृपम् ॥
004a	कालोऽयमिति मत्वा सा वसूनां शापचोदिता ।
004c	उवाच चैव राज्ञः सा ह्लादयन्ती मनो गिरा ॥
005	गङ्गोवाच ।
005a	भविष्यामि महीपाल महिषी ते वशानुगा ।
005c	न तु त्वं वा द्वितीयो वा ज्ञातुमिच्छेत्कथञ्चन ॥
006a	यत्तु कुर्यामहं राजञ्शुभं वा यदि वाऽशुभम् ।
006c	न तद्वारयितव्याऽस्मि न वक्तव्या तथाऽप्रियम् ॥
007a	एवं हि वर्तमानेऽहं त्वयि वत्स्यामि पार्थिव ।
007c	वारिता विप्रियं चोक्ता त्यजेयं त्वामसंशयम् ॥
008a	एष मे समयो राजन्भज मां त्वं यथेप्सितम् ।
008c	अनुनीताऽस्मि ते पित्रा भर्ता मे त्वं भव प्रभो ॥
009	वैशम्पायन उवाच ।
009a	तथेति सा यदा तूक्ता तदा भरतसत्तम ।
009c	प्रहर्षमतुलं लेभे प्राप्य तं पार्थिवोत्तमम् ॥
010a	प्रतिज्ञाय तु तत्तस्यास्तथेति मनुजाधिपः ।
010c	रथमारोप्य तां देवीं जगाम स तया सह ॥
011a	सा च शान्तनुमभ्यागात्साक्षाल्लक्ष्मीरिवापरा ।
011c	आसाद्य शान्तनुस्तां च बुभुजे कामतो वशी ॥
012a	न प्रष्टव्येति मन्वानो न स तां किञ्चिदूचिवान् ।
012c	स तस्याः शीलवृत्तेन रूपौदार्यगुणेन च ॥
013a	उपचारेण च रहस्तुतोष जगतीपतिः ।
013c	स राजा परमप्रीतः परमस्त्रीप्रलालितः ॥
014a	दिव्यरूपा हि सा देवी गङ्गा त्रिपथगामिनी ।
014c	मानुषं विग्रहं कृत्वा श्रीमन्तं वरवर्णिनी ॥
015a	भाग्योपनतकामस्य भार्या चोपनताऽभवत् ।
015c	शन्तनोर्नृपसिंहस्य देवराजसमद्युतेः ॥
016a	सम्भोगस्नेहचातुर्यैर्हावलास्यैर्मनोहरैः ।
016c	राजानं रमयामास यथा रज्येत स प्रभुः ॥
017ac	स राजा रतिसक्तोऽभूदुत्तमस्त्रीगुणैर्हृतः ॥ ॥

इति श्रीमन्महाभारते आदिपर्वणि सम्भवपर्वणि चतुरधिकशततमोऽध्यायः ॥ 104 ॥
