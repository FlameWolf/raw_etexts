अध्यायः 253

इन्द्राभिवृष्टस्य जलस्यार्जुनेन निवारणम् ॥ 1 ॥ पुत्रं निगीर्याकाशमुत्पतन्त्याः तक्षकभार्यायाः अर्जुनेन शिरश्छेदः ॥ 2 ॥ इन्द्रेण स्वकृतवायुवर्षमोहितादर्जुनात्तक्षकपुत्रस्याश्वसेनस्य मोचनम् ॥ 3 ॥ पावकान्मुमुक्षूणां नागादीनां मारणम् ॥ 4 ॥ इन्द्रस्य कृष्णार्जुनाभ्यां युद्धम् ॥ 5 ॥
KK0118253001	वैशम्पायन उवाच ।
KK0118253001a	तस्याथ वर्षतो वारि पाण्डवः प्रत्यवारयत् ।
KK0118253001c	शरवर्षेण बीभत्सुरुत्तमास्त्राणि दर्शयन् ॥
KK0118253002a	खाण्डवं च वनं सर्वं पाण्डवो बहुभिः शरैः ।
KK0118253002c	प्राच्छादयदमेयात्मा नीहारेणेव चन्द्रमाः ॥
KK0118253003a	न च स्म किञ्चिच्छक्नोति भूतं निश्चरितुं ततः ।
KK0118253003c	सञ्छाद्यमाने खे बाणैरस्यता सव्यसाचिना ॥
KK0118253004a	तक्षकस्तु न तत्रासीन्नागराजो महाबलः ।
KK0118253004c	दह्यमाने वने तस्मिन्कुरुक्षेत्रं गतो हि सः ॥
KK0118253005a	अश्वसेनोऽभवत्तत्र तक्षकस्य सुतो बली ।
KK0118253005c	स यत्नमकरोत्तीव्रं मोक्षार्थं जातवेदसः ॥
KK0118253006a	न शशाक स निर्गन्तुं निरुद्धोऽर्जुनपत्रिभिः ।
KK0118253006c	मोक्षयामास तं माता निगीर्य भुजगात्मजा ॥
KK0118253007a	तस्य पूर्वं शिरो ग्रस्तं पुच्छमस्य निगीर्यते ।
KK0118253007c	निगीर्य सोर्ध्वमक्रामत्सुतं नागी मुमुक्षया ॥
KK0118253008a	तस्याः शरेण तीक्ष्णेन पृथुधारेण पाण्डवः ।
KK0118253008c	शिरश्चिच्छेद गच्छन्त्यास्तामपश्यच्छचीपतिः ॥
KK0118253009a	तं मुमोचयिषुर्वज्री वातवर्षेण पाण्डवम् ।
KK0118253009c	मोहयामास तत्कालमश्वसेनस्त्वमुच्यत ॥
KK0118253010a	तां च मायां तदा दृष्टा घोरां नागेन वञ्चितः ।
KK0118253010c	द्विधा त्रिधा च खगतान्प्राणिनः पाण्डवोच्छिनत् ॥
KK0118253011a	शशाप तं च सङ्क्रुद्धो बीभत्सुर्जिह्मगामिनम् ।
KK0118253011c	पावको वासुदेवश्चाप्यप्रतिष्ठो भविष्यसि ॥
KK0118253012a	ततो जिष्णुः सहस्राक्षं खं वितत्याशुगैः शरैः ।
KK0118253012c	योधयामास सङ्क्रुद्धो वञ्चनां तामनुस्मरन् ॥
KK0118253013a	देवराजोऽपि तं दृष्ट्वा संरब्धं समरेऽर्जुनम् ।
KK0118253013c	स्वमस्त्रमसृजत्तीव्रं छादयित्वाऽखिलं नभः ॥
KK0118253014a	ततो वायुर्महाघोषः क्षोभयन्सर्वसागरान् ।
KK0118253014c	वियत्स्थो जनयन्मेघाञ्जलधारासमाकुलान् ॥
KK0118253015a	ततोऽशनिमुचो घोरांस्तडित्स्तनितनिःस्वनान् ।
KK0118253015c	तद्विघातार्थमसृजदर्जुनोऽप्यस्त्रमुत्तमम् ॥
KK0118253016a	वायव्यमभिमन्त्र्याथ प्रतिपत्तिविशारदः ।
KK0118253016c	तेनेन्द्राशनिमेघानां वीर्यौजस्तद्विनाशितम् ॥
KK0118253017a	जलधाराश्च ताः शोषं जग्मुर्नेशुश्च विद्युतः ।
KK0118253017c	क्षणेन चाभवद्व्योम सम्प्रशान्तरजस्तमः ॥
KK0118253018a	सुखशीतानिलवहं प्रकृतिस्थार्कमण्डलम् ।
KK0118253018c	निष्प्रतीकारहृष्टश्च हुतभुग्विविधाकृतिः ॥
KK0118253019a	सिच्यमानो वसौघैस्तैः प्राणिनां देहनिःसृतैः ।
KK0118253019c	प्रजज्वालाथ सोऽर्चिष्मान्स्वनादैः पूरयञ्जगत् ॥
KK0118253020a	कृष्णाभ्यां रक्षितं दृष्ट्वा तं च दावमहङ्कृताः ।
KK0118253020c	खमुत्पेतुर्महाराज सुपर्णाद्याः पतत्त्रिणः ॥
KK0118253021a	गरुत्मान्वज्रसदृशैः पक्षतुण्डनखैस्तथा ।
KK0118253021c	प्रहर्तुकामो न्यपतदाकाशात्कृष्णपाण्डवौ ॥
KK0118253022a	तथैवोरगसङ्घाताः पाण्डवस्य समीपतः ।
KK0118253022c	उत्सृजन्तो विषं घोरं निपेतुर्ज्वलिताननाः ॥
KK0118253023a	तांश्चकर्त शरैः पार्थः सरोषाग्निसमुक्षितैः ।
KK0118253023c	विविशुश्चापि तं दीप्तं देहाभावाय पावकम् ॥
KK0118253024a	ततः सुराः सगन्धर्वा यक्षराक्षसपन्नगाः ।
KK0118253024c	उत्पेतुर्नादमतुलमुत्सृजन्तो रणार्थिनः ॥
KK0118253025a	अयःकणपचक्राश्मभुशुण्ड्युद्यतबाहवः ।
KK0118253025c	कृष्णपार्थौ जिघांसन्तः क्रोधसम्मूर्च्छितौजसः ॥
KK0118253026a	तेषामतिव्याहरतां शस्त्रवर्षं प्रमुञ्चताम् ।
KK0118253026c	प्रममाथोत्तमाङ्गानि बीभत्सुर्निशितैः शरैः ॥
KK0118253027a	कृष्णश्च सुमहातेजाश्चक्रेणारिविनाशनः ।
KK0118253027c	दैत्यदानवसङ्घानां चकार कदनं महत् ॥
KK0118253028a	अथापरे शरैर्विद्धाश्चक्रवेगेरितास्तथा ।
KK0118253028c	वेलामिव समासाद्य व्यतिष्ठन्नमितौजसः ॥
KK0118253029a	ततः शक्रोऽतिसङ्क्रुद्धस्त्रिदशानां महेश्वरः ।
KK0118253029c	पाण्डुरं गजमास्थाय तावुभौ समुपाद्रवत् ॥
KK0118253030a	वेगेनाशनिमादाय वज्रमस्त्रं च सोऽसृजत् ।
KK0118253030c	हतावेताविति प्राह सुरानसुरसूदनः ॥
KK0118253031a	ततः समुद्यतां दृष्ट्वा देवेन्द्रेण महाशनिम् ।
KK0118253031c	जगृहुः सर्वशस्त्राणि स्वानि स्वानि सुरास्तथा ॥
KK0118253032a	कालदण्डं यमो राजन् गदां चैव धनेश्वरः ।
KK0118253032c	पाशांश्च तत्र वरुणो विचित्रां च तथाऽशनिम् ॥
KK0118253033a	स्कन्दः शक्तिं समादाय तस्थौ मेरुरिवाचलः ।
KK0118253033c	ओषधीर्दीप्यमानाश्च जगृहातेऽस्विनावपि ॥
KK0118253034a	जगृहे च धनुर्धाता मुसलं तु जयस्तथा ।
KK0118253034c	पर्वतं चापि जग्राह क्रूद्धस्त्वष्टा महाबलः ॥
KK0118253035a	अंशस्तु शक्तिं जग्राह मृत्युर्देवः परश्वधम् ।
KK0118253035c	प्रगृह्य परिघं घोरं विचचारार्यमा अपि ॥
KK0118253036a	मित्रश्च क्षुरपर्यन्तं चक्रमादाय तस्थिवान् ।
KK0118253036c	पूषा भगश्च सङ्क्रुद्धः सविता च विशाम्पते ॥
KK0118253037a	आत्तकार्मुकनिस्त्रिंशाः कृष्णापार्थौ प्रदुद्रुवुः ।
KK0118253037c	रुद्राश्च वसवश्चैव मरुतश्च महाबलाः ॥
KK0118253038a	विश्वेदेवास्तथा साध्या दीप्यमानाः स्वतेजसा ।
KK0118253038c	एते चान्ये च बहवो देवास्तौ पुरुषोत्तमौ ॥
KK0118253039a	कृष्णपार्थौ जिघांसन्तः प्रतीयुर्विविधायुधाः ।
KK0118253039c	तत्राद्भुतान्यदृश्यन्त निमित्तानि महाहवे ॥
KK0118253040a	युगान्तसमरूपाणि भूतसम्मोहनानि च ।
KK0118253040c	तथा दृष्ट्वा सुसंरब्धं शक्रं देवैः सहाच्युतौ ॥
KK0118253041a	अभीतौ युधि दुर्धर्षौ तस्थतुः सज्जकार्मुकौ ।
KK0118253041c	आगच्छतस्ततो देवानुभौ युद्धविशारदौ ॥
KK0118253042a	व्यताडयेतां सङ्क्रुद्धौ शरैर्वज्रोपमैस्तदा ।
KK0118253042c	असकृद्भग्नसङ्कल्पाः सुराश्च बहुशः कृताः ॥
KK0118253043a	भयाद्रणं परित्यज्य शक्रमेवाभिशिश्रियुः ।
KK0118253043c	दृष्ट्वा निवारितान्देवान्माधवेनार्जुनेन च ॥
KK0118253044a	आश्चर्यमगमंस्तत्र मुनयो नभसि स्थिताः ।
KK0118253044c	शक्रश्चापि तयोर्वीर्यमुपलभ्यासकृद्रणे ॥
KK0118253045a	बभूव परमप्रीतो भूयश्चैतावयोधयत् ।
KK0118253045c	ततोऽश्मवर्षं सुमहद्व्यसृजत्पाकशासनः ॥
KK0118253046a	भूय एव तदा वीर्यं जिज्ञासुः सव्यसाचिनः ।
KK0118253046c	तच्छैरर्जुनो वर्षं प्रतिजघ्नेऽत्यमर्षितः ॥
KK0118253047a	विफलं क्रियमाणं तत्समवेक्ष्य शतक्रतुः ।
KK0118253047c	भूयः संवर्धयामास तद्वर्षं पाकशासनः ॥
KK0118253048a	सोश्मवर्षं महावेगैरिषुभिः पाकशासनिः ।
KK0118253048c	विलयं गमयामास हर्षयन्पितरं तथा ॥
KK0118253049a	तत उत्पाट्य पाणिभ्यां मन्दराच्छिखरं महत् ।
KK0118253049c	सद्रुमं व्यसृजच्छक्रो जिघांसुः पाण्डुनन्दनम् ॥
KK0118253050a	ततोऽर्जुनो वेगवद्भिर्ज्वलिताग्रैरजिह्मगैः ।
KK0118253050c	शरैर्विध्वंसयामास गिरेः शृङ्गं सहस्रधा ॥
KK0118253051a	गिरेर्विशीर्यमाणस्य तस्य रूपं तदा बभौ ।
KK0118253051c	सार्कचन्द्रग्रहस्येव नभसः परिशीर्यतः ॥
KK0118253052a	तेनाभिपतता दावं शैलेन महता भृशम् ।
KK0118253052c	शृङ्गेण निहतास्तत्र प्राणिनः खाण्डवालयाः ॥ ॥

इति श्रीमन्महाभारते आदिपर्वणि खाण्डवदाहपर्वणि त्रिपञ्चाशदधिकद्विशततमोऽध्यायः ॥ 253 ॥ ॥ समाप्तं च खाण्डवदाहपर्व ॥
