अध्यायः 152
युधिष्ठिरः साम्राज्येऽभिषेक्तव्य इति पौरवार्तां श्रुत्वा व्यथितस्य दुर्योधनस्य पित्रा सह संवादः ॥ 1 ॥ 
KK0107152001	वैशम्पायन उवाच
KK0107152001a	प्राणाधिकं भीमसेनं कृतविद्यं धनञ्जयम् ।
KK0107152001c	दुर्योधनो लक्षयित्वा पर्यतप्यत दुर्मनाः ॥
KK0107152002a	ततो वैकर्तनः कर्णः शकुनिश्चापि सौबलः ।
KK0107152002c	अनेकैरभ्युपायैस्ते जिघांसन्ति स्म पाण्डवान् ॥
KK0107152003a	पाण्डवा अपि तत्सर्वं प्रतिचक्रुर्यथाबलम् ।
KK0107152003c	उद्भावनमकुर्वन्तो विदुरस्य मते स्थिताः ॥
KK0107152004a	गुणैः समुदितान्दृष्ट्वा पौराः पाण्डुसुतांस्तदा ।
KK0107152004c	कथयाञ्चक्रिरे तेषां गुणान्संसत्सु भारत ॥
KK0107152005a	राज्यप्राप्तिं च सम्प्राप्तं ज्येष्ठं पाण्डुसुतं तदा ।
KK0107152005c	कथयन्ति स्म सम्भूय चत्वरेषु सभासु च ॥
KK0107152006a	प्रज्ञाश्चक्षुरचक्षुष्ट्वाद्धृतराष्ट्रो जनेश्वरः ।
KK0107152006c	राज्यं न प्राप्तवान्पूर्वं स कथं नृपतिर्भवेत् ॥
KK0107152007a	तथा शान्तनवो भीष्मः सत्यसन्धो महाव्रतः ।
KK0107152007c	प्रत्याख्याय पुरा राज्यं न स जातु ग्रहीष्यति ॥
KK0107152008a	ते वयं पाण्डवज्येष्ठं तरुणं वृद्धशीलिनम् ।
KK0107152008c	अभिषिञ्चाम साध्वद्य सत्यकारुण्यवेदिनम् ॥
KK0107152009a	स हि भीष्मं शान्तनवं धृतराष्ट्रं च धर्मवित् ।
KK0107152009c	सपुत्रं विविधैर्भोगैर्योजयिष्यति पूजयन् ॥
KK0107152010	वैशम्पायन उवाच
KK0107152010a	तेषां दुर्योधनः श्रुत्वा तानि वाक्यानि जल्पताम् ।
KK0107152010c	युधिष्ठिरानुरक्तानां पर्यतप्यत दुर्मतिः ॥
KK0107152011a	स तप्यमानो दुष्टात्मा तेषां वाचो न चक्षमे ।
KK0107152011c	ईर्ष्यया चापि सन्तप्तो धृतराष्ट्रमुपागमत् ॥
KK0107152012a	ततो विरहितं दृष्ट्वा पितरं प्रतिपूज्य सः ।
KK0107152012c	पौरानुरागसन्तप्तः पश्चादिदमभाषत ॥
KK0107152013a	श्रुता मे जल्पतां तात पौराणामशिवा गिरः ।
KK0107152013c	त्वामनादृत्य भीष्मं च पतिमिच्छन्ति पाण्डवम् ॥
KK0107152014a	मतमेतच्च भीष्मस्य न स राज्यं बुभुक्षति ।
KK0107152014c	अस्माकं तु परां पीडां चिकीर्षन्ति पुरे जनाः ॥
KK0107152015a	पितृतः प्राप्तवान्राज्यं पाण्डुरात्मगुणैः पुरा ।
KK0107152015c	त्वमन्धगुणसंयोगात्प्राप्तं राज्यं न लब्धवान् ॥
KK0107152016a	स एष पाण्डोर्दायाद्यं यदि प्राप्नोति पाण्डवः ।
KK0107152016c	तस्य पुत्रो ध्रुवं प्राप्तस्तस्य तस्यापि चापरः ॥
KK0107152017a	ते वयं राजवंशेन हीनाः सह सुतैरपि ।
KK0107152017c	अवज्ञाता भविष्यामो लोकस्य जगतीपते ॥
KK0107152018a	सततं निरयं प्राप्ताः परपिण्डोपजीविनः ।
KK0107152018c	न भवेम यथा राजंस्तथा नीतिर्विधीयताम् ॥
KK0107152019a	यदि त्वं हि पुरा राजन्निदं राज्यमवाप्तवान् ।
KK0107152019c	ध्रुवं प्राप्स्याम च वयं राज्यमप्यवशे जने ॥
KK0107152020	वैशम्पायन उवाच
KK0107152020a	धृतराष्ट्रस्तु पुत्रस्य श्रुत्वा वचनमीदृशम् ।
KK0107152020c	मुहूर्तमिव सञ्चिन्त्य दुर्योधनमथाब्रवीत् ॥
KK0107152021a	धर्मनित्यस्तथा पाण्डुः सुप्रीतो मयि कौरवः ।
KK0107152021c	सर्वेषु ज्ञातिषु तथा मदीयेषु विशेषतः ॥
KK0107152022a	नात्र किञ्चन जानाति भोजनादि चिकीर्षितम् ।
KK0107152022c	निवेदयति तत्सर्वं मयि धर्मभृतां वरः ॥
KK0107152023a	तस्य पुत्रो यथा पाण्डुस्तथा धर्मपरः सदा ।
KK0107152023c	गुणावाँल्लोकविख्यातो नगरे च प्रतिष्ठितः ॥
KK0107152024a	स कथं शक्यतेऽस्माभिरपाक्रष्टुं नरर्षभः ।
KK0107152024c	राज्यमेष हि नः प्राप्तः ससहयो विशेषतः ॥
KK0107152025a	भृता हि पाण्डुनाऽमात्या बलं च सततं मतम् ।
KK0107152025c	धृताः पुत्राश्च पौत्राश्च तेषामपि विशेषतः ॥
KK0107152026a	ते तथा संस्तुतास्तात विषये पाण्डुना नराः ।
KK0107152026c	कथं युधिष्ठिरस्यार्थे न नो हन्युः सबान्धवान् ॥
KK0107152027a	नैते विषयमिच्छेयुर्धर्मत्यागे विशेषतः ।
KK0107152027c	ते वयं कौरवेन्द्राणामेतेषां च महात्मनाम् ॥
KK0107152028a	कथं न वाच्यतां तात गच्छेम जगतस्तथा ॥
KK0107152029	दुर्योधन उवाच
KK0107152029a	मध्यस्थः सततं भीष्मो द्रोणपुत्रो मयि स्थितः ।
KK0107152029c	यतः पुत्रस्ततो द्रोणो भविता नात्र संशयः ॥
KK0107152030a	कृपः शारद्वतश्चैव यत एव वयं ततः ।
KK0107152030c	भागिनेयं ततो द्रौणिं न त्यक्ष्यति कथञ्चन ॥
KK0107152031a	क्षत्ता तु बन्धुरस्माकं प्रच्छन्नस्तु ततः परैः ।
KK0107152031c	न चैकः स समर्थोऽस्मान्पाण्डवार्थे प्रबाधितुम् ॥
KK0107152032a	सुविस्रब्धान्पाण्डुसुतान्सह मात्रा विवासय ।
KK0107152032c	वारणावतमद्यैव नात्र दोषो भविष्यति ॥
KK0107152033a	विनिद्राकरणं घोरं हृदि शल्यमिवार्पितम्  ।
KK0107152033c	शोकपावकमुद्धूतं कर्मणानेन नाशय  ॥
इति श्रीमन्महाभारते आदिपर्वणि सम्भवपर्वणि द्विपञ्चाशदधिकशततमोऽध्यायः ॥ 152 ॥
