अध्यायः 171

(अथ बकवधपर्व ॥ 10 ॥)

एकचक्रायां भिक्षामटतः पाण्डवान्दृष्ट्वा पौराणां वितर्कः ॥ 1 ॥ कुम्भकाराद्भीमस्य महत्तरपात्रलाभः ॥ 2 ॥ सभार्यस्य तद्गृहस्वामिनो ब्राह्मणस्य क्रन्दितं श्रुतवत्याः कुन्त्याः भीमानुमत्या ब्राह्मणान्तर्गृहप्रवेशः ॥ 3 ॥ ब्राह्मणप्रलापः ॥ 4 ॥
KK0110171001	जनमेजय उवाच 
KK0110171001a	एकचक्रां गतास्ते तु कुन्तीपुत्रा महारथाः ।
KK0110171001c	अत ऊर्ध्वं द्विजश्रेष्ठ किमकुर्वत पाण्डवाः ॥
KK0110171002	वैशम्पायन उवाच 
KK0110171002a	एकचक्रां गतास्ते तु कुन्तीपुत्रा महारथाः ।
KK0110171002c	ऊषुर्नातिचिरं कालं ब्राह्मणस्य निवेशने ॥
KK0110171003a	रमणीयानि पश्यन्तो वनानि विविधानि च ।
KK0110171003c	पार्थिवानपि चोद्देशान्सरितश्च सरांसि च ॥
KK0110171004a	चेरुर्भैक्षंं तदा ते तु सर्व एव विशाम्पते ।
KK0110171004c	`युधिष्ठिरं च कुन्तीं च चिन्तयन्त उपासते ॥
KK0110171005a	भैक्षं चरन्तस्तु तदा जटिला ब्रह्मचारिणः ।
KK0110171005c	बभूवुर्नागराणां च गुणैः सम्प्रियदर्शनाः ॥
KK0110171006	नागरा ऊचुः 
KK0110171006a	दर्शनीया द्विजाः शुभ्रा देवगर्भोपमाः शुभाः ।
KK0110171006c	भैक्षानर्हाश्च राज्यार्हाः सुकुमारास्तपस्विनः ॥
KK0110171007a	नैते यथार्थतो विप्राः सुकुमारास्तपस्विनः ।
KK0110171007c	चरन्ति भूमौ प्रच्छन्नाः कस्माच्चित्कारणादिह ॥
KK0110171008a	सर्वलक्षणसम्पन्ना भैक्षं नार्हन्ति नित्यशः ।
KK0110171008c	कार्यार्थिनश्चरन्तीति तर्कयन्त इति ब्रुवन् ॥
KK0110171009a	बन्धूनामागमान्नित्यमुपचारैस्तु नागराः ।
KK0110171009c	भाजनानि च पूर्णानि भक्ष्यभोज्यैरकारयन् ॥
KK0110171010a	मौनव्रतेन संयुक्ता भैक्षं गृह्णन्ति पाण्डवाः ।
KK0110171010c	माता चिरगतान्ज्ञात्वा शोचन्ती पाण्डवान्प्रति ॥
KK0110171011a	दुःखाश्रुपूर्णनयना लिखन्त्यास्ते महीतलम् ।
KK0110171011c	भिक्षित्वा द्विजगेहेषु चिन्तयन्तश्च मातरम् ॥
KK0110171012a	त्वरमाणा निवर्तन्ते मातृगौरवयन्त्रिताः ।
KK0110171012c	मात्रे निवेदयन्ति स्म कुन्त्यै भैक्षं दिवानिशम् ॥
KK0110171013a	सर्वं सम्पूर्णभैक्षान्नं मातृदत्तं पृथक्पृथक् ।
KK0110171013c	विभज्याभुञ्जतेष्टं ते यथाभागं पृथक्पृथक् ॥
KK0110171014a	अर्धं स्म भुञ्जते पञ्च सह मात्रा परन्तपाः ।
KK0110171014c	अर्धं सर्वस्य भैक्षस्य भीमो भुङ्क्ते महाबलः ॥
KK0110171015a	स नाशितश्च भवति कल्याणान्नभुजिः पुरा ।
KK0110171015c	स वैवर्ण्यं च कार्श्यं च जगामातृप्तिकारितम् ॥
KK0110171016a	आज्यबिन्दुर्यथा वह्नौ महति ज्वलिते भवेत् ।
KK0110171016c	तथार्धभागं भीमस्य भिक्षान्नस्य नरोत्तम ॥
KK0110171017a	तथैव वसतां तत्र तेषां राजन्महात्मनाम् ।
KK0110171017c	अतिचक्राम सुमहान्कालोऽथ भरतर्षभ ॥
KK0110171018a	भीमोऽपि क्रीडयित्वाथ मिथो ब्राह्मणबन्धुषु ।
KK0110171018c	कुम्भकारेण सम्बन्धाल्लेभे पात्रं महत्तरम् ॥
KK0110171019a	कुम्भकारोऽददात्पात्रं महत्कृत्वातिमात्रकम् ।
KK0110171019c	प्रहसन्भीमसेनाय विस्मितस्तस्य कर्मणा ॥
KK0110171020a	तस्याद्भुतं कर्म कुर्वन्मृद्भारं महदाददे ।
KK0110171020c	मृद्भारैः शतसाहस्रैः कुम्भकारमतोषयत् ॥
KK0110171021a	चक्रे चक्रे च मृद्भाण्डान्सततं भैक्षमाचरन् ।
KK0110171021c	तदादायागतं दृष्ट्वा हसन्ति प्रहसन्ति च ॥
KK0110171022a	भक्ष्यभोज्यानि विविधान्यादाय प्रक्षिपन्ति च ।
KK0110171022c	एवमेव सदा भुक्त्वा मात्रे वदति वै रहः ।
KK0110171022e	न चाशितोऽस्मि भवति कल्याणान्नभृतः पुरा ॥'
KK0110171023a	ततः कदाचिद्भैक्षाय गतास्ते पुरषर्षभाः ।
KK0110171023c	सङ्गत्य भीमसेनस्तु तत्रास्ते पृथया सह ॥
KK0110171024a	अथार्तिजं महाशब्दं ब्राह्मणस्य निवेशने ।
KK0110171024c	भृशमुत्पतितं घोरं कुन्ती शुश्राव भारत ॥
KK0110171025a	रोरुयमाणांस्तान्दृष्ट्वा परिदेवयतश्च सा ।
KK0110171025c	कारुण्यात्साधुभावाच्च कुन्ती राजन्न चक्षमे ॥
KK0110171026a	मथ्यमानेव दुःखेन हृदयेन पृथा तदा ।
KK0110171026c	उवाच भीमं कल्याणी कृपान्वितमिदं वचः ॥
KK0110171027a	वसामः सुसुखं पुत्र ब्राह्मणस्य निवेशने ।
KK0110171027c	अज्ञाता धार्तराष्ट्रस्य सत्कृतां वीतमन्यवः ॥
KK0110171028a	सा चिन्तये सदा पुत्र ब्राह्मणस्यास्य किं न्वहम् ॥
KK0110171028c	कदा प्रियं करिष्यामि यत्कुर्युरुषिताः सुखम् ॥
KK0110171029a	एतावान्पुरुषस्तात कृतं यस्मिन्न नश्यति ।
KK0110171029c	यावच्च कुर्यादन्योऽस्य कुर्यादभ्यधिकं ततः ॥
KK0110171030a	तदिदं ब्राह्मणस्यास्य दुःखमापतितं ध्रुवम् ।
KK0110171030c	न तत्र यदि साहाय्यं कुर्याम सुकृतं भवेत् ॥
KK0110171031	भीमसेन उवाच 
KK0110171031a	ज्ञायतामस्य यद्दुःखं यतश्चैव समुत्थितम् ।
KK0110171031c	विदित्वा व्यवसिष्यामि यद्यपि स्यात्सुदुष्करम् ॥
KK0110171032	वैशम्पायन उवाच 
KK0110171032a	एवं तौ कथयन्तौ च भूयः सुश्रुवतुः स्वनम् ।
KK0110171032c	आर्तिजं तस्य विप्रस्य सभार्यस्य विशाम्पते ॥
KK0110171033a	अन्तःपुरं ततस्तस्य ब्राह्मणस्य महात्मनः ।
KK0110171033c	विवेश त्वरिता कुन्ती बद्धवत्सेव सौरभी ॥
KK0110171034a	ततस्तं ब्राह्मणं तत्र भार्यया च सुतेन च ।
KK0110171034c	दुहित्रा चैव सहितं ददर्श विकृताननम् ॥
KK0110171035	ब्राह्मण उवाच 
KK0110171035a	धिगिदं जीवितं लोके गतसारमनर्थकम् ।
KK0110171035c	दुःखमूलं पराधीनं भृशमप्रियभागि च ॥
KK0110171036a	जीविते परमं दुःखं जीविते परमो ज्वरः ।
KK0110171036c	जीविते वर्तमानस्य द्वन्द्वानामागमो ध्रुवः ॥
KK0110171037a	आत्मा ह्येको हि धर्मार्थौ कामं चैव निषेवते ।
KK0110171037c	एतैश्च विप्रयोगोऽपि दुःखं परमनन्तकम् ॥
KK0110171038a	आहुः केचित्परं मोक्षं स च नास्ति कथञ्चन ।
KK0110171038c	अर्थप्राप्तौ तु नरकः कृत्स्न एवोपपद्यते ॥
KK0110171039a	अर्थेप्सुता परं दुःखमर्थप्राप्तौ ततोऽधिकम् ।
KK0110171039c	जातस्नेहस्य चार्थेषु विप्रयोगे महत्तरम् ॥
KK0110171040a	`यावन्तो यस्य संयोगा द्रव्यैरिष्टैर्भवन्त्युत ।
KK0110171040c	तावन्तोऽस्य निखन्यन्ते हृदये शोकशङ्कवः ॥
KK0110171041a	तदिदं जीवितं प्राप्य अल्पकालं महाभयम् ।
KK0110171041c	त्यागो हि न मया प्राप्तो भार्यया सहितेन च ॥'
KK0110171042a	न हि योगं प्रपश्यामि येन मुच्येयमापदः ।
KK0110171042c	पुत्रदारेण वा सार्धं प्राद्रवेयमनामयम् ॥
KK0110171043a	यतितं वै मया पूर्वं वेत्थ ब्राह्मणि तत्तथा ।
KK0110171043c	क्षेमं यतस्ततो गन्तुं त्वया तु मम न श्रुतम् ॥
KK0110171044a	इह जाता विवृद्धाऽस्मि पिता माता ममेति वै ।
KK0110171044c	उक्तवत्यसि दुर्मेधे याच्यमाना मयाऽसकृत् ॥
KK0110171045a	स्वर्गतोऽपि पिता वृद्धस्तथा माता चिरं तव ।
KK0110171045c	बान्धवा भूतपूर्वाश्च तत्र वासे तु का रतिः ॥
KK0110171046a	`न भोजनं विरुद्धं स्यान्न स्त्रीदेशो निबन्धनः ।
KK0110171046c	सुदूरमपि तं देशं व्रजेद्गरुडहंसवत् ॥'
KK0110171047a	सोऽयं ते बन्धुकामाया अशृण्वन्त्या वचो मम ।
KK0110171047c	बन्धुप्रणाशः सम्प्राप्तो भृशं दुःखकरो मम ॥
KK0110171048a	अथवा मद्विनाशो यं न हि शक्ष्यामि कञ्चन ।
KK0110171048c	परित्यक्तुमहं बन्धुं स्वयं जीवन्नृशंसवत् ॥
KK0110171049a	सहधर्मचरीं दान्तां नित्यं मातृसमां मम ।
KK0110171049c	सखायं विहितां देवैर्नित्यं परमिकां गतिम् ॥
KK0110171050a	पित्रा मात्रा च विहितां सदा गार्हस्थ्यभागिनीम् ।
KK0110171050c	वरयित्वा यथान्यायं मन्त्रवत्परिणीय च ॥
KK0110171051a	कुलीनां शीलसम्पन्नामपत्यजननीमपि ।
KK0110171051c	त्वामहं जीवितस्यार्थे साध्वीमनपकारिणीम् ॥
KK0110171052a	परित्यक्तुं न शक्ष्यामि भार्यां नित्यमनुव्रताम् ।
KK0110171052c	कुत एव परित्यक्तुं सुतां शक्ष्याम्यहं स्वयम् ॥
KK0110171053a	बालामप्राप्तवयसमजातव्यञ्जनाकृतिम् ।
KK0110171053c	भर्तुरर्थाय निक्षिप्तां न्यासं धात्रा महात्मना ॥
KK0110171054a	यया दौहित्रजाँल्लोकानाशंसे पितृभिः सह ।
KK0110171054c	स्वयमुत्पाद्य तां बालां कथमुत्स्रष्टुमुत्सहे ॥
KK0110171055a	मन्यन्ते केचिदधिकं स्नेहं पुत्रे पितुर्नराः ।
KK0110171055c	कन्यायां केचिदपरे मम तुल्यावुभौ स्मृतौ ॥
KK0110171056a	यस्यां लोकाः प्रसूतिश्च स्थिता नित्यमथो सुखम् ।
KK0110171056c	अपापां तामहं बालां कथमुत्स्रष्टुमुत्सहे ॥
KK0110171057a	`कुत एव परित्यक्तुं सुतं शक्ष्याम्यहं स्वयम् ।
KK0110171057c	प्रार्थयेयं परां प्रीतिं यस्मिन्स्वर्गफलानि च ॥
KK0110171058a	यस्य जातस्य पितरो मुखं दृष्ट्वा दिवं गताः ।
KK0110171058c	अहं मुक्तः पितृऋणाद्यस्य जातस्य तेजसा ॥
KK0110171059a	दयितं मे कथं बालमहं त्यक्तुमिहोत्सहे ।
KK0110171059c	तमहं ज्येष्ठपुत्रं मे कुलनिर्हारकं विभुम् ॥
KK0110171060a	मम पिण्डोदकनिधिं कथं त्यक्ष्यामि पुत्रकम् ।
KK0110171060c	त्यागोऽयं मम सम्प्राप्तो मम वा मे सुतस्य वा ॥
KK0110171061a	तव वा तव पुत्र्या वा अत्र वासस्य तत्फलम् ।
KK0110171061c	न शृणोषि वचो मह्यं तत्फलं भुङ्क्ष्व भामिनि ॥
KK0110171062a	अथवाहं न शक्ष्यामि स्वयं मर्तुं सुतं मम ।
KK0110171062c	एकं त्यक्तुं न शक्नोति भवतीं च सुतामपि ॥
KK0110171063a	अथ मद्रक्षणार्थं वा न हि शक्ष्यामि कञ्चन ।
KK0110171063c	परित्यक्तुमहं बन्धुं स्वयं जीवन्नृशंसवत् ॥
KK0110171064a	आत्मानमपि चोत्सृज्य गते प्रेतवशं मयि ।'
KK0110171064c	त्यक्ता ह्येते मया व्यक्तं नेह शक्ष्यन्ति जीवितुम् ॥
KK0110171065a	एषां चान्यतमत्यागो नृशंसो गर्हितो बुधैः ।
KK0110171065c	आत्मत्यागे कृते चेमे मरिष्यन्ति मया विना ॥
KK0110171066a	स कृच्छ्रामहमापन्नो न शक्तस्तर्तुमापदम् ।
KK0110171066c	अहो धिक्कां गतिं त्वद्य गमिष्यामि सबान्धवः ।
KK0110171066e	सर्वैः सह मृतं श्रेयो न च मे जीवितुं क्षमम् ॥ ॥

इति श्रीमन्महाभारते आदिपर्वणि बकवचपर्वणि एकसप्तत्यधिकशततमोऽध्यायः ॥ 171 ॥

1-171-42 योगमुपायम् ॥ एकसप्तत्यधिकशततमोऽध्यायः ॥ 171 ॥
