अध्यायः 003

(अथ पौष्यपर्व ॥ 3 ॥)

जनमेजयं प्रति सरमाख्यदवेशुनीशापः ॥ 1 ॥ शापनिवारणार्थमृषेः सोमश्रवसः पौरोहित्येन वरणम् ॥ 2 ॥ आरुण्युपमन्युबैदाख्यानां धौम्यशिष्याणामुपाख्यानम् ॥ 3 ॥ बैदशिष्यस्योत्तङ्कस्योपाख्यानम् ॥ 4 ॥ पौष्यस्य राज्ञ उपाख्यानम् ॥ 5 ॥
KK0103003001	सौतिरुवाच ।
KK0103003001A	जनमेजयः पारिक्षितः सह भ्रातृभिः कुरुक्षेत्रे दीर्घसत्रमुपास्ते ।
KK0103003001B	तस्य भ्रातरस्त्रयः श्रुतसेन उग्रसेनो भीमसेन इति ।
KK0103003001C	तेषु तत्सत्रमुपासीनेष्वभ्यागच्छत्सारमेयः ॥
KK0103003002A	जनमेजयस्य भ्रातृभिरभिहतो रोरूयमाणो मातुः समीपमुपागच्छत् ॥
KK0103003003A	तं माता रोरूयमाणमुवाच । 
KK0103003003B	किं रोदिषि केनास्यभिहत इति ॥
KK0103003004A	स एवमुक्तो मातरं प्रत्युवाच जनमेजयस्य भ्रातृभिरभिहतोऽस्मीति ॥
KK0103003005A	तं माता प्रत्युवाच व्यक्तं त्वया तत्रापराद्धं येनास्यभिहत इति ॥
KK0103003006A	स तां पुनरुवाच नापराध्यामि किंचिन्नावेक्षे हवींषि नावलिह इति ॥
KK0103003007A	तच्छ्रुत्वा तस्य माता सरमा पुत्रदुःखार्ता तत्सत्रमुपागच्छद्यत्र स जनमेजयः सह भ्रातृभिर्दीर्घसत्रमुपास्ते ॥
KK0103003008A	स तया क्रुद्धया तत्रोक्तोऽयं मे पुत्रो न किंचिदपराध्यति नावेक्षते हवींषि नावलेढि किमर्थमभिहत इति ॥
KK0103003009A	न किंचिदुक्तवन्तस्ते सा तानुवाच यस्मादयमभिहतोऽनपकारी तस्माददृष्टं त्वां भयमागमिष्यतीति॥
KK0103003010A	जनमेजय एवमुक्तो देवशुन्या सरमया भृशं संभ्रान्तो विषण्णश्चासीत् ॥
KK0103003011A	स तस्मिन्सत्रे समाप्ते हास्तिनपुरं प्रत्येत्य पुरोहितमनुरूपमन्विच्छमानः परं यत्नमकरोद्यो मे पापकृत्यां शमयेदिति ॥
KK0103003012A	स कदाचिन्मृगयां गतः पारिक्षितो जनमेजयः कस्मिंश्चित्स्वविषय आश्रममपश्यत् ॥
KK0103003013A	तत्र कश्चिदृपिरासाञ्चक्रे श्रुतश्रवा नाम । 
KK0103003013B	तस्य तपस्यभिरतः पुत्र आस्ते सोमश्रवा नाम ॥
KK0103003014A	तस्य तं पुत्रमभिगम्य जनमेजयः पारिक्षितः पौरोहित्याय वव्रे ॥
KK0103003015A	स नमस्कृत्य तमृषिमुवाच भगवन्नयं तव पुत्रो मम पुरोहितोऽस्त्विति ॥
KK0103003016A	स एवमुक्तः प्रत्युवाच जनमेजयं भो जनमेजय पुत्रोऽयं मम सर्प्यां जातो महातपस्वी स्वाध्यायसंपन्नो मत्तपोवीर्यसंभृतो मच्छुक्रं पीतवत्यास्तस्याः कुक्षौ जातः ॥
KK0103003017A	समर्थोऽयं भवतः सर्वाः पापकृत्याः शमयितुमन्तरेण महादेवकृत्याम् ॥
KK0103003018A	अस्य त्वेकमुपांशुव्रतं यदेनं कश्चिद्ब्राह्मणः कंचिदर्थमभियाचेत्तं तस्मै दद्यादयं यद्येतदुत्सहसे ततो नयस्वैनमिति ॥
KK0103003019A	तेनैवमुक्तो जनमेजयस्तं प्रत्युवाच भगवंस्तत्तथा भविष्यतीति ॥
KK0103003020A	स तं पुरोहितमुपादायोपावृत्तो भ्रातृनुवाच मयाऽयं वृत उपाध्यायो यदयं ब्रूयात्तत्कार्यमविचारयद्भिर्भवद्भिरिति। 
KK0103003020B	तेनैवमुक्ता भ्रातरस्तस्य तथा चक्रुः । 
KK0103003020C	स तथा भ्रातॄन्संदिश्य तक्षशिलां प्रत्यभिप्रतस्थे तं च देशं वशे स्थापयामास ॥
KK0103003021A	एतस्मिन्नन्तरे कश्चिदृषिर्धौम्यो नामापोदस्तस्य शिष्यास्त्रयो बभूवुः ॥
KK0103003022A	उपमन्युरारुणिर्बैदश्चेति स एकं शिष्यंमारुणिं पाञ्चाल्यं प्रेषयामास गच्छ केदारखण्डं बधानेति ॥
KK0103003023A	स उपाध्यायेन संदिष्ट आरुणिः पाञ्चाल्यस्तत्र गत्वा तत्केदारखण्डं बद्धुं नाशकत्।
KK0103003023B	स क्लिश्यमानोऽपश्यदुपायं भवत्वेवं करिष्यामीति ॥
KK0103003024A	स तत्र संविवेश केदारखण्डे शयाने च तथा तस्मिंस्तदुदकं तस्थौ ॥
KK0103003025A	ततः कदाचिदुपाध्याय आपोदो धौम्यः शिष्यावपृच्छत् क्व आरुणिः पाञ्चाल्यो गत इति ॥
KK0103003026A	तौ तं प्रत्यूचतुर्भगवंस्त्वयैव प्रेषितो गच्छ केदारखण्डं बधानेति ।
KK0103003026B	स एवमुक्तस्तौ शिष्यौ प्रत्युवाच तस्मात्तत्र सर्वे गच्छामो यत्र स गत इति ॥
KK0103003027A	स तत्र गत्वा तस्याह्वानाय शब्दं चकारः । 
KK0103003027B	भो आरुणे पाञ्चाल्य क्वासि वत्सैहीति ॥
KK0103003028A	स तच्छ्रुत्वा आरुणिरुपाध्यायवाक्यं तस्मात्केदारखण्डात्सहसोत्थायतमुपाध्यायमुपतस्थे ॥
KK0103003029A	प्रोवाच चैनमयमस्म्यत्र केदारखण्डे निःसरमाणमुदकमवारणीयं संरोद्धुं संविष्टो भगवच्छब्दं श्रुत्वैव सहसा विदार्य केदारखण्डं भवन्तमुपस्थितः ॥
KK0103003030A	तदभिवादये भगवन्तमाज्ञापयतु भवान्कमर्थं करवाणीति ॥
KK0103003031A	स एवमुक्त उपाध्यायः प्रत्युवाच यस्माद्भवान्केदारखण्डं विदार्योत्थितस्तस्मादुद्दालक एवनाम्ना भवान्भविष्यतीत्युपाध्यायेनानुगृहीतः ॥
KK0103003032A	यस्माच्च त्वया मद्वचनमनुष्ठितं तस्माच्छ्रेयोऽवाप्स्यसि । 
KK0103003032B	सर्वे च ते वेदाः प्रतिभास्यन्ति सर्वाणि च धर्मशास्त्राणीति ॥
KK0103003033A	स एवमुक्त उपाध्यायेनेष्टं देशं जगाम ॥
KK0103003034A	अथापरः शिष्यस्तस्यैवापोदस्य धौम्यस्योपमन्युर्नाम । 
KK0103003034B	तं चोपाध्यायः प्रेषयामास वत्सोपमन्यो गा रक्षस्वेति ॥
KK0103003035A	स उपाध्यायवचनादरक्षद्गाः स चाहनि गा रक्षित्वा दिवसक्षये गुरुगृहमागम्योपाध्यायस्याग्रतः स्थित्वा नमश्चक्रे ॥
KK0103003036A	तमुपाध्यायः पीवानमपश्यदुवाच चैनं वत्सोपमन्यो केन वृत्तिं कल्पयसि पीवानसि दृढमिति ॥
KK0103003037A	स उपाध्यायं प्रत्युवाच भो भैक्ष्येण वृत्तिं कल्पयामीति तमुपाध्यायः प्रत्युवाच ॥
KK0103003038A	मय्यनिवेद्य बैक्ष्यं नीपयोक्तव्यमिति । 
KK0103003038C	स तथेत्युक्तो भैक्ष्यं चरित्वोपध्यायन्यवेदयत् ॥
KK0103003039A	स तस्मादुपाध्यायः सर्वमेव भैक्ष्यमगृह्णात् । 
KK0103003039B	स तथेत्युक्तः पुनररक्षद्गा अहनि रक्षित्वा निशामुखे गुरुकुलमागम्य गुरोरग्रतःस्थित्वा नमश्चक्रे ॥
KK0103003040A	तमुपाध्यायस्तथापि पीवानमेव दृष्ट्वोवाच । 
KK0103003040B	वत्सोपमन्यो सर्वमशेषतस्ते भैक्ष्यं गृह्णामि केनेदानीं वृत्तिं कल्पयसीति ॥
KK0103003041A	स एवमुक्त उपाध्यायं प्रत्युवाच । 
KK0103003041B	भगवते निवेद्य पूर्वमपरं चरामि तेन वृत्तिं कल्पयामीति तमुपाध्यायः प्रत्युवाच॥
KK0103003042A	नैषा न्याय्या गुरुवृत्तिरन्येषामपि भैक्ष्योपजीविनां वृत्त्युपरोधं करोषि इत्येवं वर्तमानो लुब्धोऽसीति ॥
KK0103003043A	स तथेत्युक्त्वा गा अरक्षद्रक्षित्वाच पुनरुपाध्यायगृहमागम्योपाध्यायस्याग्रतः स्थित्वा नमश्चक्रे ॥
KK0103003044A	तमुपाध्यायस्तथापि पीवानमेव दृष्ट्वा पुनरुवाच । 
KK0103003044B	वत्सोपमन्यो अहं ते सर्वं भैक्ष्यं गृह्णामि न चान्यच्चरसि पीवानसि भृशं केन वृत्तिं कल्पयसीति ॥
KK0103003045A	स एवमुक्तस्तमुपाध्यायं प्रत्युवाच । 
KK0103003045B	भो एतासां गवां पयसा वृत्तिं कल्पयामीति । 
KK0103003045C	तमुवाचोपाध्यायो नैतन्न्याय्यं पय उपयोक्तुं भवतो मया नाभ्यनुज्ञातमिति ॥
KK0103003046A	स तथेति प्रतिज्ञाय गा रक्षित्वा पुनरुपाध्यायगृहमेत्य गुरोरग्रतः स्थित्वा नमश्चक्रे ॥
KK0103003047A	तमुपाध्यायः पीवानमेव दृष्ट्वोवाच । 
KK0103003047B	वत्सोपमन्यो भैक्ष्यं नाश्नासि न चान्यच्चरसि पयो न पिबसि पीवानसि भृशं केनेदानीं वृत्तिं कल्पयसीति ॥
KK0103003048A	स एवमुक्त उपाध्यायं प्रत्युवाच । 
KK0103003048B	भोः फेनं पिबापि यमिमे वत्सा मातॄणां स्तनात्पिबन्त उद्गिरन्ति ॥
KK0103003049A	तमुपाध्यायः प्रत्युवाच । 
KK0103003049B	एते त्वदनुकम्पया गुणवन्तो वत्साः प्रभूततरं फेनमुद्गिरन्ति ।
KK0103003049C	तदेषामपि वत्सानां वृत्त्युपरोधं करोष्येवं वर्तमानः । 
KK0103003049D	फेनमपि भवान्न पातुमर्हतीति स तथेति प्रतिश्रुत्य निराहारः पुनररक्षद्गाः ॥
KK0103003050A	तथा प्रतिषिद्धो भैक्ष्यं नाश्नाति नचान्यच्चरति पयो न पिबति फेनं नोपयुह्क्ते स कदाचिदरण्ये क्षुधार्तोऽर्कपत्राण्यभक्षयत् ॥
KK0103003051A	स तैरर्कपत्रैर्भक्षितैः क्षारतिक्तकटुरूक्षैस्तीक्ष्णविपाकैश्चक्षुष्युपहतोऽन्धो बभूव । 
KK0103003051B	ततः सोऽन्धोऽपि चङ्क्रम्यमाणः कूपेऽपतत् ॥
KK0103003052A	अथ तस्मिन्ननागच्छति सूर्ये चास्ताचलावलम्बिनि उपाध्यायः शिष्यानवोचत् ॥
KK0103003053A	मयोपमन्युः सर्वतः प्रतिषिद्धः स नियतं कुपितस्ततो नागच्छति चिरगतस्त्विति। 
KK0103003053B	ततोऽन्वेष्य इत्येवमुक्त्वा शिष्यैः सार्धमरण्यं गत्वा तस्याह्वानाय शब्दं चकार भो उपमन्यो क्वासि वत्सैहीति ॥
KK0103003054A	स उपाध्यायस्य आह्वानवचनं श्रुत्वा प्रत्युवाचोच्चैरयमस्मिन्कूपे पतितोऽहमिति। 
KK0103003054B	तमुपाध्यायः प्रत्युवाच कथं त्वमस्मिन्कूपे पतित इति ॥
KK0103003055A	स उपाध्यायं प्रत्युवाच अर्कपत्राणि भक्षयित्वान्धीभूतोस्म्यतश्चङ्क्रम्यमाणः कूपे पतित इति । 
KK0103003055B	तमुपाध्यायः प्रत्युवाच ॥
KK0103003056A	अश्विनौ स्तुहि तौ देवभिषजौ त्वां चक्षुष्मन्तं कर्ताराविति । 
KK0103003056B	स एवमुक्त उपाध्यायेनोपमन्युः स्तोतुमुपचक्रमे देवावश्विनौ वाग्भिर्ऋग्भिः ॥
KK0103003057A	प्रपूर्वगौ पूर्वजौ चित्रभानूगिरा वां शंसामि तपसा ह्यनन्तौ । 
KK0103003057B	दिव्यौ सुपर्णौ विरजौ विमाना-वधिक्षिपन्तौ भुवनानि विश्वा ॥
KK0103003058A	हिरण्मयौ शकुनी सांपरायौनासत्यदस्रौ सुनसौ वैजयन्तौ ।
KK0103003058B	शुक्लं वयन्तौ तरसा सुवेमा-वधिव्ययन्तावसितं विवस्वतः ॥
KK0103003059A	ग्रस्तां सुपर्णस्य बलेन वर्तिका-ममुञ्चतामश्विनौ सौभगाय ।
KK0103003059B	तावत्सुवृत्तावनमं तमाय या-वसत्तमा गा अरुणा उदावहत् ॥
KK0103003060A	षष्टिश्च गावस्त्रिशताश्च धेनवएकं वत्सं सुवते तं दुहन्ति ।
KK0103003060B	नानागोष्ठा विहिता एकदोहना-स्तावश्विनौ दुहतो घर्ममुक्थ्यम् ॥
KK0103003061A	एकां नाभिं सप्त सथा अराः श्रिताःप्रधिष्वन्या विंशतिरर्पिता अराः ।
KK0103003061B	अनेमि चक्रं परिवर्ततेऽजरं मायाऽश्विनौ समनक्ति चर्षणी ॥
KK0103003062A	एकं चक्रं वर्तते द्वादशारं षण्णाभिमेकाक्षममृतस्य धारणम् ।
KK0103003062B	यस्मिन्देवा अधि विश्वे विषक्ता-स्तावश्विनौ मुञ्चतो मा विषीदतम् ॥
KK0103003063A	अश्विनाविन्दुममृतं वृत्तभूयौतिरोधत्तामश्विनौ दासपत्नी ।
KK0103003063B	हित्वा गिरिमश्विनौ गामुदाचरन्तौ तद्वृष्टिमह्नात्प्रस्थितौ बलस्य ॥
KK0103003064A	युवां दिशो जनयथो दशाग्रे समानं मूर्ध्नि रथयानं वियन्ति ।
KK0103003064B	तासां यातमृषयोऽनुप्रयान्ति देवा मनुष्याः क्षितिमाचरन्ति ॥
KK0103003065A	युवां वर्णान्विकुरुथो विश्वरूपां-स्तेऽधिक्षियन्ते भुवनानि विश्वा ।
KK0103003065B	ते भानवोऽप्यनुसृताश्चरन्ति देवा मनुष्याः क्षितिमाचरन्ति ॥
KK0103003066A	तौ नासत्यावश्विनौ वां महेऽहं स्रजं च यां बिभृथः पुष्करस्य ।
KK0103003066B	तौ नासत्वावमृतावृतावृधा-वृते देवास्तत्प्रपदे न सूते ॥
KK0103003067A	मुखेन गर्भं लभतां युवानौ गतासुरेतत्प्रपदेन सूते ।
KK0103003067B	सद्यो जातो मातरमत्ति गर्भ-स्तावश्विनौ मुञ्चथौ जीवसे गाम् ॥
KK0103003068A	स्तोतुं न शक्नोमि गुणैर्भवन्तौचक्षुर्विहीनः पथि संप्रमोहः ।
KK0103003068B	दुर्गेऽहमस्मिन्पतितोऽस्मि कूपे युवां शरण्यौ शरणं प्रपद्ये ॥
KK0103003069	सौतिरुवाच ।
KK0103003069A	एवमृग्भिश्चान्यैरस्तुवत् । 
KK0103003069B	इत्येवं तेनाभिष्टुतावश्विनावाजग्मतुराहतुश्चैनं प्रीतौ स्व एष तेऽपूपोशानैनमिति॥
KK0103003070A	स एवमुक्तः प्रत्युवाच नानृतमूचतुर्भगवन्तौ नत्वहमेतमपूपमुपयोक्तुमुत्सहे गुरवेऽनिवेद्येति ॥
KK0103003071A	ततस्तमश्विनावूचतुः । 
KK0103003071B	आवाभ्यां पुरस्ताद्भवत उपाध्यायेनैवमेवाभिष्टुताभ्यामपूपोदत्त उपयुक्तः स तेनानिवेद्य गुरवे त्वमपि तथैव कुरुष्व यथा कृतमुपाध्यायेनेति ॥
KK0103003072A	स एवमुक्तः प्रत्युवाच एतत्प्रत्यनुनये भवन्तावश्विनौ नोत्सहेऽहमनिवेद्य गुरवेऽपूपमुपयोक्तुमिति ॥
KK0103003073A	तमश्विनावाहतुः प्रीतौ स्वस्तवानया गुरुभक्त्या । 
KK0103003073B	उपाध्यायस्य ते कार्ष्णायसा दन्ता भवतोऽपि हिरण्मया भविष्यन्ति चक्षुष्मांश्च भविष्यसि श्रेयश्चावाप्स्यसीति ॥
KK0103003074A	स एवमुक्तोऽश्विभ्यां लब्धचक्षुरुपाध्यायसकाशमागम्याभ्यवादयत् ॥
KK0103003075A	आचचक्षे च स चास्य प्रीतिमान्बभूव ॥
KK0103003076A	आह चैनं यथाऽश्विनावाहतुस्तथा त्वं श्रेयोऽवाप्स्यसीति ॥
KK0103003077A	सर्वे च ते वेदाःप्रतिभास्यन्ति सर्वाणि च धर्मशास्त्राणीति । 
KK0103003077B	एषा तस्यापि परीक्षोपमन्योः ॥
KK0103003078A	अथापरः शिष्यस्तस्यैवापोदस्य धौम्यस्य बैदो नाम तमुपाध्यायः समादिदेश वत्स बैद इहास्यतां तावन्मम गृहे कंचित्कालं शुश्रूषुणा च भवितव्यं श्रेयस्त भविष्यतीति ॥
KK0103003079A	स तथेत्युक्त्वा गुरुकुले दीर्घकालं गुरुशुश्रूषणपरोऽवसत् । 
KK0103003079B	गौरिव नित्यं गुरुणा धूर्षु नियोज्यमानः शीतोष्णक्षुत्तृष्णादुःखसहः सर्वत्राप्रतिकूलस्तस्य महतात्कालेन गुरुः परितोषं जगाम ॥
KK0103003080A	तत्परितोषाच्च श्रेयः सर्वज्ञतां चावाप । 
KK0103003080B	एषा तस्यापि परीक्षा बैदस्य ॥
KK0103003081A	स उपाध्यायेनानुज्ञातः समावृत्तस्तस्माद्गुरुकुलवासाद्गृहाश्रमं प्रत्यपद्यत । 
KK0103003081B	तस्यापि स्वगृहे वसतस्त्रयः शिष्या बभूवुः स शिष्यान्न किंचिदुवाच कर्म वा क्रियतां गुरुशुश्रूषा वेति ।
KK0103003081C	दुःखाभिज्ञो हि गुरुकुलवासस्य शिष्यान्परिक्लेशेन योजयितुं नेयेष ॥
KK0103003082A	अथ कस्मिंश्चित्काले बैदं ब्राह्मणं जनमेजयः पौष्यश्च क्षत्रियावुपेत्योपाध्यायं वरयाञ्चक्रतुः ॥
KK0103003083A	स कदाचिद्याज्यकार्येणाभिप्रस्थित उत्तङ्कनामानं शिष्यं नियोजयामास ॥
KK0103003084A	भो यत्किंचिदस्मद्गृहे परिहीयते तदिच्छाम्यहमपरिहीयमानं भवता क्रियमाणमिति स एवं प्रतिसंदिश्योत्तङ्कं बैदः प्रवासं जगाम ॥
KK0103003085A	अथोत्तङ्कः शुश्रूषुर्गुरुनियोगमनुतिष्ठमानो गुरुकुले वसति स्म ।
KK0103003085B	स तत्र वसमान उपाध्यायस्त्रीभिः सहिताभिराहूयोक्तः ॥
KK0103003086A	उपाध्यायानी ते ऋतुमती उपाध्यायश्च प्रोषितोऽस्या यथाऽयमृतुर्वन्ध्यो न भवति तथा क्रियतामेषा विषीदतीति ॥
KK0103003087A	एवमुक्तस्ताः स्त्रियः प्रत्युवाच । 
KK0103003087B	न मया स्त्रीणां वचनादिदमकार्यं करणीयम् ।
KK0103003087C	न ह्यहमुपाध्यायेन संदिष्टोऽकार्यमपि त्वया कार्यमिति ॥
KK0103003088A	तस्य पुनरुपाध्यायः कालान्तरेण गृहमाजगाम तस्मात्प्रवासात् ।
KK0103003088B	स तु तद्वृत्तं तस्याशेषमुपलभ्य प्रीतिमानभूत् ॥
KK0103003089A	उवाच चैनं वत्सोत्तङ्कं किं ते प्रियं करवाणीति ।
KK0103003089B	धर्मतो हि शुश्रूषितोऽस्मि भवता तेन प्रीतिः परस्परेण नौ संवृद्धा तदनुजाने भवन्तं सर्वानेव कामानवाप्स्यसि गम्यतामिति ॥
KK0103003090A	स एवमुक्तः प्रत्युवाच किं ते प्रियं करवाणीति एवं ह्याहुः ॥
KK0103003091A	यश्चाधर्मेण वै ब्रूयाद्यश्चाधर्मेण पृच्छति ।
KK0103003091B	तयोरन्यतरः प्रैति विद्वेषं चाधिगच्छति ॥
KK0103003092A	सोहमनुज्ञातो भवता इच्छामीष्टं गुर्वर्थमुपहर्तुमिति ।
KK0103003092B	तेनैवमुक्त उपाध्यायः प्रत्युवाच वत्सोत्तङ्क उष्यतां तावदिति ॥
KK0103003093A	स कदाचित्तमुपाध्यायमाहोत्तङ्क आज्ञापयतु भवान्किं ते प्रियमुपाहरामि गुर्वर्थमिति ॥
KK0103003094A	तमुपाध्यायः प्रत्युवाच वत्सोत्तङ्क बहुशो मां चोदयसि गुर्वर्थमुपाहरामीति तद्गच्छैनां प्रविश्योपाध्यायानीं पृच्छ किमुपाहरामीति एषा यद्ब्रवीति तदुपाहरस्वेति ॥
KK0103003095A	स एवमुक्त उपाध्यायेनोपाध्यायानीमपृच्छद्भवत्युपाध्यायेनास्म्यनुज्ञातो गृहं गन्तुमिच्छामीष्टं ते गुर्वर्थमुपहृत्यानृणो गन्तुं तदाज्ञापयतु भवती किमुपाहरामि गुर्वर्थमिति ॥
KK0103003096A	सैवमुक्तोपाध्यायानी तमुत्तङ्कं प्रत्युवाच गच्छ पौष्यं प्रति राजानं कुण्डले भिक्षितुं तस्य क्षत्रियया पिनद्धे ॥
KK0103003097A	आनयस्वेतश्चतुर्थेऽहनि पुण्यकर्म भविता ताभ्यामाबद्धाभ्यां शोभमाना ब्राह्मणान्परिवेष्टुमिच्छामि ।
KK0103003097B	तत्संपादयस्व एवं हि कुर्वतः श्रेयो भविताऽन्यथा कुतः श्रेय इति ॥
KK0103003098A	स एवमुक्तस्तयोपाध्यायान्या प्रातिष्ठतोत्तङ्कः स पथि गच्छन्नपश्यदृषभमतिप्रमाणं तमधिरूढं च पुरुषमतिप्रमाणमेव स पुरुष उत्तङ्कमभ्यभाषत ॥
KK0103003099A	भो उत्तङ्कैतत्पुरीषमस्य ऋषभस्य भक्षयस्वेति स एवमुक्तो नैच्छत् ॥
KK0103003100A	तमाह पुरुषो भूयो भक्षयस्वोत्तङ्क मा विचारयोपाध्यायेनापि ते भक्षितं पूर्वमिति॥
KK0103003101A	स एवमुक्तो बाढमित्युक्त्वा तदा तद्वृषभस्य मूत्रं पुरीषं च भक्षयित्वोत्तङ्कः संभ्रमादुत्थित एवापोऽनुस्पृश्य प्रतस्थे ॥
KK0103003102A	यत्र स क्षत्रियः पौष्यस्तमुपेत्यासीनमपश्यदुत्तङ्कः ।
KK0103003102B	स उत्तङ्कस्तमुपेत्याशीर्भिरभिनन्द्योवाच ॥
KK0103003103A	अर्थी भवन्तमुपागतोऽस्मीति स एनमभिवाद्योवाच ।
KK0103003103B	भगवन्पौष्यः खल्वहं किं करवाणीति ॥
KK0103003104A	स तमुवाच गुर्वर्थं कुण्डलयोरर्थेनाभ्यागतोऽस्मि ।
KK0103003104B	ये वै ते क्षत्रिया पिनद्धे कुण्डले ते भवान्दातुमर्हतीति ॥
KK0103003105A	तं प्रत्युवाच पौष्यः प्रविश्यान्तःपुरं क्षत्रिया याच्यतामिति ।
KK0103003105B	स तेनैवमुक्तः प्रविश्यान्तःपुरं क्षत्रियां नापश्यत् ॥
KK0103003106A	स पौष्यं पुनरुवाच न युक्तं भवताऽहमनृतेनोपचरितुं न हि तेऽन्तःपुरे क्षत्रिया सन्निहिता नैनां पश्यामि ॥
KK0103003107A	स एवमुक्तः पौष्यः क्षणमात्रं विमृश्योत्तङ्कं प्रत्युवाच ।
KK0103003107B	नियतं भवानुच्छिष्टः स्मर तावन्न हि सा क्षत्रिया उच्छिष्टेनाशुचिना शक्या द्रष्टुं पतिव्रतात्वात्सैषा नाशुचेर्दर्शनमुपैतीति ॥
KK0103003108A	अथैवमुक्त उत्तङ्कः स्मृत्वोवाचास्ति खलु मया तु भक्षितं नोपस्पृष्टमागच्छतेति ।
KK0103003108B	तं पौष्यः प्रत्युवाच एष ते व्यतिक्रमो नोत्थितेनोपस्पृष्टं भवति शीघ्रमागच्छतेति ॥
KK0103003109A	अथोत्तङ्कस्तं तथेत्युक्त्वा प्राङ्मुख उपावेश्य सुप्रक्षालितपाणिपादवदनो निःशब्दाभिरफेनाभिरनुष्णाभिर्हृद्गताभिरद्भिस्त्रिः पीत्वा द्विः परिमृज्य खान्यद्भिरुपस्पृश्य चान्तःपुरं प्रविवेश ॥
KK0103003110A	ततस्तां क्षत्रियामपश्यत्सा च दृष्ट्वैवोत्तङ्कं प्रत्युत्थायाभिवाद्योवाच स्वागतं ते भगवन्नाज्ञापय किं करवाणीति ॥
KK0103003111A	स तामुवाचैते कुण्डले गुर्वर्थं मे भिक्षिते दातुमर्हसीति ।
KK0103003111A	सा प्रीता तेन तस्य सद्भावेन पात्रमयमनतिक्रमणीयश्चेति मत्वा ते कुण्डले अवमुच्यास्मै प्रायच्छदाह चैनमेते कुण्डले तक्षको नागराजः सुभृशं प्रार्थयत्यप्रमत्तो नेतुमर्हसीति ॥
KK0103003112A	स एवमुक्तस्तां क्षत्रियां प्रत्युवाच भवती सुनिर्वृता भवतु ।
KK0103003112B	न मां शक्तस्तक्षको नागराजो धर्षयितुमिति ॥
KK0103003113A	स एवमुक्त्वा तां क्षत्रियामामन्त्र्य पौष्यसकाशमागच्छत् ।
KK0103003113B	आह चैनं भोः पौष्य प्रीतोऽस्मीति तमुत्तङ्कं पौष्यः प्रत्युवाच ॥
KK0103003114A	भगवंश्चिरेण पात्रमासाद्यते भवाश्च गुणवानतिथिस्तदिच्छे श्राद्धं कर्तुं क्रियतां क्षण इति ॥
KK0103003115A	तमुत्तङ्कः प्रत्युवाच कृतक्षण एवास्मि शीघ्रमिच्छामि यथोपपन्नमन्नमुपस्कृतं भवतेति स तथेत्युक्त्वा यथोपपन्नेनान्नेनैनं भोजयामास ॥
KK0103003116A	अथोत्तङ्कः सकेशं शीतमन्नं दृष्ट्वा अशुच्येतदिति मत्वा तं पौष्यमुवाच ।
KK0103003116B	यस्मान्मे अशुच्यन्नं ददासि तस्मादन्धो भविष्यसीति ॥
KK0103003117A	तं पौष्यः प्रत्युवाच ।
KK0103003117B	यस्मात्त्वमदुष्टमन्नंदूषयसि तस्मादनपत्यो भविष्यसीति तमुत्तङ्कः प्रत्युवाच ॥
KK0103003118A	न युक्तं भवताऽन्नमशुचि दत्त्वा प्रतिशापं दातुं तस्मादन्नमेव प्रत्यक्षीकुरु ।
KK0103003118B	ततः पौष्यस्तदन्नमशुचि दृष्ट्वा तस्याशुचिभावमपरोक्षयामास ॥
KK0103003119A	अथ तदन्नं मुक्तकेश्या स्त्रियोपहृतमनुष्णं सकेशं चाशुच्येतदिति मत्वा तमृषिमुत्तङ्कं प्रसादयामास ॥
KK0103003120A	भगवन्नेतदज्ञानादन्नं सकेशमुपाहृतं शीतं च ।
KK0103003120B	तत्क्षामये भवन्तं न भवेयमन्ध इति ।
KK0103003120C	तमुत्तङ्कः प्रत्युवाच ॥
KK0103003121A	न मृषा ब्रवीमि भूत्वा त्वमन्धो नचिरादनन्धो भविष्यसीति ।
KK0103003121B	ममापि शापो भवता दत्तो न भवेदिति ॥
KK0103003122A	तं पौष्यः प्रत्युवाच न चाहं शक्तः शापं प्रत्यादातुं न हि मे मन्युरद्याप्युपशमं गच्छति किं चैतद्भवता न ज्ञायते। यथा ॥
KK0103003123a	नवनीतं हृदयं ब्राह्मणस्य वाचि क्षुरो निहितस्तीक्ष्णधारः ।
KK0103003123c	तदुभयमेतद्विपरीतं क्षत्रियस्य वाङ्गवनीतं हृदयं तीक्ष्णधारम् ॥ इति ॥
KK0103003124A	तदेवंगते न शक्तोऽहं तीक्ष्णहृदयत्वात्तं शापमन्यथाकर्तुं गम्यतामिति ।
KK0103003124B	तमुत्तङ्कः प्रत्युवाच ॥
KK0103003125A	भवताऽहमन्नस्याशुचिभावमालक्ष्य प्रत्यनुनीतः । 
KK0103003125B	प्राक् च तेऽभिहितं यस्माददुष्टमन्नं दूषयसि तस्मादनपत्यो भविष्यसीति ।
KK0103003125C	दुष्टे चान्ने नैष मम शापो भविष्यतीति ॥
KK0103003126A	साधयामस्तावदित्युक्त्वा प्रातिष्ठतोत्तङ्कस्ते कुण्डले गृहीत्वा ।
KK0103003126B	सोऽपश्यदथ पथि नग्नं क्षपणकमागच्छन्तं मुहुर्मुहुर्दृश्यमानमदृश्यमानं च ॥
KK0103003127A	अथोत्तङ्कस्ते कुण्डले संन्यस्य भूमावुदकार्थं प्रचक्रमे ।
KK0103003127B	एतस्मिन्नन्तरे स क्षपणकस्त्वरमाण उपसृत्य ते कुण्डले गृहीत्वा प्राद्रवत् ॥
KK0103003128A	तमुत्तङ्कोऽभिसृत्य कृतोदककार्यः शुचिः प्रयतो नमो देवेभ्यो गुरुभ्यश्च कृत्वा महता जवेन तमन्वयात् ॥
KK0103003129A	तस्य तक्षको दृढमासन्नः सतं जग्राह ।
KK0103003129B	गृहीतमात्रः स तद्रूपं विहाय तक्षकस्वरूपं कृत्वा सहसा धरण्यां विवृतं महाबिलं प्रविवेश ॥
KK0103003130A	प्रविश्य च नागलोकं स्वभवनमगच्छत् ।
KK0103003130B	अथोत्तङ्कस्तस्याः क्षत्रियाया वचः स्मृत्वा तं तक्षकमन्वगच्छत् ॥
KK0103003131A	स तद्बिलं दण्डकाष्ठेन चखान न चाशकत् । 
KK0103003131B	तं क्लिश्यमानमिन्द्रोऽपश्यत्स वज्रं प्रेषयामास ।
KK0103003131C	गच्छास्य ब्राह्मणस्य साहाय्यं कुरुष्वेति ॥
KK0103003132A	अथ वज्रं दण्डकाष्ठमनुप्रविश्य तद्बिलमदारयत् ॥
KK0103003133A	तमुत्तङ्कोऽनुविवेश तेनैव बिलेन प्रविश्य च तं नागलोकमपर्यन्तमनेकविधप्रासादहर्म्यवलभीनिर्यूहशतसंकुलमुच्चावचक्रीडाश्चर्यस्थानावकीर्णमपश्यत् ॥
KK0103003134a	स तत्र नागांस्तानस्तुवदेभिः श्लोकैः । 
KK0103003134c	य ऐरावतराजानः सर्पाः समितिशोभनाः ।
KK0103003134e	क्षरन्त इव जीमूताः सविद्युत्पवनेरिताः ॥
KK0103003135a	सुरूपा बहुरूपाश्च तथा कल्माषकुण्डलाः ।
KK0103003135c	आदित्यवन्नाकपृष्ठे रेजुरैरावतोद्भवाः ॥
KK0103003136a	बहूनि नागवेश्मानि गङ्गायास्तीर उत्तरे ।
KK0103003136c	तत्रस्थानपि संस्तौमि महतः पन्नगानहम् ॥
KK0103003137a	इच्छेत्कोऽर्कांशुसेनायां चर्तुमैरावतं विना ।
KK0103003137c	शतान्यशीतिरष्टौ च सहस्राणि च विंशतिः ॥
KK0103003138a	सर्पाणां प्रग्रहा यान्ति धृतराष्ट्रो यदैजति ।
KK0103003138c	ये चैनमुपसर्पन्ति ये च दूरपथं गताः ॥
KK0103003139a	अहमैरावतज्येष्ठभ्रातृभ्योऽकरवं नमः ।
KK0103003139c	यस्य वासः कुरुक्षेत्रे खाण्डवे चाभवत्पुरा ॥
KK0103003140a	तं नागराजमस्तौषं कुण्डलार्थाय तक्षकम् ।
KK0103003140c	तक्षकश्चाश्वसेनश्च नित्यं सहचरावुभौ ॥
KK0103003141a	कुरुक्षेत्रं च वसतां नदीमिक्षुमतीमनु ।
KK0103003141c	जघन्यजस्तक्षकस्य श्रुतसेनेति यः सुतः ॥
KK0103003142a	अवसद्यो महद्द्युम्नि प्रार्थयन्नागमुख्यताम् ।
KK0103003142c	करवाणि सदा चाहं नमस्तस्मै महात्मने ॥
KK0103003143	सौतिरुवाच ।
KK0103003143a	एवं स्तुत्वा स विप्रर्षिरुत्तङ्को भुजगोत्तमान् ।
KK0103003143c	नैव ते कुण्डले लेभे ततश्चिन्तामुपागमत् ॥
KK0103003144A	एवं स्तुवन्नपि नागान्यदा ते कुण्डले नालभत्तदाऽपश्यत्स्त्रियौ तन्त्रे अधिरोप्य सुवेमे पटं वयन्त्यौ ।
KK0103003144B	तस्मिंस्तन्त्रे कृष्णाः सिताश्च तन्तवश्चक्रं चापश्यद्द्वादशारं षड्भिः कुमारैः परिवर्त्यमानं पुरुषं चापश्यदश्वं च दर्शनीयम् ॥
KK0103003145A	स तान्सर्वांस्तुष्टाव एभिर्मन्त्रवादश्लोकैः ॥
KK0103003146a	त्रीण्यर्पितान्यत्र शतानि मध्येषष्टिश्च नित्यं चरति ध्रुवेऽस्मिन् ।
KK0103003146c	चक्रे चतुर्विंशतिपर्वयोगेषड्वै कुमाराः परिवर्तयन्ति ॥
KK0103003147a	तन्त्रं चेदं विश्वरूपे युवत्यौवयतस्तन्तून्सततं वर्तयन्त्यौ ।
KK0103003147c	कृष्णान्सितांश्चैव विवर्तयन्त्यौ भूतान्यजस्रं भुवनानि चैव ॥
KK0103003148a	वज्रस्य भर्ता भुवनस्य गोप्ता वृत्रस्य हन्ता नमुचेर्निहन्ता ।
KK0103003148c	कृष्णे वसानो वसने महात्मा सत्यानृते यो विविनक्ति लोके ॥
KK0103003149a	यो वाजिनं गर्भमपां पुराणं वैश्वानरं वाहनमभ्युपैति ।
KK0103003149c	नमोऽस्तु तस्मै जगदीश्वरायलोकत्रयेशाय पुरंदराय ॥
KK0103003150A	ततः स एनं पुरुषः प्राह प्रीतोऽस्मि तेऽहमनेन स्तोत्रेण किं ते प्रियं करवाणीति ।
KK0103003150B	स तमुवाच नागा मे वशमीयुरिति ॥
KK0103003151A	स चैनं पुरुषः पुनरुवाच एतमश्वमपाने धमस्वेति ॥
KK0103003152A	ततोऽश्वस्यापानमधमत्ततोऽश्वाद्धम्यमानात्सर्वस्रोतोभ्यः पावकार्चिषः सधूमा निष्पेतुः ॥
KK0103003153A	ताभिर्नागलोक उपधूपितेऽथ संभ्रान्तस्तक्षकोऽग्नेस्तेजोभयाद्विषण्णः कुण्डले गृहीत्वा सहसा भवनान्निष्क्रम्योत्तङ्कमुवाच ॥
KK0103003154A	इमे कुण्डले गृह्णातु भवानिति ।
KK0103003154B	स ते प्रतिजग्राहोत्तङ्कः प्रतिगृह्य च कुण्डलेऽचिन्तयत् ॥
KK0103003155A	अद्य तत्पुण्यकमुपाध्यायान्या दूरं चाहमभ्यागतः स कथं संभावयेयमिति ॥
KK0103003156A	तत एनं चिन्तयानमेव स पुरुष उवाच ।
KK0103003156B	उत्तङ्क एनमेवाश्वमधिरोह त्वां क्षणेनैवोपाध्यायकुलं प्रापयिष्यतीति ॥
KK0103003157A	स तथेन्युक्त्वा तमश्वमधिरुह्य प्रत्याजगामोपाध्यायकुलं ।
KK0103003157B	उपाध्यायानी च स्नाता केशानावापयन्त्युपविष्टोत्तङ्को नागच्छतीति शापायास्य मनो दधे ॥
KK0103003158A	अथैतस्मिन्नन्तरे स उत्तङ्कः प्रविश्य उपाध्यायकुलं उपाध्यायानीमभ्यवादयत्ते चास्यै कुण्डले प्रायच्छत्सा चैनं प्रत्युवाच ॥
KK0103003159A	उत्तङ्क देशे कालेऽभ्यागतः स्वागतं ते वत्स `इदानीं यद्यनागतोसि कोपितया मया शप्तो भविष्यसि' श्रेयस्तवोपस्थितं सिद्धिमाप्नुहीति ॥
KK0103003160A	अथोत्तङ्क उपाध्यायमभ्यवादयत् ।
KK0103003160B	तमुपाध्यायः प्रत्युवाच वत्सोत्तङ्क स्वागतं ते किं चिरं कृतमिति ॥
KK0103003161A	तमुत्तङ्क उपाध्यायं प्रत्युवाच ।
KK0103003161B	भोस्तक्षकेण मे नागराजेन विघ्नः कृतोऽस्मिन्कर्मणि तेनास्मि नागलोकं गतः ॥
KK0103003162A	तत्र च मया दृष्टे स्त्रियौ तन्त्रेऽधिरोप्य पटं वयन्त्यौ तस्मिंश्च कृष्णाः सिताश्च तन्तवः ।
		किं तत् ॥
KK0103003163A	तत्र च मया चक्रं दृष्टं द्वादशारं षट्चैनं कुमाराः परिवर्तयन्ति तदपि किं । 
KK0103003163B	पुरुषश्चापि मया दृष्टः स चापि कः।
KK0103003163C	अश्वश्चातिप्रमाणो दृष्टः स चापि कः ॥
KK0103003164A	पथि गच्छता च मया ऋषभो दृष्टस्तं च पुरुषोऽधिरूढस्तेनास्मि सोपचारमुक्त उत्तङ्कास्य ऋषभस्य पुरीषं भक्षय उपाध्यायेनापि ते भक्षितमिति ॥
KK0103003165A	ततस्तस्य वचनान्मया तदृषभस्य पुरीषमुपयुक्तं स चापि कः ।
KK0103003165B	तदेतद्भवतोपदिष्टमिच्छेयं श्रोतुं किं तदिति ।
KK0103003165C	स तेनैवमुक्त उपाध्यायः प्रत्युवाच ॥
KK0103003166A	ये ते स्त्रियौ धाता विधाता च ये च ते कृष्णाः सितास्तन्तवस्ते रात्र्यहनी ।
KK0103003166B	यदपि तच्चक्रं द्वादशारं षट्कुमाराः परिवर्तयन्ति तेपि षड्ऋतवः द्वादशारा द्वादश मासाः संवत्सरश्चक्रम् ॥
KK0103003167A	यः पुरुषःस पर्जन्यः योऽश्वः सोऽग्निः य ऋषभस्त्वया पथि गच्छता दृष्टः स ऐरावतो नागराट् ॥
KK0103003168A	यश्चैनमधिरूढः पुरुषः स चेन्द्रः यदपि ते भक्षितं तस्य ऋषभस्य पुरीषं तदमृतं तेन खल्वसि तस्मिन्नागभवने न व्यापन्नस्त्वम् ॥
KK0103003169A	स हि भगवानिन्द्रो मम सखा त्वदनुक्रोशादिममनुग्रहं कृतवान् ।
KK0103003169B	तस्मात्कुण्डले गृहीत्वा पुनरागतोऽसि ॥
KK0103003170A	तत्सौम्य गम्यतामनुजाने भवन्तं श्रेयोऽवाप्स्यसीति ।
KK0103003170B	स उपाध्यायेनानुज्ञातो भगवानुत्तङ्कः क्रुद्धस्तक्षकं प्रतिचिकीर्षमाणो हास्तिनपुरं प्रतस्थे ॥
KK0103003171a	स हास्तिनपुरं प्राप्य नचिराद्विप्रसत्तमः ।
KK0103003171c	समागच्छत राजानमुत्तङ्को जनमेजयम् ॥
KK0103003172a	पुरा तक्षशिलासंस्थं निवृत्तमपराजितम् ।
KK0103003172c	सम्यग्विजयिनं दृष्ट्वा समन्तान्मन्त्रिभिर्वृतम् ॥
KK0103003173a	तस्मै जयाशिषः पूर्वं यथान्यायं प्रयुज्य सः ।
KK0103003173c	उवाचैनं वचः काले शब्दसंपन्नया गिरा ॥
KK0103003174	उत्तङ्क उवाच ।
KK0103003174a	अन्यस्मिन्करणीये तु कार्ये पार्थिवसत्तम ।
KK0103003174c	वाल्यादिवान्यदेव त्वं कुरुषे नृपसत्तम ॥
KK0103003175	सौतिरुवाच ।
KK0103003176a	एवमुक्तस्तु विप्रेण स राजा जनमेजयः ।
KK0103003176c	अर्चयित्वा यथान्यायं प्रत्युवाच द्विजोत्तमम् ॥
KK0103003177	जनमेजय उवाच ।
KK0103003177a	आसां प्रजानां परिपालनेनस्वं क्षत्रधर्मं परिपालयामि ।
KK0103003177c	प्रव्रूहि मे किं करणीयमद्ययेनासि कार्येण समागतस्त्वम् ॥
KK0103003178	सौतिरुवाच ।
KK0103003178a	स एवमुक्तस्तु नृपोत्तमेनद्विजोत्तमः पुण्यकृतां वरिष्ठः ।
KK0103003178c	उवाच राजानमदीनसत्वंस्वमेव कार्यं नृपते कुरुष्व ॥
KK0103003179	उत्तङ्क उवाच ।
KK0103003179a	तक्षकेण महीन्द्रेन्द्र येन ते हिंसितः पिता ।
KK0103003179c	तस्मै प्रतिकुरुष्व त्वं पन्नगाय दुरात्मने ॥
KK0103003180a	कार्यकालं हि मन्येऽहं विधिदृष्टस्य कर्मणः ।
KK0103003180c	तद्गच्छापचितिं राजन्पितुस्तस्य महात्मनः ॥
KK0103003181a	तेन ह्यनपराधी स दष्टो दुष्टान्तरात्मना ।
KK0103003181c	पञ्चत्वमगमद्राजा वज्राहत इव द्रुमः ॥
KK0103003182a	बलदर्पसमुत्सिक्तस्तक्षकः पन्नगाधमः ।
KK0103003182c	अकार्यं कृतवान्पापो योऽदशत्पितरं तव ॥
KK0103003183a	राजर्षिवंशगोप्तारममरप्रतिमं नृपम् ।
KK0103003183c	यियासुं काश्यपं चैव न्यवर्तयत पापकृत् ॥
KK0103003184a	होतुमर्हसि तं पापं ज्वलिते हव्यवाहने ।
KK0103003184c	सर्पसत्रे महाराज त्वरितं तद्विधीयताम् ॥
KK0103003185a	एवं पितुश्चापचितिं कृतवांस्त्वं भविष्यसि ।
KK0103003185c	मम प्रियं च सुमहत्कृतं राजन् भविष्यति ॥
KK0103003186a	कर्मणः पृथिवीपाल मम येन दुरात्मना ।
KK0103003186c	विघ्नः कृतो महाराज गुर्वर्थं चरतोऽनघ ॥
KK0103003187		सौतिरुवाच ।
KK0103003187a	एतच्छ्रुत्वा तु नृपतिस्तक्षकाय चुकोप ह ।
KK0103003187c	उत्तङ्कवाक्यहविषा दीप्तोऽग्निर्हविषा यथा ॥
KK0103003188a	अपृच्छत्स तदा राजा मन्त्रिणः स्वान्सुदुःखितः ।
KK0103003188c	उत्तङ्कस्यैव सांनिध्ये पितुः स्वर्गगतिं प्रति ॥
KK0103003189a	तदैव हि स राजेन्द्रो दुःखशोकाप्लुतोऽभवत् ।
KK0103003189c	यदैव वृत्तं पितरमुत्तङ्कादशृणोत्तदा ॥

इति श्रीमन्महाभारते आदिपर्वणि पौष्यपर्वमि तृतीयोऽध्यायः ॥ 3 ॥ ॥ समाप्तं च पौष्यपर्व ॥

*1-3-1 परिक्षितोऽपत्यं पुमान्पारिक्षितः । सरमायाः देवशुन्याः अपत्यं पुमान्सारमेयः ॥ 1-3-9 अदृष्टं अतर्कितं ॥ 1-3-10 संभ्रान्तः संतप्त इति पाठान्तरं ॥ 1-3-11 पापकृत्यां शापरूपां बलायुः प्राणनिकृन्तनीं देवतां । शमयेदक्रोधनां कुर्यात् । 1-3-18 उपांशुव्रतं गूढव्रतं ॥ 1-3-20 तक्षशिलां देशविशेषं जेतुमिति शेषः ॥ 1-3-21 अपोत्तीत्यपोदः अब्भक्षः तस्यापत्यमापोदः ॥ 1-3-22 केदारो महाक्षेत्रान्तर्गतं चतुरस्रं तस्य खण्डो जलनिरोधभित्तिः तं ॥ 1-3-36 पीवानं पुष्टं । वृत्तिं जीविकां ॥ 1-3-42 वृत्त्युपरोधं वृत्तिप्रतिबन्धं ॥ 1-3-44 चरसि भक्षयसि ॥ 1-3-51 तीक्ष्णविपाकैः पाककाले उदरेऽग्निज्वालोत्थापकैः ॥ 1-3-56 कर्ताराविति लुडन्तं ॥ 1-3-57 प्रपूर्वगाविति । अस्य श्लोकस्यानन्वयादुत्तरश्लोकस्थं संबोधनमिह योज्यम् । हे नासत्यदस्रौ गिरा वाण्या । वां युवां शंसामि स्तौमि । व्यवहिताश्चेति गतिसंज्ञत्वात्प्रशंसामीति वाऽन्वयः । किंभूतौ वां । प्रपूर्वगौ प्रकर्षेणान्यदेवताभ्यः पूर्वं यज्ञं गच्छन्तौ । पूर्वजौ अश्वजात्यां हि पूर्वं मुखसंयोगः ततः संयोगाद्गर्भोत्पत्तिरिति तत्र गर्भोत्पत्तेः पूर्वं मुखयोहगमात्राज्जातौ । चित्रभानू अग्नितुल्यौ । तपसा सामर्थ्येन । अनन्तौ अनन्तरूपधरौ । दिव्यौ दिवः द्योतमानात्सूर्याद्भवौ । सुपर्णौ शोभनगमनौ । विरजौ विगतरजोगुणौ । विश्वा विश्वानि । भुवनानि अधि । विमानौ स्वविमानौ । क्षिपन्तौ प्रेरयन्तौ ॥ 1-3-58 हिरण्मयाविति । किंभूतौ विमानौ । हिरण्मयौ सुवर्णमयौ । शकुनी । लुप्तोपममेतत् । शीघ्रगामित्वात्पक्षिणाविव । यद्वा पदद्वयमप्यश्विनोरेव विशेषणं । हिरण्मयौ सुवर्णालङ्कृतौ । शकुनी आरोग्यकरणेन शकुं शक्तिं नयतः प्रापयत इति शकुनी । सांपरायौ संपरायः परलोकस्तस्मै हितौ । यद्वा सांपरायामापदि अयः प्राप्तिर्ययोस्तौ । भक्तानामापदि तद्रक्षणायागच्छन्तौ । नासत्यदस्रौ । नासत्यौ असत्यरहितौ । नासापुटजातौ वा । दस्रौ दर्शनीयौ । सुसौ सुनासिकौ । विशेषेण जयन्तौ विजयन्तौ । विजयन्तावेव वैजयन्तौ । विवस्वतः सूर्यस्य तरसा बलेन असितं श्यामकुष्ठं अधिव्ययन्तौ निराकुर्वन्तौ । शुक्लं दीप्तियुक्तं वर्मं चक्षुर्वा । वयन्तौ कुर्वन्तौ । सूर्यस्य पितृत्वात् तद्बलेन युवयोरेतत्सामर्थ्यं युज्यत इति स्तुतिः । सुवेमौ । लुप्तोपममेतत् । यथा वेमधारिणौ तन्तुवायौ पटादसितकेशादि दूरीकुरुतः शुक्लं च तन्तुं वयतस्तथेत्यर्थः ॥ 1-3-59 ग्रस्तामिति । हे अश्विनौ । सुपर्णस्य लुप्तोपममेतत् । सुपर्णतुल्यपराक्रमस्य गतेर्वा वृकस्य बलेन ग्रस्तां अभिभूतां । वर्तिकां वर्तिकाख्यां पक्षिणीं । तस्याः सौभगाय जीवनरूपसुखाय । अमुञ्चतां भवन्ताविति शेषः । आस्नो वृकस्येत्यस्यामृचि इयं कथा प्रसिद्धा । अहं तौ युवां तावत् कार्त्स्न्येन अनमं नमस्कृतवानस्मि । तौ कौ । यौ प्रति । सुष्टु वर्तत इति सुवृत् सोमयागकर्ता । तमाय तमु ग्लानाविति धातोः ग्लानये । असत्तमाः असमीचीना अपि गाः उदावहत् प्रार्थनाविषयत्वेन प्रापयामास । गोविषयप्रार्थनां कृतवानित्यर्थः । किंभूतौ यौ । अरुणा अरुणौ । डादेशश्छान्दसः । लुप्तोपममेतत् । सोमयागे हि प्रातरनुवाकादावश्विनोः स्तुतत्वात् यथा दिनारम्भे अरुणस्तथा सोमयागारम्भे युवामित्यर्थः । अत्रायमाशयः । सोमयागे इन्द्रादिषु देवताभूतेषु सत्स्वपि असमीचीनगोरक्षणस्यानन्यसाध्यत्वज्ञानेन यजमानेन भवन्तावेव प्रार्थितावित्यहमपि युवामेव स्तौमीति ॥ 1-3-60 षष्टिश्च गाव इति । ज्योतिष्टोमे सन्त्युपसदस्तिस्रः । ताश्च सत्रेऽधिका भवन्ति । उपसत्सु च प्रवर्ग्य उक्तः । तत्र महावीराख्यपात्रेषु तप्ते घृते दुग्धं प्रक्षिप्यते तदर्था चास्ति धेनुः । ततो घृतं दुग्धं च मिश्रमश्विभ्यां हूयते । एवं सति यदा गवामयनादिसत्रेषु संवत्सरमुपसदः क्रियन्ते तत्र घर्मे सर्वोत्कृष्टे अश्विनावेव यष्टव्याविति स्तुतिरत्र क्रियते । तावश्विनावनममिति गतेन संबन्धः । तौ कौ यत्तदोर्नित्यसंबन्धाद्यौ तं घर्मं दुहतः साधयतः । प्रसिद्धोपि घर्मो भवतोर्भवति । भवतोरेव देवतात्वादित्याशयः । तं कं यत्तदोर्नित्यसंबन्धाद्यं घर्मं त्रिशताः षष्टिश्च धेनवो दुग्धदात्र्यो गावः । घर्मे दुग्धरहितानां गवामनुपयोगात् । एकं वत्सं वत्सरं । अत्यन्तसंयोगे द्वितीया । वत्सरावधीत्यर्थः । सुवते साधयन्ति । घृतेन । दुहन्ति दुग्धेन साधयन्ति । यज्ञादौ सावनः स्मृत इति वाक्यादत्र सावनवर्षग्रहणेन षष्ट्यधिकशतत्रयदिनानि भवन्ति । तेन तावत्य एव गावः घृतदुग्धाभ्यां घर्मं साधयन्तीत्यर्थः । कथंभूता गावः । नानागोष्ठाः लुप्तोपममेतत् । दिनानां गोष्ठोपमाया विवक्षितत्वात् नानागोष्ठनिष्ठा इत्यर्तः । एकदोहना विहिताः एकोऽध्वर्युर्दोहनकर्ता यासामेवंभूताः श्रुतावुक्ता इत्यर्थः । किंभूत घर्मं उक्थ्यं प्रशस्यम् ॥ 1-3-61-62 एकां नाभिमिति । सूर्यरथचालकत्वेनाश्विनावत्र स्तूयेते । श्लोकद्वयस्यैकान्वयः । हे अश्विनौ युवां । विषीदतं विषीदन्तं । छान्दसो नुमभावः । मां मुञ्चतः । लकारव्यत्ययेन मुञ्चतमित्याशंसा । तौ कौ । यावश्विनौ । चर्षणी लुप्तोपमं चैतत् । चर्षणिशब्दो निघण्टुषु मनुष्यपर्यायः पठितः । मनुष्याविवेत्यर्थः । सूर्यरथचालकत्वेन अश्विनोः शोभां वक्तुं सूर्यरथसंबन्धिचक्रद्वयगतिं वर्णयति पादत्रिकद्वयेन । एकपदमावृत्य योज्यं । एकं चक्रं ईदृशं परिवर्तते भ्रमति । अन्यदेकं चक्रं ईदृशं वर्तते चलतीत्यर्थः । कीदृशमेकं चक्रं आद्यस्य एकां नाभिं सप्तशताः सप्तशतसङ्ख्याः अराः अन्याश्च विंशतिसङ्ख्या अराः श्रिताः संलग्नाः । चक्रमध्यस्थनाभौ विंशत्यधिकसप्तशतसंख्याः अराः तिर्यक् संलग्ना इत्यर्थः । किंभूता अराः । प्रधिषु बाह्यचक्रावयवेषु अर्पिता अधिनिवेशिता इत्यर्थः । कीदृशमन्यच्चक्रं द्वादशारं षण्णाभि । पुंरत्वं छान्दसम् । कीदृशं प्रथमचक्रं । अनेमि चलनेमिरहितमित्यर्थः । अजरं न जीर्यत इत्यजरम् । जीर्णं न भवतीत्यर्थः । एकं चक्रं मध्यशङ्कुनिहितपाशवत्स्वस्थल एव परिभ्रमत् । द्वितीयं तु समन्ततश्चरतीत्याशयः । द्वितीयचक्रविशेषणमेकाक्षमिति । एकं उत्कृष्टोऽक्षोऽस्य अतिदृढ इत्यर्थः । अमृतस्य स्वर्गस्य धारणं रक्षणसाधनम् । यस्मिन्स्वचक्रे विश्वे सर्वे देवाः अधिविषक्ताः । प्राधान्याद्देवग्रहणम् । तेन तदुपलक्षिताः सर्वे जीवा इत्यर्थः । सर्वेषां सूर्यचक्रनियोगोदितत्वादित्यर्थः । अत्र "पञ्चारे चक्रे" इत्यादिश्रुतयो मानम् ॥ 1-3-63 अश्विनाविति । हे अश्विनौ दासपत्नी । सुपांसुलुगिति लुप्त सप्तमीबहुवचनत्वेन दासपत्नीषु अप्सु । इन्दुं अमृतं सोमाख्यममृतं । तिरोधत्तां कृतवन्तौ । किंभूतावश्विनौ वृत्तभूयौ भूयोवृत्तौ नानाकर्माणावित्यर्थः । हित्वेति । अश्विनौ यत् यदा गिरिं मेरुं हित्वा त्यक्त्वा गां भुवं उदाचरन्तौ गच्छन्तौ । तत् तदा बलस्य प्राणिनां सामर्थ्यस्य संबन्धिनीं तज्जनिकां वृष्टिं प्रति । अह्नात शीघ्रम् । अह्नादिति सुबन्तप्रतिरूपकमव्ययं । प्रस्थितौ कृतप्रस्थानौ भवथः । सुमेरोः सकाशाद्भुवमागत्य प्राणिनामन्नादिद्वारेण बलजनिकां वृष्टिं कुरुथ इत्यर्थः ॥ 1-3-64 युवामिति । हे अश्विनौ युवां अग्रे प्रथमं समानं सम्यक् आनः आगतं गमनं यस्मिन्कर्मणि तथा । सोमयागे प्रथमं गच्छन्ताविति यावत् दश दिशो जनयथः । दिक्शब्देन इन्द्रादयो दिक्पाला लक्ष्यन्ते । जनिः प्रादुर्भावार्थः । सोमयागे प्रथमगामित्वेन इन्द्रादिदेवताप्रादुर्भावकत्वं । अथ तदनन्तरं याः दिशः दिग्देवता मूर्ध्नि यागस्य मूर्ध्नि प्रधाने वियन्ति संबन्ध्यन्ते । तासां दिग्देवतानां यातं यानमनु पश्चात् ऋषयः प्रयान्ति मूर्ध्नीति पूर्वेणान्वयः । अतएव युवयोः देवा मनुष्याश्च क्षितिमैश्वर्यं ऐश्वर्य युक्तां स्तुतिमाचरन्ति कुर्वन्ति ॥ 1-3-65 युवां वर्णानिति त इति तच्छब्दात् यच्छब्दो द्रष्टव्यः । हे अश्विनौ युवां वर्णान्नानावर्णान् विश्वरूपान् सृष्ट्यादिहेतुत्वेन अनेकरूपान् यानभानून् विकुरुथः विशेषेण कुरुथः सूर्यरथप्रकाशयितृत्वादित्याशयः । ते भानवः सूर्यकिरणाः विश्वा विश्वानि सर्वाणि भुवनानि अधिक्षियन्ते आवृण्वन्ति । त एव भानवोऽनुसृताश्चरन्त्यपि विचरन्ति चेत्यर्थः । अतएव देवा मनुष्याश्च युवयोः क्षिति स्तुतिमाचरन्तीति पूर्ववदर्थः ॥ 1-3-66 तौ नासत्याविति हे नासत्यावश्विनौ अहं तौ वां युवां महे पूजयामि । मनसा पूजयामीत्यर्थः । यां छान्दसत्वेन जात्यभिप्रायेणैकवचनम् । ये । पुष्करस्य जात्यभिप्रायैकवचनं । पुष्कराणां पद्मानां स्रजं जात्येकवचनेन स्रजौ माले बिभृथो धारयथः । तौ प्रसिद्धौ अमृतौ नास्ति मृतं मरणं ययोस्तौ तथोक्तौ ऋतावृधौ ऋतं सत्यं यज्ञमुदकं वा वर्धयत इति तथा तौ नासत्यौ ऋते विना देवा इन्द्रादयः पदे स्थाने सोमयागादौ तद्देवसंबन्धित्वेन प्रसिद्धं हविः न प्रसूते वचनव्यत्ययेन न प्राप्नुवन्ति । सोमयागे अश्विनोः प्रथमगामित्वेन तौ विना देवाः स्वांशं न स्वीकुर्वन्तीत्यर्थः ॥ 1-3-67 मुखेन गर्भमिति । हे अश्विनौ तौ युवां जीवसे जीवितु । असेन्प्रत्ययान्तमेतत् । गां दृष्टिं मुञ्चथः लकारव्यत्ययेन मुञ्चतमित्याशंसा । तौ कौ यौ मुखेन कृत्वा युवानौ तरुणावेव गर्भं भावप्रधानो निर्देशः । गर्भत्वं लभतां अलभतां । बहुलं छन्दसीत्यडभावः । ननु नवमासगर्भधारणाभावे कथमाकस्मिकोत्पत्तिः कथं च स्तन्यपानाद्यभावे आकस्मिकं तारुण्यमित्यत आह । गतासुरित्यादि । गता असवः प्राणा यस्येति गतासुर्मनुष्यादिः । एतत् छान्दसो लिङ्गव्यत्ययः । एनं गर्भं । प्रपदेन प्रकृष्टेन पदेन गमनेन नवमासरूपेण प्रसूते जातः उत्पन्नः स गर्भः सद्यः तत्काले जननीं अत्ति पिबति । मनुष्यदेहे एतदुचितम् । अश्विनोस्तु मरणधर्मत्वाभावान्नैवमित्याशयः ॥ 1-3-77 एषा तस्येति सूतवाक्यं ॥ 1-3-79 गौर्बलीवर्दः ॥ 1-3-81 नेयेष न कामितवान् ॥ 1-3-83 नियोजयामास अग्निशुश्रूषादतविति शेषः ॥ 1-3-84 परिहीयते न्यूनं भवति ॥ 1-3-90 आहुः वृद्धा इति शेषः ॥ 1-3-91 व्रूयात् अध्यायपयेत् । पृच्छति अधीते । अधर्मेण गुरुदक्षिणादिव्यतिरेकेण ॥ 1-3-96 पिनद्धे धृते ॥ 1-3-101 अनुपस्पृश्य अनाचम्य ॥ 1-3-106 अनृतेनोपचरितुं वञ्चयितुं ॥ 1-3-127 उदकार्थं शौचाचमनादि कर्तुं ॥ 1-3-129 दृढमासन्नः अत्यन्तसन्निहितः ॥ 1-3-135 कल्माषकुण्डलाः चित्रकुण्डलाः ॥ 1-3-137 अर्कांशुसेनायां सेनावद्दुःसहरश्मिजाले ॥ 1-3-142 महद्द्युग्नि तीर्थविशेषे ॥ 1-3-145 मन्त्रवादश्लोकैः मन्त्रस्वरूपश्लोकैः ॥ 1-3-146 त्रीण्यर्पितानीति । मन्त्रलिङ्गमात्रावगमात्तुष्टाव । विशेषशानं तु तस्य गुरुमुखादेव भविष्यति । अत्र चक्रे । नित्यं चरति भ्रमति । ध्रुवे प्रवाहरूपेण नित्ये कालरूपे । शतानि षष्टिश्च अहोरात्राणामिति शेषः । चतुर्विंशतिपर्वणां शुक्लकृष्णपक्षरूपाणां योगो युस्मिन्तथाभूते । मध्येऽर्पितानि । यच्च षट्कुमाराः ऋतवः परिवर्तयन्ति ॥ 1-3-147 तन्त्रं चेदमिति । तन्त्रं आतानवितानरूपं तन्तुसमुदायं । विश्वरूपे समयभेदेन स्त्रीपुरुषादिरूपे । युवत्यौ धाताविघातारौ । वयतः रचनां कुरतः । संवत्सररूपं पटमितिशेषः । वर्तयन्त्यौ संचारयन्त्यौ । भूतानि भुवनानि च परिवर्तयन्त्यौ वयत इति पूर्वेणान्वयः ॥ 1-3-148 भर्ता धारकः ॥ 1-3-149 अपां गर्भं अद्भ्यो जातं । पुराणं आदिसर्गभवं । वैश्वानरं अग्निरूपमश्वं । वाजिनं वाहनं अभ्युपैति । तस्मै नम इत्यन्वयः ॥ 1-3-152 स्नोतोभ्यः शरीररन्ध्रेभ्यः ॥ 1-3-157 आवापयन्ती वेणीरूपेण केशानां संग्रथनं कारयन्ती ॥ 1-3-159 त्वं मनागसि न शप्तः इति पाठे स्वलकालनिमित्तं न शप्तोसि । यदि क्षमं नागतः स्याः शप्तः स्या इत्यर्थः ॥ 1-3-168 न व्यापन्नो न मृतः ॥ 1-3-182 कश्यप इत्यपि पाठो दृश्यते ॥ ॥ तृतीयोऽध्यायः ॥ 3 ॥
