अध्यायः 103

प्रतीपेन गङ्गायाः स्नुषात्वेन परिग्रहः ॥ 1 ॥ शान्तनूत्पत्तिः ॥ 2 ॥ तस्य राज्येऽभिषेकः ॥ 3 ॥ मृगयार्थं गतस्य शान्तनोर्गङ्गया संवादः ॥ 4 ॥

KK0107103001	वैशम्पायन उवाच ।
KK0107103001a	ततः प्रतीपो राजाऽऽसीत्सर्वभूतहितः सदा ।
KK0107103001c	निषसाद समा बह्वीर्गङ्गाद्वारगतो जपन् ॥
KK0107103002a	तस्य रूपगुणोपेता गङ्गा स्त्रीरूपधारिणी ।
KK0107103002c	उत्तीर्य सलिलात्तस्माल्लोभनीयतमाकृतिः ॥
KK0107103003a	अधीयानस्य राजर्षेर्दिव्यरूपा मनस्विनी ।
KK0107103003c	दक्षिणं शालसङ्काशमूरुं भेजे शुभानना ॥
KK0107103004a	प्रतीपस्तु महीपालस्तामुवाच यशस्विनीम् ।
KK0107103004c	'वाक्यं वाक्यविदां श्रेष्ठो धर्मनिश्चयतत्त्ववित् ।'
KK0107103004e	करोमि किं ते कल्याणि प्रियं यत्तेऽभिकाङ्क्षितम् ॥
KK0107103005	स्त्र्युवाच ।
KK0107103005a	त्वामहं कामये राजन्भजमानां भजस्व माम् ।
KK0107103005c	त्यागः कामवतीनां हि स्त्रीणां सद्भिर्विगर्हितः ॥
KK0107103006	प्रतीप उवाच ।
KK0107103006a	नाहं परस्त्रियं कामाद्गच्छेदं वरवर्णिनि ।
KK0107103006c	न चासवर्णां कल्याणि धर्म्यमेतद्धि मे व्रतम् ॥
KK0107103007a	`यः स्वदारान्परित्यज्य पारक्यां सेवते स्त्रियम् ।
KK0107103007c	निरयान्नैव मुच्यते यावदाभूतसम्प्लवम् ॥'
KK0107103008	स्त्र्युवाच ।
KK0107103008a	नाश्रेयस्यस्मि नागम्या न वक्तव्या च कर्हिचित् ।
KK0107103008c	भजन्तीं भज मां राजन्दिव्यां कन्यां वरस्त्रियम् ॥
KK0107103009	प्रतीप उवाच ।
KK0107103009a	त्वया निवृत्तमेतत्तु यन्मां चोदयसि प्रियम् ।
KK0107103009c	अन्यथा प्रतिपन्नं मां नाशयेद्धर्मविप्लवः ॥
KK0107103010a	प्राप्य दक्षिणमूरुं मे त्वमाश्लिष्टा वराङ्गने ।
KK0107103010c	अपत्यानां स्नुषाणां च भीरु विद्ध्येतदासनम् ॥
KK0107103011a	सव्योरुः कामिनीभोग्यस्त्वया स च विवर्जितः ।
KK0107103011c	तस्मादहं नाचरिष्ये त्वयि कामं वराङ्गने ॥
KK0107103012a	स्नुषा मे भव सुश्रोणि पुत्रार्थं त्वां वृणोम्यहम् ।
KK0107103012c	स्नुषापक्षं हि वामोरु त्वमागम्य समाश्रिता ॥
KK0107103013	स्त्र्युवाच ।
KK0107103013a	एवमप्यस्तु धर्मज्ञ संयुज्येयं सुतेन ते ।
KK0107103013c	त्वद्भक्त्या तु भजिष्यामि प्रख्यातं भारतं कुलम् ॥
KK0107103014a	पृथिव्यां पार्थिवा ये च तेषां यूयं परायणम् ।
KK0107103014c	गुणा न हि मया शक्या वक्तुं वर्षशतैरपि ॥
KK0107103015a	कुलस्य ये वः प्रथितास्तत्साधुत्वमथोत्तमम् ।
KK0107103015c	समयेनेह धर्मज्ञ आचरेयं च यद्विभो ॥
KK0107103016a	तत्सर्वमेव पुत्रस्ते न मीमांसेत कर्हिचित् ।
KK0107103016c	एवं वसन्ती पुत्रे ते वर्धयिष्याम्यहं रतिम् ॥
KK0107103017a	पुत्रैः पुण्यैः प्रियैश्चैव स्वर्गं प्राप्स्यति ते सुतः ।
KK0107103017	वैशम्पायन उवाच ।
KK0107103017c	तथेत्युक्त्वा तु सा राजंस्तत्रैवान्तरधीयत ।
KK0107103017e	`अदृश्या राजसिंहस्य पश्यतः साऽभवत्तदा ॥'
KK0107103018a	पुत्रजन्म प्रतीक्षन्वै स राजा तदधारयत् ।
KK0107103018c	एतस्मिन्नेव काले तु प्रतीपः क्षत्रियर्षभः ॥
KK0107103019a	तपस्तेपे सुतस्यार्थे सभार्यः कुरुनन्दन ।
KK0107103019c	`प्रतीपस्य तु भार्यायां गर्भः श्रीमानवर्धत ॥
KK0107103020a	श्रिया परमया युक्तः शरच्छुक्ले यथा शशी ।
KK0107103020c	ततस्तु दशमे मासि प्राजायत रविप्रभम् ॥
KK0107103021a	कुमारं देवगर्भाभं प्रतीपमहिषी तदा ।'
KK0107103021c	तयोः समभवत्पुत्रो वृद्धयोः स महाभिषक् ॥
KK0107103022a	शान्तस्य जज्ञे सन्तानस्तस्मादासीत्स शान्तनुः ।
KK0107103022c	`तस्य जातस्य कृत्यानि प्रतीपोऽकारयत्प्रभुः ॥
KK0107103023a	जातकर्मादि विप्रेण वेदोक्तैः कर्मभिस्तदा ।
KK0107103023c	नामकर्म च विप्रास्तु चक्रुः परमसत्कृतम् ॥
KK0107103024a	शान्तनोरवनीपाल वेदोक्तैः कर्मभिस्तदा ।
KK0107103024c	ततः संवर्धितो राजा शान्तनुर्लोकधार्मिकः ॥
KK0107103025a	स तु लेभे परां निष्ठां प्राप्य धर्मभृतां वरः ।
KK0107103025c	धनुर्वेदे च वेदे च गतिं स परमा गतः ॥
KK0107103026a	यौवनं चापि सम्प्राप्तः कुमारो वदतां वरः ।'
KK0107103026c	संस्मरंश्चाक्षयाँल्लोकान्विजातान्स्वेन कर्मणा ॥
KK0107103027a	पुण्यकर्मकृदेवासीच्छान्तनुः कुरुसत्तमः ।
KK0107103027c	प्रतीपः शान्तनुं पुत्रं यौवनस्थं ततोऽन्वशात् ॥
KK0107103028a	पुरा स्त्री मां समभ्यागाच्छान्तनो भूतये तव ।
KK0107103028c	त्वामाव्रजेद्यदि रहः सा पुत्र वरवर्णिनी ॥
KK0107103029a	कामयानाऽभिरूपाढ्या दिव्यस्त्री पुत्रकाम्यया ।
KK0107103029c	सा त्वया नानुयोक्तव्या कासि कस्यासि चाङ्गने ॥
KK0107103030a	यच्च कुर्यान्न तत्कर्म सा प्रष्टव्या त्वयाऽनघ ।
KK0107103030c	मन्नियोगाद्भजन्तीं तां भजेथा इत्युवाच तम् ॥
KK0107103031a	एवं सन्दिश्य तनयं प्रतीपः शान्तनुं तदा ।
KK0107103031c	स्वे च राज्येऽभिषिच्यैनं वनं राजा विवेश ह ॥
KK0107103032a	स राजा शान्तनुर्धीमान्देवराजसमद्युतिः ।
KK0107103032c	`बभूव सर्वलोकस्य सत्यवागिति सम्मतः ॥
KK0107103033a	पीनस्कन्धो महाबाहुर्मत्तवारणविक्रमः ।
KK0107103033c	अन्वितः परिपूर्णार्थैः सर्वैर्नृपतिलक्षणैः ॥
KK0107103034a	अमात्यलक्षणोपेतः क्षत्रधर्मविशेषवित् ।
KK0107103034c	वशे चक्रे महीमेको विजित्य वसुधाधिपान् ॥
KK0107103035a	वेदानागमयत्कृत्स्नान्राजधर्मांश्च सर्वशः ।
KK0107103035c	ईजे च बहुभिः सत्रैः क्रतुभिर्भूरिदक्षिणैः ॥
KK0107103036a	तर्पयामास विप्रांश्च वेदाध्ययनकोविदान् ।
KK0107103036c	रत्नैरुच्चावचैर्गोभिर्ग्रामैरश्वैर्धनैरपि ॥
KK0107103037a	वयोरूपेण सम्पन्नः पौरुषेण बलेन च ।
KK0107103037c	ऐश्वर्येण प्रतापेन विक्रमेण धनेन च ॥
KK0107103038a	वर्तमानश्च सत्येन सर्वधर्मविशारदः ।
KK0107103038c	तं महीपं महीपाला राजराजमकुर्वत ॥
KK0107103039a	वीतशोकभयाबाधाः सुखस्वप्नप्रबोधनाः ।
KK0107103039c	श्रिया भरतशार्दूल समपद्यन्त भूमिपाः ॥
KK0107103040a	नियमैः सर्ववर्णानां ब्रह्मोत्तरमवर्तत ।
KK0107103040c	ब्राह्मणाभिमुखं क्षत्रं क्षत्रियाभिमुखा विशः ॥
KK0107103041a	ब्रह्मक्षत्रानुकूलांश्च शूद्राः पर्यचरन्विशः ।
KK0107103041c	एवं पशुवराहाणां तथैव मृगपक्षिणाम् ॥
KK0107103042a	शान्तनावथ राज्यस्थे नावर्तत वृथा वधः ।
KK0107103042c	असुखानामनाथानां तिर्यग्योनिषु वर्तताम् ॥
KK0107103043a	स एव राजा सर्वेषां भूतानामभवत्पिता ।
KK0107103043c	स हस्तिनाम्नि धर्मात्मा विहरन्कुरुनन्दनः ॥
KK0107103044a	तेजसा सूर्यकल्पोऽभूद्वायुना च समो बले ।
KK0107103044c	अन्तकप्रतिमः कोपे क्षमया पृथिवीसमः ॥
KK0107103045a	बभूव राजा सुमतिः प्रजानां सत्यविक्रमः ।
KK0107103045c	स वनेषु च रम्येषु शैलप्रस्रवणेषु च ॥'
KK0107103046a	चचार मृगयाशीलः शान्तनुर्वनगोचरः ।
KK0107103046c	स मृगान्महिषांश्चैव विनिघ्नन्राजसत्तमः ॥
KK0107103047a	गङ्गामनु चचारैकः सिद्धचारणसेविताम् ।
KK0107103047c	स कदाचिन्महाराज ददर्श परमां स्त्रियम् ॥
KK0107103048a	जाज्वल्यमानां वपुषा साक्षाच्छ्रियमिवापराम् ।
KK0107103048c	सर्वानवद्यां सुदतीं दिव्याभरणभूषिताम् ॥
KK0107103049a	सूक्ष्माम्बरधरामेकां पद्मोदरसमप्रभाम् ।
KK0107103049c	`स्नातगात्रां धौतवस्त्रां गङ्गातीररुहे वने ॥
KK0107103050a	प्रकीर्णकेशीं पाणिभ्यां संस्पृशन्तीं शिरोरुहान् ।
KK0107103050c	रूपेण वयसा कान्त्या शरीरावयवैस्तथा ॥
KK0107103051a	हावभावविलासैश्च लोचनाञ्चलविक्रियैः ।
KK0107103051c	श्रोणीभारेण मध्येन स्तनाभ्यामुरसा दृशा ॥
KK0107103052a	कवरीभरेण पादाभ्यामिङ्गितेन स्मितेन च ।
KK0107103052c	कोकिलालापसंल्लापैर्न्यक्कुर्वन्तीं त्रिलोकगाम् ॥
KK0107103053a	वाणीं च गिरिजां लक्ष्मीं योषितोन्याः सुराङ्गनाः ।
KK0107103053c	सा च शान्तनुमभ्यागादलक्ष्मीमपकर्षती ॥'
KK0107103054a	तां दृष्ट्वा हृष्टरोमाऽभूद्विस्मितो रूपसम्पदा ।
KK0107103054c	पिबन्निव च नेत्राभ्यां नातृप्यत नराधिपः ॥
KK0107103055a	सा च दृष्ट्वैव राजानं विचरन्तं महाद्युतिम् ।
KK0107103055c	स्नेहादागतसौहार्दा नातृप्यत विलासिनी ॥
KK0107103056a	`गङ्गा कामेन राजानं प्रेक्षमाणा विलासिनी ।
KK0107103056c	चञ्चूर्यताग्रतस्तस्य किन्नरीवाप्सरोपमा ॥
KK0107103057a	दृष्ट्वा प्रहृष्टरूपोऽभूद्दर्शनादेव शान्तनुः ।
KK0107103057c	रूपेणातीत्य तिष्ठन्तीं सर्वा राजन्ययोषितः ॥'
KK0107103058a	तामुवाच ततो राजा सान्त्वयञ्श्लक्ष्णया गिरा ।
KK0107103058c	देवी वा दानवी वा त्वं गन्धर्वी चाथवाऽप्सराः ॥
KK0107103059a	यक्षी वा पन्नगी वाऽपि मानुषी वा सुमध्यमे ।
KK0107103059c	`याऽसि काऽसि सुरप्रख्ये महिषी मे भवानघे ॥
KK0107103060a	त्वां गता हि मम प्राणा वसु यन्मेऽस्ति किञ्चन ।'
KK0107103060c	याचे त्वां सुरगर्भाभे भार्या मे भव शोभने ॥ ॥

इति श्रीमन्महाभारते आदिपर्वणि सम्भवपर्वणि त्र्यधिकशततमोऽध्यायः ॥ 103 ॥

1-103-1 तत इति ॥ 1-103-8 दिव्यां दिवि भवाम् ॥ 1-103-9 निवृत्तं निरस्तम् ॥ 1-103-10 आश्लिष्टा सङ्गता ॥ 1-103-15 समयेन नियमेन ॥ 1-103-16 न मीमांसेत न विचारयेत् ॥ 1-103-22 शान्तस्योपरतस्य वंशस्य सन्तानो विस्तार इति शान्ततनुः । तकारलोपेन शान्तनुरिति नाम ॥ 1-103-26 संस्मरन्निति व्यवहितमपि ज्ञानबलेन जानातीत्यर्थः ॥ 1-103-29 नानुयोक्तव्या न प्रष्टव्या ॥ त्र्यधिकशततमोऽध्यायः ॥ 103 ॥
