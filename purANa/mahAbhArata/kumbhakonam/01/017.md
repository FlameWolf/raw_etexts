अध्यायः 017
अमृतमथनविषये भगवदाज्ञया देवानां विचारः ॥ 1 ॥
001	सौतिरुवाच ।
001a	एतस्मिन्नेव काले तु भगिन्यौ ते तपोधन ।
001b	अपश्यतां समायान्तमुच्चैः श्रवसमन्तिकात् ॥
002a	यं तु देवगणाः सर्वे हृष्टरूपमपूजयन् ।
002b	मथ्यमानेऽमृते जातमश्वरत्नमनुत्तमम् ॥
003a	अमोघबलमश्वानामुत्तमं जविनां वरम् ।
003b	श्रीमन्तमजरं दिव्यं सर्वलक्षणपूजितम् ॥
004	शौनक उवाच ।
004a	कथं तदमृतं देवैर्मथितं क्व च शंस मे ।
004b	कारणं चात्र मथने संजातममृतात्परम् ॥'
004c	यत्र जज्ञे महावीर्यः सोऽश्वराजो महाद्युतिः ॥
005	सौतिरुवाच ।
005a	ज्वलन्तमचलं मेरुं तेजोराशिमनुत्तमम् ।
005b	आक्षिपन्तं प्रभां भानोः स्वशृङ्गैः काञ्चनोज्ज्वलैः ॥
006a	कनकाभरणं चित्रं देवगन्धर्वसेवितम् ।
006b	अप्रमेयमनाधृष्यमधर्मबहुलैर्जनैः ॥
007a	व्यालैरावारितं घोरैर्दिव्यौषधिविदीपितम् ।
007b	नाकमावृत्य तिष्ठन्तमुच्छ्रयेण महागिरिम् ॥
008a	अगम्यं मनसाप्यन्यैर्नदीवृक्षसमन्वितम् ।
008b	नानापतगसङ्घैश्च नादितं सुमनोहरैः ॥
009a	तस्य शृङ्गमुपारुह्य बहुरत्नाचितं शुभम् ।
009b	अनन्तकल्पमद्वन्द्वं सुराः सर्वे महौजसः ॥
010a	ते मन्त्रयितुमारब्धास्तत्रासीना दिवौकसः ।
010b	अमृताय समागम्य तपोनियमसंयुताः ॥
011a	तत्र नारायणो देवो ब्रह्माणमिदमब्रवीत् ।
011b	चिन्तयत्सु सुरेष्वेवं मन्त्रयत्सु च सर्वशः ॥
012a	देवैरसुरसङ्घैश्च मथ्यतां कलशोदधिः ।
012b	भविष्यत्यमृतं तत्र मथ्यमाने महोदधौ ॥
013a	सर्वौषधीः समावाप्य सर्वरत्नानि चैव ह ।
013b	मन्थध्वमुदधिं देवा वेत्स्यध्वममृतं ततः ॥ ॥
इति श्रीमन्महाभारते आदिपर्वणि आस्तीकपर्वणि सप्तदशोऽध्यायः ॥ 17 ॥
*1-17-9 अनन्तकल्पं अनन्तो विष्णुराकाशो वा तत ईषन्न्यूनम् ॥ 1-17-13 वेत्स्यध्वं लप्स्यध्वम् ॥ सप्तदशोऽध्यायः ॥ 17 ॥
