अध्यायः 087
वसुमतः शिबेश्च ययातिना संवादः ॥ 1 ॥ पुनरष्टकययातिसंवादः ॥ 2 ॥ तत्रागतया माधव्या स्वपुत्रान्प्रति ययातेर्मातामहत्वकथनम् ॥ 3 ॥ तद्वचनेन ययातेरष्टकादिदत्तपुण्यस्वीकारपूर्वकमष्टकादिभिः सह स्वर्गगमनम् ॥ 4 ॥ ययातिना मार्गे अष्टकादीन्प्रति विस्तरेण स्ववृत्तान्तकथनम् ॥ 5 ॥ ययात्युपाख्यानश्रवणादिफलकथनम् ॥ 6 ॥
001	वसुमानुवाच 
001a	पृच्छामि त्वां वसुमानौषदश्विर्यद्यस्ति लोको दिवि मे नरेन्द्र ।
001c	यद्यन्तरिक्षे प्रथितो महात्मन्क्षेत्रज्ञं त्वां तस्य धर्मस्य मन्ये ॥
002	ययातिरुवाच ।
002a	यदन्तरिक्षं पृथिवी दिशश्चयत्तेजसा तपते भानुमांश्च ।
002c	लोकास्तावन्तो दिवि संस्थिता वै तेनान्तवन्तः प्रतिपालयन्ति ॥
003	वसुमानुवाच 
003a	तांस्ते ददानि मा प्रपत प्रपातं ये मे लोकास्तव ते वै भवन्तु ।
003c	क्रीणीष्वैतांस्तृणकेनापि राजन् प्रतिग्रहस्ते यदि धीमन्प्रदुष्टः ॥
004	ययातिरुवाच 
004a	न मिथ्याऽहं विक्रयं वै स्मरामि वृथा गृहीतं शिशुकाच्छङ्कमानः ।
004c	कुर्यां न चैवाकृतपूर्वमन्यैर्विधित्समानः किमु तत्र साधुः ॥
005	वसुमानुवाच 
005a	तांस्त्वं लोकान्प्रतिपद्यस्व राजन्मया दत्तान्यदि नेष्टः क्रयस्ते ।
005c	अहं न तान्वै प्रतिगन्ता नरेन्द्र सर्वे लोकास्तव ते वै भवन्तु ॥
006	शिबिरुवाच 
006a	पृच्छामि त्वां शिबिरौशीनरोऽहं ममापि लोका यदि सन्तीह तात ।
006c	यद्यन्तरिक्षे यदि वा दिवि श्रिताः क्षेत्रज्ञं त्वां तस्य धर्मस्य मन्ये ॥
007	ययातिरुवाच 
007a	यत्त्वं वाचा हृदयेनापि साधून्परीप्समानान्नावमंस्था नरेन्द्र ।
007c	तेनानन्ता दिवि लोकाः श्रितास्ते विद्युद्रूपाः स्वनवन्तो महान्तः ॥
008a	शिबिरुवाच 
008a	तांस्त्वं लोकान्प्रतिपद्यस्व राजन्मया दत्तान्यदि नेष्टः क्रयस्ते ।
008c	न चाहं तान्प्रतिपत्स्ये ह दत्त्वा यत्र गत्वा नानुशोचन्ति धीराः ॥
009	ययातिरुवाच 
009a	यथा त्वमिन्द्रप्रतिमप्रभावस्ते चाप्यनन्ता नरदेव लोकाः ।
009c	तथाऽद्य लोके न रमेऽन्यदत्ते तस्माच्छिबे नाभिनन्दामि दायम् ॥
010	अष्टक उवाच 
010a	न चेदेकैकशो राजँल्लोकान्नः प्रतिनन्दसि ।
010c	सर्वे प्रदाय भवते गन्तारो नरकं वयम् ॥
011	ययातिरुवाच 
011a	यदर्होऽहं तद्यतध्वं सन्तः सत्याभिनन्दिनः ।
011c	अहं तन्नाभिजानामि यत्कृतं न मया पुरा ॥
012	अष्टक उवाच 
012a	कस्यैते प्रतिदृश्यन्ते रथाः पञ्च हिरण्मयाः ।
012c	यानारुह्य नरो लोकानभिवाञ्छति शाश्वतान् ॥
013	ययातिरुवाच 
013a	युष्मानेते वहिष्यन्ति रथाः पञ्च हिरण्मयाः ।
013c	उच्चैः सन्तः प्रकाशन्ते ज्वलन्तोऽग्निशिखा इव ॥
014	`वैशम्पायन उवाच 
014a	अश्वमेधे महायज्ञे स्वयम्भुविहिते पुरा ।
014c	हयस्य यानि चाङ्गानि सन्निकृत्य यथाक्रमम् ॥
015a	होताऽध्वर्युरथोद्गाता ब्रह्मणा सह भारत ।
015c	अग्नौ प्रास्यन्ति विधिवत्समस्ताः षोडशर्त्विजः ॥
016a	धूमगन्धं च पापिष्ठा ये जिघ्रन्ति नरा भुवि ।
016c	विमुक्तपापाः पूतास्ते तत्क्षणेनाभवन्नराः ॥
017a	एतस्मिन्नन्तरे चैव माधवी सा तपोधना ।
017c	मृगचर्मपरीताङ्गी परिधाय मृगत्वचम् ॥
018a	मृगैः परिचरन्ती सा मृगाहारविचेष्टिता ।
018c	यज्ञवाटं मृगगणैः प्रविश्य भृशविस्मिता ॥
019a	आघ्रायन्ती धूमगन्धं मृगैरेव चचार सा ।
019c	यज्ञवाटमटन्ती सा पुत्रांस्तानपराजितान् ॥
020a	पश्यन्ती यज्ञमाहात्म्यं मुदं लेभे च माधवी ।
020c	असंस्पृशन्तं वसुधां ययातिं नाहुषं यदा ॥
021a	दिविष्ठं प्राप्तमाज्ञाय ववन्दे पितरं तदा ।
021c	तदा वसुमनापृच्छन्मातरं वै तपस्विनीम् ॥
022a	भवत्या यत्कृतमिदं वन्दनं पादयोरिह ।
022c	कोयं देवोपमो राजा याऽभिवन्दसि मे वद ॥
023	माधव्युवाच 
023a	शृणुध्वं सहिताः पुत्रा नाहुषोयं पिता मम ।
023c	ययातिर्मम पुत्राणां मातामह इति स्मृतः ॥
024a	पूरुं मे भ्रातरं राज्ये समावेश्य दिवं गतः ।
024c	केन वा कारणेनैवमिह प्राप्तो महायशाः ॥
025	वैशम्पायन उवाच 
025a	तस्यास्तद्वचनं श्रुत्वा स्वर्गाद्भ्रष्टेति चाब्रवीत् ।
025c	सा पुत्रस्य वचः श्रुत्वा सम्भ्रमाविष्टचेतना ॥
026a	माधवी पितरं प्राह दौहित्रपरिवारितम् ।
026c	तपसा निर्जिताँल्लोकान्प्रतिगृह्णीष्व मामकान् ॥
027a	पुत्राणामिव पौत्राणां धर्मादधिगतं धनम् ।
027c	स्वार्थणेव वदन्तीह ऋषयो धर्मपाठकाः ।
027e	तस्माद्दानेन तपसा चास्माकं दिवमाव्रज ॥
028	ययातिरुवाच 
028a	यदि धर्मफलं ह्येतच्छोभनं भविता तव ।
028c	दुहित्रा चैव दौहित्रैस्तारितोऽहं महात्मभिः ॥
029a	तस्मात्पवित्रं दौहित्रमद्यप्रभृति पैतृके ।
029c	त्रीणि श्राद्धे पवित्राणि दौहित्रः कुतपस्तिलाः ॥
030a	त्रीणि चात्र प्रशंसन्ति शौचमक्रोधमत्वराम् ।
030c	भोक्तारः परिवेष्टारः श्रावितारः पवित्रकाः ॥
031a	दिवसस्याष्टमे भागे मन्दीभवति भास्करे ।
031c	स कालः कुतपो नाम पितॄणां दत्तमक्षयम् ॥
032a	तिलाः पिशाचाद्रक्षन्ति दर्भा रक्षन्ति राक्षसात् ।
032c	रक्षन्ति श्रोत्रियाः पङ्क्तिं यतिभिर्भुक्तमक्षयम् ॥
033a	लब्ध्वा पात्रं तु विद्वांसं श्रोत्रियं सुव्रतं शुचिम् ।
033c	स कालः कालतो दत्तं नान्यथा काल इष्यते ॥
034	वैशम्पायन उवाच 
034a	एवमुक्त्वा ययातिस्तु पुनः प्रोवाच बुद्धिमान् ।
034c	सर्वे ह्यवभृथस्नातास्त्वरध्वं कार्यगौरवात् ॥'
035	अष्टक उवाच 
035a	आतिष्ठ स्वरथं राजन्विक्रमस्व विहायसम् ।
035c	वयमप्यनुयास्यामो यदा कालो भविष्यति ॥
036	ययातिरुवाच 
036a	सर्वैरिदानीं गन्तव्यं सह स्वर्गजितो वयम् ।
036c	एष नो विरजाः पन्था दृश्यते देवसद्मनः ॥
037	वैशम्पायन उवाच 
037a	`अष्टकश्च शिबिश्चैव काशेयश्च प्रतर्दनः ।
037c	ऐक्ष्वाकवो वसुमनाश्चत्वारो भूमिपास्तदा ।
037e	सर्वे ह्यवभृथस्नाताः स्वर्गताः साधवः सह ॥'
038a	तेऽधिरुह्य रथान्सर्वे प्रयाता नृपस्तमाः ।
038c	आक्रमन्तो दिवं भाभिर्धर्मेणावृत्य रोदसी ॥
039	अष्टक उवाच 
039a	अहं मन्ये पूर्वमेकोऽस्मि गन्ता सखा चेन्द्रः सर्वथा मे महात्मा ।
039c	कस्मादेवं शिबिरौशीनरोऽयमेकोऽत्यगात्सर्ववेगेन वाहान् ॥
040	ययातिरुवाच 
040a	अददद्याचमानाय यावद्वित्तमविन्दत ।
040c	उशीनरस्य पुत्रोऽयं तस्माच्छ्रेष्ठो हि वः शिबिः ॥
041a	दानं तपः सत्यमथाऽपि धर्मोह्रीः श्रीः क्षमा सौम्यमथो विधित्सा ।
041c	राजन्नेतान्यप्रमेयाणि राज्ञःशिबेः स्थितान्यप्रतिमस्य बुद्ध्या ॥
042a	एवं वृत्तो ह्रीनिषेवश्च यस्मात्तस्माच्छिबिरत्यगाद्वै रथेन ।
042	वैशम्पायन उवाच 
042c	अथाष्टकः पुनरेवान्वपृच्छन्मातामहं कौतुकेनेन्द्रकल्पम् ॥
043a	पृच्छामि त्वां नृपते ब्रूहि सत्यं कुतश्च कश्चासि सुतश्च कस्य ।
043c	कृतं त्वया यद्धि न तस्य कर्ता लोके त्वदन्यः क्षत्रियो ब्राह्मणो वा ॥
044	ययातिरुवाच 
044a	ययातिरस्मि नहुषस्य पुत्रःपूरोः पिता सार्वबौमस्त्विहासम् ।
044c	गुह्यं चार्थं मामकेभ्यो ब्रवीमिमातामहोऽहं भवतां प्रकाशम् ॥
045a	सर्वामिमां पृथिवीं निर्जिगाय दत्त्वा प्रतस्थे विपिनं ब्राह्मणेभ्यः ।
045c	मेध्यानश्वानेकशतान्सुरूपांस्तदा देवाः पुण्यभाजो भवन्ति ॥
046a	अदामहं पृथिवीं ब्राह्मणेभ्यःपूर्णामिमामखिलां वाहनेन ।
046c	गोभिः सुवर्णेन धनैश्च मुख्यैस्तदाऽददं गाः शतमर्बुदानि ॥
047a	सत्येन मे द्यौश्च वसुन्धरा चतथैवाग्निज्वर्लते मानुषेषु ।
047c	न मे वृथा व्याहृतमेव वाक्यं सत्यं हि सन्तः प्रतिपूजयन्ति ॥
048a	यदष्टक प्रब्रवीमीह सत्यं प्रतर्दनं चौषदश्विं तथैव ।
048c	सर्वे च लोका मुनयश्च देवाः सत्येन पूज्या इति मे मनोगतम् ॥
049a	यो नः स्वर्गजितः सर्वान्यथावृत्तं निवेदयेत् ।
049c	अनसूयुर्द्विजाग्र्येभ्यः स लभेन्नः सलोकताम् ॥
050	वैशम्पायन उवाच 
050a	एवं राजा स महात्मा ह्यतीवस्वैर्दौहित्रैस्तारितोऽमित्रसाह ।
050c	त्यक्त्वा महीं परमोदारकर्मा स्वर्गं गतः कर्मभिर्व्याप्य पृथ्वीम् ॥ ॥

इति श्रीमन्महाभारते आदिपर्वणि सम्भवपर्वणि सप्ताशीतितमोऽध्यायः ॥ 87 ॥

1-87-2 यत् यत् तपते प्रकाशयति ॥ 
1-87-4 शिशुकात् शैशवमारभ्य ॥ 
1-87-7 परीप्समानान् याचकान् । नावमंस्था नावमानं कृतवानसि । स्वनवन्तः सङ्गीतादिध्वनियुक्ताः ॥ 
1-87-10 गन्तारो मृत्वा प्राप्स्यामः । नरकं भूलोकम् ॥ 
1-87-11 यतध्वं कर्तुम् । नाभिजानामि नाङ्गीकरोमि ॥ 
1-87-13 प्रकाशन्ते दृश्यन्ते । ज्वलन्तो दीप्यमानाः ॥ 
1-87-14 अकृतहोमसमाप्तीनामवभृथायोगात् होमोपि समापित इत्याह । अश्वमेध इति । पुरा स्वयम्भुविहिते कर्तव्यतया विहिते अश्वमेधे अष्टकादिभिः क्रियमाणे ॥ 
1-87-41 सौम्यमक्रूरत्वम् । विधित्सा पालनेच्छा ॥ 
1-87-42 सत्यमेव श्रेयःसाधनमिति विधातुं पूर्वोक्तप्रश्नोत्तरे अनुवदति । अथाष्टक इत्यादिना ॥ 
1-87-44 प्रकाशं प्रागुक्तमपि स्पष्टतरम् ॥
 1-87-45 एवं कृते सति पुण्यभाजः सन्तः देवा भवन्ति ॥ सप्ताशीतितमोऽध्यायः ॥ 87 ॥
