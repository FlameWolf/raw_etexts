अध्यायः 133

अश्विभ्यां माद्र्यां नकुलसहदेवयोरुत्पत्तिः ॥ 1 ॥ युधिष्ठिरादीनां नामकरणम् ॥ 2 ॥ वसुदेवप्रेषितेन पुरोहितेन पाण्डवानामुपनयनादिसंस्कारकरणम् ॥ 3 ॥ पाण्डवानां शुक्राद्धनुर्वेदशिक्षणम् ॥ 4 ॥
KK0107133001	वैशम्पायन उवाच ।
KK0107133001a	कुन्तीपुत्रेषु जातेषु धृतराष्ट्रात्मजेषु च ।
KK0107133001c	मद्रराजसुता पाण्डुं रहो वचनमब्रवीत् ॥
KK0107133002a	न मेऽस्ति त्वयि सन्तापो विगुणेऽपि परन्तप ।
KK0107133002c	नावरत्वे वरार्हायाः स्थित्वा चानघ नित्यदा ॥
KK0107133003a	गान्धार्याश्चैव नृपते जातं पुत्रशतं तथा ।
KK0107133003c	श्रुत्वा न मे तथा दुःखमभवत्कुरुनन्दन ॥
KK0107133004a	इदं तु मे महद्दुःखं तुल्यतायामपुत्रता ।
KK0107133004c	दिष्ट्या त्विदानीं भर्तुर्मे कुन्त्यामप्यस्ति सन्ततिः ॥
KK0107133005a	यदि त्वपत्यसन्तानं कुन्तिराजसुता मयि ।
KK0107133005c	कुर्यादनुग्रहो मे स्यात्तव चापि हितं भवेत् ॥
KK0107133006a	संरम्भो हि सपत्नीत्वाद्वक्तुं कुन्तिसुतां प्रति ।
KK0107133006c	यदि तु त्वं प्रसन्नो मे स्वयमेनां प्रचोदय ॥
KK0107133007	पाण्डुरुवाच ।
KK0107133007a	ममाप्येष सदा माद्रि हृद्यर्थः परिवर्तते ।
KK0107133007c	न तु त्वां प्रसहे वक्तुमिष्टानिष्टविवक्षया ॥
KK0107133008a	तव त्विदं मतं मत्वा प्रयतिष्याम्यतः परम् ।
KK0107133008c	मन्ये ध्रुवं मयोक्ता सा वचनं प्रतिपत्स्यते ॥
KK0107133009	वैशम्पायन उवाच ।
KK0107133009a	ततः कुन्तीं पुनः पाण्डुर्विविक्त इदमब्रवीत् ।
KK0107133009c	`अनुगृह्णीष्व कल्याणि मद्रराजसुतामपि ।'
KK0107133009e	कुलस्य मम सन्तानं लोकस्य च कुरु प्रियम् ॥
KK0107133010a	मम चापिण्डनाशाय पूर्वेषां च महात्मनाम् ।
KK0107133010c	मत्प्रियार्थं च कल्याणि कुरु कल्याणमुत्तमम् ॥
KK0107133011a	यशसोऽर्थाय चैव त्वं कुरु कर्म सुदुष्करम् ।
KK0107133011c	प्राप्याधिपत्यमिन्द्रेण यज्ञैरिष्टं यशोऽर्थिना ॥
KK0107133012a	तथा मन्त्रविदो विप्रास्तपस्तप्त्वा सुदुष्करम् ।
KK0107133012c	गुरूनभ्युपगच्छन्ति यशसोऽर्थाय भामिनि ॥
KK0107133013a	तथा राजर्षयः सर्वे ब्राह्मणाश्च तपोधनाः ।
KK0107133013c	चक्रुरुच्चावचं कर्म यशसोऽर्थाय दुष्करम् ॥
KK0107133014a	सा त्वं माद्रीं प्लवेनैव तारयैनामनिन्दिते ।
KK0107133014c	अपत्यसंविधानेन परां कीर्तिमवाप्नुहि ॥
KK0107133015	`कुन्त्युवाच ।
KK0107133015a	धर्मं वै धर्मशास्त्रोक्तं यथा वदसि तत्तथा ।
KK0107133015c	तस्मादनुग्रहं तस्याः करोमि कुरुनन्दन ॥'
KK0107133016	वैशम्पायन उवाच ।
KK0107133016a	एवमुक्ताऽब्रवीन्मार्द्रीं सकृच्चिन्तय दैवतम् ।
KK0107133016c	तस्मात्ते भविताऽपत्यमनुरूपमसंशयम् ॥
KK0107133017a	`ततो मन्त्रे कृते तस्मिन्विधिदृष्टेन कर्मणा ।
KK0107133017c	ततो राजसुता स्नाता शयने संविवेश ह ॥'
KK0107133018a	ततो माद्री विचार्यैका जगाम मनसाऽश्विनौ ।
KK0107133018c	तावागम्य सुतौ तस्यां जनयामासतुर्यमौ ।
KK0107133018e	नकुलं सहदेवं च रूपेणाप्रतिमौ भुवि ॥
KK0107133019a	तथैव तावपि यमौ वागुवाचाशरीरिणी ।
KK0107133019c	`धर्मतो भक्तितश्चैव शीलतो विनयैस्तथा ॥
KK0107133020a	सत्वरूपगुणोपेतौ भवतोऽत्यश्विनाविति ।
KK0107133020c	मासते तेजसाऽत्यर्थं रूपद्रविणसम्पदा ॥
KK0107133021a	नामानि चक्रिरे तेषां शतशृङ्गनिवासिनः ।
KK0107133021c	भक्त्या च कर्मणा चैव तथाऽऽशीर्भिर्विशाम्पते ॥
KK0107133022a	ज्येष्ठं युधिष्ठिरेत्येवं भीमसेनेति मध्यमम् ।
KK0107133022c	अर्जुनेति तृतीयं च कुन्तीपुत्रानकल्पयन् ॥
KK0107133023a	पूर्वजं नकुलेत्येवं सहदेवेति चापरम् ।
KK0107133023c	माद्रीपुत्रावकथयंस्ते विप्राः प्रीतमानसाः ॥
KK0107133024a	अनुसंवत्सरं जाता अपि ते कुरुसत्तमाः ।
KK0107133024c	पाण्डुपुत्रा व्यराजन्त पञ्चसंवत्सरा इव ॥
KK0107133025a	महासत्त्वा महावीर्या महाबलपराक्रमाः ।
KK0107133025c	पाण्डुर्दृष्ट्वा सुतांस्तांस्तु देवरूपान्महौजसः ॥
KK0107133026a	मुदं परमिकां लेभे ननन्द च नराधिपः ।
KK0107133026c	ऋषीणामपि सर्वेषां शतशृङ्गनिवासिनाम् ॥
KK0107133027a	प्रिया बभूवुस्तासां च तथैव मुनियोषिताम् ।
KK0107133027c	कुन्तीमथ पुनः पाण्डुर्माद्र्यर्थे समचोदयत् ॥
KK0107133028a	तमुवाच पृथा राजन् रहस्युक्ता तदा सती ।
KK0107133028c	उक्ता सकृद्द्वन्द्वमेषा लेभे तेनास्मि वञ्चिता ॥
KK0107133029a	बिभेम्यस्याः परिभवात्कुस्त्रीणां गतिरिदृशी ।
KK0107133029c	नाज्ञासिषमहं मूढा द्वन्द्वाह्वाने फलद्वयम् ॥
KK0107133030a	तस्मान्नाहं नियोक्तव्या त्वयैषोऽस्तु वरो मम ।
KK0107133030c	एवं पाण्डोः सुताः पञ्च देवदत्ता महाबलाः ॥
KK0107133031a	सम्भूताः कीर्तिमन्तश्च कुरुवंशविवर्धनाः ।
KK0107133031c	शुभलक्षणसम्पन्नाः सोमवत्प्रियदर्शनाः ॥
KK0107133032a	सिंहदर्पा महेष्वासाः सिंहविक्रान्तगामिनः ।
KK0107133032c	सिंहग्रीवा मनुष्येन्द्रा ववृधुर्देवविक्रमाः ॥
KK0107133033a	विवर्धमानास्ते तत्र पुण्ये हैमवते गिरौ ।
KK0107133033c	विस्मयं जनयामासुर्महर्षीणां समेयुषाम् ॥
KK0107133034a	`जातमात्रानुपादाय शतशृङ्गनिवासिनः ।
KK0107133034c	पाण्डोः पुत्रानमन्यन्त तापसाः स्वानिवात्मजान् ॥
KK0107133035	वैशम्पायन उवाच ।
KK0107133035ac	ततस्तु वृष्णयः सर्वे वसुदेवपुरोगमाः ॥
KK0107133036a	पाण्डुः शापभयाद्भीतः शतशृङ्गमुपेयिवान् ।
KK0107133036c	तत्रैव मुनिभिः सार्धं तापसोऽभूत्तपस्विभिः ॥
KK0107133037a	शाकमूलफलाहारस्तपस्वी नियतेन्द्रियः ।
KK0107133037c	योगध्यानपरो राजा बभूवेति च वादकाः ॥
KK0107133038a	प्रबुवन्ति स्म बहवस्तच्छ्रुत्वा शोककर्शिताः ।
KK0107133038c	पाण्डोः प्रीतिसमायुक्ताः कदा श्रोष्याम सङ्कथाः ॥
KK0107133039a	इत्येवं कथयन्तस्ते वृष्णयः सह बान्धवैः ।
KK0107133039c	पाण्डोः पुत्रागमं श्रुत्वा सर्वे हर्षसमन्विताः ॥
KK0107133040a	सभाजयन्तस्तेऽन्योन्यं वसुदेवं वचोऽब्रुवन् ।
KK0107133040c	न भवेरन्क्रियाहीनाः पाण्डुपुत्रा महाबलाः ॥
KK0107133041a	पाण्डोः प्रियहितान्वेषी प्रेषय त्वं पुरोहितम् ।
KK0107133041c	वसुदेवस्तथेत्युक्त्वा विससर्ज पुरोहितम् ॥
KK0107133042a	युक्तानि च कुमाराणां पारबर्हाण्यनेकशः ।
KK0107133042c	कुन्तीं माद्रीं च सन्दिश्य दासीदासपरिच्छदम् ॥
KK0107133043a	गावो हिरण्यं रौप्यं च प्रेषयामास भारत ।
KK0107133043c	तानि सर्वाणि सङ्गृह्य प्रययौ स पुरोहितः ॥
KK0107133044a	तमागतं द्विजश्रेष्ठं काश्यपं वै पुरोहितम् ।
KK0107133044c	पूजयामास विधिवत्पाण्डुः परपुरञ्जयः ॥
KK0107133045a	पृथा माद्री च संहृष्टे वसुदेवं प्रशंसताम् ।
KK0107133045c	ततः पाण्डुः क्रियाः सर्वाः पाण्डवानामकारयत् ॥
KK0107133046a	गर्भाधानादिकृत्यानि चौलोपनयनानि च ।
KK0107133046c	काश्यपः कृतवान्सर्वमुपाकर्म च भारत ॥
KK0107133047a	चौलोपनयनादूर्ध्वमृषभाक्षा यशस्विनः ।
KK0107133047c	वैदिकाध्ययने सर्वे समपद्यन्त पारगाः ॥
KK0107133048a	शर्यातेः प्रथमः पुत्रः शुक्रो नाम परन्तपः ।
KK0107133048c	येन सागरपर्यन्ता धनुषा निर्जिता मही ॥
KK0107133049a	अश्वमेधशतैरिष्ट्वा स महात्मा महामखैः ।
KK0107133049c	आराध्य देवताः सर्वाः पितॄनपि महामतिः ॥
KK0107133050a	शतशृङ्गे तपस्तेपे शाकमूलफलाशनः ।
KK0107133050c	तेनोपकरणश्रेष्ठैः शिक्षया चोपबृंहिताः ॥
KK0107133051a	तत्प्रसादाद्धनुर्वेदे समपद्यन्त पारगाः ।
KK0107133051c	गदायां पारगो भीमस्तोमरेषु युधिष्ठिरः ॥
KK0107133052a	असिचर्मणि निष्णातौ यमौ सत्त्ववतां वरौ ।
KK0107133052c	धनुर्वेदे गतः पारं सव्यसाची परन्तपः ॥
KK0107133053a	शुक्रेण समनुज्ञातो मत्समोऽयमिति प्रभो ।
KK0107133053c	अनुज्ञाय ततो राजा शक्तिं खङ्गं ततः शरान् ॥
KK0107133054a	धनुश्च दमतां श्रेष्ठस्तालमात्रं महाप्रभम् ।
KK0107133054c	विपाठक्षुरनाराचान्गृध्रपक्षैरलङ्कृतान् ॥
KK0107133055a	ददौ पार्थाय संहृष्टो महोरगसमप्रभान् ।
KK0107133055c	अवाप्य सर्वशस्त्राणि मुदितो वासवात्मजः ॥
KK0107133056ac	मेने सर्वान्महीपालानपर्याप्तान्स्वतेजसः ॥
KK0107133057a	एकवर्षान्तरास्त्वेवं परस्परमरिन्दमाः ।
KK0107133057c	अन्ववर्तन्त पार्थाश्च माद्रीपुत्रौ तथैव च ॥'
KK0107133058a	ते च पञ्च शतं चैव कुरुवंशविवर्धनाः ।
KK0107133058c	सर्वे ववृधिरेऽल्पेन कालेनाप्स्विव पङ्कजाः ॥ ॥

इति श्रीमन्महाभारते आदिपर्वणि सम्भवपर्वणि त्रयस्त्रिंशदधिकशततमोऽध्यायः ॥ 133 ॥

1-133-2 विगुणे प्रजोत्पादनानधिकृते । अवरत्वे कनिष्ठात्वे । वरार्हायाः कृन्त्या अपेक्षया ॥ 1-133-6 संरम्भोऽभिमानः ॥ 1-133-7 इष्टमनिष्टं वा वक्ष्यसीति सन्देहेन ॥ 1-133-8 प्रतिपत्स्यते अङ्गीकरिष्यति ॥ 1-133-9 सन्तानमविच्छेदम् ॥ 1-133-10 मम पूर्वेषां चापिण्डनाशाय पिण्डविनाशाभावाय । बहुषु पुत्रेषु कस्यचिदपि पुत्रस्य सन्ततेरविच्छेदसम्भवादित्यर्थः ॥ 1-133-11 यशस इति कृतकृत्या अपि यशोर्थं देवगुर्वाद्याराधनं कुर्वन्तीत्यर्थः ॥ 1-133-20 अत्यश्विनौ अश्विभ्यामधिकौ ॥ 1-133-24 अनुसंवत्सरं संवत्सरमनु पश्चाज्जाता अपि देवताभावात्सर्वे पञ्चसंवत्सरा इवादृश्यन्तेत्यर्थः ॥ त्रयस्त्रिंशदधिकशततमोऽध्यायः ॥ 133 ॥
