अध्यायः 124

किन्दमशापात्खिन्नस्य पाण्डोः पत्नीभ्यां वने वासः ॥ 1 ॥ पाण्डोः शतशृङ्गे तपश्चरणम् ॥ 2 ॥
KK0107124001	वैशम्पायन उवाच ।
KK0107124001a	तं व्यतीतमुपक्रम्य राजा स्वमिव बान्धवम् ।
KK0107124001c	सभार्यः शोकदुःखार्तः पर्यदेवयदातुरः ॥
KK0107124002	पाण्डुरुवाच ।
KK0107124002a	सतामपि कुले जाताः कर्मणा बत दुर्गतिम् ।
KK0107124002c	प्राप्नुवन्त्यकृतात्मानः कामजालविमोहिताः ॥
KK0107124003a	शश्वद्धर्मात्मना जातो बाल एव पिता मम ।
KK0107124003c	जीवितान्तमनुप्राप्तः कामात्मैवेति नः श्रुतम् ॥
KK0107124004a	तस्य कामात्मनः क्षेत्रे राज्ञः संयतवागृषिः ।
KK0107124004c	कृष्णद्वैपायनः साक्षाद्भगवान्मामजीजनत् ॥
KK0107124005a	तस्याद्य व्यसने बुद्धिः सञ्जातेयं ममाधमा ।
KK0107124005c	त्यक्तस्य देवैरनयान्मृगयां परिधावतः ॥
KK0107124006a	मोक्षमेव व्यवस्यामि बन्धो हि व्यसनं महत् ।
KK0107124006c	सुवृत्तिमनुवर्तिष्ये तामहं पितुरव्ययाम् ॥
KK0107124007a	अतीव तपसात्मानं योजयिष्याम्यसंशयम् ।
KK0107124007c	तस्मादेकाहमेकाहमेकैकस्मिन्वनस्पतौ ॥
KK0107124008a	चरन्भैक्षं मुनिर्मुण्डश्चरिष्याम्याश्रमानिमान् ।
KK0107124008c	पांसुना समवच्छन्नः शून्यागारकृतालयः ॥
KK0107124009a	वृक्षमूलनिकेतो वा त्यक्तसर्वप्रियाप्रियः ।
KK0107124009c	न शोचन्न प्रहृष्यंश्च तुल्यनिन्दात्मसंस्तुतिः ॥
KK0107124010a	निराशीर्निर्नमस्कारो निर्द्वन्द्वो निष्परिग्रहः ।
KK0107124010c	न चाप्यवहसन्कञ्चिन्न कुर्वन्भ्रुकुटीं क्वचित् ॥
KK0107124011a	प्रसन्नवदनो नित्यं सर्वभूतहिते रतः ।
KK0107124011c	जङ्गमाजङ्गमं सर्वमविहिंसंश्चतुर्विधम् ॥
KK0107124012a	स्वासु प्रजास्विव सदा समः प्राणभृतः प्रति ।
KK0107124012c	एककालं चरन्भैक्षं कुलानि दश पञ्च च ॥
KK0107124013a	असम्भवे वा भैक्षस्य चरन्ननशनान्यपि ।
KK0107124013c	अल्पमल्पं च भुञ्जानः पूर्वालाभे न जातुचित् ॥
KK0107124014a	अन्यान्यपि चरँल्लोभादलाभे सप्त पूरयन् ।
KK0107124014c	अलाभे यदि वा लाभे समदर्शी महातपाः ॥
KK0107124015a	वास्यैकं तक्षतो बाहुं चन्दनेनैकमुक्षतः ।
KK0107124015c	नाकल्याणं न कल्याणं चिन्तयन्नुभयोस्तयोः ॥
KK0107124016a	न जिजीविषुवत्किञ्चिन्न मुमूर्षुवदाचरन् ।
KK0107124016c	जीवितं मरणं चैव नाभिन्दन्न च द्विषन् ॥
KK0107124017a	याः काश्चिज्जीवता शक्याः कर्तुमभ्युदयक्रियाः ।
KK0107124017c	ताः सर्वाः समतिक्रम्य निमेषादिव्यवस्थितः ॥
KK0107124018a	तासु चाप्यनवस्थासु त्यक्तसर्वेन्द्रियक्रियः ।
KK0107124018c	सम्परित्यक्तधर्मार्थः सुनिर्णिक्तात्मकल्मषः ॥
KK0107124019a	निर्मुक्तः सर्वपापेभ्यो व्यतीतः सर्ववागुराः ।
KK0107124019c	न वशे कस्यचित्तिष्ठन्सधर्मा मातरिश्वनः ॥
KK0107124020a	एतया सततं वृत्त्या चरन्नेवम्प्रकारया ।
KK0107124020c	देहं संस्थापयिष्यामि निर्भयं मार्गमास्थितः ॥
KK0107124021a	नाहं सुकृपणे मार्गे स्ववीर्यक्षयशोचिते ।
KK0107124021c	स्वधर्मात्सततापेते चरेयं वीर्यवर्जितः ॥
KK0107124022a	सत्कृतोऽसत्कृतो वाऽपि योऽन्यां कृपणचक्षुषा ।
KK0107124022c	उपैति वृत्तिं कामात्मा स शुनां वर्तते पथि ॥
KK0107124023	वैशम्पायन उवाच ।
KK0107124023a	एवमुक्त्वा सुदुःखार्तो निःश्वासपरमो नृपः ।
KK0107124023c	अवेक्षमाणः कुन्तीं च मान्द्रीं च समभाषत ॥
KK0107124024a	कौसल्या विदुरः क्षत्ता राजा च सह बन्धुभिः ।
KK0107124024c	आर्या सत्यवती भीष्मस्ते च राजपुरोहिताः ॥
KK0107124025a	ब्राह्मणाश्च महात्मानः सोमपाः संशितव्रताः ।
KK0107124025c	पौरवृद्धाश्च ये तत्र निवसन्त्यस्मदाश्रयाः ।
KK0107124025e	प्रसाद्य सर्वे वक्तव्याः पाण्डुः प्रव्राजितो वने ॥
KK0107124026a	निशम्य वचनं भर्तुस्त्यागधर्मकृतात्मनः ।
KK0107124026c	तत्समं वचनं कुन्ती माद्री च समभाषताम् ॥
KK0107124027a	अन्येऽपि ह्याश्रमाः सन्ति ये शक्या भरतर्षभ ।
KK0107124027c	`आवाभ्यां सह वस्तुं वै धर्ममाश्रित्य चिन्त्यताम् ।'
KK0107124027e	आवाभ्यां धर्मपत्नीभ्यां सह तप्तुं तपो महत् ॥
KK0107124028a	शरीरस्यापि मोक्षाय धर्मं प्राप्य महाफलम् ।
KK0107124028c	त्वमेव भविता भर्ता स्वर्गस्यापि न संशयः ॥
KK0107124029a	प्रणिधायेन्द्रियग्रामं भर्तृलोकपरायणे ।
KK0107124029c	त्यक्त्वा कामसुखे ह्यावां तप्स्यवो विपुलं तपः ॥
KK0107124030a	यदि चावां महाप्राज्ञ त्यक्ष्यसि त्वं विशांपते ।
KK0107124030c	अद्यैवावां प्रहास्यावो जीवितं नात्र संशयः ॥
KK0107124031	पाण्डुरुवाच ।
KK0107124031a	यदि व्यवसितं ह्येतद्युवयोर्धर्मसंहितम् ।
KK0107124031c	स्ववृत्तिमनुवर्तिष्ये तामहं पितुरव्ययाम् ॥
KK0107124032a	त्यक्त्वा ग्राम्यसुखाहारं तप्यमानो महत्तपः ।
KK0107124032c	वल्कली फलमूलाशी चरिष्यामि महावने ॥
KK0107124033a	अग्नौ जुह्वन्नुभौ कालावुभौ कालावुपस्पृशन् ।
KK0107124033c	कृशः परिमिताहारश्चीरचर्मजटाधरः ॥
KK0107124034a	शीतवातातपसहः क्षुत्पिपासानवेक्षकः ।
KK0107124034c	तपसा दुश्चरेणेदं शरीरमुपशोषयन् ॥
KK0107124035a	एकान्तशीली विमृशन्पक्वापक्वेन वर्तयन् ।
KK0107124035c	पितृन्देवांश्च वन्येन वाग्भिरद्भिश्च तर्पयन् ॥
KK0107124036a	वानप्रस्थजनस्यापि दर्शनं कुलवासिनः ।
KK0107124036c	नाप्रियाण्याचरिष्यामि किं पुनर्ग्रामवासिनाम् ॥
KK0107124037a	एवमारण्यशास्त्राणामुग्रमुग्रतरं विधिम् ।
KK0107124037c	काङ्क्षमाणोऽहमास्थास्ये देहस्यास्याऽऽसमापनात् ॥
KK0107124038	वैशम्पायन उवाच ।
KK0107124038a	इत्येवमुक्त्वा भार्ये ते राजा कौरवनन्दनः ।
KK0107124038c	ततश्चूडामणिं निष्कमङ्गदे कुण्डलानि च ॥
KK0107124039a	वासांसि च महार्हाणि स्त्रीणामाभरणानि च ।
KK0107124039c	`वाहनानि च मुख्यानि शस्त्राणि कवचानि च ॥
KK0107124040a	हेमभाण्डानि दिव्यानि पर्यङ्कास्तरणानि च ।
KK0107124040c	मणिमुक्ताप्रवालानि रत्नानि विविधानि च ॥'
KK0107124041a	प्रदाय सर्वं विप्रेभ्यः पाण्डुर्भृत्यानभाषत ।
KK0107124041c	गत्वा नागपुरं वाच्यं पाण्डुः प्रव्राजितो वने ।
KK0107124041e	अर्थं कामं सुखं चैव रतिं च परमात्मिकाम् ॥
KK0107124042a	प्रतस्थे सर्वमुत्सृज्य सभार्यः कुरुनन्दनः ।
KK0107124042c	ततस्तस्यानुयातारस्ते चैव परिचारकाः ॥
KK0107124043a	श्रुत्वा भरतसिंहस्य विधिधाः करुणा गिरः ।
KK0107124043c	भममार्तस्वरं कृत्वा हाहेति परिचुक्रुशुः ॥
KK0107124044a	उष्णमश्रु विमुञ्चन्तस्तं विहाय महीपतिम् ।
KK0107124044c	ययुर्नागपुरं तूर्णं सर्वमादाय तद्धनम् ॥
KK0107124045a	ते गत्वा नगरं राज्ञो यथावृत्तं महात्मनः ।
KK0107124045c	कथयाञ्चक्रिरे राज्ञस्तद्धनं विविधं ददुः ॥
KK0107124046a	श्रुत्वा तेभ्यस्ततः सर्वं यथावृत्तं महावने ।
KK0107124046c	धृतराष्ट्रो नरश्रेष्ठः पाण्डुमेवान्वशोचत ॥
KK0107124047a	न शय्यासनभोगेषु रतिं विन्दति कर्हिचित् ।
KK0107124047c	भ्रातृशोकसमाविष्टस्तमेवार्थं विचिन्तयन् ॥
KK0107124048a	राजपुत्रस्तु कौरव्य पाण्डुर्मूलफलाशनः ।
KK0107124048c	जगाम सह पत्नीभ्यां ततो नागशतं गिरिम् ॥
KK0107124049a	स चैत्ररथमासाद्य कालकूटमतीत्य च ।
KK0107124049c	हिमवन्तमतिक्रम्य प्रययौ गन्धमादनम् ॥
KK0107124050a	रक्ष्यमाणो महाभूतैः सिद्धैश्च परमर्षिभिः ।
KK0107124050c	उवास स महाराज समेषु विषमेषु च ॥
KK0107124051a	इन्द्रद्युम्नसरः प्राप्य हंसकूटमतीत्य च ।
KK0107124051c	शतशृङ्गे महाराज तापसः समतप्यत ॥ ॥

इति श्रीमन्महाभारते आदिपर्वणि सम्भवपर्वणि चतुर्विंशत्यधिकशततमोऽध्यायः ॥ 124 ॥

1-124-1 व्यतीतं मारितम् ॥ 1-124-5 देवैस्त्यक्तस्य अपुत्रतया स्वर्गमनानर्हत्वात् ॥ 1-124-6 मोक्षं मोक्षमार्गं व्यवस्यामि निश्चिनोमि श्रेयस्करत्वेन । तत्र हि पुत्राद्यनपेक्षा दृष्टा । इष्टमेवैतज्जातमित्याह बन्धो हीति । बन्धः पुत्रैषणादिः । सुवृत्तिं ब्रह्मचर्याख्यां वृत्तिम् । पितुर्व्यासस्य ॥ 1-124-10 निराशीर्निर्नमस्कारः । आशिषं नमस्कारं वा नेच्छामीत्यर्थः । निर्द्वन्द्वः सुखदुःखादिहीनः । निष्परिग्रहः कन्थापादुकादिहीनः ॥ 1-124-11 चतुर्विधं जरायुजादिकम् ॥ 1-124-12 कुलानि गृहाणि ॥ 1-124-15 वास्या वास्येन काष्ठतक्षणेन ॥ 1-124-17 अभ्युदयक्रियाः इष्टसाधनक्रियाः । निमेषादिव्यवस्थितः जीवनसाधनकर्मसु व्यवस्थितः ॥ 1-124-18 अनवस्थासु प्रवाहरूपासु तासु जीवनसाधनक्रियासु ॥ 1-124-20 संस्थापयिष्यामि नाशयिष्यामि । निर्भयं मार्गं संसारभयरहितम् ॥ 1-124-25 प्रव्राजितः सन्न्यासं प्राप्तः ॥ 1-124-26 त्यागधर्मः सन्न्यासः ॥ 1-124-35 विमृशन् हिंसादिदोषम् ॥ 1-124-38 निष्कं ग्रैवेयकम् ॥ चतुर्विंशत्यधिकशततमोऽध्यायः ॥ 124 ॥
