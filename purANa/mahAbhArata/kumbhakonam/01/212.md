अध्यायः 212

इन्द्रसेनापरनाम्न्या नालायन्या उपाख्यानारम्भः-नालायन्या स्थविरस्य पत्युर्मौद्गल्यस्य आराधनम् ॥ 1 ॥ तुष्टेन मौद्गल्येन न नालायनीप्रार्थनयाऽऽत्मनः पञ्चरूपस्वीकारेण तस्यां रमणम् ॥ 2 ॥ तयोः स्वर्गादिलोकेषु नानारूपेण रमणम् ॥ 3 ॥ सैव नालायनी तव दुहिता जातेति द्रुपदं प्रति व्यासस्योक्तिः ॥ 4 ॥

KK0113212001	व्यास उवाच ।

KK0113212001a	मा भूद्राजंस्तव तापो मनस्थःपञ्चानां भार्या दुहिता ममेति ।
KK0113212001c	मातुरेषा प्रार्थिता स्यात्तदानीं पञ्चानां भार्या दुहिता ममेति ॥
KK0113212002a	याजोपयाजौ धर्मरतौ तपोभ्यां तौ चक्रतुः पञ्चपतित्वमस्याः ।
KK0113212002c	तत्पञ्चभिः पाण्डुसुतैरवाप्ताभार्या कृष्णा मोदतां वै कुलं ते ॥
KK0113212003a	लोके नान्यो विद्यते त्वद्विशिष्टः सर्वारीणामप्रधृष्योऽसि राजन् ।
KK0113212003c	भूयस्त्विदं शृणु मे त्वं विशोकोयथाऽऽगतं पञ्चपत्नीत्वमस्याः ॥
KK0113212004a	एषा नालायनी पूर्वं मौद्गल्यं स्थविरं पतिम् ।
KK0113212004c	आराधयामास तदा कुष्ठिनं तमनिन्दिता ॥
KK0113212005a	त्वगस्थिभूतं कटुकं लोलमीर्ष्युं सुकोपनम् ।
KK0113212005c	सुगन्धेतरगन्धाढ्यं वलीपलितमूर्धजम् ॥
KK0113212006a	स्थविरं विकृताकारं शीर्यमाणनखत्वचम् ।
KK0113212006c	उच्छिष्टमुपभुञ्जाना पर्युपास्ते महामुनिम् ॥
KK0113212007a	ततः कदाचिदङ्गुष्ठो भुञ्जानस्य व्यशीर्यत ।
KK0113212007c	अन्नादुद्धृत्य तच्चान्नमुपभुङ्क्तेऽविशङ्किता ॥
KK0113212008a	तेन तस्याः प्रसन्नेन कामव्याहारिणा तदा ।
KK0113212008c	वरं वृणीष्वेत्यसकृदुक्ता वव्रे वरं तदा ॥
KK0113212009	मौद्गल्य उवाच ।
KK0113212009a	नाहं वृद्धो न कटुको नेर्व्यावान्नैव कोपनः ।
KK0113212009c	न च दुर्गन्धवदनो न कृशो न च लोलुपः ॥
KK0113212010a	कथं त्वां रमयामीह कथं त्वां वासयाम्यहम् ।
KK0113212010c	वद कल्याणि भद्रं ते यथा त्वं मनसेच्छसि ॥
KK0113212011	व्यास उवाच ।
KK0113212011a	सा तमक्लिष्टकर्माणं वरदं सर्वकामदम् ।
KK0113212011c	भर्तारमनवद्याङ्गी प्रसन्नं प्रत्युवाच ह ॥
KK0113212012	नालायन्युवाच ।
KK0113212012a	पञ्चधा प्रविभक्तात्मा भगवांल्लोकविश्रुतः ।
KK0113212012c	रमय त्वमचिन्त्यात्मन्पुनश्चैकत्वमागतः ॥
KK0113212013a	तां तथेत्यब्रवीद्धीमान्महर्षिर्वै महातपाः ।
KK0113212013c	स पञ्चधा तु भूत्वा तां रमयामास सर्वतः ॥
KK0113212014a	नालायनीं सुकेशान्तां मौद्गल्यश्चारुहासिनीम् ।
KK0113212014c	आश्रमेष्वधिकं चापि पूज्यमानो महर्षिभिः ॥
KK0113212015a	स चचार यथाकामं कामरूपवपुः पुनः ।
KK0113212015c	यदा ययौ दिवं चापि तत्र देवर्षिभिः सह ॥
KK0113212016a	चचार सोऽमृताहारः सुरलोके चचार ह ।
KK0113212016c	पूज्यमानस्तथा शच्या शक्रस्य भवनेष्वपि ॥
KK0113212017a	महेन्द्रसेनया सार्धं पर्यधावद्रिरंसया ।
KK0113212017c	सूर्यस्य च रथं दिव्यमारुह्य भगवान्प्रभुः ॥
KK0113212018a	पर्युपेत्य पुनर्मेरु मेरौ वासमरोचयत् ।
KK0113212018c	आकाशगङ्गामाप्लुत्य तया सह तपोधनः ॥
KK0113212019a	रश्मिजालेषु चन्द्रस्य उवाच च यथाऽनिलः ।
KK0113212019c	गिरिरूपधरो योगी स महर्षिस्तदा पुनः ॥
KK0113212020a	तत्प्रभावेन सा तस्य मध्ये जज्ञे महानदी ।
KK0113212020c	यदा पुष्पाकुलः सालः सञ्जज्ञे भगवानृषिः ॥
KK0113212021a	लतात्वमनुसम्पेदे तमेवाभ्यनुवेष्टती ।
KK0113212021c	पुपोष च वपुर्यस्य तस्य तस्यानुगं पुनः ॥
KK0113212022a	सा पुपोष समं भर्त्रा स्कन्धेनापि चचार ह ।
KK0113212022c	ततस्तस्य च तस्याश्च तुल्या प्रीतिरवर्धत ॥
KK0113212023a	तथा सा भगवांस्तस्याः प्रसादादृषिसत्तमः ।
KK0113212023c	विरराम च सा चैव दैवयोगेन भामिनी ॥
KK0113212024a	स च तां तपसा देवीं रमयामास योगतः ।
KK0113212024c	एकपत्नी तथा भूत्वा सदैवाग्रे यशस्विनी ॥
KK0113212025a	अरुन्धतीव सीतेव बभूवातिपतिव्रता ।
KK0113212025c	दमयन्त्याश्च मातुः स विशेषमधिकं ययौ ॥
KK0113212026a	एतत्तथ्यं महाराज मा ते भूद्बुद्धिरन्यथा ।
KK0113212026c	सा वै नालायनी जज्ञे दैवयोगेन केनचित् ॥
KK0113212027a	राजंस्तवात्मजा कृष्णा वेद्यां तेजस्विनी शुभा ।
KK0113212027c	तस्मिंस्तस्या मनः सक्तं न चचाल कदाचन ॥
KK0113212028a	तथा प्रणिहितो ह्यात्मा तस्यास्तस्मिन्द्विजोत्तमे ॥ ॥

इति श्रीमन्महाभारते आदिपर्वणि वैवाहिकपर्वणि द्वादशाधिकद्विशततमोऽध्यायः ॥ 212 ॥

1-212-1 मातुः मात्रा । स्यात् अभूत् ॥ 1-212-10 कथं केन प्रकारेण ॥ 1-212-22 स्कन्धेन मानुषादिदेहेन ॥ द्वादशाधिकद्विशततमोऽध्यायः ॥ 212 ॥
