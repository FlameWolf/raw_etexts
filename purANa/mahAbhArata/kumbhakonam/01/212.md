अध्यायः 212

इन्द्रसेनापरनाम्न्या नालायन्या उपाख्यानारम्भः-नालायन्या स्थविरस्य पत्युर्मौद्गल्यस्य आराधनम् ॥ 1 ॥ तुष्टेन मौद्गल्येन न नालायनीप्रार्थनयाऽऽत्मनः पञ्चरूपस्वीकारेण तस्यां रमणम् ॥ 2 ॥ तयोः स्वर्गादिलोकेषु नानारूपेण रमणम् ॥ 3 ॥ सैव नालायनी तव दुहिता जातेति द्रुपदं प्रति व्यासस्योक्तिः ॥ 4 ॥

001	व्यास उवाच ।

001a	मा भूद्राजंस्तव तापो मनस्थःपञ्चानां भार्या दुहिता ममेति ।
001c	मातुरेषा प्रार्थिता स्यात्तदानीं पञ्चानां भार्या दुहिता ममेति ॥
002a	याजोपयाजौ धर्मरतौ तपोभ्यां तौ चक्रतुः पञ्चपतित्वमस्याः ।
002c	तत्पञ्चभिः पाण्डुसुतैरवाप्ताभार्या कृष्णा मोदतां वै कुलं ते ॥
003a	लोके नान्यो विद्यते त्वद्विशिष्टः सर्वारीणामप्रधृष्योऽसि राजन् ।
003c	भूयस्त्विदं शृणु मे त्वं विशोकोयथाऽऽगतं पञ्चपत्नीत्वमस्याः ॥
004a	एषा नालायनी पूर्वं मौद्गल्यं स्थविरं पतिम् ।
004c	आराधयामास तदा कुष्ठिनं तमनिन्दिता ॥
005a	त्वगस्थिभूतं कटुकं लोलमीर्ष्युं सुकोपनम् ।
005c	सुगन्धेतरगन्धाढ्यं वलीपलितमूर्धजम् ॥
006a	स्थविरं विकृताकारं शीर्यमाणनखत्वचम् ।
006c	उच्छिष्टमुपभुञ्जाना पर्युपास्ते महामुनिम् ॥
007a	ततः कदाचिदङ्गुष्ठो भुञ्जानस्य व्यशीर्यत ।
007c	अन्नादुद्धृत्य तच्चान्नमुपभुङ्क्तेऽविशङ्किता ॥
008a	तेन तस्याः प्रसन्नेन कामव्याहारिणा तदा ।
008c	वरं वृणीष्वेत्यसकृदुक्ता वव्रे वरं तदा ॥
009	मौद्गल्य उवाच ।
009a	नाहं वृद्धो न कटुको नेर्व्यावान्नैव कोपनः ।
009c	न च दुर्गन्धवदनो न कृशो न च लोलुपः ॥
010a	कथं त्वां रमयामीह कथं त्वां वासयाम्यहम् ।
010c	वद कल्याणि भद्रं ते यथा त्वं मनसेच्छसि ॥
011	व्यास उवाच ।
011a	सा तमक्लिष्टकर्माणं वरदं सर्वकामदम् ।
011c	भर्तारमनवद्याङ्गी प्रसन्नं प्रत्युवाच ह ॥
012	नालायन्युवाच ।
012a	पञ्चधा प्रविभक्तात्मा भगवांल्लोकविश्रुतः ।
012c	रमय त्वमचिन्त्यात्मन्पुनश्चैकत्वमागतः ॥
013a	तां तथेत्यब्रवीद्धीमान्महर्षिर्वै महातपाः ।
013c	स पञ्चधा तु भूत्वा तां रमयामास सर्वतः ॥
014a	नालायनीं सुकेशान्तां मौद्गल्यश्चारुहासिनीम् ।
014c	आश्रमेष्वधिकं चापि पूज्यमानो महर्षिभिः ॥
015a	स चचार यथाकामं कामरूपवपुः पुनः ।
015c	यदा ययौ दिवं चापि तत्र देवर्षिभिः सह ॥
016a	चचार सोऽमृताहारः सुरलोके चचार ह ।
016c	पूज्यमानस्तथा शच्या शक्रस्य भवनेष्वपि ॥
017a	महेन्द्रसेनया सार्धं पर्यधावद्रिरंसया ।
017c	सूर्यस्य च रथं दिव्यमारुह्य भगवान्प्रभुः ॥
018a	पर्युपेत्य पुनर्मेरु मेरौ वासमरोचयत् ।
018c	आकाशगङ्गामाप्लुत्य तया सह तपोधनः ॥
019a	रश्मिजालेषु चन्द्रस्य उवाच च यथाऽनिलः ।
019c	गिरिरूपधरो योगी स महर्षिस्तदा पुनः ॥
020a	तत्प्रभावेन सा तस्य मध्ये जज्ञे महानदी ।
020c	यदा पुष्पाकुलः सालः सञ्जज्ञे भगवानृषिः ॥
021a	लतात्वमनुसम्पेदे तमेवाभ्यनुवेष्टती ।
021c	पुपोष च वपुर्यस्य तस्य तस्यानुगं पुनः ॥
022a	सा पुपोष समं भर्त्रा स्कन्धेनापि चचार ह ।
022c	ततस्तस्य च तस्याश्च तुल्या प्रीतिरवर्धत ॥
023a	तथा सा भगवांस्तस्याः प्रसादादृषिसत्तमः ।
023c	विरराम च सा चैव दैवयोगेन भामिनी ॥
024a	स च तां तपसा देवीं रमयामास योगतः ।
024c	एकपत्नी तथा भूत्वा सदैवाग्रे यशस्विनी ॥
025a	अरुन्धतीव सीतेव बभूवातिपतिव्रता ।
025c	दमयन्त्याश्च मातुः स विशेषमधिकं ययौ ॥
026a	एतत्तथ्यं महाराज मा ते भूद्बुद्धिरन्यथा ।
026c	सा वै नालायनी जज्ञे दैवयोगेन केनचित् ॥
027a	राजंस्तवात्मजा कृष्णा वेद्यां तेजस्विनी शुभा ।
027c	तस्मिंस्तस्या मनः सक्तं न चचाल कदाचन ॥
028a	तथा प्रणिहितो ह्यात्मा तस्यास्तस्मिन्द्विजोत्तमे ॥ ॥

इति श्रीमन्महाभारते आदिपर्वणि वैवाहिकपर्वणि द्वादशाधिकद्विशततमोऽध्यायः ॥ 212 ॥

1-212-1 मातुः मात्रा । स्यात् अभूत् ॥ 1-212-10 कथं केन प्रकारेण ॥ 1-212-22 स्कन्धेन मानुषादिदेहेन ॥ द्वादशाधिकद्विशततमोऽध्यायः ॥ 212 ॥
