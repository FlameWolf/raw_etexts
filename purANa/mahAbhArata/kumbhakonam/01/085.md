अध्यायः 085

ब्रह्मचर्याद्याश्रमविषयकाष्टकययातिप्रश्नप्रतिवचनम् ॥ 1 ॥
KK0107085001	अष्टक उवाच ।
KK0107085001a	चरन्गृहस्थः कथमेति धर्मान्कथं भिक्षुः कथमाचार्यकर्मा ।
KK0107085001c	वानप्रस्थः सत्पथे सन्निविष्टो बहून्यस्मिन्सम्प्रति वेदयन्ति ॥
KK0107085002	ययातिरुवाच ।
KK0107085002a	आहूताध्यायी गुरुकर्मस्वचोद्यः पूर्वोत्थायी चरमं चोपशायी ।
KK0107085002c	मृदुर्दान्तो धृतिमानप्रमत्तः स्वाध्याशीलः सिध्यति ब्रह्मचारी ॥
KK0107085003a	धर्मागतं प्राप्य धनं यजेत दद्यात्सदैवातिथीन्भोजयेच्च ।
KK0107085003c	अनाददानश्च परैरदत्तं सैषा गृहस्थोपनिषत्पुराणी ॥
KK0107085004a	स्ववीर्यजीवी वृजिनान्निवृत्तो दाता परेभ्यो न परोपतापी ।
KK0107085004c	तादृङ्मुनिः सिद्धिमुपैति मुख्यां वसन्नरण्ये नियताहारचेष्टः ॥
KK0107085005a	अशिल्पजीवी गुणवांश्चैव नित्यं जितेन्द्रियः सर्वतो विप्रयुक्तः ।
KK0107085005c	अनोकशायी लघुरल्पप्रसारश्चरन्देशानेकचरः स भिक्षुः ॥
KK0107085006a	रात्र्या यया वाऽभिजिताश्च लोकाभवन्ति कामाभिजिताः सुखाश्च ।
KK0107085006c	तामेव रात्रिं प्रयतेत विद्वानरण्यसंस्थो भवितुं यतात्मा ॥
KK0107085007a	दशैव पूर्वान्दश चापरांश्चज्ञातीनथात्मानमथैकविंशम् ।
KK0107085007c	अरण्यवासी सुकृते दधाति विमुच्यारण्ये स्वशरीरधातून् ॥
KK0107085008	अष्टक उवाच ।
KK0107085008a	कतिस्विदेव मुनयः कति मौनानि चाप्युत ।
KK0107085008c	भवन्तीति तदाचक्ष्व श्रोतुमिच्छामहे वयम् ॥
KK0107085009	ययातिरुवाच ।
KK0107085090a	अरण्ये वसतो यस्य ग्रामो भवति पृष्ठतः ।
KK0107085009c	ग्रामे वा वसतोऽरण्यं स मुनिः स्याज्जनाधिप ॥
KK0107085010	अष्टक उवाच ।
KK0107085010a	कथंस्विद्वसतोऽरण्ये ग्रामो भवति पृष्ठतः ।
KK0107085010c	ग्रामे वा वसतोऽरण्यं कथं भवति पृष्ठतः ॥
KK0107085011	ययातिरुवाच ।
KK0107085011a	न ग्राम्यमुपयुञ्जीत य आरण्यो मुनिर्भवेत् ।
KK0107085011c	तथास्य वसतोऽरण्ये ग्रामो भवति पृष्ठतः ॥
KK0107085012a	अनग्निरनिकेतश्चाप्यगोत्रचरणो मुनिः ।
KK0107085012c	कौपीनाच्छादनं यावत्तावदिच्छेच्च चीवरम् ॥
KK0107085013a	यावत्प्राणाभिसन्धानं तावदिच्छेच्च भोजनम् ।
KK0107085013c	तथाऽस्य वसतो ग्रामेऽरण्यं भवति पृष्ठतः ॥
KK0107085014a	यस्तु कामान्परित्यज्य त्यक्तकर्मा जितेन्द्रियः ।
KK0107085014c	आतिष्ठेच्च मुनिर्मौनं स लोके सिद्धिमाप्नुयात् ॥
KK0107085015a	धौतदन्तं कृत्तनखं सदा स्नातमलङ्कृतम् ।
KK0107085015c	असितं सितकर्माणं कस्तमर्हति नार्चितुम् ॥
KK0107085016a	तपसा कर्शितः क्षामः क्षीणमांसास्थिशोणितः ।
KK0107085016c	स च लोकमिमं जित्वा लोकं विजयते परम् ॥
KK0107085017a	यदा भवति निर्द्वन्द्वो मुनिर्मौनं समास्थितः ।
KK0107085017c	अथ लोकमिमं जित्वा लोकं विजयते परम् ॥
KK0107085018a	आस्येन तु यदाऽहारं गोवन्मृगयते मुनिः ।
KK0107085018c	अथास्य लोकः सर्वोऽयं सोऽमृतत्वाय कल्पते ॥
KK0107085019a	सामान्यधर्मः सर्वेषां क्रोधो लोभो द्रुहाऽक्षमा ।
KK0107085019c	विहाय मत्सरं शाठ्यं दर्पं दम्भं च पैशुनम् ।
KK0107085019e	क्रोधं लोभं ममत्वं च यस्य नास्ति स धर्मवित् ॥
KK0107085020	अष्टक उवाच ।
KK0107085020a	नित्याशनो ब्रह्मचारी गृहस्थो वनगो मुनिः ।
KK0107085020c	नाधर्ममशनात्प्राप्येत्कथं ब्रूहीह पृच्छते ॥
KK0107085021	ययातिरुवाच ।
KK0107085021a	अष्टौ ग्रासा मुनेः प्रोक्ताः षोडशारण्यवासिनः ।
KK0107085021c	द्वात्रिंशत्तु गृहस्थस्य अमितं ब्रह्मचारिणः ॥
KK0107085022ac	इत्येवं कारणैर्ज्ञेयमष्टकैतच्छुभाशुभम् ॥ ॥

इति श्रीमन्महाभारते आदिपर्वणि सम्भवपर्वणि पञ्चाशीतितमोऽध्यायः ॥ 85 ॥
1-85-1 अस्मिन्धर्मे विषये बहूनि प्राप्तिद्वाराणि वेदयन्ति वैदिकाः ॥ 
1-85-4 स्ववीर्यजीवी स्वप्रयत्नलब्धजीविकः ॥ 
1-85-5 अनोकशायी यत्र क्वचनशायी । लघुः परिग्रहशून्यः ॥ 
1-85-6 तामेव रात्रिं तदैव सर्वपरिग्रहं संन्यस्य अरण्यसंस्थो भवितुं प्रयतेत ॥ 1-85-8 सन्न्यासः कतिधेति पृच्छति । कतिस्विदिति ॥
 1-85-9 संन्यासं चतुष्प्रकारमभिप्रेत्य प्रथमं कुटीचकबहूदकरूपं भेदद्वयमाह । अरण्येति ॥ 
1-85-10 ग्रामारण्ययोः पृष्ठतःकरणं कथमिति पृच्छति । कथमिति ॥ 
1-85-11 कृटीचकं विशिनष्टि । न ग्राम्यमिति ॥
 1-85-12 बहूदकं विशिनष्टि । अनग्निरिति ॥ 
1-85-14 हंसपरमहंसौ प्रस्तौति । यस्त्विति ॥ 
1-85-15 धौतदन्तं शुद्धाहारम् । कृत्तनखं त्यक्तहिंसासाधनम् । सदा स्नातं नित्यं शुद्धचित्तम् । अलङ्कृतं शमादिना । असितं बन्धरहितम् । सितकर्माणं शुद्धकर्माणम् ॥
 1-85-18 आस्यस्य यावदपेक्षितं तावदेव मृगयते नतु परदिनार्थणार्जयतीत्यर्थः ॥ पञ्चाशीतितमोऽध्यायः ॥ 85 ॥
