अध्यायः 058

आस्तीकवरप्रदानेन यज्ञसमाप्तिः ॥ 1 ॥ प्रत्यागतस्यास्तीकस्य सर्पेभ्यो वरलाभः ॥ 2 ॥
001	सौतिरुवाच ।
001a	इदमत्यद्भुतं चान्यदास्तीकस्यानुशुश्रुम ।
001c	तथा वरैश्छन्द्यमाने राज्ञा पारिक्षितेन हि ॥
002a	इन्द्रहस्ताच्च्युतो नागः ख एव यदतिष्ठत ।
002c	ततश्चिन्तापरो राजा बभूव जनमेजयः ॥
003a	हूयमाने भृशं दीप्ते विधिवद्वसुरेतसि ।
003c	न स्म स प्रापतद्वह्नौ तक्षको भयपीडितः ॥
004	शौनक उवाच ।
004a	किं सूत तेषां विप्राणां मन्त्रग्रामो मनीषिणाम् ।
004c	न प्रत्यभात्तदाऽग्नौ यत्स पपात न तक्षकः ॥
005	सौतिरुवाच ।
005a	तमिन्द्रहस्ताद्वित्रस्तं विसंज्ञं पन्नगोत्तमम् ।
005c	आस्तीकस्तिष्ठ तिष्ठेति वाचस्तिस्रोऽभ्युदैरयत् ॥
006a	वितस्थे सोऽन्तरिक्षे च हृदयेन विदूयता ।
006c	यथा तिष्ठति वै कश्चित्खं च गां चान्तरा नरः ॥
007a	ततो राजाब्रवीद्वाक्यं सदस्यैश्चोदितो भृशम् ।
007c	काममेतद्भवत्वेवं यथास्तीकस्य भाषितम् ॥
008a	समाप्यतामिदं कर्म पन्नगाः सन्त्वनामयाः ।
008c	प्रीयतामयमास्तीकः सत्यं सूतवचोऽस्तु तत् ॥
009a	ततो हलहलाशब्दः प्रीतिजः समजायत ।
009c	आस्तीकस्य वरे दत्ते तथैवोपरराम च ॥
010a	स यज्ञः पाण्डवेयस्य राज्ञः पारिक्षितस्य ह ।
010c	प्रीतिमांश्चाभवद्राजा भारतो जनमेजयः ॥
011a	ऋत्विग्भ्यः ससदस्येभ्यो ये तत्रासन्समागताः ।
011c	तेभ्यश्च प्रददौ वित्तं शतशोऽथ सहस्रशः ॥
012a	लोहिताक्षाय सूताय तथा स्थपतये विभुः ।
012c	येनोक्तं तस्य तत्राग्रे सर्पसत्रनिवर्तने ॥
013a	निमित्तं ब्राह्मण इति तस्मै वित्तं ददौ बहु ।
013c	दत्त्वा द्रव्यं यथान्यायं भोजनाच्छादनान्वितम् ॥
014a	प्रीतस्तस्मै नरपतिरप्रमेयपराक्रमः ।
014c	ततश्चकारावभृथं विधिदृष्टेन कर्मणा ॥
015a	आस्तीकं प्रेषयामास गृहानेव सुसंस्कृतम् ।
015c	राजा प्रीतमनाः प्रीतं कृतकृत्यं मनीषिणम् ॥
016a	पुनरागमनं कार्यमिति चैनं वचोऽब्रवीत् ।
016c	भविष्यसि सदस्यो मे वाजिमेधे महाक्रतौ ॥
017a	तथेत्युक्त्वा प्रदुद्राव तदास्तीको मुदा युतः ।
017c	कृत्वा स्वकार्यमतुलं तोषयित्वा च पार्थिवम् ॥
018a	स गत्वा परमप्रीतो मातुलं मातरं च ताम् ।
018c	अभिगम्योपसंगृह्य तथा वृत्तं न्यवेदयत् ॥
019	सौतिरुवाच ।
019a	एतच्छ्रुत्वा प्रीयमाणाः समेताये तत्रासन्पन्नगा वीतमोहाः ।
019c	आस्तीके वै प्रीतिमन्तो बभूवु-रूचुश्चैनं वरमिष्टं वृमीष्व ॥
020a	भूयोभूयः सर्वशस्तेऽब्रुवंस्तंकिं ते प्रियं करवामाद्य विद्वन् ।
020c	प्रीता वयं मोक्षिताश्चैव सर्वेकामं किं ते करवामाद्य वत्स ॥
021a	आस्तीक उवाच ।
022a	सायं प्रातर्ये प्रसन्नात्मरूपालोके विप्रा मानवा ये परेऽपि ।
022c	धर्माख्यानं ये पठेयुर्ममेदंतेषां युष्मन्नैव किंचिद्भयं स्यात् ॥
023a	तैश्चाप्युक्तो भागिनेयः प्रसन्नै-रेतत्सत्यं काममेवं वरं ते ।
023c	प्रीत्या युक्ताः कामितं सर्वशस्तेकर्तारः स्म प्रवणा भागिनेय ॥
024a	असितं चार्तिमन्तं च सुनीथं चापि यः स्मरेत् ।
024c	दिवा वा यदि वा रात्रौ नास्य सर्पभयं भवेत् ॥
025a	यो जरत्कारुणा जातो जरत्कारौ महावशाः ।
025c	आस्तीकः सर्पसत्रे वः पन्नगान्योऽभ्यरक्षत ।
025e	तं स्मरन्तं महाभागा न मां हिंसितुमर्हथ ॥
026a	सर्पापसर्प भद्रं ते गच्छ सर्प महाविष ।
026c	जनेमेजयस्य यज्ञान्ते आस्तीकवचनं स्मर ॥
027a	आस्तीकस्य वचः श्रुत्वा यः सर्पो न निवर्तते ।
027c	शतधा भिद्यते मूर्धा शिंशवृक्षफलं यथा ॥
028	सौतिरुवाच ।
028a	स एवमुक्तस्तु तदा द्विजेन्द्रःसमागतैस्तैर्भुजगेन्द्रमुख्यैः ।
028c	संप्राप्य प्रीतिं विपुलां महात्माततो मनो गमनायाथ दध्रे ॥
029a	इत्येवं नागराजोऽथ नागानां मध्यगस्तदा ।
029c	उक्त्वा सहैव तैः सर्पैः स्वमेव भवनं ययौ ॥'
030a	मोक्षयित्वा तु भुजगान्सर्पसत्राद्द्विजोत्तमः ।
030c	जगाम काले धर्मात्मा दिष्टान्तं पुत्रपौत्रवान् ॥
031a	इत्याख्यानं मयास्तीकं यथावत्तव कीर्तितम् ।
031c	यत्कीर्तयित्वा सर्पेभ्यो न भयं विद्यते क्वचित् ॥
032a	सौतिरुवाच ।
032c	यथा कथितवान्ब्रह्मन्प्रमतिः पूर्वजस्तव ।
032e	पुत्राय रुरवे प्रीतः पृच्छते भार्गवोत्तम ॥
033a	यद्वाक्यं श्रुतवांश्चाहं तथा च कथितं मया ।
033c	आस्तीकस्य कवेर्विप्र श्रीमच्चरितमादितः ॥
034a	यन्मां त्वं पृष्टवान्ब्रह्मञ्श्रुत्वा डुण्डुभभाषितम् ।
034c	व्येतु ते सुमहद्ब्रह्मन्कौतूहलमरिन्दम ॥
035a	श्रुत्वा धर्मिष्ठमाख्यानमास्तीकं पुण्यवर्धनम् ।`
035c	सर्वपापविनिर्मुक्तो दीर्घमायुरवाप्नुयात् ॥' ॥

इति श्रीमन्महाभारते आदिपर्वणि आस्तीकपर्वणि अष्टपञ्चाशत्तमोऽध्यायः ॥ 58 ॥ ॥ समाप्तं चास्तीकपर्व ॥

1-58-6 स्वं च गांचान्तराद्यावापृथिव्योर्मध्ये अन्तरिक्ष इत्यर्थः ॥ 1-58-12 स यज्ञ उपररामेति पूर्वेणान्वयः ॥ 1-58-14 अवभृथं यज्ञसमाप्तिं ॥ 1-58-15 सुसंस्कृतं वस्त्रालङ्करणादिभिः शोभितम् ॥ 1-58-22 प्रवणा नम्राः ॥ 1-58-29 दिष्टान्तं मरणम् ॥ अष्टपञ्चाशत्तमोऽध्यायः ॥ 58 ॥
