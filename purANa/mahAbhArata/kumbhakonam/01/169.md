अध्यायः 169

घटोत्कचोत्पत्तिः ॥ 1 ॥ स्मृतिमात्रादागच्छाव इत्युक्त्वा हिडिम्बाघटोत्कचयोर्गमनम् ॥ 2 ॥
001	वैशम्पायन उवाच 
001a	गते भगवति व्यासे पाण्डवा विगतज्वराः ।
001c	ऊषुस्तत्र च षण्मासान्वटवृक्षे यथासुखम् ॥
002a	शाकमूलफलाहारास्तपः कुर्वन्ति पाण्डवाः ।
002c	अनुज्ञाता महाराज ततः कमलपालिका ॥
003a	रमयन्ती सदा भीमं तत्रतत्र मनोजवा ।
003c	दिव्याभरणवस्त्रा हि दिव्यस्रगनुलेपना ॥
004a	एवं भ्रातॄन्सप्त मासान्हिडिम्बाऽवासयद्वने ।
004c	पाण्डवान्भीमसेनार्थे राक्षसी कामरूपिणी ॥
005a	सुखं स विहरन्भीमस्तत्कालं पर्यणामयत् ।
005c	ततोऽलभत सा गर्भं राक्षसी कामरूपिणी ॥
006a	अतृप्ता भीमसेनेन सप्तमासोपसङ्गता ।
006c	'प्रजज्ञे राक्षसी पुत्रं भीमसेनान्महाबलात् ॥
007a	विरूपाक्षं महावक्त्रं शङ्कुकर्णं विभीषणम् ।
007c	भीमरूपं सुताम्राक्षं तीक्ष्णदंष्ट्रं महारथम् ॥
008a	महेष्वासं महावीर्यं महासत्वं महाजवम् ।
008c	महाकायं महाकालं महाग्रीवं महाभुजम् ॥
009a	अमानुषं मानुषजं भीमवेगमरिन्दमम् ।
009c	पिशाचकानतीत्यान्यान्बभूवाति स मानुषान् ॥
010a	बालोऽपि विक्रमं प्राप्तो मानुषेषु विशाम्पते ।
010c	सर्वास्त्रेषु वरो वीरः प्रकाममभवद्बली ॥
011a	सद्यो हि गर्भं राक्षस्यो लभन्ते प्रसवन्ति च ।
011c	कामरूपधराश्चैव भवन्ति बहुरूपिकाः ॥
012a	प्रणम्य विकचः पादावगृह्णात्स पितुस्तदा ।
012c	मातुश्च परमेष्वासस्तौ च नामास्य चक्रतुः ॥
013a	घटोहास्योत्कच इति माता तं प्रत्यभाषत ।
013c	अभवत्तेन नामास्य घटोत्कच इति स्म ह ॥
014a	अनुरक्तश्च तानासीत्पाण्डवान्स घटोत्कचः ।
014c	तेषां च दयितो नित्यमात्मनित्यो बभूव ह ॥
015a	घटोत्कचो महाकायः पाण्डवान्पृथया सह ।
015c	अभिवाद्य यथान्यायमब्रवीच्च प्रभाष्य तान् ॥
016a	किं करोम्यहमार्याणां निःशङ्कं वदतानघाः ।
016c	तं ब्रुवन्तं भैमसेनिं कुन्ती वचनमब्रवीत् ॥
017a	त्वं कुरूणां कुले जातः साक्षाद्भीमसमो ह्यसि ।
017c	ज्येष्ठः पुत्रोसि पञ्चानां साहाय्यं कुरु पुत्रक ॥
018	वैशम्पायन उवाच 
018a	पृथयाप्येवमुक्तस्तु प्रणम्यैव वचोऽब्रवीत् ।
018c	यथा हि रावणो लोके इन्द्रजिच्च महाबलः ।
018e	वर्ष्मवीर्यसमो लोके विशिष्टश्चाभवं नृषु ॥
019a	कृत्यकाल उपस्थास्ये पितॄनिति घटोत्कचः ।
019c	आमन्त्र्य रक्षसां श्रेष्ठः प्रतस्थे चोत्तरां दिशम् ॥
020a	स हि सृष्टो भगवता शक्तिहेतोर्महात्मना ।
020c	वर्णस्याप्रतिवीर्यस्य प्रतियोद्धा महारथः ॥
021	`भीम उवाच 
021a	सह वासो मया जीर्णस्त्वया कमलपालिके ।
021c	पुनर्द्रक्ष्यसि राज्यस्थानित्यभाषत तां तदा ॥
022	हिडिम्बोवाच 
022a	पदा मां संस्मरेः कान्त रिरंसू रहसि प्रभो ।
022c	तदा तव वशं भूय आगन्तास्म्याशु भारत ॥
023a	इत्युक्त्वा सा जगामाशु भावमासज्य पाण्डवे ।
023c	हिडिम्बा समयं स्मृत्वा स्वां गतिं प्रत्यपद्यत ॥ ॥

इति श्रीमन्महाभारते आदिपर्वणि हिडिम्बवधपर्वणि ऊनसप्तत्युत्तरशततमोऽध्यायः ॥ 169 ॥

1-169-12 विकचः केशहीनः ॥ 1-169-13 घटोहं घटवद्वितर्क्यम् आस्यं तदुपलक्षितं शिरः यस्य स घटोहास्यः सचासावुत्कचश्च घटोहास्योत्कचः । घटोऽहमुत्कचोऽस्मीति मातरं सोऽभ्यभाषत इति घ.ङ. पाठः ॥ 13 ॥ 1-169-14 आत्मनिलः स्ववशः ॥ ऊनसप्तत्युत्तरशततमोऽध्यायः ॥ 169 ॥
