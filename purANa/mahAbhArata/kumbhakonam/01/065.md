अध्यायः 065

विस्तरश्रवणेच्छया जनमेजयस्य प्रश्नः ॥ 1 ॥ परशुरामेण लोके निःक्षत्रिये कृते ब्राह्मणेभ्यः क्षत्रस्य पुनरुत्पत्तिः ॥ 2 ॥ तत्कालस्य धर्मभूयिष्ठत्वम् ॥ 3 ॥ देवैर्निर्जितानां दानवानां भूमावुत्पत्तिः ॥ 4 ॥ तद्भूरिभारार्तया पृथ्व्या प्रार्थितस्य ब्रह्मणो देवान्प्रत्यंशावतरणाज्ञापनम् ॥ 5 ॥ अवतारार्थं इन्द्रेण नारायणप्रार्थना ॥ 6 ॥
KK0106065001	जनमेजय उवाच ।
KK0106065001a	य एते कीर्तिता ब्रह्मन्ये चान्ये नानुकीर्तिताः ।
KK0106064101c	सम्यक्ताञ्श्रोतुमिच्छामिराज्ञश्चान्यान्सहस्रशः ॥ 1 ॥
KK0106064102a	यदर्थमिह संभूता देवकल्पा महारथाः ।
KK0106064102c	भुवि तन्मे महाभाग सम्यगाख्यातुमर्हसि ॥
KK0106064103	वैशम्पायन उवाच ।
KK0106065003a	रहस्यं खल्विदं राजन्देवानामिति नः श्रुतम् ।
KK0106065003c	तत्तु ते कथयिष्यामि नमस्कृत्वा स्वयंभुवे ॥
KK0106065004a	त्रिःसप्तकृत्वः पृथिवीं कृत्वा निःक्षित्रयां पुरा ।
KK0106065004c	जामदग्न्यस्तपस्तेपे महेन्द्रे पर्वतोत्तमे ॥
KK0106065005a	तदा निःक्षत्रिये लोके भार्गवेण कृते सति ।
KK0106065005c	ब्राह्मणान्क्षत्रिया राजन्सुतार्थिन्योऽभिचक्रमुः ॥
KK0106065006a	ताभिः सह समापेतुर्ब्राह्मणाः संशितव्रताः ।
KK0106065006c	ऋतावृतौ नरव्याघ्र न कामान्नानृतौ तथा ॥
KK0106065007a	तेभ्यश्च लेभिरे गर्भं क्षत्रियास्ताः सहस्रशः ।
KK0106065007c	ततः सुषुविरे राजन्क्षत्रियान्वीर्यवत्तरान् ॥
KK0106065008a	कुमारांश्च कुमारीश्च पुनः क्षत्राभिवृद्धये ।
KK0106065008c	एवं तद्ब्राह्मणैः क्षत्रं क्षत्रियासु तपस्विभिः ॥
KK0106065009a	जातं वृद्धं च धर्मेण सुदीर्गेणायुषान्वितम् ।
KK0106065009c	चत्वारोऽपि ततो वर्णा बभूवुर्ब्राह्मणोत्तराः ॥
KK0106065010a	अभ्यगच्छन्नृतौ नारीं न कामान्नानृतौ तथा ।
KK0106065010c	तथैवान्यानि भूतानि तिर्यग्योनिगतान्यपि ॥
KK0106065011a	ऋतौ दारांश्च गच्छन्ति तत्तथा भरतर्षभ ।
KK0106065011c	ततोऽवर्धन्त धर्मेण सहस्रशतजीविनः ॥
KK0106065012a	ताः प्रजाः पृथिवीपाल धर्मव्रतपरायणाः ।
KK0106065012c	आधिभिर्व्याधिभिश्चैव विमुक्ताः सर्वशो नराः ॥
KK0106065013a	अथेमां सागरोपान्तां गां गजेन्द्रगताखिलाम् ।
KK0106065013c	अध्यतिष्ठत्पुनः क्षत्रं सशैलवनपत्तनाम् ॥
KK0106065014a	प्रशासति पुनः क्षत्रे धर्मेणेमां वसुन्धराम् ।
KK0106065014c	ब्राह्मणाद्यास्ततो वर्णा लेभिरे मुदमुत्तमाम् ॥
KK0106065015a	कामक्रोधोद्भवान्दोषान्निरस्य च नराधिपाः ।
KK0106065015c	धर्मेण दण्डं दण्डेषु प्रणयन्तोऽन्वपालयन् ॥
KK0106065016a	तथा धर्मपरे क्षत्रे सहस्राक्षः शतक्रतुः ।
KK0106065016c	स्वादु देशे च काले च ववर्षाप्याययन्प्रजाः ॥
KK0106065017a	न बाल एव म्रियते तदा कश्चिज्जनाधिप ।
KK0106065017c	न च स्त्रियं प्रजानाति कश्चिदप्राप्तयौवनाम् ॥
KK0106065018a	एवमायुष्मतीभिस्तु प्रजाभिर्भरतर्षभ ।
KK0106065018c	इयं सागरपर्यन्ता समापूर्यत मेदिनी ॥
KK0106065019a	ईजिरे च महायज्ञैः क्षत्रिया बहुदक्षिणैः ।
KK0106065019c	साङ्गोपनिषदान्वेदान्विप्राश्चाधीयते तदा ॥
KK0106065020a	न च विक्रीणते ब्र्हम ब्राह्मणाश्च तदा नृप ।
KK0106065020c	न च शूद्रसमभ्याशे वेदानुच्चारयन्त्युत ॥
KK0106065021a	कारयन्तः कृषिं गोभिस्तथा वैश्याः क्षिताविह ।
KK0106065021c	युञ्जते धुरि नो गाश्च कृशाङ्गांश्चाप्यजीवयन् ॥
KK0106065022a	फेनपांश्च तथा वत्सान्न दुहन्ति स्म मानवाः ।
KK0106065022c	न कूटमानैर्वणिजः पण्यं विक्रीणते तदा ॥
KK0106065023a	कर्माणि च नरव्याघ्र धर्मोपेतानि मानवाः ।
KK0106065023c	धर्ममेवानुपश्यन्तश्चक्रुर्धर्मपरायणाः ॥
KK0106065024a	स्वकर्मनिरताश्चासन्सर्वे वर्णा नराधिप ।
KK0106065024c	एवं तदा नरव्याघ्र धर्मो न ह्रसते क्वचित् ॥
KK0106065025a	काले गावः प्रसूयन्ते नार्यश्च भरतर्षभ ।
KK0106065025c	भवन्त्यृतुषु वृक्षाणां पुष्पाणि च फलानि च ॥
KK0106065026a	एवं कृतयुगे सम्यग्वर्तमाने तदा नृप ।
KK0106065026c	आपूर्यत मही कृत्स्ना प्राणिभिर्बहुभिर्भृशम् ॥
KK0106065027a	एवं समुदिते लोके मानुषे भरतर्षभ ।
KK0106065027c	असुरा जज्ञिरे क्षेत्रे राज्ञां तु मनुजेश्वर ॥
KK0106065028a	आदित्यैर्हि तदा दैत्या बहुशो निर्जिता युधि ।
KK0106065028c	ऐश्वर्याद्धंशिताः स्वर्गात्संबभूवुः क्षिताविह ॥
KK0106065029a	इह देवत्वमिच्छन्तो मानुषेषु तपस्विनः ।
KK0106065029c	जज्ञिरे भुवि भूतेषु तेषु तेष्वसुरा विभो ॥
KK0106065030a	गोष्वश्वेषु च राजेन्द्र खरोष्ट्रमहिषेषु च ।
KK0106065030c	क्रव्यात्सु चैव भूतेषु गजेषु च मृगेषु च ॥
KK0106065031a	जातैरिह महीपाल जायमानैश्च तैर्मही ।
KK0106065031c	न शशाकात्मनात्मानमियं धारयितुं धरा ॥
KK0106065032a	अथ जाता महीपालाः केचिद्बहुमदान्विताः ।
KK0106065032c	दितेः पुत्रा दनोश्चैव तदा लोकादिह च्युताः ॥
KK0106065033a	वीर्यवन्तोऽवलिप्तास्ते नानारूपधरा महीम् ।
KK0106065033c	इमां सागरपर्यन्तां परीयुररिमर्दनाः ॥
KK0106065034a	ब्राह्मणान्क्षत्रियान्वैश्याञ्शूद्रांश्चैवाप्यपीडयन् ।
KK0106065034c	अन्यानि चैव सत्वानि पीडयामासुरोजसा ॥
KK0106065035a	त्रासयन्तोऽभिनिघ्नन्तः सर्वभूतगणांश्च ते ।
KK0106065035c	विचेरुः सर्वशो राजन्महीं शतसहस्रशः ॥
KK0106065036a	आश्रमस्थान्महर्षींश्च धर्षयन्तस्ततस्ततः ।
KK0106065036c	अब्रह्मण्या वीर्यमदा मत्ता मदबलेन च ॥
KK0106065037a	एवं वीर्यबलोत्सिक्तैर्भूरियं तैर्महासुरैः ।
KK0106065037c	पीड्यमाना मही राजन्ब्रह्माणमुपचक्रमे ॥
KK0106065038a	न ह्यमी भूतसत्वौघाः पन्नगाः सनगां महीम् ।
KK0106065038c	तदा धारयितुं शेकुराक्रान्तां दानवैर्बलात् ॥
KK0106065039a	ततो मही महीपाल भारार्ता भयपीडिता ।
KK0106065039c	जगाम शरणं देवं सर्वभूतपितामहम् ॥
KK0106065040a	सा संवृतं महाभागैर्देवद्विजमहर्षिभिः ।
KK0106065040c	ददर्श देवं ब्रह्माणं लोककर्तारमव्ययम् ॥
KK0106065041a	गन्धर्वैरप्सरोभिश्च बन्दिकर्मसु निष्ठितैः ।
KK0106065041c	वन्द्यमानं मुदोपतैर्ववन्दे चैनमेत्य सा ॥
KK0106065042a	अथ विज्ञापयामास भूमिस्तं शरणार्थिनी ।
KK0106065042c	सन्निधौ लोकपालानां सर्वेषामेव भारत ॥
KK0106065043a	तत्प्रधानात्मनस्तस्य भूमेः कृत्यं स्वयंभुवः ।
KK0106065043c	पूर्वमेवाभवद्राजन्विदितं परमेष्ठिनः ॥
KK0106065044a	स्रष्टा हि जगतः कस्मान्न संबुध्येत भारत ।
KK0106065044c	ससुरासुरलोकानामशेषेण मनोगतम् ॥
KK0106065045a	तामुवाच महाराज भूमिं भूमिपतिः प्रभुः ।
KK0106065045c	प्रभवः सर्वभूतानामीशः शंभुः प्रजापतिः ॥
KK0106065046	ब्रह्मोवाच ।
KK0106065046a	यदर्थमभिसंप्राप्ता मत्सकाशं वसुन्धरे ।
KK0106065046c	तदर्थं सन्नियोक्ष्यामि सर्वानेव दिवौकसः ॥
KK0106065047a	उत्तिष्ठ गच्छ वसुधे स्वस्थानमिति साऽगमत् ।'
KK0106065047	वैशंपायन उवाच ।
KK0106065047c	इत्युक्त्वा स महीं देवो ब्रह्मा राजन्विसृज्य च ।
KK0106065047e	आदिदेश तदा सर्वान्विबुधान्भूतकृत्स्वयम् ॥
KK0106065048a	अस्या भूमेर्निरसितुं भारं भागैः पृथक्पृथक् ।
KK0106065048c	अस्यामेव प्रसूयध्वं तिरोधायेति चाब्रवीत् ॥
KK0106065049a	तथैव च समानीय गन्धर्वाप्सरसां गणान् ।
KK0106065049c	उवाच भगवान्सर्वानिदं वचनमर्थवत् ॥
KK0106065050	ब्रह्मोवाच ।
KK0106065050a	स्वैः स्वैरंशैः प्रसूयध्वं यथेष्टं मानेषेषु च ।
KK0106065050	वैशम्पायन उवाच ।
KK0106065050c	अथ शक्रादयः सर्वे श्रुत्वा सुरगुरोर्वचः ।
KK0106065050e	तथ्यमर्थ्यं च पथ्यं च तस्य ते जगृहुस्तदा ॥
KK0106065051a	अथ ते सर्वशोंशैः स्वैर्गन्तुं भूमिं कृतक्षणाः ।
KK0106065051c	नारायणममित्रघ्नं वैकुण्ठमुपचक्रमुः ॥
KK0106065052a	यः स चक्रगदापाणिः पीतवासाः शितिप्रभः ।
KK0106065052c	पद्मनाभः सुरारिघ्नः पृथुचार्वञ्चितेक्षणः ॥
KK0106065053a	प्रजापतिपतिर्देवः सुरनाथो महाबलः ।
KK0106065053c	श्रीवत्साङ्को हृषीकेशः सर्वदैवतपूजितः ॥
KK0106065054a	तं भुवः शोधनायेन्द्र उवाच पुरुषोत्तमम् ।
KK0106065054c	अंशेनावतरेत्येवं तथेत्याह च तं हरिः ॥ ॥

इति श्रीमन्महाभारते आदिपर्वणि अंशावतरणपर्वणि पञ्चषष्टितमोऽध्यायः ॥ 65 ॥ ॥ समाप्तमंशावतरणपर्व ॥

1-65-4 त्रिःसप्तकृत्वा एकविंशतिवारान् ॥ 1-65-13 हे गजेन्द्रगत हे गजेन्द्रगमन ॥ 1-65-20 ब्रह्म वेदं न विक्रीणते भृतकाध्यापनं न कुर्वत इत्यर्थः ॥ 1-65-21 वैश्याः स्वयं धुरि गा बलीवर्दान् न युञ्जते ॥ 1-65-22 फेनपान् अतृणादानभिलक्ष्य न दुहन्ति धेनूरिति शेषः । कूटमानैः कपटतुलाप्रस्थादिभिः ॥ 1-65-29 देवत्वं राजत्वम् ॥ 1-65-36 मही उपचक्रमे गन्तुमिति शेषः ॥ 1-65-48 तिरोधाय स्वंस्वं रूपं प्रच्छाद्य ॥ 1-65-54 शोधनाय कण्टकभूतखलोन्मूलनाय ॥ पञ्चषष्टितमोऽध्यायः ॥ 65 ॥
