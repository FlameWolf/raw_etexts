अध्यायः 069

कुरुवंशकथनम् ॥ 1 ॥ संक्षेपेण ययात्युपाख्यानम् ॥ 2 ॥
001	जनमेजय उवाच ।
001a	त्वत्तः श्रुतमिदं ब्रह्मन्देवदानवरक्षसाम् ।
001c	अंशावतरणं सम्यग्गन्धर्वाप्सरसां तथा ॥
002a	इमं तु भूय इच्छामि कुरूणां वंशमादितः ।
002c	कथ्यमानं त्वया विप्र विप्रर्षिगणसन्निधौ ॥
003	वैशंपायन उवाच ।
003a	धर्मार्थकामसहितं राजर्षीणां प्रकीर्तितम् ।
003c	पवित्रं कीर्त्यमानं मे निबोधेदं मनीषिणाम् ॥
004a	प्रजापतेस्तु दक्षस्य मनोर्वैवस्वतस्य च ।
004c	भरतस्य कुरोः पूरोराजमीढस्य चानघ ॥
005a	यादवानामिमं वंशं कौरवाणां च सर्वशः ।
005c	तथैव भरतानां च पुण्यं स्वस्त्ययनं महत् ॥
006a	धन्यं यशस्यमायुष्यं कीर्तयिष्यामि तेऽनघ ।
006c	तेजोभिरुदिताः सर्वे महर्षिसमतेजसः ॥
007a	दश प्राचेतसः पुत्राः सन्तः पुण्यजनाः स्मृताः ।
007c	मुखजेनाग्निना यैस्ते पूर्वं दग्धा महौजसः ॥
008a	तेभ्यः प्राचेतसो जज्ञे दक्षो दक्षादिमाः प्रजाः ।
008c	संभूताः पुरुषव्याघ्र स हि लोकपितामहः ॥
009a	वीरिण्या सह सङ्गम्य दक्षः प्राचेतसो मुनिः ।
009c	आत्मतुल्यानजनयत्सहस्रं संशितव्रतान् ॥
010a	सहस्रसङ्ख्यानसंभूतान्दक्षपुत्रांश्च नारदः ।
010c	मोक्षमध्यापयामास साङ्ख्यज्ञानमनुत्तमम् ॥
011a	नाशार्थं योजयामास दिगन्तज्ञानकर्मसु' ।
011c	ततः पञ्चाशतं कन्या पुत्रिका अभिसन्दधे ।
011e	प्रजापतिः प्रजा दक्षः सिसृक्षुर्जनमेजय ॥
012a	ददौ दश स धर्माय कश्यपाय त्रयोदश ।
012c	कालस्य नयने युक्ताः सप्तविंशतिमिन्दवे ॥
013a	त्रयोदशानां पत्नीनां या तु दाक्षायणी वरा ।
013c	मारीचः कश्यपस्त्वस्यामादित्यान्समजीजनत् ॥
014a	इन्द्रादीन्वीर्यसंपन्नान्विवस्वन्तमथापि च ।
014c	विवस्वतः सुतो जज्ञे यमो वैवस्वतः प्रभुः ॥
015a	`मार्ताण्डस्य यमी चापि सुता राजन्नजायत' ।
015c	मार्तण्डस्य मनुर्धीमानजायत सुतः प्रभुः ॥
016a	धर्मात्मा स मनुर्धीमान्यत्र वंशः प्रतिष्ठितः ।
016c	मनोर्वंशो मानवानां ततोऽयं प्रथितोऽभवत् ॥
017a	ब्रह्मक्षत्रादयस्तस्मान्मनोर्जातास्तु मानवाः ।
017c	ततोऽभवन्महाराज ब्रह्म क्षत्रेण सङ्गतम् ॥
018a	ब्राह्मणा मानवास्तेषां साङ्गं वेदमदारयन् ।
018c	वेनं धृष्णुं नरिष्यन्तं नाभागेक्ष्वाकुमेव च ॥
019a	कारूषमथ शर्यातिं तथा चैवाष्टमीमिलाम् ।
019c	पृष्टध्रं नवमं प्राहुः क्षत्रधर्मपरायणम् ॥
020a	नाभागारिष्टदशमान्मनोः पुत्रान्प्रचक्षते ।
020c	पञ्चाशत्तु मनोः पुत्रास्तथैवान्येऽभवन्क्षितौ ॥
021a	अन्योन्यभेदात्ते सर्वे विनेशुरिति नः श्रुतम् ।
021c	पुरूरवास्ततो विद्वानिलायां समपद्यत ॥
022a	सा वै तस्याभवन्माता पिता चैवेति नः श्रुतम् ।
022c	त्रयोदश समुद्रस्य द्वीपानश्नन्पुरूरवाः ॥
023a	अमानुषैर्वृतः सत्वैर्मानुषः सन्महायशाः ।
023c	विप्रैः स विग्रहं चक्रे वीर्योन्मत्तः पुरूरवाः ॥
024a	जहार च स विप्राणां रत्नान्युत्क्रोशतामपि ।
024c	सनत्कुमारस्तं राजन्ब्रह्मलोकादुपेत्य ह ॥
025a	अनुदर्शं ततश्चक्रे प्रत्यगृह्णान्न चाप्यसौ ।
025c	ततो महर्षिभिः क्रुद्धैः सद्यः शप्तो व्यनश्यत ॥
026a	लोभान्वितो बलमदान्नष्टसंज्ञो नराधिपः ।
026c	स हि गन्धर्वलोकस्थानुर्वश्या सहितो विराट् ॥
027a	आनिनाय क्रियार्थेऽग्नीन्यथावद्विहितांस्त्रिधा ।
027c	षट् सुता जज्ञिरे चैलादायुर्धीमानमावसुः ॥
028a	दृढायुश्च वनायुश्च शतायुश्चोर्वशीसुताः ।
028c	नहुषं वृद्धशर्माणं रजिं गयमनेनसम् ॥
029a	स्वर्भानवी सुतानेतानायोः पुत्रान्प्रचक्षते ।
029c	आयुषो नहुषः पुत्रो धीमान्सत्यपराक्रमः ॥
030a	राज्यं शशास सुमहद्धर्मेण पृथिवीपते ।
030c	पितॄन्देवानृषीन्विप्रान्गन्धर्वोरगराक्षसान् ॥
031a	नहुषः पालयामास ब्रह्मक्षत्रमथो विशः ।
031c	स हत्वा दस्युसंघातानृषीन्करमदापयत् ॥
032a	पशुवच्चैव तान्पृष्ठे वाहयामास वीर्यवान् ।
032c	कारयामास चेन्द्रत्वमभिभूय दिवौकसः ॥
033a	तेजसा तपसा चैव विक्रमेणौजसा तथा ।`
033c	विश्लिष्टो नहुषः शप्तः सद्यो ह्यजगरोऽभवत्' ।
033e	यतिं ययातिं संयातिमायातिमयतिं ध्रुवम् ॥
034a	नहुषो जनयामास षट् सुतान्प्रियवादिनः ।
034c	यतिस्तु योगमास्थाय ब्रह्मीभूतोऽभवन्मुनिः ॥
035a	ययातिर्नाहुषः सम्राडासीत्सत्यपराक्रमः ।
035c	स पालयामास महीमीजे च बहुभिर्मखैः ॥
036a	अतिभक्त्या पितॄनर्चन्देवांश्च प्रयतः सदा ।
036c	अन्वगृह्णात्प्रजाः सर्वा ययातिरपराजितः ॥
037a	तस्य पुत्रा महेष्वासाः सर्वैः समुदिता गुणैः ।
037c	देवयान्यां महाराज शर्मिष्ठायां च जज्ञिरे ॥
038a	देवयान्यामजायेतां यदुस्तुर्वसुरेव च ।
038c	द्रुह्युश्चानुश्च पूरुश्च शर्मिष्ठायां च जज्ञिरे ॥
039a	स शाश्वतीः समा राजन्प्रजा धर्मेण पालयन् ।
039c	जरामार्च्छन्महाघोरां नाहुषो रूपनाशिनीम् ॥
040a	जराऽभिभूतः पुत्रान्स राजा वचनमब्रवीत् ।
040c	यदुं पूरुं तुर्वसुं च द्रुह्युं चानुं च भारत ॥
041a	यौवनेन चरन्कामान्युवा युवतिभिः सह ।
041c	बिहर्तुमहमिच्छामि साह्यं कुरुत पुत्रकाः ॥
042a	तं पुत्रो दैवयानेयः पूर्वजो वाक्यमब्रवीत् ।
042c	किं कार्यं भवतः कार्यमस्माकं यौवनेन ते ॥
043a	ययातिरब्रवीत्तं वै जरा मे प्रतिगृह्यताम् ।
043c	यौवनेन त्वदीयेन चरेयं विषयानहम् ॥
044a	यजतो दीर्घसत्रैर्मे शापाच्चोशनसो मुनेः ।
044c	कामार्थः परिहीणोऽयं तप्येयं तेन पुत्रकाः ॥
045a	मामकेन शरीरेण राज्यमेकः प्रशास्तु वः ।
045c	अहं तन्वाऽभिनवया युवा काममवाप्नुयाम् ॥
046	वैशंपायन उवाच ।
046a	ते न तस्य प्रत्यगृह्णन्यदुप्रभृतयो जराम् ।
046c	तमब्रवीत्ततः पूरुः कनीयान्सत्यविक्रमः ॥
047a	राजंश्चराभिनवया तन्वा यौवनगोचरः ।
047c	अहं जरां समादाय राज्ये स्थास्यामि तेज्ञया ॥
048a	एवमुक्तः स राजर्षिस्तपोवीर्यसमाश्रयात् ।
048c	संचारयामास जरां तदा पुत्रे महात्मनि ॥
049a	पौरवेणाथ वयसा राजा यौवनमास्थितः ।
049c	यायातेनापि वयसा राज्यं पूरुरकारयत् ॥
050a	ततो वर्षसहस्राणि ययातिरपराजितः ।
050c	स्थितः स नृपशार्दूलः शार्दूलसमविक्रमः ॥
051a	ययातिरपि पत्नीभ्यां दीर्घकालं विहृत्य च ।
051c	विश्वाच्या सहितो रेमे पुनश्चैत्ररथे वने ॥
052a	नाध्यगच्छत्तदा तृप्तिं कामानां स महायशाः ।
052c	अवेत्य मनसा राजन्निमां गाथां तदा जगौ ॥
053a	न जातु कामः कामानामुपभोगेन शाम्यति ।
053c	इविषा कृष्णवर्त्मेव भूय एवाभिवर्धते ॥
054a	यत्पृथिव्यां व्रीहियवं हिरण्यं पशवः स्त्रियः ।
054c	नालमेकस्य तत्सर्वमिति मत्वा शमं व्रजेत् ॥
055a	यदा न कुरुते पापं सर्वभूतेषु कर्हिचित् ।
055c	कर्मणा मनसा वाचा ब्रह्म संपद्यते तदा ॥
056a	न बिभेति यदा चायं यदा चास्मान्न बिभ्यति ।
056c	यदा नेच्छति न द्वेष्टि ब्रह्म संपद्यते तदा ॥
057a	इत्यवेक्ष्य महाप्राज्ञः कामानां फल्गुतां नृप ।
057c	समाधाय मनो बुद्ध्या प्रत्यगृह्णाज्जरां सुतात् ॥
058a	ततो वर्षसहस्रान्ते ययातिरपराजितः ।
058c	'दत्वा च यौवनं राजा पूरुं राज्येऽभिषिच्य च ।
058e	अतृप्त एव कामानां पूरुं पुत्रमुवाच ह ॥
059a	त्वया दायादवानस्मि त्वं मे वंशकरः सुतः ।
059c	पौरवो वंश इति ते ख्यातिं लोके गमिष्यति ॥
060	वैशंपायन उवाच ।
060a	ततः स नृपशार्दूल पूरुं राज्येऽभिषिच्य च ।
060c	ततः सुचरितं कृत्वा भृगुतुङ्गे महातपाः ॥
061a	कालेन महता पश्चात्कालधर्ममुपेयिवान् ।
061c	कारयित्वा त्वनशनं सदारः स्वर्गमाप्तवान् ॥ ॥

इति श्रीमन्महाभारते आदिपर्वणि संभवपर्वणि एकोनसप्ततितमोऽध्यायः ॥ 69 ॥

1-69-7 प्राचेतसः प्राचे देशाय यज्ञक्रियया अतति सततं गच्छतीति प्राचेताः तस्य प्राचेतसः प्राचीनबर्हिषः । पुण्यजनाः पुण्योत्पादकास्तपः शीला इत्यर्थः । यैस्ते महौजसो महाप्रभावा वृक्षौषधयो दग्धाः ॥ 1-69-9 वीरिण्या वीरणपुत्र्या ॥ 1-69-10 मोक्षं मोक्षहेतुं । सांख्यज्ञानं विवेकजं विज्ञानम् ॥ 1-69-15 यमी यमुना ॥ 1-69-21 अन्योन्यभेदात्परस्परवैरात् ॥ 1-69-22 मातैव लब्धपुंभावा राज्य दानात्पिताप्यभूत् । मुख्यः पिता तु बुध एव ॥ 1-69-25 अनुदश दर्शो दर्शनं स पश्चाद्यस्य स श्रुतियुक्त्युपदेशोऽनुदर्शस्तं तत स्तदुपदेशमित्यर्थः ॥ 1-69-26 विराड्विराजमानः ॥ 1-69-27 त्रिधा गार्हपत्यदक्षिणाग्न्याहवनीयभेदेन । आयुःशब्दः उक रान्तः सान्तश्च ॥ 1-69-42 कार्यं प्रयोजनम् । कार्यं कर्तव्यम् ॥ 1-69-44 व्रतनिर्बन्धाच्छुक्रशापाच्च कामरूपः पुरुषार्थो हीनः ॥ 1-69-47 तेज्ञया तव आज्ञया । पूर्वरूपमाकारलोपो वार्षः ॥ 1-69-52 कामामां कामभोगेन । अवेत्य कामसेवया तृप्त्यभावं ज्ञात्वा ॥ 1-69-53 हविषा समिदाज्यादिना ॥ 1-69-54 एकस्य कामिनः सर्वं नालमपर्याप्तम् । शमं कामशान्तिम् ॥ 1-69-59 दायादवान् पुत्रवान् ॥ 1-69-61 कारयित्वा कृत्वा ॥ एकोनसप्ततितमोऽध्यायः ॥ 69 ॥
