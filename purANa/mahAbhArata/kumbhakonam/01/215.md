अध्यायः 215

युधिष्ठिरादीनां क्रमेण द्रौपद्याः पाणिग्रहणम् ॥ 1 ॥
KK0113215001	द्रुपद उवाच ।
KK0113215001a	अश्रुत्वैवं वचनं ते महर्षे मया पूर्वं यतितं संविधातुम् ।
KK0113215001c	न वै शक्यं विहितस्यापयानं तदेवेदमुपपन्नं विधानम् ॥
KK0113215002a	दिष्टस्य ग्रन्थिरनिवर्तनीयः स्वकर्मणा विहितं तेन किञ्चित् ।
KK0113215002c	कृतं निमित्तमिह नैकहेतोस्तदेवेदमुपपन्नं विधानम् ॥
KK0113215003a	यथैव कृष्णोक्तवती पुरस्तान्नैकान्पतीन्मे भगवान्ददातु ।
KK0113215003c	स चाप्येवं वरमित्यब्रवीत्तां देवो हि वेत्ता परमं यदत्र ॥
KK0113215004a	यदि चैवं विहितः शङ्करेण धर्मोऽधर्मो वा नात्र ममापराधः ।
KK0113215004c	गृह्णन्त्विमे विधितत्पाणिमस्या यथोपजोषं विहितैषां हि कृष्णा ॥
KK0113215005	व्यास उवाच ।
KK0113215005a	नायं विधिर्मानुषाणां विवाहे देवा ह्येते द्रौपदी चापि लक्ष्मीः ।
KK0113215005c	प्राक्कर्मणः सुकृतात्पाण्डवानां पञ्चानां भार्या देवदेवप्रसादात् ॥
KK0113215006a	तेषामेवायं विहितः स्याद्विवाहो यथा ह्येष द्रौपदीपाण्डवानाम् ।
KK0113215006c	अन्येषां नृणां योषितां च न धर्मः स्यान्मानवोक्तो नरेन्द्र ॥
KK0113215007	वैशम्पायन उवाच ।
KK0113215007a	तत आजग्मतुस्तत्र तौ व्यासद्रुपदावुभौ ।
KK0113215007c	कुन्ती सपुत्रा यत्रास्ते धृष्टद्युम्नश्च पार्षतः ।
KK0113215008a	ततो द्वैपायनः कृष्णो युधिष्ठिरमथागमत् ॥'
KK0113215008c	ततोऽब्रवीद्भगवान्धर्मराजमद्यैव पुण्येऽहनि पाण्डवेय ।
KK0113215009a	पुण्ये पुष्ये योगमुपैति चन्द्रमाःपाणिं कृष्णायास्त्वं गृहाणाद्य पूर्वं ॥
KK0113215009c	`एवमुक्त्वा धर्मराजं भीमादीनप्यभाषत ॥
KK0113215010a	क्रमेण पुरुषव्याघ्राः पाणिं गृह्णन्तु पाणिभिः ।
KK0113215010c	एवमेव मया सर्वं दृष्टमेतत्पुराऽनघाः ॥
KK0113215011	वैशम्पायन उवाच ।
KK0113215011a	ततो राजा यज्ञसेनः सपुत्रो जन्यार्थमुक्तं बहु तत्तदग्र्यम् ।
KK0113215011c	`समर्थयामास महानुभावो हृष्टः सपुत्रः सहबन्धुवर्गः ।
KK0113215011e	'समानयामास सुतां च कृष्णामाप्लाव्य रत्नैर्बहुभिर्विभूष्य ॥
KK0113215012a	ततस्तु सर्वे सुहृदो नृपस्यसमाजग्मुः सहिता मन्त्रिणश्च ।
KK0113215012c	द्रष्टुं विवाहं परमप्रतीताद्विजाश्च पौराश्च यथाप्रधानाः ॥
KK0113215013a	ततोऽस्य वेश्माग्र्यजनोपशोभितं विस्तीर्णपद्मोत्पलभूषिताजिरम् ।
KK0113215013c	बलौघरत्नौघविचित्रमाबभौ नभो यथा निर्मलतारकान्वितम् ॥
KK0113215014a	ततस्तु ते कौरवराजपुत्रा विभूषिताः कुण्डलिनो युवानः ।
KK0113215014c	महार्हवस्त्राम्बरचन्दनोक्षिताः कृताभिषेकाः कृतमङ्गलक्रियाः ॥
KK0113215015a	पुरोहितेनाग्निसमानवर्चसा सहैव धौम्येन यताविधि प्रभो ।
KK0113215015c	क्रमेण सर्वे विविशुस्ततः सदो महर्षभा गोष्ठमिवाभिनन्दिनः ॥
KK0113215016a	ततः समाधाय स वेदपरागो जुहाव मन्त्रैर्ज्वलितं हुताशनम् ।
KK0113215016c	युधिष्ठिरं चाप्युपनीय मन्त्रविन्नियोजयामास सहैव कृष्णया ॥
KK0113215017a	प्रदक्षिणं तौ प्रगृहीतपाणी समानयामास स वेदपरागः ।
KK0113215017c	`विप्रांश्च सन्तर्प्य युधिष्ठिरो धनैर्गोभिश्च रत्नैर्विविधैश्च पूर्वम् ॥
KK0113215018a	तदा स राजा द्रुपदस्य पुत्रिकापाणिं प्रजग्राह हुताशनाग्रतः ।
KK0113215018c	धौम्येन मन्त्रैर्विधिवद्धुतेऽग्नौ सहाग्निकल्पैर्ऋषिभिः समेत्य ॥
KK0113215019a	ततोऽन्तरिक्षात्कुसुमानि पेतुर्ववौ च वायुः सुमनोज्ञगन्धः ।
KK0113215019c	ततोऽभ्यनुज्ञाप्य समाजशोभितं युधिष्ठिरं राजपुरोहितस्तदा ॥
KK0113215020a	विप्रांश्च सर्वान्सुहृदश्च राज्ञः समेत्य राजानमदीनसत्वम् ।
KK0113215020c	जगाद भूयोऽपि महानुभावो वचोऽर्थयुक्तं मनुजेश्वरं तम् ॥
KK0113215021a	गृह्णन्त्वथान्ये नरदेवकन्यापाणिं यथावन्नरदेवपुत्राः ।
KK0113215021c	तमभ्यनन्दद्द्रुपदस्तथा द्विजं तथा कुरुष्वेति तमादिदेश ॥
KK0113215022a	पुरोहितस्यानुमतेन राज्ञस्ते राजपुत्रा मुदिता बभूवुः ।
KK0113215022c	क्रमेण चान्ये च नराधिपात्मजा वरस्त्रियास्ते जगृहुः करं तदा ॥'
KK0113215023ac	अहन्यहन्युत्तमरूपधारिणो महारथाः कौरववंशवर्धनाः ॥
KK0113215023a	इदं च तत्राद्भुतरूपमुत्तमं जगाद देवर्षिरतीतमानुषम् ।
KK0113215023c	महानुभावा किल सा सुमध्यमा बभूव कन्यैव गते गतेऽहनि ॥
KK0113215024a	`पतिश्वशुरता ज्येष्ठे पतिदेवरताऽनुजे ।
KK0113215024c	मध्यमेषु च पाञ्चाल्यास्त्रितयं त्रितयं त्रिषु ॥'
KK0113215025a	कृते विवाहे द्रुपदो धनं ददौमहारथेभ्यो बहुरूपमुत्तमम् ।
KK0113215025c	शतं रथानां वरहेममालिनां चतुर्युजां हेमखलीनमालिनाम् ॥
KK0113215026a	शतं गजानामपि पद्मिनां तथाशतं गिरिणामिव हेमशृङ्गिणाम् ।
KK0113215026c	तथैव दासीशतमग्र्ययौवनं महार्हवेषाभरणाम्बरस्रजम् ॥
KK0113215027a	पृथक्पृथग्दिव्यदृशां पुनर्ददौ तदा धनं सौमकिरग्निसाक्षिकम् ।
KK0113215027c	तथैव वस्त्राणि विभूषणानि प्रभावयुक्तानि महानुभावः ॥
KK0113215028a	कृते विवाहे च ततस्तु पाण्डवाःप्रभूतरत्नामुपलभ्य तां श्रियम् ।
KK0113215028c	विजह्रुरिन्द्रप्रतिमा महाबलाः पुरे तु पाञ्चालनृपस्य तस्य ह ॥ ॥
इति श्रीमन्महाभारते आदिपर्वणि वैवाहिकपर्वणि पञ्चदशाधिकद्विशततमोऽध्यायः ॥ 215 ॥

1-215-26 चतुर्युजामश्वचतुष्टययुजाम् ॥ पञ्चदशाधिकद्विशततमोऽध्यायः ॥ 215 ॥
