अध्यायः 192

कल्माषपादराजोपाख्याने---वसिष्ठपुत्रेण शक्तिना कल्माषपादं प्रति शापदानम् ॥ 1 ॥ पुनरन्येन ब्राह्मणेन च कल्माषपादंप्रति शापदानम् ॥ 2 ॥ राक्षसाविष्टेन कल्माषपादेन वसिष्ठपुत्राणां भक्षणम् ॥ 3 ॥ पुत्रशोकाभिसन्तप्तेन वसिष्ठेन प्राणत्यागार्थं अनेकधा प्रयतनम् ॥ 4 ॥
001	`अर्जुन उवाच 
001a	ऋष्योस्तु यत्कृते वैरं विश्वामित्रवसिष्ठयोः ।
001c	बभूव गन्धर्वपते शंस तत्सर्वमेव मे ॥
002a	माहात्म्यं च वसिष्ठस्य ब्राह्मण्यं ब्रह्मतेजसः ।
002c	विश्वामित्रस्य च तथा क्षत्रस्य च महात्मनः ॥
003a	न शृण्वानस्त्वहं तृप्तिमुपगच्छामि खेचर ।
003c	आख्याहि गन्धर्वपते शंस तत्सर्वमेव मे ॥
004ac	माहात्म्यं च वसिष्ठस्य विश्वामित्रस्य भाषते ॥
005	गन्धर्व उवाच 
005a	इदं वासिष्ठमाख्यानं पुराणं पुण्यमुत्तमम् ।
005c	पार्थ सर्वेषु लोकेषु विश्रुतं तन्निबोध मे ॥'
006a	कल्माषपाद इत्येवं लोके राजा बभूव ह ।
006c	इक्ष्वाकुवंशजः पार्थ तेजसाऽसदृशो भुवि ॥
007a	स कदाचिद्वनं राजा मृगयां निर्ययौ पुरात् ।
007c	मृगान्विध्यन्वराहांश्च चचार रिपुमर्दनः ॥
008a	तस्मिन्वने महाघोरे खङ्गांश्च बहुशोऽहनत् ।
008c	हत्वा च सुचिरं श्रान्तो राजा निववृते ततः ॥
009a	अकामयत्तं याज्यार्थे विश्वामित्रः प्रतापवान् ।
009c	स तु राजा महात्मानं वासिष्ठमृषिसत्तमम् ॥
010a	तृषार्तश्च क्षुधार्तश्च एकायनगतः पथि ।
010c	अपश्यदजितः सङ्ख्ये मुनिं प्रतिमुखागतम् ॥
011a	शक्तिं नाम महाभागं वसिष्ठकुलवर्धनम् ।
011c	ज्येष्ठं पुत्रं पुत्रशताद्वसिष्ठस्य महात्मनः ॥
012a	अपगच्छ पथोऽस्माकमित्येवं पार्थिवोऽब्रवीत् ।
012c	तथा ऋषिरुवाचैनं सान्त्वयञ्श्लक्ष्णया गिरा ॥
013a	मम पन्था महाराज धर्म एष सनातनः ।
013c	`वृद्धभीरुनृपस्नातस्त्रीरोगिवरचक्रिणाम् ॥
014a	पन्था देयो नृपैस्तेषामन्यैस्तैस्तस्य भूपतेः ।
014c	'राज्ञा सर्वेषा धर्मेषु देयः पन्था द्विजातये ॥
015a	एवं परस्परं तौ तु पथोऽर्थं वाक्यमूचतुः ।
015c	अपसर्पापसर्पेति वागुत्तरमकुर्वताम् ॥
016a	ऋषिस्तु नापचक्राम तस्मिन्धर्मपथे स्थितः ।`
016c	अपि राजा मुनेर्मार्गात्क्रोधान्नापजगाम ह ॥'
017a	अमुञ्चन्तं तु पन्थानं तमृषिं नृपसत्तमः ।
017c	जगाम कशया मोहात्तदा राक्षसन्मुनिम् ॥
018a	कशाप्रहाराभिहतस्ततः स मुनिसत्तमः ।
018c	तं शशाप नृपश्रेष्ठं वासिष्ठः क्रोधमूर्च्छितः ॥
019a	हंसि राक्षसवद्यस्माद्राजापशद तापसम् ।
019c	तस्मात्त्वमद्यप्रभृति पुरुषादो भविष्यसि ॥
020a	मनुष्यपिशिते सक्तश्चरिष्यसि महीमिमाम् ।
020c	गच्छ राजाधमेत्युक्तः शक्तिना वीर्यशक्तिना ॥
021a	ततो याज्यनिमित्तं तु विश्वामित्रवसिष्ठयोः ।
021c	वैरमासीत्तदा तं तु विश्वामित्रोऽन्वपद्यत ॥
022a	तयोर्विवदतोरेवं समीपमुपचक्रमे ।
022c	ऋषिरुग्रतपाः पार्थ विश्वामित्रः प्रतापवान् ॥
023a	ततः स बुबुधे पश्चात्तमृषिं नृपसत्तमः ।
023c	ऋषेः पुत्रं वसिष्ठस्य वसिष्ठमिव तेजसा ॥
024a	अन्तर्धाय ततोऽत्मानं विश्वामित्रोऽपि भारत ।
024c	तावुभावतिचक्राम चिकीर्षन्नात्मनः प्रियम् ॥
025a	स तु शप्तस्तदा तेन शक्तिना वै नृपोत्तमः ।
025c	जगाम शरणं शक्तिं प्रसादयितुमर्हयन् ॥
026a	तस्य भावं विदित्वा स नृपतेः कुरुसत्तम ।
026c	विश्वामित्रस्ततो रक्ष आदिदेश नृपं प्रति ॥
027a	शापात्तस्य तु विप्रर्षेर्विश्वामित्रस्य चाज्ञया ।
027c	राक्षसः किङ्करो नाम विवेश नृपतिं तदा ॥
028a	रक्षसा तं गृहीतं तु विदित्वा मुनिसत्तमः ।
028c	विश्वामित्रोऽप्यपाक्रामत्तस्माद्देशादरिन्दम ॥
029a	ततः स नृपतिर्विद्वान्रक्षन्नात्मानमात्मना ।
029c	बलवत्पीड्यमानोऽपि रक्षसान्तर्गतेन ह ॥
030a	ददर्शाथ द्विजः कश्चिद्राजानं प्रस्थितं वनम् ।
030c	अयाचत क्षुधापन्नः समांसं भोजनं तदा ॥
031a	तमुवाचाथ राजर्षिर्द्विजं मित्रसहस्तदा ।
031c	आस्स्व ब्रह्मंस्त्वमत्रैव मुहूर्तं प्रतिपालयन् ॥
032a	निवृत्तः प्रतिदास्यामि भोजनं ते यथेप्सितम् ।
032c	इत्युक्त्वा प्रययौ राजा तस्थौ च द्विजसत्तमः ॥
033a	ततो राजा परिक्रम्य यथाकामं यथासुखम् ।
033c	निवृत्तोऽन्तःपुरं पार्थ प्रविवेश महामनाः ॥
034a	`अन्तर्गतस्तदा राजा श्रुत्वा ब्राह्मणभाषितम् ।
034c	सोऽन्तःपुरं प्रविश्याथ न सस्मार नराधिपः ॥'
035a	ततोऽर्धरात्र उत्थाय सूदमानाय्य सत्वरम् ।
035c	उवाच राजा संस्मृत्य ब्राह्मणस्य प्रतिश्रुतम् ॥
036a	गच्छामुष्मिन्वनोद्देशे ब्राह्मणो मां प्रतीक्षते ।
036c	अन्नार्थी तं त्वमन्नेन समांसेनोपपादय ॥
037	गन्धर्व उवाच 
037a	एवमुक्तस्ततः सूदः सोऽनासाद्यामिषं क्वचित् ।
037c	निवेदयामास तदा तस्मै राज्ञे व्यथान्वितः ॥
038a	राजा तु रक्षसाविष्टः सूदमाह गतव्यथः ।
038c	अप्येनं नरमांसेन भोजयेति पुनः पुनः ॥
039a	तथेत्युक्त्वा ततः सूदः संस्थानं वध्यघातिनाम् ।
039c	गत्वाऽऽजहार त्वरितो नरमांसमपेतभीः ॥
040a	एतत्संस्कृत्य विधिवदन्नोपहितमाशु वै ।
040c	तस्मै प्रादाद्ब्राह्मणाय क्षुधिताय तपस्विने ॥
041a	स सिद्धचक्षुषा दृष्ट्वा तदन्नं द्विजसत्तमः ।
041c	अभोज्यमिदमित्याह क्रोधपर्याकुलेक्षणः ॥
042	ब्राह्मण उवाच 
042ac	यस्मादभोज्यमन्नं मे ददाति स नृपाधमः ॥
043a	सक्तो मानुषमांसेषु यथोक्तः शक्तिना पुरा ।
043c	उद्वेजनीयो भूतानां चरिष्यति महीमिमाम् ॥
044	गन्धर्व उवाच 
044a	द्विरनुव्याहृते राज्ञः स शापो बलवानभूत् ।
044c	रक्षोबलसमाविष्टो विसञ्ज्ञश्चाभवन्नृपः ॥
045a	ततः स नृपतिश्रेष्ठो रक्षसापहृतेन्द्रियः ।
045c	उवाच शक्तिं तं दृष्ट्वा न चिरादिव भारत ॥
046a	यस्मादसदृशः शापः प्रयुक्तोऽयं मयि त्वया ।
046c	तस्मात्त्वत्तः प्रवर्तिष्ये खादितुं पुरुषानहम् ॥
047a	एवमुक्त्वा ततः सद्यस्तं प्राणैर्विप्रयोज्य च ।
047c	शक्तिं तं भक्षयामास व्याघ्रः पशुमिवेप्सितम् ॥
048a	शक्तिनं तु मृतं दृष्ट्वा विश्वामित्रः पुनःपुनः ।
048c	वसिष्ठस्यैव पुत्रेषु तद्रक्षः सन्दिदेश ह ॥
049a	स ताञ्शक्त्यवरान्पुत्रान्वसिष्ठस्य महात्मनः ।
049c	भक्षयामास सङ्क्रुद्धः सिंहः क्षुद्रमृगानिव ॥
050a	वसिष्ठो घातिताञ्श्रुत्वा विश्वामित्रेण तान्सुतान् ।
050c	धारयामास तं शोकं महाद्रिरिव मेदिनीम् ॥
051a	चक्रे चात्मविनाशाय बुद्धिं स मुनिसत्तमः ।
051c	न त्वेव कौशिकोच्छेदं मेने मतिमतां वरः ॥
052a	स मेरुकूटादात्मानं मुमोच भगवानृषिः ।
052c	गिरेस्तस्य शिलायां तु तूलराशाविवापतत् ॥
053a	न ममार च पातेन स यदा तेन पाण्डव ।
053c	तदाग्निमिद्धं भगवान्संविवेश महावने ॥
054a	तं तदा सुसमिद्धोऽपि न ददाह हुताशनः ।
054c	दीप्यमानोऽप्यमित्रघ्न शीतोऽग्निरभवत्ततः ॥
055a	स समुद्रमभिप्रेक्ष्य शोकाविष्टो महामुनिः ।
055c	बद्ध्वा कण्ठे शिलां गुर्वीं निपपात तदाम्भसि ॥
056a	स समुद्रोर्मिवेगेन स्थले न्यस्तो महामुनिः ।
056c	न ममार यदा विप्रः कथञ्चित्संशितव्रतः ।
056e	जगाम स ततः खिन्नः पुनरेवाश्रमं प्रति ॥ ॥

इति श्रीमन्महाभारते आदिपर्वणि चैत्ररथपर्वणि द्विनवत्यधिकशततमोऽध्यायः ॥ 192 ॥

1-192-9 याज्यार्थे अयं मम याज्यो भवत्वित्येतदर्थम् ॥ 1-192-10 एकायनगतः अतिसङ्कुचितमार्गे गतः ॥ 1-192-52 मुमोच पातयामास । आत्मानं देहम् ॥ द्विनवत्यधिकशततमोऽध्यायः ॥ 192 ॥
