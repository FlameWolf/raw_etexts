अध्यायः 175

कुन्त्या बकं प्रति स्वपुत्रप्रेषणवचनम् ॥ 1 ॥
KK0109175001	कुन्त्युवाच 
KK0109175001a	न विषादस्त्वया कार्यो भयादस्मात्कथञ्चन ।
KK0109175001c	उपायः परिदृष्टोऽत्र तस्मान्मोक्षाय रक्षसः ॥
KK0109175002a	`नैव स्वयं सपुत्रस्य गमनं तत्र रोचये ।'
KK0109175002c	एकस्तव सुतो बालः कन्या चैका तपस्विनी ।
KK0109175002e	न चैतयोस्तथा पत्न्या गमनं तव रोचये ॥
KK0109175003a	मम पञ्च सुता ब्रह्मंस्तेषामेको गमिष्यति ।
KK0109175003c	त्वदर्थं बलिमादाय तस्य पापस्य रक्षसः ॥
KK0109175004	ब्राह्मण उवाच 
KK0109175004a	नाहमेतत्करिष्यामि जीवितार्थी कथञ्चन ।
KK0109175004c	ब्राह्मणस्यातिथेश्चैव स्वार्थे प्राणान्वियोजयन् ॥
KK0109175005a	न त्वेतदकुलीनासु नाधर्मिष्ठासु विद्यते ।
KK0109175005c	यद्ब्राह्मणार्थं विसृजेदात्मानमपि चात्मजम् ॥
KK0109175006a	आत्मनस्तु वधः श्रेयो बोद्धव्यमिति रोचते ।
KK0109175006c	ब्रह्मवध्याऽऽत्मवध्या वा श्रेयानात्मवधो मम ॥
KK0109175007a	ब्रह्मवध्या परं पापं निष्कृतिर्नात्र विद्यते ।
KK0109175007c	बुद्धिपूर्वं कृत्वापि प्रत्यवायो हि विद्यते ॥
KK0109175008a	न त्वहं वधमाकाङ्क्षे स्वयमेवात्मनः शुभे ।
KK0109175008c	परैः कृते वधे पापं न किञ्चिन्मयि विद्यते ॥
KK0109175009a	अभिसन्धौ कृते तस्मिन्ब्राह्मणस्य वधे मया ।
KK0109175009c	निष्कृतिं न प्रपश्यामि नृशंसं क्षुद्रमेव च ॥
KK0109175010a	आगतस्य गृहं त्यागस्तथैव शरणार्थिनः ।
KK0109175010c	याचमानस्य च वधो नृशंसो गर्हितो बुधैः ॥
KK0109175011a	कुर्यान्न निन्दितं कर्म न नृशंसं कथञ्चन ।
KK0109175011c	इति पूर्वे महात्मान आपद्धर्मविदो विदुः ॥
KK0109175012a	श्रेयांस्तु सहदारस्य विनाशोऽद्य मम स्वयम् ।
KK0109175012c	ब्राह्मणस्य वधं नाहमनुमंस्ये कदाचन ॥
KK0109175013	कुन्त्युवाच 
KK0109175013a	ममाप्येषा मतिर्ब्रह्मन्विप्रा रक्ष्या इति स्थिरा ।
KK0109175013c	न चाप्यनिष्टः पुत्रो मे यदि पुत्रशतं भवेत् ॥
KK0109175014a	न चासौ राक्षसः शक्तो मम पुत्रविनाशने ।
KK0109175014c	वीर्यवान्मन्त्रसिद्धश्च तेजस्वी च सुतो मम ॥
KK0109175015a	राक्षसाय च तत्सर्वं प्रापयिष्यति भोजनम् ।
KK0109175015c	मोक्षयिष्यति चात्मानमिति मे निश्चिता मतिः ॥
KK0109175016a	समागताश्च वीरेण दृष्टपूर्वाश्च राक्षसाः ।
KK0109175016c	बलवन्तो महाकाया निहताश्चाप्यनेकशः ॥
KK0109175017a	न त्विदं केषुचिद्ब्रह्मान्व्याहर्तव्यं कथञ्चन ।
KK0109175017c	विद्यार्थिनो हि मे पुत्रान्विप्रकुर्युः कुतूहलात् ॥
KK0109175018a	गुरुणा चाननुज्ञातो ग्राहयेद्यः सुतो मम ।
KK0109175018c	न स कुर्यात्तथा कार्यं विद्ययेति सतां मतम् ॥
KK0109175019	वैशम्पायन उवाच 
KK0109175019a	एवमुक्तस्तु पृथया स विप्रो भार्यया सह ।
KK0109175019c	हृष्टः सम्पूजयामास तद्वाक्यममृतोपमम् ॥
KK0109175020a	ततः कुन्ती च विप्रश्च सहितावनिलात्मजम् ।
KK0109175020c	तमब्रूतां कुरुष्वेति स तथेत्यब्रवीच्च तौ ॥ ॥

इति श्रीमन्महाभारते आदिपर्वणि पञ्चसप्तत्यधिकशततमोऽध्यायः ॥ 175 ॥

1-175-9 अभिसन्धौ अभिप्राये ॥ 1-175-17 विप्रकुर्युर्बाधेरन् ॥ पञ्चसप्तत्यधिकशततमोऽध्यायः ॥ 175 ॥
