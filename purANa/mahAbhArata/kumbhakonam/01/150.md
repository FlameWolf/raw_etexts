अध्यायः 150

द्रुपदोत्पत्तिः ॥ 1 ॥
KK0107150001	जनमेजय उवाच ।
KK0107150001a	द्रुपदस्यापि विप्रर्षे श्रोतुमिच्छामि सम्भवम् ।
KK0107150001c	कथं चापि समुत्पन्नः कथमस्त्राण्यवाप्तवान् ॥'
KK0107150002a	एतदिच्छामि भगवंस्त्वत्तः श्रोतुं द्विजोत्तम ।
KK0107150002c	कौतूहलं जन्मसु मे कीर्त्यमानेष्वनेकशः ॥
KK0107150003	वैशम्पायन उवाच ।
KK0107150003a	राजा बभूव पाञ्चालः पुत्रार्थी पुत्रकारणात् ।
KK0107150003c	वनं गतो महाराजस्तपस्तेपे सुदारुणम् ॥
KK0107150004a	आराधयन्प्रयत्नेन महर्षीन्संशितव्रतान् ।
KK0107150004c	तस्य सन्तप्यमानस्य वने मृगगणायुते ॥
KK0107150005a	कालस्तु सुमहान्राजन्नत्ययात्सुतकारणात् ।
KK0107150005c	स तु राजा महातेजास्तपस्तीव्रं समाददे ॥
KK0107150006a	कञ्चित्कालं वायुभक्षो निराहारस्तथैव च ।
KK0107150006c	तथैव तु महाबाहोर्वर्तमानस्य भारत ॥
KK0107150007a	कालस्तस्य महाराज यातो वै नृपसत्तम ।
KK0107150007c	ततो नातिचिरात्काले वसन्ते कामदीपने ॥
KK0107150008a	फुल्लाशोकवने चैव प्राणिनां सुमनोहरे ।
KK0107150008c	नद्यास्तीरं ततो गत्वा गङ्गायाः पद्मलोचनः ॥
KK0107150009a	नियमस्थश्च राजासीत्तदा भरतसत्तम ।
KK0107150009c	ततो नातिचिरात्काले वनं तन्मनुजेश्वर ॥
KK0107150010a	सम्प्राप्ता ह्यप्सरा राजन्मेनकेत्यभिविश्रुता ।
KK0107150010c	पुष्पद्रुमान्सज्जमाना राज्ञो दर्शनमागमत् ॥
KK0107150011a	न ददर्श तु सा राजंस्तत्र स्थानगतं नृपम् ।
KK0107150011c	दृष्ट्वा चाप्सरसं तां तु शुक्रं राज्ञोऽपतद्भुवि ॥
KK0107150012a	ततः स राजा राजेन्द्र लज्जया नृपतिः स्वयम् ।
KK0107150012c	पद्भ्यामाक्रमतायुष्मंस्ततस्तु द्रुपदोऽभवत् ॥
KK0107150013a	ततस्तु तपसा तस्य राजर्षेर्भावितात्मनः ।
KK0107150013c	पुत्रः समभवच्छीघ्रं पदोस्तस्य क्रमेण तु ॥
KK0107150014a	तेनास्य ऋषयः सर्वे समागम्य तपोधनाः ।
KK0107150014c	नाम चुक्रुर्हि विद्वांसो द्रुपदोऽस्त्विति भारत ॥
KK0107150015a	स तस्यैवाश्रमे राजन्भरद्वाजस्य भारत ।
KK0107150015c	ववृधे सुमुखं तत्र कामैः सर्वैर्नृपोत्तम ॥
KK0107150016a	पाञ्चालोऽपि हि राजेन्द्र स्वराज्यं गतवान्प्रभुः ।
KK0107150016c	भरद्वाजस्य विद्यार्थं सुतं दत्वा महात्मनः ॥
KK0107150017a	स कुमारस्ततो राजन्द्रोणेन सहितो वने ।
KK0107150017c	वेदांश्चाधिजगे साङ्गान्धनुर्वेदांश्च भारत ॥
KK0107150018a	परया स मुदा युक्तो विचचार वने सुखम् ।
KK0107150018c	तस्यैवं वर्तमानस्य वने वनचरैः सह ॥
KK0107150019a	कालेनातिचिराद्राजन्पिता स्वर्गमुपेयिवान् ।
KK0107150019c	स समागम्य पाञ्चालैः पाञ्चालेष्वभिषेचितः ॥
KK0107150020a	प्राप्तश्च राज्यं राजेन्द्र सुहृदां प्रीतिवर्धनः ।
KK0107150020c	राज्यं ररक्ष धर्मेण यथा चेन्द्रस्त्रिविष्टपम् ॥
KK0107150021a	एतन्मया ते राजेन्द्र यथावत्परिकीर्तितम् ।
KK0107150021c	द्रुपदस्य च राजर्षेर्धृष्टद्युम्नस्य जन्म च ॥ ॥

इति श्रीमन्महाभारते आदिपर्वणि सम्भवपर्वणि पञ्चाशदधिकशततमोऽध्यायः ॥ 150 ॥
