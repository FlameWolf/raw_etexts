अध्यायः 234

ब्राह्मणैः सह तीर्थान्यटतोऽर्जुनस्य स्नानार्थं गङ्गायामवतरणम् ॥ 1 ॥ तत्र उलूप्या नागकन्यया गृहीतस्यार्जुनस्य नागलोकगमनम् ॥ 2 ॥ संवादपूर्वकमुलूप्याः परिग्रहः ॥ 3 ॥ इरावत उत्पत्तिः ॥ 4 ॥ अर्जुनं पुनर्गङ्गाद्वारमुपनीय उलूप्या स्वलोकगमनम् ॥ 5 ॥

KK0115234001	वैशम्पायन उवाच ।

KK0115234001a	तं प्रयान्तं महाबाहुं कौरवाणां यशस्करम् ।
KK0115234001c	अनुजग्मुर्महात्मानो ब्राह्मणा वेदपारगाः ॥
KK0115234002a	वेदवेदाङ्गविद्वासस्तथैवाध्यात्मचिन्तकाः ।
KK0115234002c	भैक्षाश्च भगवद्भक्ताः सूताः पौराणिकाश्च ये ॥
KK0115234003a	कथकाश्चापरे राजञ्श्रमणाश्च वनौकसः ।
KK0115234003c	दिव्याख्यानानि ये चापि पठन्ति मधुरं द्विजाः ॥
KK0115234004a	एतैश्चान्यैश्च बहुभिः सहायैः पाण्डुनन्दनः ।
KK0115234004c	वृतः श्लक्ष्णकथैः प्रायान्मरुद्भिरिव वासवः ॥
KK0115234005a	रमणीयानि चित्राणि वनानि च सरांसि च ।
KK0115234005c	सरितः सागरांश्चैव देशानपि च भारत ॥
KK0115234006a	पुण्यान्यपि च तीर्थानि ददर्श भरतर्षभः ।
KK0115234006c	स गङ्गाद्वारमाश्रित्य निवेशमकरोत्प्रभुः ॥
KK0115234007a	तत्र तस्याद्भुतं कर्म शृणु त्वं जनमेजय ।
KK0115234007c	कृतवान्यद्विशुद्धात्मा पाण्डूनां प्रवरो हि सः ॥
KK0115234008a	निविष्टे तत्र कौन्तेये ब्राह्मणेषु च भारत ।
KK0115234008c	अग्निहोत्राणि विप्रास्ते प्रादुश्चक्रुरनेकशः ॥
KK0115234009a	तेषु प्रबोध्यमानेषु ज्वलितेषु हुतेषु च ।
KK0115234009c	कृतपुष्पोपहारेषु तीरान्तरगतेषु च ॥
KK0115234010a	कृताभिषेकैर्विद्वद्भिर्नियतैः सत्पथे स्थितैः ।
KK0115234010c	शुशुभेऽतीव तद्राजन्गङ्गाद्वारं महात्मभिः ॥
KK0115234011a	तथा पर्याकुले तस्मिन्निवेशे पाण्डवर्षभः ।
KK0115234011c	अभिषेकाय कौन्तेयो गङ्गामवततार ह ॥
KK0115234012a	तत्राभिषेकं कृत्वा स तर्पयित्वा पितामहान् ।
KK0115234012c	उत्तितीर्षुर्जलाद्राजन्नग्निकार्यचिकीर्षया ॥
KK0115234013a	अपकृष्टो महाबाहुर्नागराजस्य कन्यया ।
KK0115234013c	अन्तर्जले महाराज उलूप्या कामयानया ॥
KK0115234014a	ददर्श पाण्डवस्तत्र पावकं सुसमाहितः ।
KK0115234014c	कौरव्यस्याथ नागस्य भवने परमार्चिते ॥
KK0115234015a	तत्राग्निकार्यं कृतवान्कुन्तीपुत्रो धनञ्जयः ।
KK0115234015c	अशङ्कमानेन हुतस्तेनातुष्यद्धुताशनः ॥
KK0115234016a	अग्निकार्यं स कृत्वा तु नागराजसुतां तदा ।
KK0115234016c	प्रसहन्निव कौन्तेय इदं वचनमब्रवीत् ॥
KK0115234017a	किमिदं साहसं भीरु कृतवत्यसि भामिनि ।
KK0115234017c	कश्चायं सुभगे देशः का च त्वं कस्य वात्मजा ॥
KK0115234018	उलूप्युवाच ।
KK0115234018a	ऐरावतकुले जातः कौरव्यो नाम पन्नगः ।
KK0115234018c	तस्यास्मि दुहिता राजन्नुलूपी नाम पन्नगी ॥
KK0115234019a	साऽहं त्वामभिषेकार्थमवतीर्णं समुद्गाम् ।
KK0115234019c	दृष्ट्वैव पुरुषव्याघ्र कन्दर्पेणाभिमूर्च्छिता ॥
KK0115234020a	तां मामनङ्गग्लपितां त्वत्कृते कुरुनन्दन ।
KK0115234020c	अनन्यां नन्दयस्वाद्य प्रदानेनात्मनोऽनघ ॥
KK0115234021	अर्जुन उवाच ।
KK0115234021a	ब्रह्मचर्यमिदं भद्रे मम द्वादशमासिकम् ।
KK0115234021c	धर्मराजेन चादिष्टं नाहमस्मि स्वयं वशः ॥
KK0115234022a	तव चापि प्रियं कर्तुमिच्छामि जलचारिणि ।
KK0115234022c	अनृतं नोक्तपूर्वं च मया किञ्चन कर्हिचित् ॥
KK0115234023a	कथं च नानृतं मे स्यात्तव चापि प्रियं भवेत् ।
KK0115234023c	न च पीड्येत मे धर्मस्तथा कुर्या भुजङ्गमे ॥
KK0115234024	उलूप्युवाच ।
KK0115234024a	जानाम्यहं पाण्डवेय यथा चरसि मेदिनीम् ।
KK0115234024c	यथा च ते ब्रह्मचर्यमिदमादिष्टवान्गुरुः ॥
KK0115234025a	परस्परं वर्तमानान्द्रुपदस्यात्मजां प्रति ।
KK0115234025c	यो नोऽनुप्रविशेन्मोहात्स वै द्वादशमासिकम् ॥
KK0115234026a	वने चरेद्ब्रह्मचर्यमिति वः समयः कृतः ।
KK0115234026c	तदिदं दौपदीहेतोरन्योन्यस्य प्रवासनम् ॥
KK0115234027a	कृतवांस्तत्र धर्मार्थमत्र धर्मो न दुष्यति ।
KK0115234027c	परित्राणं च कर्तव्यमार्तानां पृथुलोचन ॥
KK0115234028a	कृत्वा मम परित्राणं तव धर्मो न लुप्यते ।
KK0115234028c	यदि वाप्यस्य धर्मस्य सूक्ष्मोऽपि स्याद्व्यतिक्रमः ॥
KK0115234029a	स च ते धर्म एव स्याद्दत्वा प्राणान्ममार्जुन ।
KK0115234029c	भक्तां च भज मां पार्थ सतामेतन्मतं प्रभो ॥
KK0115234030a	न करिष्यसि चेदेवं मृतां मामुपधारय ।
KK0115234030c	प्राणदानान्महाबाहो चर धर्ममनुत्तमम् ॥
KK0115234031a	शरणं च प्रपन्नास्मि त्वामद्य पुरुषोत्तम ।
KK0115234031c	दीनाननाथान्कौन्तेय परिरक्षसि नित्यशः ॥
KK0115234032a	साऽहं शऱणमभ्येमि रोरवीमि च दुःखिता ।
KK0115234032c	याचे त्वां चाभिकामाहं तस्मात्कुरु मम प्रियम् ।
KK0115234032e	स त्वमात्मप्रदानेन सकामां कर्तुमर्हसि ॥
KK0115234033	वैशम्पायन उवाच ।
KK0115234033a	एवमुक्तस्तु कौन्तेयः पन्नगेश्वरकन्यया ।
KK0115234033c	कृतवांस्तत्तथा सर्वं धर्ममुद्दिश्य कारणम् ॥
KK0115234034a	स नागभवने रात्रिं तामुषित्वा प्रतापवान् ।
KK0115234034c	`पुत्रमुत्पादयामास स तस्यां सुमनोहरम् ॥
KK0115234035a	इरावन्तं महाभागं महाबलपराक्रमम् ।
KK0115234035c	'उदितेऽभ्युत्थितः सूर्ये कौरव्यस्य निवेशनात् ॥
KK0115234036a	आगतस्तु पुनस्तत्र गङ्गाद्वारं तया सह ।
KK0115234036c	परित्यज्य गता साध्वी उलूपी निजमन्दिरं ॥
KK0115234037a	दत्त्वा वरमजेयत्वं जले सर्वत्र भारत ।
KK0115234037c	साध्या जलचराः सर्वे भविष्यन्ति न संशयः ॥ ॥

इति श्रीमन्महाभारते आदिपर्वणि अर्जुनवनवासपर्वणि चतुस्त्रिंशदधिकद्विशततमोऽध्यायः ॥ 234 ॥

1-234-36 परिष्वज्येति ख. पाठः ॥ चतुस्त्रिंशदधिकद्विशततमोऽध्यायः ॥ 234 ॥
