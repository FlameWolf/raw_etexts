अध्यायः 249

खाण्डववनदहनार्थं कृष्णार्जुनौप्रति अग्नेः प्रार्थना ॥ 1 ॥ जनमेजयस्य अग्निकृतखाण्डवदाहप्रार्थनाकारणप्रश्नानुरोधेनवैशम्पायनेन श्वेतकिराजोपाख्यानकथनम् ॥ 2 ॥ बहूनि वर्षाण्यविच्छिन्नं यजतः श्वेतकेर्यागेन श्रान्तैर्ऋत्विग्भिः पुनर्याजना नङ्गीकरणम् ॥ 3 ॥ आराधितस्य शङ्करस्याज्ञया द्वादशवर्षपर्यन्तं सन्तताज्यधारयाऽग्नेस्तोषणम् ॥ 4 ॥ पुनराराधितस्य शङ्करस्याज्ञया दुर्वाससः साहाय्येन यजतो राज्ञो मखे बहुहविर्भोजनेनाग्नेर्ग्लानिः ॥ 5 ॥ तत्परिहारार्थं प्रार्थितेन ब्रह्मणा खाण्डवभक्षणविधानम् ॥ 6 ॥ खाण्डवं दग्धुं सप्तकृत्वो यतितवतोऽप्यग्नेः 
तत्रत्यैर्गजादिसत्वैर्जलसेकेन निर्वापणम् ॥ 7 ॥

KK0118249001	वैशम्पायन उवाच ।

KK0118249001a	सोऽब्रवीदर्जुनं चैव वासुदेवं च सात्वतम् ।
KK0118249001c	लोकप्रवीरौ तिष्ठन्तौ काण्डवस्य समीपतः ॥
KK0118249002a	ब्राह्मणो बहुभोक्ताऽस्मि बुञ्जेऽपरिमितं सदा ।
KK0118249002c	भिक्षे वार्ष्णेयपार्थौ वामेकां तृप्तिं प्रयच्छतम् ॥
KK0118249003a	एवमुक्तो तमब्रूतां ततस्तौ कृष्णपाण्डवौ ।
KK0118249003c	केनान्नेन भवांस्तृप्येत्तस्यान्नस्य यतावहे ॥
KK0118249004a	एवमुक्तः स भगवानब्रवीत्तावुभौ ततः ।
KK0118249004c	भाषमाणौ तदा वीरौ किमन्नं क्रियतामिति ॥
KK0118249005	ब्राह्मण उवाच ।
KK0118249005a	नाहमन्नं बुभुक्षे वै पावकं मां निबोधतम् ।
KK0118249005c	यदन्नमनुरूपं मे तद्युवां सम्प्रयच्छतम् ॥
KK0118249006a	इदमिन्द्रः सदा दावं खाण्डवं परिरक्षति ।
KK0118249006c	न च शक्नोम्यहं दग्धुं रक्ष्यमाणं महात्मना ॥
KK0118249007a	वसत्यत्र सखा तस्य तक्षकः पन्नगः सदा ।
KK0118249007c	सगणस्तत्कृते दावं परिरक्षति वज्रभृत् ॥
KK0118249008a	तत्र भूतान्यनेकानि रक्ष्यन्तेऽस्य प्रसङ्गतः ।
KK0118249008c	तं दिधक्षुर्न शक्नोमि दग्धुं शक्रस्य तेजसा ॥
KK0118249009a	स मां प्रज्वलितं दृष्ट्वा मेघाम्भोभिः प्रवर्षति ।
KK0118249009c	ततो दग्धुं न शक्नोमि दिधक्षुर्दावमीप्सितम् ॥
KK0118249010a	स युवाभ्यां सहायाभ्यामस्त्रविद्भ्यां समागतः ।
KK0118249010c	दहेयं खाण्डवं दावमेतदन्नं वृतं मया ॥
KK0118249011a	युवां ह्युदकधारास्ता भूतानि च समन्ततः ।
KK0118249011c	उत्तमास्त्रविदौ सम्यक्सर्वतो वारयिष्यथः ॥
KK0118249012	जनमेजय उवाच ।
KK0118249012a	किमर्थं भगवानग्निः खाण्डवं दग्धुमिच्छति ।
KK0118249012c	रक्ष्यमाणं महेन्द्रेण नानासत्वसमायुतम् ॥
KK0118249013a	न ह्येतत्कारणं ब्रह्मन्नल्पं सम्प्रतिभाति मे ।
KK0118249013c	यद्ददाह सुसङ्क्रुद्धः खाण्डवं हव्यवाहनः ॥
KK0118249014a	एतद्विस्तरशो ब्रह्मन्श्रोतुमिच्छामि तत्त्वतः ।
KK0118249014c	खाण्डवस्य पुरा दाहो यथा समभवन्मुने ॥
KK0118249015	वैशम्पायन उवाच ।
KK0118249015a	शृणु मे ब्रुवतो राजन्सर्वमेतद्यथातथम् ।
KK0118249015c	यन्निमित्तं ददाहाग्निः खाण्डवं पृथिवीपते ॥
KK0118249016a	हन्त ते कथयिष्यामि पौराणीमृषिसंस्तुताम् ।
KK0118249016c	कथामिमां नरश्रेष्ठ खाण्डवस्य विनाशिनीम् ॥
KK0118249017a	पौराणः श्रूयते राजन्राजा हरिहयोपमः ।
KK0118249017c	श्वेतकिर्नाम विख्यातो बलविक्रमसंयुतः ॥
KK0118249018a	यज्वा दानपतिर्धीमान्यथा नान्योऽस्ति कश्चन ।
KK0118249018c	`जग्राह दीक्षां स नृपः तदा द्वादशवार्षिकीम् ॥
KK0118249019a	तस्य सत्रे सदा तस्मिन्समागच्छन्महर्षयः ।
KK0118249019c	वेदवेदाङ्गविद्वांसो ब्राह्मणाश्च सहस्रशः ॥'
KK0118249020ac	ईजे च स महायज्ञैः क्रतुभिश्चाप्तदक्षिणैः ॥
KK0118249021a	तस्य नान्याऽभवद्बुद्धिर्दिवसे दिवसे नृप ।
KK0118249021c	सत्रे क्रियासमारम्भे दानेषु विविधेषु च ॥
KK0118249022a	ऋत्विग्भिः सहितो धीमानेवमीजे स भूमिपः ।
KK0118249022c	ततस्तु ऋत्विजश्चास्य धूमव्याकुललोचनाः ॥
KK0118249023a	कालेन महता खिन्नास्तत्यजुस्ते नराधिपम् ।
KK0118249023c	ततः प्रसादयामास ऋत्विजस्तान्महीपतिः ॥
KK0118249024a	चक्षुर्विकलतां प्राप्ता न प्रपेदुश्च ते क्रतुम् ।
KK0118249024c	ततस्तेषामनुमते तद्विप्रैस्तु नराधिपः ॥
KK0118249025a	सत्रं समापयामास ऋत्विग्भिरपरैः सह ।
KK0118249025c	तस्यैवंवर्तमानस्य कदाचित्कालपर्यये ॥
KK0118249026a	सत्रमहार्तुकामस्य संवत्सरशतं किल ।
KK0118249026c	ऋत्विजो नाभ्यपद्यन्त समाहर्तुं महात्मनः ॥
KK0118249027a	स च राजाऽकरोद्यत्नं महान्तं ससुहृज्जनः ।
KK0118249027c	प्रणिपातेन सान्त्वेन दानेन च महायशाः ॥
KK0118249028a	ऋत्विजोऽनुनयामास भूयो भूयस्त्वतन्द्रितः ।
KK0118249028c	ते चास्य तमभिप्रायं न चक्रुरमितौजसः ॥
KK0118249029a	स चाश्रमस्थान्राजर्षिस्तानुवाच रुषान्वितः ।
KK0118249029c	यद्यहं पतितो विप्राः शुश्रूषायां न च स्थितः ॥
KK0118249030a	आशु त्याज्योऽस्मि युष्माभिर्ब्राह्मणैश्च जुगुप्सितः ।
KK0118249030c	तन्नार्हथ क्रतुश्रद्धां व्याघातयितुमद्य ताम् ॥
KK0118249031a	अस्थाने वा परित्यागं कर्तुं मे द्विजसत्तमाः ।
KK0118249031c	प्रपन्न एव वो विप्राः प्रसादं कर्तुमर्हथ ॥
KK0118249032a	सान्त्वदानादिभिर्वाक्यैस्तत्त्वतः कार्यवत्तया ।
KK0118249032c	प्रसादयित्वा वक्ष्यामि यन्नः कार्यं द्विजोत्तमाः ॥
KK0118249033a	अथवाऽहं परित्यक्तो भवद्भिर्द्वेषकारणात् ।
KK0118249033c	ऋत्विजोऽन्यान्गमिष्यामि याजनार्थं द्विजोत्तमाः ॥
KK0118249034a	एतावदुक्त्वा वचनं विरराम स पार्थिवः ।
KK0118249034c	यदा न शेकू राजानं याजनार्थं परन्तप ॥
KK0118249035a	ततस्ते याजकाः क्रुद्धास्तमूचुर्नृपसत्तमम् ।
KK0118249035c	तव कर्माण्यजस्रं वै वर्तन्ते पार्थिवोत्तम ॥
KK0118249036a	ततो वयं परिश्रान्ताः सततं कर्मवाहिनः ।
KK0118249036c	श्रमादस्मात्परिश्रान्तान्स त्वं नस्त्यक्तुमर्हसि ॥
KK0118249037a	बुद्धिमोहं समास्थाय त्वरासम्भावितोऽनघ ।
KK0118249037c	गच्छ रुद्रसकाशं त्वं सहि त्वां याजयिष्यति ॥
KK0118249038a	साधिक्षेपं वचः श्रुत्वा सङ्क्रुद्धः श्वेतकिर्नृपः ।
KK0118249038c	कैलासं पर्वतं गत्वा तप उग्रं समास्थितः ॥
KK0118249039a	आराधयन्महादेवं नियतः संशितव्रतः ।
KK0118249039c	उपवासपरो राजन्दीर्घकालमतिष्ठत ॥
KK0118249040a	कदाचिद्द्वादशे काले कदाचिदपि षोडशे ।
KK0118249040c	आहारमकरोद्राजा मूलानि च फलानि च ॥
KK0118249041a	ऊर्ध्वबाहुस्त्वनिमिषस्तिष्ठन्स्थाणुरिवाचलः ।
KK0118249041c	षण्मासानभवद्राजा श्वेतकिः सुसमाहितः ॥
KK0118249042a	तं तथा नृपशार्दूलं तप्यमानं महत्तपः ।
KK0118249042c	शङ्करः परमप्रीत्या दर्शयामास भारत ॥
KK0118249043a	उवाच चैनं भगवान्स्निग्धगम्भीरया गिरा ।
KK0118249043c	प्रीतोऽस्मि नरशार्दूल तपसा ते परन्तप ॥
KK0118249044a	वरं वृणीष्व भद्रं ते यं त्वमिच्छसि पार्थिव ।
KK0118249044c	एतच्छ्रुत्वा तु वचनं रुद्रस्यामिततेजसः ॥
KK0118249045a	प्रणिपत्य महात्मानं राजर्षिः प्रत्यभाषत ।
KK0118249045c	यदि मे भगवान्प्रीतः सर्वलोकनमस्कृतः ॥
KK0118249046a	स्वयं मां देवदेवेश याजयस्व सुरेश्वर ।
KK0118249046c	एतच्छ्रुत्वा तु वचनं राज्ञा तेन प्रभाषितम् ॥
KK0118249047a	उवाच भगवान्प्रीतः स्मितपूर्वमिदं वचः ।
KK0118249047c	नास्माकमेतद्विषये वर्तते याजनं प्रति ॥
KK0118249048a	त्वया च सुमहत्तप्तं तपो राजन्वरार्थिना ।
KK0118249048c	याजयिष्यामि राजंस्त्वां समयेन परन्तप ॥
KK0118249049a	समा द्वादश राजेन्द्र ब्रह्मचारी समाहितः ।
KK0118249049c	सततं त्वाज्यधाराभिर्यदि तर्पयसेऽनलम् ॥
KK0118249050a	कामं प्रार्थयसे यं त्वं मत्तः प्राप्स्यसि तं नृप ।
KK0118249050c	एवमुक्तश्च रुद्रेण श्वेतकिर्मनुजाधिपः ॥
KK0118249051a	तथा चकार तत्सर्वं यथोक्तं शूलपाणिना ।
KK0118249051c	पूर्णे तु द्वादशे वर्षे पुनरायान्महेश्वरः ॥
KK0118249052a	दृष्टैव च स राजानं शङ्करो लोकभावनः ।
KK0118249052c	उवाच परमप्रीतः श्वेतकिं नृपसत्तमम् ॥
KK0118249053a	तोषितोऽहं नृपश्रेष्ठ त्वयेहाद्येन कर्मणा ॥
KK0118249053c	याजनं ब्राह्मणानां तु विधिदृष्टं परन्तप ॥
KK0118249054a	अतोऽहं त्वां स्वयं नाद्य याजयामि परन्तप ।
KK0118249054c	ममांशस्तु क्षितितले महाभागो द्विजोत्तमः ॥
KK0118249055a	दुर्वासा इति विख्यातः स हि त्वां याजयिष्यति ।
KK0118249055c	मन्नियोगान्महातेजाः सम्भाराः सम्भ्रियन्तु ते ॥
KK0118249056a	एतच्छ्रुत्वा तु वचनं रुद्रेण समुदाहृतम् ।
KK0118249056c	स्वपुरं पुनरागम्य सम्भारान्पुनरार्जयत् ॥
KK0118249057a	ततः सम्भृतसम्भारो भूयो रुद्रमुपागमत् ।
KK0118249057c	`उवाच च महिपालः प्राञ्जलिः प्रणतः स्थितः ।'
KK0118249057e	सम्भृता मम सम्भाराः सर्वोपकरणानि च ॥
KK0118249058a	त्वत्प्रसादानमहादेव श्वो मे दीक्षा भवेदिति ।
KK0118249058c	एतच्छ्रुत्वा तु वचनं तस्य राज्ञो महात्मनः ॥
KK0118249059a	दुर्वाससं समाहूय रुद्रो वचनमब्रवीत् ।
KK0118249059c	एष राजा महाभागः श्वेतकिर्द्विजसत्तम ॥
KK0118249060a	एनं याजय विप्रेन्द्र मन्नियोगेन भूमिपम् ।
KK0118249060c	बाढमित्येव वचनं रुद्रं त्वृषिरुवाच ह ॥
KK0118249061a	ततः सत्रं समभवत्तस्य राज्ञो महात्मनः ।
KK0118249061c	यथाविधि यथाकालं यथोक्तं बहुदक्षिणम् ॥
KK0118249062a	तस्मिन्परिसमाप्ते तु राज्ञः सत्रे महात्मनः ।
KK0118249062c	दुर्वाससाऽभ्यनुज्ञाता विप्रतस्थुः स्म याजकाः ॥
KK0118249063a	ये तत्र दीक्षिताः सर्वे सदस्याश्च महौजसः ।
KK0118249063c	सोऽपि राजन्महाभागः स्वपुरं प्राविशत्तदा ॥
KK0118249064a	पूज्यमानो महाभागैर्ब्राह्मणैर्वेदपारगैः ।
KK0118249064c	बन्दिभिः स्तूयमानश्च नागरैश्चाभिनन्दितः ॥
KK0118249065a	एवंवृत्तः स राजर्षिः श्वेतकिर्नृपसत्तमः ।
KK0118249065c	कालेन महता चापि ययौ स्वर्गमभिष्टुतः ॥
KK0118249066a	ऋत्विग्भिः सहितः सर्वैः सदस्यैश्च समन्वितः ।
KK0118249066c	तस्य सत्रे पपौ वह्निर्हविद्वार्दशवत्सरान् ॥
KK0118249067a	सततं चाज्यधाराभिरैकात्म्ये तत्र कर्मणि ।
KK0118249067c	हविषा च ततो वह्निः परां तृप्तिमगच्छत ॥
KK0118249068a	न चैच्छत्पुनरादातुं हविरन्यस्य कस्यचित् ।
KK0118249068c	पाण्डुवर्णो विवर्णश्च न यतावत्प्रकाशते ॥
KK0118249069a	ततो भगवतो वह्नेर्विकारः समजायत ।
KK0118249069c	तेजसा विप्रहीणश्च ग्लानिश्चैनं समाविशत् ॥
KK0118249070a	स लक्षयित्वा चात्मानं तेजोहीनं हुताशनः ।
KK0118249070c	जगाम सदनं पुण्यं ब्रह्मणो लोकपूजितम् ॥
KK0118249071a	तत्र ब्रह्माणमासीनमिदं वचनमब्रवीत् ।
KK0118249071c	भगवन्परमा प्रीतिः कृता श्वेतकिना मम ॥
KK0118249072a	अरुचिश्चाभवत्तीव्रा तां न शक्नोम्यपोहितुम् ।
KK0118249072c	तेजसा विप्रहीणोऽस्मि बलेन च जगत्पते ॥
KK0118249073a	इच्छेयं त्वत्प्रसादेन स्वात्मनः प्रकृतिं स्थिराम् ।
KK0118249073c	एतच्छ्रुत्वा हुतवहाद्भगवान्सर्वलोककृत् ॥
KK0118249074a	हव्यवाहमिदं वाक्यमुवाच प्रहसन्निव ।
KK0118249074c	त्वया द्वादश वर्षाणि वसोर्धाराहुतं हविः ॥
KK0118249075a	उपयुक्तं महाभाग तेन त्वां ग्लानिराविशत् ।
KK0118249075c	तेजसा विप्रहीणत्वात्सहसा हव्यवाहन ॥
KK0118249076a	मागमस्त्वं व्यथां वह्ने प्रकृतिस्थो भविष्यसि ।
KK0118249076c	अरुचिं नाशयिष्येऽहं समयं प्रतिपद्य ते ॥
KK0118249077a	पुरा देवनियोगेन यत्त्वया भस्मसात्कृतम् ।
KK0118249077c	आलयं देवशत्रूणां सुघोरं खाण्डवं वनम् ॥
KK0118249078a	तत्र सर्वाणि सत्वानि निवसन्ति विभावसो ।
KK0118249078c	तेषां त्वं मेदसा तृप्तः प्रकृतिस्थो भविष्यसि ॥
KK0118249079a	गच्छ शीघ्रं प्रदग्धुं त्वं ततो मोक्ष्यसि किल्विषात् ।
KK0118249079c	एतच्छुत्वा तु वचनं परमेष्ठिमुखाच्च्युतम् ॥
KK0118249080a	उत्तमं जवमास्थाय प्रदुद्राव हुताशनः ।
KK0118249080c	आगम्य खाण्डवं दावमुत्तमं वीर्यमास्थितः ।
KK0118249080e	सहसा प्राज्वलच्चाग्निः क्रुद्धो वायुसमीरितः ॥
KK0118249081a	प्रदीप्तं खाण्डवं दृष्ट्वा ये स्युस्तत्र निवासिनः ।
KK0118249081c	परमं यत्नेमातिष्ठन्पावकस्य प्रशान्तये ॥
KK0118249082a	करैस्तु करिणः शीघ्रं जलमादाय सत्वराः ।
KK0118249082c	सिषिचुः पावकं क्रुद्धाः शतशोऽथ सहस्रशः ॥
KK0118249083a	बहुशीर्षास्ततो नागाः शिरोभिर्जलसन्ततिम् ।
KK0118249083c	मुमुचुः पावकाभ्याशे सत्वराः क्रोधमूर्च्छिताः ॥
KK0118249084a	तथैवान्यानि सत्वानि नानाप्रहरणोद्यमैः ।
KK0118249084c	विलयं पावकं शीघ्रमनयन्भरतर्षभ ॥
KK0118249085a	अनेन तु प्रकारेण भूयोभूयश्च प्रज्वलन् ।
KK0118249085c	सप्तकृत्वः प्रशमितः खाण्डवे हव्यवाहनः ॥ ॥

इति श्रीमन्महाभारते आदिपर्वणि खाण्डवदाहपर्वणि ऊनपञ्चाशदधिकद्विशततमोऽध्यायः ॥ 249 ॥

1-249-20 इक्ष्वाकूणामधिरथो यज्वा विपुलदक्षिणः इति ङ. पाठः ॥ 1-249-37 त्वरासम्भावितः त्वरायुक्तः ॥ 1-249-73 प्रकृतिं स्वभावम् ॥ 1-249-74 वसोर्धारा पात्रविशेषः । येन हूयमानं घृतद्रव्यं सन्ततधारारूपेण क्षरति । तेन हुतं हविरर्थाद्धृतमेव वसोर्धारां जुहोतीत्युपक्रम्य घृतस्य वा एवमेषा धारेति वाक्यशेषात् ॥ 1-249-75 उपयुक्तं भुक्तम् ॥ ऊनपञ्चाशदधिकद्विशततमोऽध्यायः ॥ 249 ॥
