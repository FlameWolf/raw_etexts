अध्यायः 179

(अथ चैत्ररथपर्व ॥ 11 ॥)

ब्राह्मणगृहे प्रतिश्रयार्थमागतस्य कस्यचिद्ब्राह्मणस्य मुखात् पाण्डवानां द्रौपदीस्वयंवरश्रवणम् ॥ 1 ॥ पाण्डवकृतधृष्टद्युन्नद्रौपदीसम्भवप्रश्नस्य ब्राह्मणेनोत्तरकथनम् ॥ 2 ॥
KK0111179001	जनमेजय उवाच 
KK0111179001a	ते तथा पुरुषव्याघ्रा निहत्य बकराक्षसम् ।
KK0111179001c	अत ऊर्ध्वं ततो ब्रह्मन्किमकुर्वत पाण्डवाः ॥
KK0111179002	वैशम्पायन उवाच 
KK0111179002a	तत्रैव न्यवसन्राजन्निहत्य बकराक्षसम् ।
KK0111179002c	अधीयानाः परं ब्रह्म ब्राह्मणस्य निवेशने ॥
KK0111179003a	ततः कतिपयाहस्य ब्राह्मणः संशितव्रतः ।
KK0111179003c	प्रतिश्रयार्थी तद्वेश्म ब्राह्मणस्याजगाम ह ॥
KK0111179004a	स म्यक् पूजयित्वा तं विप्रं विप्रर्षभस्तदा ।
KK0111179004c	ददौ प्रतिश्रयं तस्मै सदा सर्वातिथिव्रतः ॥
KK0111179005a	ततस्ते पाण्डवाः सर्वे सह कुन्त्या नरर्षभाः ।
KK0111179005c	उपासाञ्चक्रिरे विप्रं कथयन्तं कथाः शुभाः ॥
KK0111179006a	कथयामास देशांश्च तीर्थानि सरितस्तथा ।
KK0111179006c	राज्ञश्च विविधाश्चर्यान्देशांश्चैव पुराणि च ॥
KK0111179007a	स तत्राकथयद्विप्रः कथान्ते जनमेजय ।
KK0111179007c	पञ्चालेष्वद्भुताकारं याज्ञसेन्याः स्वयंवरम् ॥
KK0111179008a	धृष्टद्युम्नस्य चोत्पत्तिमुत्पत्तिं च शिखण्डिनः ।
KK0111179008c	अयोनिजत्वं कृष्णाया द्रुपदस्य महामखे ॥
KK0111179009a	तदद्भुततमं श्रुत्वा लोके तस्य महात्मनः ।
KK0111179009c	विस्तरेणैव पप्रच्छुः कथां ते पुरुषर्षभाः ॥
KK0111179010	पाण्डवा ऊचुः 
KK0111179010a	कथं द्रुपदपुत्रस्य धृष्टद्युम्नस्य पावकात् ।
KK0111179010c	वेदीमध्याच्च कृष्णायाः सम्भवः कथमद्भुतः ॥
KK0111179011a	कथं द्रोणान्महेष्वासात्सर्वाण्यस्त्राण्यशिक्षत ।
KK0111179011c	`धृष्टद्युम्नो महेष्वासः कथं द्रोणस्य मृत्युदः ।'
KK0111179011e	कथं विप्र सखायौ तौ भिन्नौ कस्य कृतेन वा ॥
KK0111179012	वैशम्पायन उवाच 
KK0111179012a	एवं तैश्चोदितो राजन्स विप्रः पुरुषर्षभैः ।
KK0111179012c	कथयामास तत्सर्वं द्रौपदीसम्भवं तदा ॥ 

इति श्रीमन्महाभारते आदिपर्वणि चैत्ररथपर्वणि ऊनाशीत्यधिकशततमोऽध्यायः ॥ 179 ॥

1-179-7 याज्ञसेन्याः द्रौपद्याः ॥ 7 ॥ ऊनाशीत्यधिकशततमोऽध्यायः ॥ 179 ॥
