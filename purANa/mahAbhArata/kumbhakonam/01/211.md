अध्यायः 211

एकस्याः बहुभार्यात्वे शङ्कमानान्द्रुपदादीन्प्रति व्यासेन स्वस्वाभिप्रायकथनानुज्ञा ॥ 1 ॥ द्रुपदादिभिः स्वस्वमते कथिते व्यासेनास्य विवाहस्य धर्म्यत्वकथनम् ॥ 2 ॥

KK0113211001	वैशम्पायन उवाच ।

KK0113211001a	ततस्ते पाण्डवाः सर्वे पाञ्चाल्यश्च महायशाः ।
KK0113211001c	प्रत्युथाय महात्मानं कृष्णं सर्वेऽभ्यवादयन् ॥
KK0113211002a	प्रतिनन्द्य स तां पूजां पृष्ट्वा कुशलमन्ततः ।
KK0113211002c	आसने काञ्चने शुद्धे निषसाद महामनाः ॥
KK0113211003a	अनुज्ञातास्तु ते सर्वे कृष्णेनामिततेजसा ।
KK0113211003c	आसनेषु महार्हेषु निषेदुर्द्विपदां वराः ॥
KK0113211004a	ततो मुहूर्तान्मधुरां वाणीमुच्चार्य पार्षतः ।
KK0113211004c	पप्रच्छ तं महात्मानं द्रौपद्यर्थं विशाम्पते ॥
KK0113211005a	कथमेका बहूनां स्यान्न च स्याद्धर्मसङ्करः ।
KK0113211005c	एतन्मे भगवान्सर्वं प्रब्रवीतु यथातथम् ॥
KK0113211006	व्यास उवाच ।
KK0113211006a	अस्मिन्धर्मे विप्रलब्धे लोकवेदविरोधके ।
KK0113211006c	यस्य यस्य मतं यद्यच्छ्रोतुमिच्छामि तस्य तत् ॥
KK0113211007	द्रुपद उवाच ।
KK0113211007a	अधर्मोऽयं मम मतो विरुद्धो लोकवेदयोः ।
KK0113211007c	न ह्येका विद्यते पत्नी बहूनां द्विजसत्तम ॥
KK0113211008a	न चाप्याचरितः पूर्वैरयं धर्मो महात्मभिः ।
KK0113211008c	न चाप्यधर्मो विद्वद्भिश्चरितव्यः कथञ्चन ॥
KK0113211009a	ततोऽहं न करोम्येनं व्यवसायं क्रियां प्रति ।
KK0113211009c	धर्मः सदैव सन्दिग्धः प्रतिभाति हि मे त्वयम् ॥
KK0113211010	धृष्टद्युम्न उवाच ।
KK0113211010a	यवीयसः कथं भार्यां ज्येष्ठो भ्राता द्विजर्षभ ।
KK0113211010c	ब्रह्मन्समभिवर्तेत सद्वृत्तः संस्तपोधन ॥
KK0113211011a	न तु धर्मस्य सूक्ष्मत्वाद्गतिं विद्मः कथञ्चन ।
KK0113211011c	अधर्मो धर्म इति वा व्यवसायो न शक्यते ॥
KK0113211012a	कर्तुमस्मद्विधैर्ब्रह्मंस्ततोऽयं न व्यवस्यते ।
KK0113211012c	पञ्चानां महिषी कृष्णा भवत्विति कथञ्चन ॥
KK0113211013	युधिष्ठिर उवाच ।
KK0113211013a	न मे वागनृतं प्राह नाधर्मे धीयते मतिः ।
KK0113211013c	वर्तते हि मनो मेऽत्र नैषोऽधर्मः कथञ्चन ॥
KK0113211014a	श्रूयते हि पुराणेऽपि जटिला नाम गौतमी ।
KK0113211014c	ऋषीनध्यासितवती सप्त धर्मभृतां वरा ॥
KK0113211015a	तथैव मुनिजा वार्क्षी तपोभिर्भावितात्मनः ।
KK0113211015c	सङ्गताभूद्दश भ्रातॄनकेन्म्नः प्रचेतसः ॥
KK0113211016a	गुरोर्हि वचनं प्राहुर्धर्म्यं धर्मज्ञसत्तम ।
KK0113211016c	गुरूणां चैव सर्वेषां माता परमको गुरुः ॥
KK0113211017a	सा चाप्युक्तवती वाचं भैक्षवद्भुज्यतामिति ।
KK0113211017c	तस्मादेतदहं मन्ये परं धर्मं द्विजोत्तम ॥
KK0113211018	कुन्त्युवाच ।
KK0113211018a	एतमेतद्यथा प्राह धर्मचारी युधिष्ठिरः ।
KK0113211018c	भुज्यतां भ्रातृभिः सार्धमित्यर्जुनमचोदयम् ।
KK0113211018e	अनृतान्मे भयं तीव्रं मुच्येऽहमनृतात्कथम् ॥
KK0113211019	व्यास उवाच ।
KK0113211019a	अनृतान्मोक्ष्यसे भद्रे धर्मश्चैव सनातनः ।
KK0113211019c	ननु वक्ष्यामि सर्वेषां पाञ्चाल शृमु मे स्वयम् ॥
KK0113211020a	यथाऽयं विहितो धर्मो यतश्चायं सनातनः ।
KK0113211020c	यथा च प्राह कौन्तेयस्तथा धर्मो न संशयः ॥
KK0113211021	वैशम्पायन उवाच ।
KK0113211021a	तत उत्थाय भगवान्व्यासो द्वैपायनः प्रभुः ।
KK0113211021c	करे गृहीत्वा राजानं राजवेश्म समाविशत् ॥
KK0113211022a	पाण्डवाश्चापि कुन्ती च धृष्टद्युम्नश्च पार्षतः ।
KK0113211022c	विविशुस्तेऽपि तत्रैव प्रतीक्षन्ते स्म तावुभौ ॥
KK0113211023a	ततो द्वैपायनस्त्समै नरेन्द्राय महात्मने ।
KK0113211023c	आचख्यौ तद्यथा धर्मो बहूनामेकपत्निता ॥
KK0113211024a	`यथा च ते ददुश्चैव राजपुत्र्याः पुरा वरम् ।
KK0113211024c	धर्माद्यास्तपसा तुष्टाः पञ्चपत्नीत्वमीश्वराः ॥' ॥

इति श्रीमन्महाभारते आदिपर्वणि वैवाहिकपर्वणि एकादशाधिकद्विशततमोऽध्यायः ॥ 211 ॥
