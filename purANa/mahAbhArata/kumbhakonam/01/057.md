अध्यायः 057

सर्पसत्रे हतानां नागानां नामकथनम् ॥ 1 ।
001	शौनक उवाच ।
001a	ये सर्पाः सर्पसत्रेऽस्मिन्पतिता हव्यवाहने ।
001c	तेषां नामानि सर्वेषां श्रोतुमिच्छामि सूतज ॥
002	सौतिरुवाच ।
002a	सहस्राणि बहून्यस्मिन्प्रयुतान्यर्बुदानि च ।
002c	न शक्यं परिसंख्यातुं बहुत्वाद्द्विजसत्तम ॥
003a	यथास्मृति तु नामानि पन्नगानां निबोध मे ।
003c	उच्यमानानि मुख्यानां हुतानां जातवेदसि ॥
004a	वासुकेः कुलजातांस्तु प्राधान्येन निबोध मे ।
004c	नीलरक्तान्सितान्घोरान्महाकायान्विषोल्बणान् ॥
005a	अवशान्मातृवाग्दण्डपीडितान्कृपणान्हूतान् ।
005c	कोटिशो मानसः पूर्णः शलः पालो हलीमकः ॥
006a	पिच्छलः कौणपश्चक्रः कालवेगः प्रकालनः ।
006c	हिरण्यबाहुः शरणः कक्षकः कालदन्तकः ॥
007a	एते वासुकिजा नागाः प्रविष्टा हव्यवाहने ।
007c	अन्ये च बहवो विप्र तथा वै कुलसंभवाः ।
007e	प्रदीप्ताग्नौ हुताः सर्वे घोररूपा महाबलाः ॥
008a	तक्षकस्य कुले जातान्प्रवक्ष्यामि निबोध तान् ।
008c	पुच्छाण्डको मण्डलकः पिण्डसेक्ता रभेणकः ॥
009a	उच्छिखः शरभो भङ्गो बिल्वतेजा विरोहणः ।
009c	शिली शलकरो मूकः सुकुमारः प्रवेपनः ॥
010a	मुद्गरः शिशुरोमा च सुरोमा च महाहनुः ।
010c	एते तक्षकजा नागाः प्रविष्टा हव्यवाहनम् ॥
011a	पारावतः पारियात्रः पाण्डरो हरिणः कृशः ।
011c	विहङ्गः शरभो मोदः प्रमोदः संहतापनः ॥
012a	ऐरावतकुलादेते प्रविष्टा हव्यवाहनम् ।
012c	कौरव्यकुलजान्नागाञ्शृणु मे त्वं द्विजोत्तम ॥
013a	एरकः कुण्डलो वेणी वेणीस्कन्धः कुमारकः ।
013c	बाहुकः शृङ्गबेरश्च धूर्तकः प्रातरातकौ ॥
014a	कौरव्यकुलजास्त्वेते प्रविष्टा हव्यवाहनम् ।
014c	धृतराष्ट्रकुले जाताञ्शृणु नागान्यथातथम् ॥
015a	कीर्त्यमानान्मया ब्रह्मन्वातवेगान्विषोल्बणान् ।
015c	शङ्कुकर्णः पिठरकः कुठारमुखसेचकौ ॥
016a	पूर्णाङ्गदः पूर्णमुखः प्रहासः शकुनिर्दरिः ।
016c	अमाहठः कामठकः सुषेणो मानसोऽव्ययः ॥
017a	अष्टावक्रः कोमलकः श्वसनो मौनवेपगः ।
017c	भैरवो मुण्डवेदाङ्गः पिशङ्गश्चोदपारकः ।
017e	ऋषभो वेगवान्नागः पिण्डारकमहाहनू ॥
018a	रक्ताङ्गः सर्वसारङ्गः समृद्धपटवासकौ ।
018c	वराहको वीरणकः सुचित्रश्चित्रवेगिकः ॥
019a	पराशरस्तरुणको मणिः स्कन्धस्तथाऽऽरुणिः ।
019c	इति नागा मया ब्रह्मन्कीर्तिताः कीर्तिवर्धनाः ॥
020a	प्राधान्येन बहुत्वात्तु न सर्वे परिकीर्तिताः ।
020c	एतेषां प्रसवो यश्च प्रसवस्य च सन्ततिः ॥
021a	न शक्यं परिसंख्यातुं ये दीप्तं पावकं गताः ।`
021c	द्विशीर्षाः पञ्चशीर्षाश्च सप्तशीर्षास्तथाऽपरे ।
021e	दशशीर्षाः शतशीर्षास्तथान्ये बहुशीर्षकाः' ॥
022a	कालानलविषा घोरा हुताः शतसहस्रशः ।
022c	महाकाया महावेगाः शैलशृङ्गसमुच्छ्रयाः ॥
023a	योजनायामविस्तारा द्वियोजनसमायताः ।
023c	कामरूपाः कामबला दीप्तानलविषोल्बणाः ॥
024ac	दग्धास्तत्र महासत्रे ब्रह्मदण्डनिपाडिताः ॥ ॥

इति श्रीमन्महाभारते आदिपर्वणि आस्तीकपर्वणि सप्तपञ्चाशत्तमोऽध्यायः ॥ 57 ॥
