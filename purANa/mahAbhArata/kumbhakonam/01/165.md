अध्यायः 165

पाण्डवान्प्रति प्रेषितया हिडिम्बया विलम्बिते हिडिम्बस्य तत्रागमनम् ॥ 1 ॥ भीमहिडिम्बयोर्युद्धम् ॥ 2 ॥ कुन्त्यादीनां प्रबोधः ॥ 3 ॥
001	वैशम्पायन उवाच 
001a	तां विदित्वा चिरगतां हिडिम्बो राक्षसेश्वरः ।
001c	अवतीर्य द्रुमात्तस्मादाजगामाशु पाण्डवान् ॥
002a	लोहिताक्षो महाबाहुरूर्ध्वकेशो महाननः ।
002c	मेघसङ्घातवर्ष्मा च तीक्ष्णदंष्ट्रो भयानकः ॥
003a	तलं तलेन संहत्य बाहू विक्षिप्य चासकृत् ।
003c	उद्वृत्तनेत्रः सङ्क्रुद्धो दन्तान्दन्तेषु निष्कुषन् ॥
004a	कोऽद्य मे भोक्तुकामस्य विघ्नं चरति दुर्मतिः ।
004c	न बिभेति हिडिम्बी च प्रेषिता किमनागता ॥
005	वैशम्पायन उवाच 
005a	तमापतन्तं दृष्ट्वै तथा विकृतदर्शनम् ।
005c	हिडिम्बोवाच वित्रस्ता भीमसेनमिदं वचः ॥
006a	आपतत्येष दुष्टात्मा सङ्क्रुद्धः पुरुषादकः ।
006c	साऽहं त्वां भ्रातृभिः सार्धं यद्ब्रवीमि तथा कुरु ॥
007a	अहं कामगमा वीर रक्षोबलसमन्विता ।
007c	आरुहेमां मम श्रोणिं नेष्यामि त्वां विहायसा ॥
008a	प्रबोधयैतान्संसुप्तान्मातरं च परन्तप ।
008c	सर्वानेव गमिष्याभि गृहीत्वा वो विहायसा ॥
009	भीम उवाच 
009a	मा भैस्त्वं पृथुसुश्रोणि नैष कश्चिन्मयि स्थिते ।
009c	अहमेनं हनिष्यामि पश्यन्त्यास्ते सुमध्यमे ॥
010a	नायं प्रतिबलो भीरु राक्षसापसदो मम ।
010c	सोढुं युधि परिस्पन्दमथवा सर्वराक्षसाः ॥
011a	पश्य बाहू सुवृत्तौ मे हस्तिहस्तनिभाविमौ ।
011c	ऊरू परिघसङ्काशौ संहतं चाप्युरो महत् ॥
012a	विक्रमं मे यथेन्द्रस्य साऽद्य द्रक्ष्यसि शोभने ।
012c	माऽवमंस्थाः पृथुश्रोणि मत्वा मामिह मानुषम् ॥
013	हिडिम्बोवाच 
013a	नावमन्ये नरव्याघ्र त्वामहं देवरूपिणम् ।
013c	दृष्टप्रभावस्तु मया मानुषेष्वेव राक्षसः ॥
014	वैशम्पायन उवाच 
014a	तथा सञ्जल्पतस्तस्य भीमसेनस्य भारत ।
014c	वाचः शुश्राव ताः क्रुद्धो राक्षसः पुरुषादकः ॥
015a	अवेक्षमाणस्तस्याश्च हिडिम्बो मानुषं वपुः ।
015c	स्रग्दामपूरितशिखां समग्रेन्दुनिभाननाम् ॥
016a	सुभ्रूनासाक्षिकेशान्तां सुकुमारनखत्वचम् ।
016c	सर्वाभरणसंयुक्तां सुसूक्ष्माम्बरधारिणीम् ॥
017a	तां तथा मानुषं रूपं बिभ्रतीं सुमनोहरम् ।
017c	पुंस्कामां शङ्कमानश्च चुक्रोध पुरुषादकः ॥
018a	सङ्क्रुद्धो राक्षसस्तस्या भगिन्याः कुरुसत्तम ।
018c	उत्फाल्य विपुले नेत्रे ततस्तामिदमब्रवीत् ॥
019a	को हि मे भोक्तुकामस्य विघ्नं चरति दुर्मतिः ।
019c	न बिभेषि हिडिम्बे किं मत्कोपाद्विप्रमोहिता ॥
020a	धिक्त्वामसति पुंस्कामे मम विप्रियकारिणि ।
020c	पूर्वेषां राक्षसेन्द्राणां सर्वेषामयशस्करि ॥
021a	यानिमानाश्रिताऽकार्षीर्विप्रियं समुहन्मम ।
021c	एष तानद्य वै सर्वान्हनिष्यामि त्वया सह ॥
022	वैशम्पायन उवाच 
022a	एवमुक्त्वा हिडिम्बां स हिडिम्बो लोहितेक्षणः ।
022c	वधायाभिपपातैनान्दन्तैर्दन्तानुपस्पृशन् ॥
023a	गर्जन्तमेवं विजने भीमसेनोऽभिवीक्ष्य तम् ।
023c	रक्षन्प्रबोधं भ्रातॄणां मातुश्च परवीरहा ॥
024a	तमापतान्तं सम्प्रेक्ष्य भीमः प्रहरतां वरः ।
024c	भर्त्सयामास तेजस्वी तिष्ठतिष्ठेति चाब्रवीत् ॥
025	वैशम्पायन उवाच 
025a	भीमसेनस्तु तं दृष्ट्वा राक्षसं प्रहसन्निव ।
025c	भगिनीं प्रति सङ्क्रुद्धमिदं वचनमब्रवीत् ॥
026a	किं ते हिडिम्ब एतैर्वा सुखसुप्तैः प्रबोधितैः ।
026c	मामासादय दुर्बुद्धे तरसा त्वं नराशन ॥
027a	मय्येव प्रहरैहि त्वं न स्त्रियं हन्तुमर्हसि ।
027c	विशेषतोऽनपकृते परेणापकृते सति ॥
028a	न हीयं स्ववशा बाला कामयत्यद्य मामिह ।
028c	चोदितैषा ह्यनङ्गेन शरीरान्तरचारिणा ॥
029a	भगिनी तव दुर्वृत्त रक्षसां वै यशोहर ।
029c	त्वन्नियोगेन चैवेयं रूपं मम समीक्ष्य च ॥
030a	कामयत्यद्य मां भीरुस्तव नैषापराध्यति ।
030c	अनङ्गेन कृते दोषे नेमां गर्हितुमर्हसि ॥
031a	मयि तिष्ठति दुष्टात्मन्न स्त्रियं हन्तुमर्हसि ।
031c	सङ्गच्छस्व मया सार्धमेकेनैको नराशन ॥
032a	अहमेको गमिष्यामि त्वामद्य यमसादनम् ।
032c	अद्य मद्बलनिष्पिष्टं शिरो राक्षस दीर्यताम् ।
032e	कुञ्जरस्येव पादेन विनिष्पिष्टं बलीयसः ॥
033a	अद्य गात्राणि ते कङ्काः श्येना गोमायवस्तथा ।
033c	कर्षन्तु भुवि संहृष्टा निहतस्य मया मृधे ॥
034a	क्षणेनाद्य करिष्येऽहमिदं वनमराक्षसम् ।
034c	पुरा यद्दूषितं नित्यं त्वया भक्षयता नरान् ॥
035a	अद्य त्वां भगिनी रक्षः कृष्यमाणं मयाऽसकृत् ।
035c	द्रक्ष्यत्यद्रिप्रतीकाशं सिंहेनेव महाद्विपम् ॥
036a	निराबाधास्त्वयि हते मया राक्षसपांसन ।
036c	वनमेतच्चरिष्यन्ति पुरुषा वनचारिणः ॥
037	हिडिम्ब उवाच 
037a	गर्जितेन वृथा किं ते कत्थितेन च मानुष ।
037c	कृत्वैतत्कर्मणा सर्वं कत्थेथा मा चिरं कृथाः ॥
038a	बलिनं मन्यसे यच्चाप्यात्मानं सपराक्रमम् ।
038c	ज्ञास्यस्यद्य समागम्य मयात्मानं बलाधिकम् ॥
039a	न तावदेतान्हिंसिष्ये स्वपन्त्वेते यथासुखम् ।
039c	एष त्वामेव दुर्बुद्धे निहन्म्यद्याप्रियंवदम् ॥
040a	पीत्वा तवासृग्गात्रेभ्यस्ततः पश्चादिमानपि ।
040c	हनिष्यामि ततः पश्चादिमां विप्रियकारिणीम् ॥
041	वैशम्पायन उवाच 
041a	एवमुक्त्वा ततो बाहुं प्रगृह्य पुरुषादकः ।
041c	अभ्यद्रवत संक्रुद्धो भीमसेनमरिन्दमम् ॥
042a	तस्याभिद्रवतस्तूर्णं भीमो भीमपराक्रमः ।
042c	वेगेन प्रहितं बाहुं निजग्राह हसन्निव ॥
043a	निगृह्य तं बलाद्भीमो विस्फुरन्तं चकर्ष ह ।
043c	तस्माद्देशाद्धनूंष्यष्टौ सिंहः क्षुद्रमृगं यथा ॥
044a	ततः स राक्षसः क्रुद्धः पाण्डवेन बलार्दितः ।
044c	भीमसेनं समालिङ्ग्य व्यनदद्भैरवं रवम् ॥
045a	पुनर्भीमो बलादेनं विचकर्ष महाबलः ।
045c	मा शब्दः सुखसुप्तानां भ्रातॄणां मे भवेदिति ॥
046a	`हस्ते गृहीत्वा तद्रक्षो दूरमन्यत्र नीतवान् ।
046c	पृच्छे गृहीत्वा तुण्डेन गरुडः पन्नगं यथा ॥'
047a	अन्योन्यं तौ समासाद्य विचकर्षतुरोजसा ।
047c	हिडिम्बो भीमसेनश्च विक्रमं चक्रतुः परम् ॥
048a	बभञ्जतुस्तदा वृक्षाँल्लताश्चाकर्षतुस्तदा ।
048c	मत्ताविव चं संरब्धौ वारणौ षष्टिहायनौ ॥
049a	`पादपानुद्धरन्तौ तावूरुवेगेन वेगितौ ।
049c	स्फोटयन्तौ लताजालान्यूरुभ्यां गृह्य सर्वशः ॥
050a	वित्रासयन्तौ तौ शब्दैः सर्वतो मृगपक्षिणः ।
050c	बलेन बलिनौ मत्तावन्योन्यवधकाङ्क्षिणौ ॥
051a	भीमराक्षसयोर्युद्धं तदाऽवर्तत दारुणम् ।
051c	पुरा देवासुरे युद्धे वृत्रवासवयोरिव ॥
052a	भङूक्त्वा वृक्षान्महाशाखांस्ताडयामासतुः क्रुधा ।
052c	सालतालतमालाम्रवटार्जुनविभीतकान् ॥
053a	न्यग्रोधप्लक्षखर्जूरपनसानश्मकण्टकान् ।
053c	एतानन्यान्महावृक्षानुत्खाय तरसाऽखिलान् ॥
054a	उत्क्षिप्यान्योन्यरोषेण ताडयामासतू रणे ।
054c	यदाऽभवद्वनं सर्वं निर्वृक्षं वृक्षसङ्कुलम् ॥
055a	तदा शिलाश्च कुञ्जांश्च वृक्षान्कण्टकिनस्तथा ।
055c	ततस्तौ गिरिशृङ्गाणि पर्वतांश्चाभ्रलेलिहान् ॥
056a	शैलांश्च गण्डपाषाणानुत्खायादाय वैरिणौ ।
056c	चिक्षेपतुरुपर्याजावन्योन्यं विजयेषिणौ ॥
057a	तद्वनं परितः पञ्चयोजनं निर्महीरुहम् ।
057c	निर्लतागुल्मपाषाणं निर्मृगं चक्रतुर्भृशम् ॥
058a	तयोर्युद्धेन राजेन्द्र तद्वनं भीमरक्षसोः ।
058c	मुहूर्तेनाभवत्कूमर्पृष्ठवच्छ्लक्ष्णमव्ययम् ॥
059a	ऊरुबाहुपरिक्लेशात्कर्षन्तावितरेतरम् ।
059c	उत्कर्षन्तौ विकर्षन्तौ प्रकर्षन्तौ परस्परम् ॥
060a	तौ स्वनेन विना राजन्गर्जन्तौ च परस्परम् ।
060c	पाषाणसङ्घट्टनिभैः प्रहारैरभिजघ्नतुः ॥
061a	अन्योन्यं च समालिङ्ग्य विकर्षन्तौ परस्परम् ।
061c	बाहुयुद्धमभूद्धोरं बलिवासवयोरिव ।
061e	युद्धसंरम्भनिर्गच्छत्फूत्काररवनिस्वनम् ॥'
062a	तयोः शब्देन महता विबुद्धास्ते नरर्षभाः ।
062c	सह मात्रा च ददृशुर्हिडिम्बामग्रतःस्थिताम् ॥ ॥

इति श्रीमन्महाभारते आदिपर्वणि हिडिम्बवधपर्वणि पञ्चषष्ट्यधिकशततमोऽध्यायः ॥ 165 ॥

1-165-2 मेघसङ्घातवर्ष्मा अतिकृष्णशरीरः ॥ 1-165-32 गमिष्यामि गमयिष्यामि ॥ 1-165-54 निर्वृक्षं अकण्टकवृक्षरहितम् ॥ पञ्चषष्ट्यधिकशततमोऽध्यायः ॥ 165 ॥
