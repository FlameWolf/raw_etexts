अध्यायः 224

भीष्मद्रोणाभ्यामुक्तमेवावश्यं करणीयं पाण्डवा जेतुं न शक्याः दुर्योधनादीनां वचनं मा कुरु इति धृतराष्ट्रं प्रति विदुरस्योक्तिः ॥ 1 ॥

KK0114224001	विदुर उवाच ।

KK0114224001a	राजन्निःसंशयं श्रेयो वाच्यस्त्वमसि बान्धवैः ।
KK0114224001c	न त्वशुश्रूषमाणे वै वाक्यं सम्प्रति तिष्ठति ॥
KK0114224002a	प्रियं हितं च तद्वाक्यमुक्तवान्कुरुसत्तमः ।
KK0114224002c	भीष्मः शान्तनवो राजन्प्रतिगृह्णासि तन्न च ॥
KK0114224003a	तथा द्रोणेन बहुधा भाषितं हितमुत्तमम् ।
KK0114224003c	तच्च राधासुतः कर्णो मन्यते न हितं तव ॥
KK0114224004a	चिन्तयंश्च न पश्यामि राजंस्तव सुहृत्तमम् ।
KK0114224004c	आभ्यां पुरुषसिंहाभ्यां यो वा स्यात्प्रज्ञयाधिकः ॥
KK0114224005a	इमौ हि वृद्धौ वयसा प्रज्ञया च श्रुतेन च ।
KK0114224005c	समौ च त्वयि राजेन्त्र तथा पाण्डुसुतेषु च ॥
KK0114224006a	धर्मे चानवरौ राजन्सत्यतायां च भारत ।
KK0114224006c	रामाद्दाशरथेश्चैव गयाच्चैव न संशयः ॥
KK0114224007a	न चोक्तवन्तावश्रेयः पुरस्तादपि किञ्चन ।
KK0114224007c	न चाप्यपकृतं किञ्चिदनयोर्लक्ष्यते त्वयि ॥
KK0114224008a	तावुभौ पुरुषव्याघ्रावनागसि नृपे त्वयि ।
KK0114224008c	न मन्त्रयेतां त्वच्छ्रेयः कथं सत्यपराक्रमौ ॥
KK0114224009a	प्रज्ञावन्तौ नरश्रेष्ठावस्मिँल्लोके नराधिप ।
KK0114224009c	त्वन्निमित्तमतो नेमौ किञ्चिज्जिह्मं वदिष्यतः ॥
KK0114224010a	इति मे नैष्ठिकी बुद्धिर्वर्तते कुरुनन्दन ।
KK0114224010c	न चार्थहेतोर्धर्मज्ञौ वक्ष्यतः पक्षसंश्रितम् ॥
KK0114224011a	एतद्धि परमं श्रेयो मन्येऽहं तव भारत ।
KK0114224011c	दुर्योधनप्रभृतयः पुत्रा राजन्यथा तव ॥
KK0114224012a	तथैव पाण्डवेयास्ते पुत्रा राजन्न संशयः ।
KK0114224012c	तेषु चेदहितं किञ्चिन्मन्त्रयेयुरतद्विदः ॥
KK0114224013a	मन्त्रिणस्ते न च श्रेयः प्रपश्यन्ति विशेषतः ।
KK0114224013c	अथ ते हृदये राजन्विशेषः स्वेषु वर्तते ।
KK0114224013e	अन्तरस्थं विवृण्वानाः श्रेयः कुर्युर्न ते ध्रुवम् ॥
KK0114224014a	एतदर्थमिमौ राजन्महात्मानौ महाद्युती ।
KK0114224014c	नोचतुर्विवृतं किञ्चिन्न ह्येष तव निश्चयः ॥
KK0114224015a	यच्चाप्यशक्यतां तेषामाहतुः पुरुषर्षभौ ।
KK0114224015c	तत्तथा पुरुषव्याघ्र तव तद्भद्रमस्तु ते ॥
KK0114224016a	कथं हि पाण्डवः श्रीमान्सव्यसाची धनञ्जयः ।
KK0114224016c	शक्यो विजेतुं सङ्ग्रामे राजन्मघवतापि हि ॥
KK0114224017a	`भीमसेनो महाबाहुर्नागायुतबलो महान् ।
KK0114224017c	राक्षसानां भयकरो बाहुशाली महाबलः ॥
KK0114224018a	हिडिम्बो निहतो येन बाहुयुद्धेन भारत ।
KK0114224018c	यो रावणसमो युद्धे तथा च बकराक्षसः ॥
KK0114224019a	स युध्यमानो राजेन्द्र भीमो भीमपराक्रमः ।
KK0114224019c	'कथं स्म युधि शक्येत विजेतुममरैरपि ॥
KK0114224020a	तथैव कृतिनौ युद्धे यमौ यमसुताविव ।
KK0114224020c	कथं विजेतुं शक्यौ तौ रणे जीवितुमिच्छता ॥
KK0114224021a	यस्मिन्धृतिरनुक्रोशः क्षमा सत्यं पराक्रमः ।
KK0114224021c	नित्यानि पाण्डवे ज्येष्ठे स जीयेत रणे कथम् ॥
KK0114224022a	येषां पक्षधरो रामो येषां मन्त्री जनार्दनः ।
KK0114224022c	किं नु तैरजितं सङ्ख्ये येषां पक्षे च सात्यकिः ॥
KK0114224023a	द्रुपदः श्वशुरो येषां येषां स्यालाश्च पार्षताः ।
KK0114224023c	धृष्टद्युम्नमुखा वीरा भ्रातरो द्रुपदात्मजाः ॥
KK0114224024a	`चैद्यश्च येषां भ्राता च शिशुपालो महारथः ।'सोऽशक्यतां च विज्ञाय तेषामग्रे च भारत ।
KK0114224024c	दायाद्यतां च धर्मेण सम्यक्तेषु समाचर ॥
KK0114224025a	इदं निर्दिष्टमयशः पुरोचनकृतं महत् ।
KK0114224025c	तेषामनुग्रहेणाद्य राजन्प्रक्षालयात्मनः ॥
KK0114224026a	तेषामनुग्रहश्चायं सर्वेषां चैव नः कुले ।
KK0114224026c	जीवितं च परं श्रेयः क्षत्रस्य च विवर्धनम् ॥
KK0114224027a	द्रुपदोऽपि महान्राजा कृतवैरश्च नः पुरा ।
KK0114224027c	तस्य संग्रहणं राजन्स्वपक्षस्य विवर्धनम् ॥
KK0114224028a	बलवन्तश्च दाशार्हा बहवश्च विशांपते ।
KK0114224028c	यतः कृष्णस्ततः सर्वे यतः कृष्णस्ततो जयः ॥
KK0114224029a	यच्च साम्नैव शक्येत कार्यं साधयितुं नृप ।
KK0114224029c	को दैवशप्तस्तत्कार्यं विग्रहेण समाचरेत् ॥
KK0114224030a	श्रुत्वा च जीवतः पार्थान्पौरजानपदा जनाः ।
KK0114224030c	बलवद्दर्शने हृष्टास्तेषां राजन्प्रियं कुरु ॥
KK0114224031a	दुर्योधनश्च कर्णश्च शकुनिश्चापि सौबलः ।
KK0114224031c	अधर्मयुक्ता दुष्प्रज्ञा बाला मैषां वचः कृथाः ॥
KK0114224032a	उक्तमेतत्पुरा राजन्मया गुणवतस्तव ।
KK0114224032c	दुर्योधनापराधेन प्रजेयं वै विनङ्क्ष्यति ॥ ॥

इति श्रीमन्महाभारते आदिपर्वणि विदुरागमनराज्यलाभपर्वणि चतुर्विंशत्यधिकद्विशततमोऽध्यायः ॥ 224 ॥

1-224-6 अनवरौ श्रेष्ठौ ॥ 1-224-7 अनयोः आभ्याम् ॥ 1-224-24 दायाद्यतां पितृधनभोजनार्हताम् ॥ चतुर्विंशत्यधिकद्विशततमोऽध्यायः ॥ 224 ॥
