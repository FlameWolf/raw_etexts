अध्यायः 147

कर्णपितुरधिरथस्य रङ्गप्रवेशः ॥ 1 ॥ भीमेन कर्णस्याधिक्षेपः ॥ 2 ॥ सर्वेषां रङ्गान्निष्क्रमणम् ॥ 3 ॥
KK0107147001	वैशम्पायन उवाच ।
KK0107147001a	ततः स्रस्तोत्तरपटः सप्रस्वेदः सवेपथुः ।
KK0107147001c	विवेशाधिरथो रङ्गं यष्टिप्राणो ह्वयन्निव ॥
KK0107147002a	तमालोक्य धनुस्त्यक्त्वा पितृगौरवयन्त्रितः ।
KK0107147002c	कर्णोऽभिषेकार्द्रशिराः शिरसा समवन्दत ॥
KK0107147003a	ततः पादाववच्छाद्य पटान्तेन ससम्भ्रमः ।
KK0107147003c	पुत्रेति परिपूर्णार्थमब्रवीद्रथसारथिम् ॥
KK0107147004a	परिष्वज्य च तस्याथ मूर्धानं स्नेहविक्लवः ।
KK0107147004c	अङ्गराज्याभिषेकार्द्रमश्रुभिः सिषिचे पुनः ॥
KK0107147005a	तं दृष्ट्वा सूतपुत्रोऽयमिति सञ्चिन्त्य पाण्डवः ।
KK0107147005c	भीमसेनस्तदा वाक्यमब्रवीत्प्रहसन्निव ॥
KK0107147006a	न त्वमर्हसि पार्थेन सूतपुत्र रणे वधम् ।
KK0107147006c	कुलस्य सदृशस्तूर्णं प्रतोदो गृह्यतां त्वया ॥
KK0107147007a	अङ्गराज्यं च नार्हस्त्वमुपभोक्तुं नराधम ।
KK0107147007c	श्वा हुताशसमीपस्थं पुरोडाशमिवाध्वरे ॥
KK0107147008	वैशम्पायन उवाच ।
KK0107147008a	एवमुक्तस्ततः कर्णः किञ्चित्प्रस्फुरिताधरः ।
KK0107147008c	गगनस्थं विनिःश्वस्य दिवाकरमुदैक्षत ॥
KK0107147009a	ततो दुर्योधनः कोपादुत्पपात महाबलः ।
KK0107147009c	भ्रातृपद्मवनात्तस्मान्मदोत्कट इव द्विपः ॥
KK0107147010a	सोऽब्रवीद्भीमकर्माणं भीमसेनमवस्थितम् ।
KK0107147010c	वृकोदर न युक्तं ते वचनं वक्तुमीदृशम् ॥
KK0107147011a	क्षत्रियाणां बलं ज्यष्ठं योक्तव्यं क्षत्रबन्धुना ।
KK0107147011c	शूराणां च नदीनां च प्रभवो दुर्विभावनः ॥
KK0107147012a	सलिलादुत्थितो वह्निर्येन व्याप्तं चराचरम् ।
KK0107147012c	दधीचस्यास्थितो वज्रं कृतं दानवसूदनम् ॥
KK0107147013a	आग्नेयः कृत्तिकापुत्रो रौद्रो गाङ्गेय इत्यपि ।
KK0107147013c	श्रूयते भगवान्देवः सर्वगुह्यमयो गुहः ॥
KK0107147014a	क्षत्रियेभ्यश्च ये जाता ब्राह्मणास्ते च ते श्रुताः ।
KK0107147014c	विश्वामित्रप्रभृतयः प्राप्ता ब्रह्मत्वमव्ययम् ॥
KK0107147015a	आचार्यः कलशाज्जातो द्रोणः शस्त्रभृतां वरः ।
KK0107147015c	गौतमस्यान्ववाये च शरस्तम्बाच्च गौतमः ॥
KK0107147016a	भवतां च यथा जन्म तदप्यागमितं मया ।
KK0107147016c	सकुण्डलं सकवचं सर्वलक्षणलक्षितम् ।
KK0107147016e	कथमादित्यसदृशं मृगी व्याघ्रं जनिष्यति ॥
KK0107147017a	पृथिवीराज्यमर्होऽयं नाङ्गराज्यं नरेश्वरः ।
KK0107147017c	अनेन बाहुवीर्येण मया चाज्ञानुवर्तिना ॥
KK0107147018a	यस्य वा मनुजस्येदं न क्षान्तं मद्विचेष्टितम् ।
KK0107147018c	रथमारुह्य पद्भ्यां स विनामयतु कार्मुकम् ॥
KK0107147019a	ततः सर्वस्य रङ्गस्य हाहाकारो महानभूत् ।
KK0107147019c	साधुवादानुसम्बद्धः सूर्यश्चास्तमुपागमत् ॥
KK0107147020a	ततो दुर्योधनः कर्णमालम्ब्याग्रकरे नृपः ।
KK0107147020c	दीपिकाभिः कृतालोकस्तस्माद्रङ्गाद्विनिर्ययौ ॥
KK0107147021a	पाण्डवाश्च सहद्रोणाः सकृपाश्च विशाम्पते ।
KK0107147021c	भीष्मेण सहिताः सर्वे ययुः स्वं स्वं निवेशनम् ॥
KK0107147022a	अर्जुनेति जनः कश्चित्कश्चित्कर्णेति भारत ।
KK0107147022c	कश्चिद्दुर्योधनेत्येवं ब्रुवन्तः प्रस्थितास्तदा ॥
KK0107147023a	कुन्त्याश्च प्रत्यभिज्ञाय दिव्यलक्षणसूचितम् ।
KK0107147023c	पुत्रमङ्गेश्वरं स्नेहाच्छन्ना प्रीतिरजायत ॥
KK0107147024a	दुर्योधनस्यापि तदा कर्णमासाद्य पार्थिव ।
KK0107147024c	भयमर्जुनसञ्जातं क्षिप्रमन्तरधीयत ॥
KK0107147025a	स चापि वीरः कृतशस्त्रनिश्रमः परेण साम्नाऽभ्यवदत्सुयोधनम् ।
KK0107147025c	युधिष्ठिरस्याप्यभवत्तदा मतिर्न कर्णतुल्योऽस्ति धनुर्धरः क्षितौ ॥ ॥

इति श्रीमन्महाभारते आदिप्रवणि सम्भवपर्वणि सप्तचत्वारिंशदधिकशततमोऽध्यायः ॥ 147 ॥

1-147-18 यस्य येन न क्षान्तं न सोढम् ॥ 1-147-25 निश्रमो नितरां श्रमः ॥ सप्तचत्वारिंशदधिकशततमोऽध्यायः ॥ 147 ॥
