अध्यायः 147

कर्णपितुरधिरथस्य रङ्गप्रवेशः ॥ 1 ॥ भीमेन कर्णस्याधिक्षेपः ॥ 2 ॥ सर्वेषां रङ्गान्निष्क्रमणम् ॥ 3 ॥
001	वैशम्पायन उवाच ।
001a	ततः स्रस्तोत्तरपटः सप्रस्वेदः सवेपथुः ।
001c	विवेशाधिरथो रङ्गं यष्टिप्राणो ह्वयन्निव ॥
002a	तमालोक्य धनुस्त्यक्त्वा पितृगौरवयन्त्रितः ।
002c	कर्णोऽभिषेकार्द्रशिराः शिरसा समवन्दत ॥
003a	ततः पादाववच्छाद्य पटान्तेन ससम्भ्रमः ।
003c	पुत्रेति परिपूर्णार्थमब्रवीद्रथसारथिम् ॥
004a	परिष्वज्य च तस्याथ मूर्धानं स्नेहविक्लवः ।
004c	अङ्गराज्याभिषेकार्द्रमश्रुभिः सिषिचे पुनः ॥
005a	तं दृष्ट्वा सूतपुत्रोऽयमिति सञ्चिन्त्य पाण्डवः ।
005c	भीमसेनस्तदा वाक्यमब्रवीत्प्रहसन्निव ॥
006a	न त्वमर्हसि पार्थेन सूतपुत्र रणे वधम् ।
006c	कुलस्य सदृशस्तूर्णं प्रतोदो गृह्यतां त्वया ॥
007a	अङ्गराज्यं च नार्हस्त्वमुपभोक्तुं नराधम ।
007c	श्वा हुताशसमीपस्थं पुरोडाशमिवाध्वरे ॥
008	वैशम्पायन उवाच ।
008a	एवमुक्तस्ततः कर्णः किञ्चित्प्रस्फुरिताधरः ।
008c	गगनस्थं विनिःश्वस्य दिवाकरमुदैक्षत ॥
009a	ततो दुर्योधनः कोपादुत्पपात महाबलः ।
009c	भ्रातृपद्मवनात्तस्मान्मदोत्कट इव द्विपः ॥
010a	सोऽब्रवीद्भीमकर्माणं भीमसेनमवस्थितम् ।
010c	वृकोदर न युक्तं ते वचनं वक्तुमीदृशम् ॥
011a	क्षत्रियाणां बलं ज्यष्ठं योक्तव्यं क्षत्रबन्धुना ।
011c	शूराणां च नदीनां च प्रभवो दुर्विभावनः ॥
012a	सलिलादुत्थितो वह्निर्येन व्याप्तं चराचरम् ।
012c	दधीचस्यास्थितो वज्रं कृतं दानवसूदनम् ॥
013a	आग्नेयः कृत्तिकापुत्रो रौद्रो गाङ्गेय इत्यपि ।
013c	श्रूयते भगवान्देवः सर्वगुह्यमयो गुहः ॥
014a	क्षत्रियेभ्यश्च ये जाता ब्राह्मणास्ते च ते श्रुताः ।
014c	विश्वामित्रप्रभृतयः प्राप्ता ब्रह्मत्वमव्ययम् ॥
015a	आचार्यः कलशाज्जातो द्रोणः शस्त्रभृतां वरः ।
015c	गौतमस्यान्ववाये च शरस्तम्बाच्च गौतमः ॥
016a	भवतां च यथा जन्म तदप्यागमितं मया ।
016c	सकुण्डलं सकवचं सर्वलक्षणलक्षितम् ।
016e	कथमादित्यसदृशं मृगी व्याघ्रं जनिष्यति ॥
017a	पृथिवीराज्यमर्होऽयं नाङ्गराज्यं नरेश्वरः ।
017c	अनेन बाहुवीर्येण मया चाज्ञानुवर्तिना ॥
018a	यस्य वा मनुजस्येदं न क्षान्तं मद्विचेष्टितम् ।
018c	रथमारुह्य पद्भ्यां स विनामयतु कार्मुकम् ॥
019a	ततः सर्वस्य रङ्गस्य हाहाकारो महानभूत् ।
019c	साधुवादानुसम्बद्धः सूर्यश्चास्तमुपागमत् ॥
020a	ततो दुर्योधनः कर्णमालम्ब्याग्रकरे नृपः ।
020c	दीपिकाभिः कृतालोकस्तस्माद्रङ्गाद्विनिर्ययौ ॥
021a	पाण्डवाश्च सहद्रोणाः सकृपाश्च विशाम्पते ।
021c	भीष्मेण सहिताः सर्वे ययुः स्वं स्वं निवेशनम् ॥
022a	अर्जुनेति जनः कश्चित्कश्चित्कर्णेति भारत ।
022c	कश्चिद्दुर्योधनेत्येवं ब्रुवन्तः प्रस्थितास्तदा ॥
023a	कुन्त्याश्च प्रत्यभिज्ञाय दिव्यलक्षणसूचितम् ।
023c	पुत्रमङ्गेश्वरं स्नेहाच्छन्ना प्रीतिरजायत ॥
024a	दुर्योधनस्यापि तदा कर्णमासाद्य पार्थिव ।
024c	भयमर्जुनसञ्जातं क्षिप्रमन्तरधीयत ॥
025a	स चापि वीरः कृतशस्त्रनिश्रमः परेण साम्नाऽभ्यवदत्सुयोधनम् ।
025c	युधिष्ठिरस्याप्यभवत्तदा मतिर्न कर्णतुल्योऽस्ति धनुर्धरः क्षितौ ॥ ॥

इति श्रीमन्महाभारते आदिप्रवणि सम्भवपर्वणि सप्तचत्वारिंशदधिकशततमोऽध्यायः ॥ 147 ॥

1-147-18 यस्य येन न क्षान्तं न सोढम् ॥ 1-147-25 निश्रमो नितरां श्रमः ॥ सप्तचत्वारिंशदधिकशततमोऽध्यायः ॥ 147 ॥
