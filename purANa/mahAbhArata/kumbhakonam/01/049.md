अध्यायः 049
जनमेजयमन्त्रिसंवादमुखेन पुनः परीक्षिच्चरितकथनम् ॥ 1 ॥ 

001	शौनक उवाच । 
001a	यदपृच्छत्तदा राजा मन्त्रिणो जनमेजयः ।
001c	पितुः स्वर्गगतिं तन्मे विस्तरेण पुनर्वद ॥
002	सौतिरुवाच । 
002a	शृणु ब्रह्मन्यथाऽपृच्छन्मन्त्रिणो नृपतिस्तदा ।
002c	यथा चाख्यातवन्तस्ते निधनं तत्परिक्षितः ॥
003	जनमेजय उवाच । 
003a	जानन्ति स्म भवन्तस्तद्यथावृत्तं पितुर्मम ।
003c	आसीद्यथा स निधनं गतः काले महायशाः ॥
004a	श्रुत्वा भवत्सकाशाद्धि पितुर्वृत्तमशेषतः ।
004c	कल्याणं प्रतिपत्स्यामि विपरीतं न जातुचित् ॥
005	सौतिरुवाच । 
005a	मन्त्रिणोऽथाब्रुवन्वाक्यं पृष्टास्तेन महात्मना ।
005c	सर्वे धर्मविदः प्राज्ञा राजानं जनमेजयम् ॥
006	मन्त्रिण ऊचुः । 
006a	शृणु पार्थिव यद्ब्रूषे पितुस्तव महात्मनः ।
006c	चरितं पार्थिवेन्द्रस्य यथा निष्ठां गतश्च सः ॥
007a	धर्मात्मा च महात्मा च प्रजापालः पिता तव ।
007c	आसीदिहयथा वृत्तः स महात्मा शृणुष्व तत् ॥
008a	चातुर्वर्ण्यं स्वधर्मस्थं स कृत्वा पर्यरक्षत ।
008c	धर्मतो धर्मविद्राजा धर्मो विग्रहवानिव ॥
009a	ररक्ष पृथिवीं देवीं श्रीमानतुलविक्रमः ।
009c	द्वेष्टारस्तस्य नैवासन्स च द्वेष्टि न कंचन ॥
010a	समः सर्वेषु भूतेषु प्रजापतिरिवाभवत् ।
010c	ब्राह्मणाः क्षत्रिया वैश्याः शूद्राश्चैव स्वकर्मसु ॥
011a	स्थिताः सुमनसो राजंस्तेन राज्ञा स्वधिष्ठिताः ।
011c	विधवानाथविकलान्कृपणांश्च बभार सः ॥
012a	सुदर्शः सर्वभूतानामासीत्सोम इवापरः ।
012c	तुष्टपुष्टजनः श्रीमान्सत्यवाग्दृढविक्रमः ॥
013a	धनुर्वेदे तु शिष्योऽभून्नृपः शारद्वतस्य सः ।
013c	गोविन्दस्य प्रियश्चासीत्पिता ते जनमेजय ॥
014a	लोकस्य चैव सर्वस्य प्रिय आसीन्महायशाः ।
014c	परिक्षीणेषु कुरुषु सोत्तरायामजीजनत् ॥
015a	परिक्षिदभवत्तेन सौभद्रस्यात्मजो बली ।
015c	राजधर्मार्थकुशलो युक्तः सर्वगुणैर्वृतः ॥
016a	जितेन्द्रियश्चात्मवांश्च मेधावी धर्मसेविता ।
016c	षड्वर्गजिन्महाबुद्धिर्नीतिशास्त्रविदुत्तमः ॥
017a	प्रजा इमास्तव पिता षष्टिवर्षाण्यपालयत् ।
017c	ततो दिष्टान्तमापन्नः सर्वेषां दुःखमावहन् ॥
018a	ततस्त्वं पुरुषश्रेष्ठ धर्मेण प्रतिपेदिवान् ।
018c	इदं वर्षसहस्राणि राज्यं कुरुकुलागतम् । 
018e	बाल एवाभिषिक्तस्त्वं सर्वभूतानुपालकः ॥ 
019	जनमेजय उवाच । 
019a	नास्मिन्कुले जातु बभूव राजायो न प्रजानां प्रियकृत्प्रियश्च । 
019c	विशेषतः प्रेक्ष्य पितामहानांवृत्तं महद्वृत्तपरायणानाम् ॥ 
020a	कथं निधनमापन्नः पिता मम तथाविधः ।
020c	आचक्षध्वं यथावन्मे श्रोतुमिच्छामि तत्त्वतः ॥
021	सौतिरुवाच । 
021a	एवं संचोदिता राज्ञा मन्त्रिणस्ते नराधिपम् ।
021c	ऊचुः सर्वे यथावृत्तं राज्ञः प्रियहितैषिणः ॥
022	मन्त्रिण ऊचुः । 
022a	स राजा पृथिवीपालः सर्वशस्त्रभृतां वरः ।
022c	बभूव मृगयाशीलस्तव राजन्पिता सदा ॥
023a	यथा पाण्डुर्महाबाहुर्धनुर्धरवरो युधि ।
023c	अस्मास्वासज्य सर्वाणि राजकार्याण्यशेषतः ॥
024a	स कदाचिद्वनगतो मृगं विव्याध पत्रिणा ।
024c	विद्ध्वा चान्वसरत्तूर्णं तं मृगं गहने वने ॥
025a	पदातिर्बद्धनिस्त्रिंशस्ततायुधकलापवान् ।
025c	न चाससाद गहने मृगं नष्टं पिता तव ॥
026a	परिश्रान्तो वयस्थश्च षष्टिवर्षो जरान्वितः ।
026c	क्षुधितः स महारण्ये ददर्श मुनिसत्तमम् ॥
027a	स तं पप्रच्छ राजेन्द्रो मुनिं मौनव्रते स्थितम् ।
027c	न च किंचिदुवाचेदं पृष्टोऽपि समुनिस्तदा ॥
028a	ततो राजा क्षुच्छ्रमार्तस्तं मुनिं स्थाणुवत्स्थितम् ।
028c	मौनव्रतधरं शान्तं सद्यो मन्युवशं गतः ॥
029a	न बुबोध च तं राजा मौनव्रतधरं मुनिम् ।
029c	स तं क्रोधसमाविष्टो धर्षयामास ते पिता ॥
030a	मृतं सर्पं धनुष्कोट्या समुत्क्षिप्य धरातलात् ।
030c	तस्य शुद्धात्मनः प्रादात्स्कन्धे भरतसत्तम ॥
031a	न चोवाच स मेधावी तमथो साध्वसाधु वा ।
031c	तस्थौ तथैव चाक्रुद्धः सर्पं स्कन्धेन धारयन् ॥ ॥
इति श्रीमन्महाभारते आदिपर्वणि आस्तीकपर्वणि एकोनपञ्चाशत्तमोऽध्यायः ॥ 49 ॥ 
1-49-4 कल्याणं सर्वलोकहितं चेत्प्रतिपत्स्यामि प्रतीकारं करिष्यामि ॥ 1-49-6 ब्रूषे पृच्छसि । निष्ठां समाप्तिम् ॥ 1-49-11 स्वधिष्ठिताः सुष्ठुपालिताः ॥ 1-49-13 शारद्वतस्य कृपाचार्यस्य ॥ 1-49-14 सोत्तरायमिति पादपूरणार्थः सन्धिः । अजीजनज्जातः ॥ 1-49-17 षष्टिवषाणि जन्मतः षष्टिपर्वपर्यन्तं न तु राज्यलाभात् ॥ 1-49-18 वर्षसहस्राणि चिरकालमित्यर्थः । पालयितुमिति शेषः ॥ 1-49-20 आचक्षध्वं भ्वादेराकृतिगणत्वाच्छपो न लुक् ॥ 1-49-26 वयस्थो वृद्धः ॥ एकोनपञ्चाशत्तमोऽध्यायः ॥ 49 ॥
