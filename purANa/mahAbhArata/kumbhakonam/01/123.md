अध्यायः 123

सभार्यस्य पाण्डोर्मृगयार्थं वनगमनम् ॥ 1 ॥ तत्र मृगरूपस्य मृग्या मैथुनं चरतः किन्दमस्य मुनेर्हननम् ॥ 2 ॥ मैथुनकाले त्वं मरिष्यसीति किन्दमेन पाण्डुं प्रति शापः ॥ 3 ॥
KK0107123001	वैशम्पायन उवाच ।
KK0107123001a	धृतराष्ट्राभ्यनुज्ञातः स्वबाहुविजितं धनम् ।
KK0107123001c	भीष्माय सत्यवत्यै च मात्रे चोपजहार सः ॥
KK0107123002a	विदुराय च वै पाण्डुः प्रेषयामास तद्धनम् ।
KK0107123002c	सुहृदश्चापि धर्मात्मा धनेन समतर्पयत् ॥
KK0107123003a	ततः सत्यवतीं भीष्मं कौसल्यां च यशस्विनीम् ।
KK0107123003c	शुभैः पाण्डुर्जितैरर्थैस्तोषयामास भारत ॥
KK0107123004a	ननन्द माता कौसल्या तमप्रतिमतेजसम् ।
KK0107123004c	जयन्तमिव पौलोमी परिष्वज्य नर्षभम् ॥
KK0107123005a	तस्य वीरस्य विक्रान्तैः सहस्रशतदक्षिणैः ।
KK0107123005c	अश्वमेधशतैरीजे धृतराष्ट्रो महामखैः ॥
KK0107123006a	सम्प्रयुक्तस्तु कुन्त्या च माद्र्या च भरतर्षभ ।
KK0107123006c	जिततन्द्रिस्तदा पाण्डुर्बभूव वनगोचरः ॥
KK0107123007a	हित्वा प्रासादनिलयं शुभानि शयनानि च ।
KK0107123007c	अरण्यनित्यः सततं बभूव मृगयापरः ॥
KK0107123008a	स चरन्दक्षिणं पार्श्वं रम्यं हिमवतो गिरः ।
KK0107123008c	उवास गिरिपृष्ठेषु महाशालवनेषु च ॥
KK0107123009a	रराज कुन्त्या माद्र्या च पाण्डुः सह वने चरन् ।
KK0107123009c	करेण्वोरिव मध्यस्थः श्रीमान्पौरन्दरो गजः ॥
KK0107123010a	भारतं सह भार्याभ्यां खङ्गबाणधनुर्धरम् ।
KK0107123010c	विचित्रकवचं वीरं परमास्त्रविदं नृपम् ।
KK0107123010e	देवोऽयमित्यमन्यन्त चरन्तं वनवासिनः ॥
KK0107123011a	तस्य कामांश्च भोगांश्च नरा नित्यमतन्द्रिताः ।
KK0107123011c	उपजह्रुर्वनान्तेषु धृतराष्ट्रेण चोदिताः ॥
KK0107123012a	तदासाद्य महारण्यं मृगव्यालनिषेवितम् ।
KK0107123012c	तत्र मैथुनकालस्थं ददर्श मृगयूथपम् ॥
KK0107123013a	ततस्तं च मृगीं चैव रुक्मपुङ्खैः सुपत्रिभिः ।
KK0107123013c	निर्बिभेद शरैस्तीक्ष्णैः पाण्डुः पञ्चभिराशुगैः ॥
KK0107123014a	स च राजन्महातेजा ऋषिपुत्रस्तपोधनः ।
KK0107123014c	भार्यया सह तेजस्वी मृगरूपेण सङ्गतः ॥
KK0107123015a	स संयुक्तस्तया मृग्या मानुषीं वाचमीरयन् ।
KK0107123015c	क्षणेन पतितो भूमौ विललापातुरो मृगः ॥
KK0107123016	मृग उवाच ।
KK0107123016a	काममन्युवशं प्राप्ता बुद्ध्यन्तरगता अपि ।
KK0107123016c	वर्जयन्ति नृशंसानि पापेष्वपि रता नराः ॥
KK0107123017a	न विधिं ग्रसते प्रज्ञा प्रज्ञां तु ग्रसते विधिः ।
KK0107123017c	विधिपर्यागतानर्थान्प्रज्ञावान्प्रतिपद्यते ॥
KK0107123018a	शश्वद्धर्मात्मनां मुख्ये कुले जातस्य भारत ।
KK0107123018c	कामलोभाभिभूतस्य कथं ते चलिता मतिः ॥
KK0107123019	पाण्डुरुवाच ।
KK0107123019a	शत्रूणां या वधे वृत्तिः सा मृगाणां वधे स्मृता ।
KK0107123019c	राज्ञां मृग न मां मोहात्त्वं गर्हयितुमर्हसि ॥
KK0107123020a	अच्छद्मनाऽमायया च मृगाणां वध इष्यते ।
KK0107123020c	स एव धर्मो राज्ञां तु तद्धि त्वं किं नु गर्हसे ॥
KK0107123021a	अगस्त्यः सत्रमासीनश्चकार मृगयामृषिः ।
KK0107123021c	आरण्यान्सर्वदैवत्यान्मृगान्प्रोक्ष्य महावने ॥
KK0107123022a	प्रमाणदृष्टधर्मेण कथमस्मान्विगर्हसे ।
KK0107123022c	अगस्त्यस्याभिचारेण युष्माकं विहितो वधः ॥
KK0107123023a	न रिपून्वै समुद्दिश्य विमुञ्चन्ति नराः शरान् ।
KK0107123023c	रन्ध्र एषां विशेषेण वधकालः प्रशस्यते ॥
KK0107123024a	प्रमत्तमप्रमत्तं वा विवृतं घ्नन्ति चौजसा ।
KK0107123024c	उपायैर्विविधैस्तीक्ष्णैः कस्मान्मृग विगर्हसे ॥
KK0107123025	मृग उवाच ।
KK0107123025a	नाहं घ्नन्तं मृगन्राजन्विगर्हे चात्मकारणात् ।
KK0107123025c	मैथुनं तु प्रतीक्ष्यं मे त्वयेहाद्यानृशंस्यतः ॥
KK0107123026a	सर्वभूतहिते काले सर्वभूतेप्सिते तथा ।
KK0107123026c	को हि विद्वान्मृगं हन्याच्चरन्तं मैथुनं वने ॥
KK0107123027a	अस्यां मृग्यां च राजेन्द्र हर्षान्मैथुनमाचरम् ।
KK0107123027c	पुरुषार्थफलं कर्तुं तत्त्वया विफलीकृतम् ॥
KK0107123028a	पौरवाणां महाराज तेषामक्लिष्टकर्मणाम् ।
KK0107123028c	वंशे जातस्य कौरव्य नानुरूपमिदं तव ॥
KK0107123029a	नृशंसं कर्म सुमहत्सर्वलोकविगर्हितम् ।
KK0107123029c	अस्वर्ग्यमयशस्यं चाप्यधर्मिष्ठं च भारत ॥
KK0107123030a	स्त्रीभोगानां विशेषज्ञः शास्त्रधर्मार्थतत्त्ववित् ।
KK0107123030c	नार्हस्त्वं सुरसङ्काश कर्तुमस्वर्ग्यमीदृशम् ॥
KK0107123031a	त्वया नृशंसकर्तारः पापाचाराश्च मानवाः ।
KK0107123031c	निग्राह्याः पार्थिवश्रेष्ठ त्रिवर्गपरिवर्जिताः ॥
KK0107123032a	किं कृतं ते नरश्रेष्ठ मामिहानागसं घ्नतः ।
KK0107123032c	मुनिं मूलफलाहारं मृगवेषधरं नृप ॥
KK0107123033a	वसमानमरण्येषु नित्यं शमपरायणम् ।
KK0107123033c	त्वयाऽहं हिंसितो यस्मात्तस्मात्त्वामप्यनागसः ॥
KK0107123034a	द्वयोर्नृशंसकर्तारमवशं काममोहितम् ।
KK0107123034c	जीवितान्तकरो भावो मैथुने समुपैष्यति ॥
KK0107123035a	अहं हि किन्दमो नाम तपसा भावितो मुनिः ।
KK0107123035c	व्यपत्रपन्मनुष्याणां मृग्यां मैथुनमाचरम् ॥
KK0107123036a	मृगो भत्वा मृगैः सार्धं चरामि गहने वने ।
KK0107123036c	न तु ते ब्रह्महत्येयं भविष्यत्यविजानतः ॥
KK0107123037a	मृगरूपधरं हत्वा मामेवं काममोहितम् ।
KK0107123037c	अस्य तु त्वं फलं मूढ प्राप्स्यसीदृशमेव हि ॥
KK0107123038a	प्रियया सह संवासं प्राप्य कामविमोहितः ।
KK0107123038c	त्वमप्यस्यामवस्थायां प्रेतलोकं गमिष्यसि ॥
KK0107123039a	अन्तकाले हि संवासं यया गन्तासि कान्तया ।
KK0107123039c	प्रेतराजपुरं प्राप्तं सर्वभूतदुरत्ययम् ।
KK0107123039a	भक्त्या मतिमतां श्रेष्ठ सैव त्वाऽनुगमिष्यति ॥
KK0107123040c	वर्तमानः सुखे दुःखं यथाऽहं प्रापितस्त्वया ।
KK0107123040a	तथा त्वां च सुखं प्राप्तं दुःखमभ्यागमिष्यति ॥
KK0107123041	वैशम्पायन उवाच ।
KK0107123041a	एवमुक्त्वा सुदुःखार्तो जीवितात्स व्यमुच्यत ।
KK0107123041c	मृगः पाण्डुश्च दुःखार्तः क्षणेन समपद्यत ॥ ॥

इति श्रीमन्महाभारते आदिपर्वणि सम्भवपर्वणि त्रयोविंशत्यधिकशततमोऽध्यायः ॥ 123 ॥

1-123-23 रन्ध्रे विशस्त्रत्वव्यसनाक्रान्तत्वादिसमये शरान्न विमुञ्चन्तीति सम्बन्धः । किन्त्वेषां शत्रूणां वधकालः सर्वलोकप्रसिद्धः सङ्ग्राम आभिमुख्यादिमान्स एव प्रशश्यतेऽन्यो निन्द्यत इत्यर्थः ॥ 1-123-24 प्रमत्तमसावधानम् ॥ 1-123-32 ते त्वया ॥ 1-123-34 द्वयोः स्त्रीपुंसयोर्नृशंसं निन्द्यं मैथुनासक्तयोर्वधस्तस्य कर्तारम् ॥ 1-123-39 प्राप्तं त्वा त्वाम् ॥ त्रयोविंशत्यधिकशततमोऽध्यायः ॥ 123 ॥
