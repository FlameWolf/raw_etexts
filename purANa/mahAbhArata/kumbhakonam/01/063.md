अध्यायः 063

पूरुवंशकथनम् ॥ 1 ॥
001	वैशंपायन उवाच ।
001a	पूरोर्वंशमहं धन्यं राज्ञाममिततेजसाम् ।
001c	प्रवक्ष्यामि पितॄणां ते तेषां नामानि मे शृणु ॥
002a	अव्यक्तप्रभवो ब्रह्मा शाश्वतो नित्य अव्ययः ।
002c	तस्मान्मरीचिः संजज्ञे दक्षश्चैव प्रजापतिः ॥
003a	अङ्गुष्ठाद्दक्षमसृजच्चक्षुर्भ्यां च मरीचिनम् ।
003c	मरीचेः कश्यपः पुत्रो दक्षस्य दुहिताऽऽदितिः ॥
004A	अदित्यां कश्यपाद्विवस्वान् ।
004B	विवस्वतो मनुर्मनोरिला ॥
005A	इलायाः पुरूरवाः ।
005B	पुरूरवस आयुः ।
005C	आयुषो नहुषः ।
005D	नहुषस्य ययातिः ॥
006A	ययातेर्द्वे भार्ये बभूवतुः ।
006B	उशनसो दुहिता देवयानी वृषपर्वणश्च दुहिता शर्मिष्ठा नाम ॥
007A	तत्रानुवंशो भवति ।
007B	यदुं च तुर्वसुं चैव देवयानी व्यजायत ।
007C	द्रुह्यं चानुं च पूरुं च शर्मिष्ठा वार्षपर्वणी ॥
008A	तत्र यदोर्यादवाः ।
008B	पूरोः पौरवाः ।
008C	पूरोर्भार्या कौसल्या बभूव ।
008D	तस्यामस्य जज्ञे जनमेजयः ॥
009A	स त्रीन्हयमेधानाजहार ।
009B	विश्वजिता चेष्ट्वा वनं प्रविवेश ॥
010A	जनमेजयस्तु सुनन्दां नामोपयेमे मागधीं ।
010B	तस्यामस्य जज्ञे प्राचीन्वान् ॥
011A	यः प्राचीं दिशं जिगाय ।
011B	यावत्सूर्याोदयात् तत्तस्य प्राचीनत्वम् ॥
012A	प्राचीन्वांस्तु खल्वाश्मकीमुपयेमे यादवीम् ।
012B	तस्यामस्य जज्ञे शय्यातिः ॥
013A	शय्यातिस्तु त्रिशङ्कोर्दुहितरं वराङ्गीं नामोपयेमे तस्यामस्य जज्ञेऽहंयातिः ॥
014B	अहंयातिस्तु खलु कृतवीर्यदुहितरं भानुमतीं नामोपयेमे ।
014C	तस्यामस्य जज्ञे सार्वभौमः ॥
015A	सार्वभौमस्तु खलु जित्वाऽऽजहार कैकयीं सुन्दरां नाम तामुपयेमे ।
015B	तस्यामस्य जज्ञे जयत्सेनः ॥
016A	जयत्सेनस्तु खलु वैदर्भीमुपयेमे सुश्रवां नाम ।
016B	तस्यामस्य जज्ञेऽपराचीनः ॥
017A	अपराचीनस्तु खलु वैदर्भीमपरामुपयेमे मर्यादां नाम ।
017B	तस्यामस्य जज्ञेऽरिहः ॥
018A	अरिहः खल्वाङ्गीमुपेयेमे ।
018B	तस्यामस्य जज्ञे महाभौमः ॥
019A	महाभौमस्तु खलु प्रसेनजिद्दुहितरमुपयेमे सुयज्ञां नाम ।
019B	तस्यामस्य जज्ञे अयुतानायी ॥
020A	यः पुरुषमेधे पुरुषाणामयुतमानयत्तत्तस्यायुतानायित्वम् ॥
021A	अयुतानायी तु खलु पृथुश्रवसो दुहितरमुपयेमे भासां नाम ।
021B	तस्यामस्य जज्ञेऽक्रोधनः ॥
022A	अक्रोधनस्तु खलु कालिङ्गीं कण्डूं नामोपयेमे ।
022B	तस्यामस्य जज्ञे देवातिथिः ॥
023A	देवातिथिस्तु खलु वैदर्भीमुपयेमे मर्यादां नाम तस्यामस्य जज्ञे ऋचः ॥
024A	ऋचस्तु खलु वामदेव्यामङ्गराजकन्यायामृक्षं पुत्रमजीजनत् ॥
025A	ऋक्षस्तु खलु तक्षकदुहितरं ज्वलन्तीं नामोपयेमे ।
025B	तस्यामन्त्यनारमुत्पादयामास ॥
026A	अन्त्यनारस्तु खलु सरस्वत्यां द्वादशवार्षिकं सत्रमाजहार ।
026B	तमुदवसाने सरस्वत्यभिगम्य भर्तारं वरयामास ॥
027A	तस्यां पुत्रं जनयामास त्रस्नुं नाम ।
027B	अत्रानुवंशो भवति ॥
028A	त्रस्नुं सरस्वती पुत्रमन्त्यनारादजीजनत् ।
028B	इलिलं जनयामास कालिन्द्यांत्रस्नुरात्मजम् ॥
029A	इलिलस्तु रथन्तर्यां दुष्यन्तादीन्पञ्च पुत्रानजीजनत् ॥
030A	दुष्यन्तस्तु लाक्षीं नाम भागीरथीमुपयेमे तस्यामस्य जज्ञे जनमेजयः ॥
031A	सएव दुष्यन्तो विश्वामित्रदुहितरं शकुन्तलां नामोपयेमे ।
031B	तस्यामस्य जज्ञे भरतः ॥
032A	तत्रेमौ श्लोकौ भवतः ।
032B	माता भस्त्रा पितुः पुत्रो यस्माज्जातः स एव सः ।
032C	भरस्व पुत्रं दौष्यन्तिं सत्यमाह शकुन्तला ॥
033a	रेतोधाः पुत्र उन्नयति नरदेव यमक्षयात् ।
033c	त्वं चास्य धाता गर्भस्य सत्यमाह शकुन्तला ॥
034A	ततोऽस्य भरतत्वम् ।
034B	भरतस्तु खलु काशेयीं सार्वसेनीमुपयेमे सुनन्दां नाम ।
034C	तस्यामस्य जज्ञे भुमन्युः ॥
035A	भुमन्युस्तु खलु दाशार्हीमुपयेमे सुवर्णां नाम ।
035B	तस्यामस्य जज्ञे सुहोत्रः ॥
036A	सुहोत्रस्तु खल्वैक्ष्वाकीमुपयेमे जयन्तीं नाम ।
036B	तस्यामस्य जज्ञे हस्ती ।
036C	य इदं पुरं निर्मापयामास ॥
037A	तस्माद्धास्तिनपुरत्वम् ।
037B	हस्ती खलु त्रैगर्तीमुपयेमे यशोदां नाम तस्यामस्य जज्ञे विकुञ्जनः ॥
038A	विकुञ्जनस्तु खलु दाशार्हीमुपयेमे सुन्दरां नाम ।
038B	तस्यामस्य जज्ञेऽजमीढः ॥
039A	अजमीढस्य तु चतुर्विंशतिपुत्रशतं बभूव ।
039B	कैकय्यां नागायां गान्धार्यां विमलायामृक्षायामिति ॥
040A	पृथग्वंशकर्तारो नृपतयः ।
040B	तत्र अजमीढादृक्षायां संवरणो जज्ञे स वंशकरः ॥
041A	सवरणस्तु वैवस्वतीं तपतीं नामोपयेमे ।
041B	तस्यामस्य जज्ञे कुरुः ॥
042A	कुरुस्तु खलु दाशार्हीमुपयेमे शुभाङ्गीं नाम ।
042B	तस्यामस्य जज्ञे विदूरथः ॥
043A	विदूरथस्तु खलु मागधीमुपयेमे संप्रियां नाम ।
043B	तस्यामस्य जज्ञेऽनश्वान् ॥
044A	अनश्वांस्तु खलु मागधीमुपयेमेऽमृतां नाम ।
044B	तस्यामस्य जज्ञे परिक्षित् ॥
045A	परिक्षित्खलु बाहुकामुपयेमे सुवेषां नाम ।
045B	तस्यामस्य जज्ञे भीमसेनः ॥
046A	भीमसेनस्तु खलु कैकयीमुपयेमे सुकुमारीं नाम ।
046B	तस्यामस्य जज्ञे परिश्रवाः ॥
047A	यमाहुः प्रतीप इति ।प्रतीपस्तु खलु शैब्यामुपयेमे सुनन्दीं नाम ।
047B	तस्यां त्रीन्पुत्रानुत्पादयामास देवापिं शन्तनुं बाह्लीकं चेति ॥
048A	देवापिस्तु खलु बाल एवारण्यं प्रविवेश ।
048B	शन्तनुस्तु महीपालोऽभवत् ॥
049A	तत्र श्लोको भवति ।यं यं कराभ्यां स्पृशति जीर्णं स सुखमश्नुते ।
049B	पुनर्युवा च भवति तस्मात्तं शन्तनुं विदुः ॥
050A	तदस्य शन्तनुत्वं ।
050B	शन्तनुस्तु खलु गङ्गां भागीरथीमुपयेमे तस्यामस्य जज्ञे देवव्रतः ।
050C	यमाहुर्भीष्म इति ॥
051A	भीष्मस्तु खलु पितुः प्रियचिकीर्षया सत्यवतीमानयामास मातरं ।
051B	यामाहुः कालीति ॥
052A	तस्यां पूर्वं पुराशरात्कन्यागर्भो द्वैपायनः ।
052B	तस्यामेव शन्तनोर्द्वौ पुत्रौ बभूवतुः चित्राङ्गदो विचित्रवीर्यश्च ॥
053A	चित्राङ्गदस्तु प्राप्तराज्य एव गन्धर्वेण निहृतः ।
053B	ततो विचित्रवीर्यो राजा बभूव ॥
054A	विचित्रवीर्यस्तु खलुकाशिराजस्य सुते अम्बिकाम्बालिके उदवहत् ।
054B	विचित्रवीर्योऽनुत्पन्नापत्य एव विदेहत्वं प्राप्तः ॥
055A	ततः सत्यवती चिन्तयामास कथं नु खलु शन्तनोः पिण्डविच्छेदो न स्यादिति ॥
056A	साथ द्वैपायनं चिन्तयामास सोऽग्रतः स्थितः किं करवाणीति ।
056B	तं सत्यवत्युवाच भ्राता तेऽनपत्य एव स्वर्गतः तस्यार्थेऽपत्यमुत्पादयेति ॥
057A	स परमित्युवाच स तत्र त्रीन्पुत्रानुत्पादयामास धृतराष्ट्रं पाण्डुं विदुरं चेति ॥
058A	धृतराष्ट्रात्पुत्रशतं बभूव गान्धार्यां वरदानाद्द्वैपायनस्य तेषां च धार्तराष्ट्राणां चत्वारः प्रधानाः दुर्योधनो दुश्शासनो विकर्णश्चित्रसेनश्चेति ॥
059A	पाण्डोस्तु कुन्ती माद्रीति स्त्रीरत्ने बभूवतुः ।
059B	स मृगयां चरन्मैथुनगतमृषिं मृगचारिणं बाणेन जघान ॥
060A	स बाणविद्ध उवाच पाण्डुम् ।
060B	अत्र श्लोको भवति ॥
061A	योऽकृतार्थं हि मां ग्रूर बाणेनाघ्ना मृगव्रतम् ।
061B	त्वामप्येतादृशो भावः क्षिप्रमेवागमिष्यति ॥
062A	इति मृगव्रतचारिणा ऋषिणा शप्तः ।
062B	स विषण्णरूपः पाण्डुस्तं शापं परिहरन्नोपसर्पति भार्ये ॥
063A	कदाचित्स आह ।स्वचापल्यादिदं प्राप्तवानहम् ।
063B	पुराणेषु पठ्यमानं शृणोमि नानपत्यस्य लोकाः सन्तीति ॥
064A	सा त्वं मदर्थे पुत्रानुत्पादयेति कुन्तीमुवाच ॥
065A	सा कुन्ती पुत्रानुत्पादयामास धर्माद्युधिष्ठिरं मारुताद्भीमसेनमिन्द्रादर्जुनमिति ।
065B	स हृष्टरूपः पाण्डुरुवाच ।
065C	इयं ते सपत्नी भवति माद्र्यनपत्या व्रीडिता साध्वी अस्यामपत्यमुत्पाद्यतामिति ॥
066A	सा कुन्ती तस्यै माद्र्यै तथेति व्रतमादिदेश ।
066B	ततस्तस्यां नकुलसहदेवौ यमावश्विभ्यां जज्ञाते ॥
067A	माद्रीं तु खलु स्वलङ्कृतां दृष्ट्वा पाण्डुर्भावं चक्रे ।
067B	स तां प्राप्यैव विदेहत्वं प्राप्तः ॥
068A	ततस्तेन सह चितामन्वारुरोह माद्री ।
068B	कुन्तीं चोवाच यमयोरार्ययाऽप्रमत्तया भवितव्यमिति ॥
069A	ततः पञ्चपाण्डवान्सह कुन्त्या हास्तिनपुरं नयन्ति स्म तपस्विनः ॥
070A	तत्र भीष्माय धृतराष्ट्रविदुरयोः पाण्डोः स्वर्गगमनं याथातथ्यं निवेदयन्तिस्म तपस्विनः ॥
071A	पाण्डवान्सह कुन्त्या जतुगृहे दाहयितुकामो धृतराष्ट्रात्मजोऽभूत् ॥
072A	तांश्च विदुरो मोक्षयामास ।
072B	ततो भीमो हिडिम्बं हत्वा पुत्रमुत्पादयामास हिडिम्बायां घटोत्कचं नाम ॥
073A	ततश्चैकचक्रां जग्मुः कुशलिनः ।
073B	ततः पाञ्चालविषयं गत्वा स्वयंवरे द्रौपदीं लब्ध्वाऽर्धराज्यं प्राप्येन्द्रप्रस्थनिवासिनस्तस्यां पुत्रानुत्पादयामासुर्द्रौपद्याम् ॥
074A	प्रतिविन्ध्यां युधिष्ठिरः ।
074B	सुतसोमं वृकोदरः ।
074C	श्रुतकीर्तिमर्जुनः ।
074D	शतानीकं नकुलः ।
074E	श्रुतसेनं सहदेव इति ॥
075A	शैव्यस्य कन्यां देवकीं नामोपयेमे युधिष्ठिरः ।
075B	तस्यां पुत्रं जनयामास यौधेयं नाम ॥
076A	भीमसेनस्तु वाराणस्यां काशिराजकन्यां जलन्धरां नामोपयेमे स्वयंवरस्थां ।
076B	तस्यामस्य जज्ञे शर्वत्रातः ॥
077A	अर्जुनस्तु खलु द्वारवतीं गत्वा भगवतो वासुदेवस्य भगिनीं सुभद्रां नामोदवहद्भार्यां ।
077B	तस्यामभिमन्युं नाम पुत्रं जनयामास ॥
078A	नकुलस्तु खलु चैद्यां रेणुमतीं नामोदवहत् ।
078B	तस्यां पुत्रं जनयामास निरमित्रं नाम ॥
079A	सहदेवस्तु खलु माद्रीमेव स्वयंवरे विजयां नामोदवहद्भार्याम् ।
079B	तस्यां पुत्रं जनयामास सुहोत्रं नाम ॥
080A	भीमसेनश्च पूर्वमेव हिडिम्बायां राक्षस्यां पुत्रमुत्पादयामास घटोत्कचं नाम ।
080B	अर्जुनस्तु नागकन्यायामुलूप्यामिरावन्तं नाम पुत्रं जनयामास ॥
081A	ततो मणलूरुपतिकन्यायां चित्राङ्गदायामर्जुनः पुत्रमुत्पादयामास बभ्रुवाहनं नाम ।
081B	एते त्रयोदश पुत्राः पाण्डवानाम् ॥
082A	विराटस्य दुहितरमुत्तरां नामाभिमन्युरुपेयेमे ।
082B	तस्यामस्य परासुर्गर्भोऽजायत ॥
083A	तमुत्सङ्गे प्रतिजग्राह पृथा नियोगात्पुरुषोत्तमस्य ।
083B	षाण्मासिकं गर्भमहं जीवयामि पादस्पर्शादिति वासुदेव उवाच ॥
084A	अहं जीवयामि कुमारमनन्तवीर्यं जात एवायमजायत ।
084B	अभिमन्योः सत्येन चेयं पृथिवी धारयत्विति वासुदेवस्य पादस्पर्शात्सजीवोऽजायत ।
084C	नाम तस्याकरोत्सुभद्रा ॥
085A	परिक्षीणे कुले जात उत्तरायां परंतपः ।
085B	परिक्षिदभवत्तस्मात्सौभद्रात्तु यशस्विनः ॥
086A	परीक्षित्तु खलु भद्रवतीं नामोपयेमे ।
086B	तस्यां तत्र भवाञ्जनमेजयः ॥
087A	जनमेजयात्तु भवतः खलु वपुष्टमायां पुत्रौ द्वौ शतानीकः शङ्कुकर्णश्च ॥
088A	शतानीकस्तु खलु वैदेहीमुपयेमे ।
088B	तस्यामस्य जज्ञे पुत्रोऽश्वमेधदत्तः ॥
089A	इत्येष पूरोर्वंशस्तु पाण्डवानां च कीर्तितः ।
089B	पूरोर्वंशमिमं श्रुत्वा सर्वपापैः प्रमुच्यते ॥ ॥

इति श्रीमन्महाभारते आदिपर्वणि अंशावतरणपर्वणि त्रिषष्टितमोऽध्यायः ॥ 63 ॥

1-63-32 भस्त्रा चर्मकोशः तत्र निहितं बीजं यथा तदीयं न भवति एवं मातापि भस्त्रेव । येन हेतुना यो जातः स एव सः । कार्यस्य कारणानन्यत्वात् ॥ 1-63-33 पुत्रः रेतोधाः रेतोधातारं पितरं उन्नयति ऊर्ध्वं नयति । यमक्षयात् नरकात् ॥
