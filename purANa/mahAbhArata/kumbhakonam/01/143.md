अध्यायः 143

अर्जुनेन लक्ष्यभूतभासच्छेदः ॥ 1 ॥ स्नानार्थं गङ्गामवतीर्णस्य द्रोणस्य ग्राहेण जङ्घायां ग्रहणम् ॥ 2 ॥ अर्जुनेन ग्राहहननम् ॥ 3 ॥ अर्जुनस्य ब्रह्मशिरोस्त्रलाभः ॥ 4 ॥
KK0107143001	वैशम्पायन उवाच ।
KK0107143001a	ततो धनञ्जयं द्रोणः स्मयमानोऽभ्यभाषत ।
KK0107143001c	त्वयेदानीं प्रहर्तव्यमेतल्लक्ष्यं विलोक्यताम् ॥
KK0107143002a	मद्वाक्यसमकालं ते मोक्तव्योऽत्र भवेच्छरः ।
KK0107143002c	वितत्य कार्मुकं पुत्र तिष्ठ तावन्मुहूर्तकम् ॥
KK0107143003a	एवमुक्तः सव्यसाची मण्डलीकृतकार्मुकः ।
KK0107143003c	तस्थौ भासं समुद्दिश्य गुरुवाक्यप्रचोदितः ॥
KK0107143004a	मुहूर्तादिव तं द्रोणस्तथैव समभाषत ।
KK0107143004c	पश्यस्येनं स्थितं भासं द्रुमं मामपि चार्जुन ॥
KK0107143005a	पश्याम्येकं भासमिति द्रोणं पार्थोऽभ्यभाषत ।
KK0107143005c	न तु वृक्षं भवन्तं वा पश्यामीति च भारत ॥
KK0107143006a	ततः प्रीतमना द्रोणो मुहूर्तादिव तं पुनः ।
KK0107143006c	प्रत्यभाषत दुर्धर्षः पाण्डवानां महारथम् ॥
KK0107143007a	भासं पश्यसि यद्येनं तथा ब्रूहि पुनर्वचः ।
KK0107143007c	शिरः पश्यामि भासस्य न गात्रमिति सोऽब्रवीत् ॥
KK0107143008a	अर्जुनेनैवमुक्तस्तु द्रोणो हृष्टतनूरुहः ।
KK0107143008c	मुञ्चस्वेत्यब्रवीत्पार्थं स मुमोचाविचारयन् ॥
KK0107143009a	ततस्तस्य नगस्थस्य क्षुरेण निशितेन च ।
KK0107143009c	शिर उत्कृत्य तरसा पातयामास पाण्डवः ॥
KK0107143010a	तस्मिन्कर्मणि संसिद्धे पर्यष्वजत पाण्डवम् ।
KK0107143010c	मेने च द्रुपदं सङ्ख्ये सानुबन्धं पराजितम् ॥
KK0107143011a	कस्य चित्त्वथ कालस्य सशिष्योऽङ्गिरसां वरः ।
KK0107143011c	जगाम गङ्गामभितो मज्जितुं भरतर्षभ ॥
KK0107143012a	अवगाढमथो द्रोणं सलिले सलिलेचरः ।
KK0107143012c	ग्राहो जग्राह बलवाञ्जङ्घान्ते कालचोदितः ॥
KK0107143013a	स समर्थोऽपि मोक्षाय शिष्यान्सर्वानचोदयत् ।
KK0107143013c	ग्राहं हत्वा तु मोक्ष्यध्वं मामिति त्वरयन्निव ॥
KK0107143014a	तद्वाक्यसमकालं तु बीभत्सुर्निशितैः शरैः ।
KK0107143014c	अवार्यैः पञ्चभिर्ग्राहं मग्नमम्भस्यताडयत् ॥
KK0107143015a	इतरे त्वथ सम्मूढास्तत्रपत्र प्रपेदिरे ।
KK0107143015c	तं तु दृष्ट्वा क्रियोपेतं द्रोणोऽमन्यत पाण्डवम् ॥
KK0107143016a	विशिष्टं सर्वशिष्येभ्यः प्रीतिमांश्चाभवत्तदा ।
KK0107143016c	स पार्थबाणैर्बहुधा खण्डशः परिकल्पितः ॥
KK0107143017a	ग्राहः पञ्चत्वमापेदे जङ्घां त्यक्त्वा महात्मनः ।
KK0107143017c	`सर्वक्रियाभ्यनुज्ञानात्तथा शिष्यान्समानयत् ॥
KK0107143018a	दुर्योधनं चित्रसेनं दुःशासनविविंशती ।
KK0107143018c	अर्जुनं च समानीय ह्यश्वत्थामानमेव च ॥
KK0107143019a	शिशुकं मृण्मयं कृत्वा द्रोणो गङ्गाजले ततः ।
KK0107143019c	शिष्याणां पश्यतां चैव क्षिपति स्म महाभुजः ॥
KK0107143020a	चक्षुषी वाससा चैव बद्ध्वा प्रादाच्छरासनम् ।
KK0107143020c	शिशुकं विद्ध्यतेमं वै जलस्थं बद्धचक्षुषः ॥
KK0107143021a	तत्क्षणेनैव बीभत्सुरावापैर्दशभिर्वशी ।
KK0107143021c	पञ्चकैरनुविव्याध मग्नं शिशुकमम्भसि ॥
KK0107143022a	ताः स दृष्ट्वा क्रियाः सर्वा द्रोणोऽमन्यत पाण्डवम् ।
KK0107143022c	विशिष्टं सर्वशिष्येभ्यः प्रीतिमांश्चाभवत्तदा ।'
KK0107143022e	तथाब्रवीन्महात्मानं भारद्वाजो महारथम् ॥
KK0107143023a	गृहाणेदं महाबाहो विशिष्टमतिदुर्धरम् ।
KK0107143023c	अस्त्रं ब्रह्मशिरो नाम सप्रयोगनिवर्तनम् ॥
KK0107143024a	न च ते मानुषेष्वेतत्प्रयोक्तव्यं कथञ्चन ।
KK0107143024c	जगद्विनिर्दहेदेतदल्पतेजसि पातितम् ॥
KK0107143025a	असामान्यमिदं तात लोकेष्वस्त्रं निगद्यते ।
KK0107143025c	तद्धारयेथाः प्रयतः शृणु चेदं वचो मम ॥
KK0107143026a	बाधेतामानुषः शत्रुर्यदि त्वां वीर कश्चन ।
KK0107143026c	तद्वधाय प्रयुञ्जीथास्तदस्त्रमिदमाहवे ॥
KK0107143027a	तथेति सम्प्रतिश्रुत्य बीभत्सुः स कृताञ्जलिः ।
KK0107143027c	जग्राह परमास्त्रं तदाह चैनं पुनर्गुरुः ।
KK0107143027e	भविता त्वत्समो नान्यः पुमाँल्लोके धनुर्धरः ॥ ॥

इति श्रीमन्महाभारते आदिपर्वणि सम्भवपर्वणि त्रिचत्वारिंशदधिकशततमोऽध्यायः ॥ 143 ॥

1-143-12 अवगाढं जलावगाहिनम् ॥ 1-143-13 मोक्ष्यध्वं मोचयध्वम् ॥ त्रिचत्वारिंशदधिकशततमोऽध्यायः ॥ 143 ॥
