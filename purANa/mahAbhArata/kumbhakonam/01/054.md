अध्यायः 054
आस्तीकस्य स्वमात्रा सवादः । वासुकेराश्वासनं च ॥ 1 ॥ आस्तीकस्य सर्पसत्रं प्रति गमनम् ॥ 2 ॥ 

KK0105054001	सौतिरुवाच । 
KK0105054001a	तत आहूय पुत्रं स्वं जरत्कारुर्भुजंगमा ।
KK0105054001c	वासुकेर्नागराजस्य वचनादिदमब्रवीत् ॥
KK0105054002a	अहं तव पितुः पुत्र भ्रात्रा दत्ता निमित्ततः ।
KK0105054002c	कालः स चायं संप्राप्तस्तत्कुरुष्व यथातथम् ॥
KK0105054003	आस्तीक उवाच । 
KK0105054003a	किंनिमित्तं मम पितुर्दत्ता त्वं मातुलेन मे ।
KK0105054003c	तन्ममाचक्ष्व तत्त्वेन श्रुत्वा कर्ताऽस्मि तत्तथा ॥
KK0105054004	सौतिरुवाच । 
KK0105054004a	तत आचष्ट सा तस्मै बान्धवानां हितैषिणी ।
KK0105054004c	भगिनी नागराजस्य जरत्कारुरविक्लबा ॥
KK0105054005	जरत्कारुरुवाच । 
KK0105054005a	पन्नगानामशेषाणां माता कद्रूरिति श्रुता ।
KK0105054005c	तया शप्ता रुषितया सुता यस्मान्निबोध तत् ॥
KK0105054006a	उच्चैः श्रवाः सोऽश्वराजो यन्मिथ्या न कृतो मम ।
KK0105054006c	विनतार्थाय पणिते दासभावाय पुत्रकाः ॥
KK0105054007a	जनमेजयस्य वो यज्ञे धक्ष्यत्यनिलसारथिः ।
KK0105054007c	तत्र पञ्चत्वमापन्नाः प्रेतलोकं गमिष्यथ ॥
KK0105054008a	तां च शप्तवतीं देवः साक्षाल्लोकपितामहः ।
KK0105054008c	एवमस्त्विति तद्वाक्यं प्रोवाचानु मुमोद च ॥
KK0105054009a	वासुकिश्चापि तच्छ्रुत्वा पितामहवचस्तदा ।
KK0105054009c	अमृते मथिते तात देवाञ्छरणमीयिवान् ॥
KK0105054010a	सिद्धार्थाश्च सुराः सर्वे प्राप्यामृतमनुत्तमम् ।
KK0105054010c	भ्रातरं मे पुरस्कृत्य पितामहमुपागमन् ॥
KK0105054011a	ते तं प्रसादयामासुः सुराः सर्वेऽब्जसंभवम् ।
KK0105054011c	राज्ञा वासुकिना सार्धं शापोऽसौन भवेदिति ॥
KK0105054012	देवा ऊचुः । 
KK0105054012a	वासुकिर्नागराजोऽयं दुःखितो ज्ञातिकारणात् ।
KK0105054012c	अभिशापः स मातुस्तु भगवन्न भवेत्कथम् ॥
KK0105054013	ब्रह्मोवाच । 
KK0105054013a	जरत्कारुर्जरत्कारुं यां भार्यां समवाप्स्यति ।
KK0105054013c	तत्र जातो द्विजः शापान्मोक्षयिष्यति पन्नगान् ॥
KK0105054014a	एतच्छ्रुत्वा तु वचनं वासुकिः पन्नगोत्तमः ।
KK0105054014c	प्रादान्माममरप्रख्य तव पित्रे महात्मने ॥
KK0105054015a	प्रागेवानागते काले तस्मात्त्व मय्यजायथाः ।
KK0105054015c	अयं स कालः संप्राप्तो भयान्नस्त्रातुमर्हसि ॥
KK0105054016a	भ्रातरं चापि मे तस्मात्त्रातुमर्हसि पावकात् ।
KK0105054016c	न मोघं तु कृतं तत्स्याद्यदहं तव धीमते । 
KK0105054016e	पित्रे दत्ता विमोक्षार्थं कथं वा पुत्र मन्यसे ॥ 
KK0105054017	सौतिरुवाच । 
KK0105054017a	एवमुक्तस्तथेत्युक्त्वा सास्तीको मातरं तदा ।
KK0105054017c	अब्रवीद्दुःखसंतप्तं वासुकिं जीवयन्निव ॥
KK0105054018a	अहं त्वां मोक्षयिष्यामि वासुके पन्नगोत्तम ।
KK0105054018c	तस्माच्छापान्महासत्त्व सत्यमेतद्ब्रवीमि ते ॥
KK0105054019a	भव स्वस्थमना नाग न हि ते विद्यते भयम् ।
KK0105054019c	प्रयतिष्ये तथा राजन्यथा श्रेयो भविष्यति ॥
KK0105054020a	न मे वागनृतं प्राह स्वैरेष्वपि कुतोऽन्यथा ।
KK0105054020c	तं वै नृपवरं गत्वा दीक्षितं जनमेजयम् ॥
KK0105054021a	वाग्भिर्मङ्गलयुक्ताभिस्तोषयिष्येऽद्य मातुल ।
KK0105054021c	यथा स यज्ञो नृपतेर्निवत्रिष्यति सत्तम ॥
KK0105054022a	स संभावय नागेन्द्र मयि सर्वं महामते ।
KK0105054022c	न ते मयि मनो जातु मिथ्या भवितुमर्हति ॥
KK0105054023	वासुकिरुवाच । 
KK0105054023a	आस्तीक परिघूर्णामि हृदयं मे विदीर्यते ।
KK0105054023c	दिशो न प्रतिजानामि ब्रह्मदण्डनिपीडितः ॥
KK0105054024	आस्तीक उवाच । 
KK0105054024a	न सन्तापस्त्वया कार्यः कथंचित्पन्नगोत्तम ।
KK0105054024c	प्रदीप्ताग्नेः समुत्पन्नं नाशयिष्यामि ते भयम् ॥
KK0105054025a	ब्रह्मदण्डं महाघोरं कालाग्निसमतेजसम् ।
KK0105054025c	नाशयिष्यामि माऽत्र त्वं भयंकार्षीः कथंचन ॥
KK0105054026	सौतिरुवाच । 
KK0105054026a	ततः स वासुकेर्घोरमपनीय मनोज्वरम् ।
KK0105054026c	आधाय चात्मनोऽङ्गेषु जगाम त्वरितो भृशम् ॥
KK0105054027a	जनमेजयस्य तं यज्ञं सर्वैः समुदितं गुणैः ।
KK0105054027c	मोक्षाय भुजगेन्द्राणामास्तीको द्विजसत्तमः ॥
KK0105054028a	स गत्वाऽपश्यदास्तीको यज्ञायतनमुत्तमम् ।
KK0105054028c	वृतं सदस्यैर्बहुभिः सूर्यवह्निसमप्रभैः ॥
KK0105054029a	स तत्र वारितो द्वास्थैः प्रविशन्द्विजसत्तमः ।
KK0105054029c	अभितुष्टाव तं यज्ञं प्रवेशार्थी परंतपः ॥
KK0105054030a	स प्राप्य यज्ञायतनं वरिष्ठंद्विजोत्तमः पुण्यकृतां वरिष्ठः । 
KK0105054030c	तुष्टाव राजानमनन्तकीर्ति-मृत्विक्सदस्यांश्च तथैव चाग्निम् ॥ ॥ 
इति श्रीमन्महाभारते आदिपर्वणि आस्तीकपर्वणि चतुःपञ्चाशत्तमोऽध्यायः ॥ 54 ॥ 
1-54-4 आचष्ट व्यक्तं कथितवती । अविक्लबा अनाकुला ॥ 1-54-12 अभिशापः शापः ॥ 1-54-17 आस्तीक इति पादपूरणार्थः सुलोपः ॥ 1-54-22 मयि अयमस्मान्मोचयिष्यत्येवरूपो मनःसंकल्पो जातु कदापि मिथ्याऽन्यथा न ॥ 1-54-23 ब्रह्म वेदः मातृदेवो भवेति मातुराज्ञकरत्वविधानपरस्तदन्यथाकरणप्रयुक्तो दण्डो मातृशापरूपो ब्रह्मदण्डः ॥ 1-54-26 वासुकेश्चिन्ताज्वरं स्वयं गृहीत्वेत्यर्थः ॥ चतुःपञ्चाशत्तमोऽध्यायः ॥ 54 ॥
