अध्यायः 054
आस्तीकस्य स्वमात्रा सवादः । वासुकेराश्वासनं च ॥ 1 ॥ आस्तीकस्य सर्पसत्रं प्रति गमनम् ॥ 2 ॥ 

001	सौतिरुवाच । 
001a	तत आहूय पुत्रं स्वं जरत्कारुर्भुजंगमा ।
001c	वासुकेर्नागराजस्य वचनादिदमब्रवीत् ॥
002a	अहं तव पितुः पुत्र भ्रात्रा दत्ता निमित्ततः ।
002c	कालः स चायं संप्राप्तस्तत्कुरुष्व यथातथम् ॥
003	आस्तीक उवाच । 
003a	किंनिमित्तं मम पितुर्दत्ता त्वं मातुलेन मे ।
003c	तन्ममाचक्ष्व तत्त्वेन श्रुत्वा कर्ताऽस्मि तत्तथा ॥
004	सौतिरुवाच । 
004a	तत आचष्ट सा तस्मै बान्धवानां हितैषिणी ।
004c	भगिनी नागराजस्य जरत्कारुरविक्लबा ॥
005	जरत्कारुरुवाच । 
005a	पन्नगानामशेषाणां माता कद्रूरिति श्रुता ।
005c	तया शप्ता रुषितया सुता यस्मान्निबोध तत् ॥
006a	उच्चैः श्रवाः सोऽश्वराजो यन्मिथ्या न कृतो मम ।
006c	विनतार्थाय पणिते दासभावाय पुत्रकाः ॥
007a	जनमेजयस्य वो यज्ञे धक्ष्यत्यनिलसारथिः ।
007c	तत्र पञ्चत्वमापन्नाः प्रेतलोकं गमिष्यथ ॥
008a	तां च शप्तवतीं देवः साक्षाल्लोकपितामहः ।
008c	एवमस्त्विति तद्वाक्यं प्रोवाचानु मुमोद च ॥
009a	वासुकिश्चापि तच्छ्रुत्वा पितामहवचस्तदा ।
009c	अमृते मथिते तात देवाञ्छरणमीयिवान् ॥
010a	सिद्धार्थाश्च सुराः सर्वे प्राप्यामृतमनुत्तमम् ।
010c	भ्रातरं मे पुरस्कृत्य पितामहमुपागमन् ॥
011a	ते तं प्रसादयामासुः सुराः सर्वेऽब्जसंभवम् ।
011c	राज्ञा वासुकिना सार्धं शापोऽसौन भवेदिति ॥
012	देवा ऊचुः । 
012a	वासुकिर्नागराजोऽयं दुःखितो ज्ञातिकारणात् ।
012c	अभिशापः स मातुस्तु भगवन्न भवेत्कथम् ॥
013	ब्रह्मोवाच । 
013a	जरत्कारुर्जरत्कारुं यां भार्यां समवाप्स्यति ।
013c	तत्र जातो द्विजः शापान्मोक्षयिष्यति पन्नगान् ॥
014a	एतच्छ्रुत्वा तु वचनं वासुकिः पन्नगोत्तमः ।
014c	प्रादान्माममरप्रख्य तव पित्रे महात्मने ॥
015a	प्रागेवानागते काले तस्मात्त्व मय्यजायथाः ।
015c	अयं स कालः संप्राप्तो भयान्नस्त्रातुमर्हसि ॥
016a	भ्रातरं चापि मे तस्मात्त्रातुमर्हसि पावकात् ।
016c	न मोघं तु कृतं तत्स्याद्यदहं तव धीमते । 
016e	पित्रे दत्ता विमोक्षार्थं कथं वा पुत्र मन्यसे ॥ 
017	सौतिरुवाच । 
017a	एवमुक्तस्तथेत्युक्त्वा सास्तीको मातरं तदा ।
017c	अब्रवीद्दुःखसंतप्तं वासुकिं जीवयन्निव ॥
018a	अहं त्वां मोक्षयिष्यामि वासुके पन्नगोत्तम ।
018c	तस्माच्छापान्महासत्त्व सत्यमेतद्ब्रवीमि ते ॥
019a	भव स्वस्थमना नाग न हि ते विद्यते भयम् ।
019c	प्रयतिष्ये तथा राजन्यथा श्रेयो भविष्यति ॥
020a	न मे वागनृतं प्राह स्वैरेष्वपि कुतोऽन्यथा ।
020c	तं वै नृपवरं गत्वा दीक्षितं जनमेजयम् ॥
021a	वाग्भिर्मङ्गलयुक्ताभिस्तोषयिष्येऽद्य मातुल ।
021c	यथा स यज्ञो नृपतेर्निवत्रिष्यति सत्तम ॥
022a	स संभावय नागेन्द्र मयि सर्वं महामते ।
022c	न ते मयि मनो जातु मिथ्या भवितुमर्हति ॥
023	वासुकिरुवाच । 
023a	आस्तीक परिघूर्णामि हृदयं मे विदीर्यते ।
023c	दिशो न प्रतिजानामि ब्रह्मदण्डनिपीडितः ॥
024	आस्तीक उवाच । 
024a	न सन्तापस्त्वया कार्यः कथंचित्पन्नगोत्तम ।
024c	प्रदीप्ताग्नेः समुत्पन्नं नाशयिष्यामि ते भयम् ॥
025a	ब्रह्मदण्डं महाघोरं कालाग्निसमतेजसम् ।
025c	नाशयिष्यामि माऽत्र त्वं भयंकार्षीः कथंचन ॥
026	सौतिरुवाच । 
026a	ततः स वासुकेर्घोरमपनीय मनोज्वरम् ।
026c	आधाय चात्मनोऽङ्गेषु जगाम त्वरितो भृशम् ॥
027a	जनमेजयस्य तं यज्ञं सर्वैः समुदितं गुणैः ।
027c	मोक्षाय भुजगेन्द्राणामास्तीको द्विजसत्तमः ॥
028a	स गत्वाऽपश्यदास्तीको यज्ञायतनमुत्तमम् ।
028c	वृतं सदस्यैर्बहुभिः सूर्यवह्निसमप्रभैः ॥
029a	स तत्र वारितो द्वास्थैः प्रविशन्द्विजसत्तमः ।
029c	अभितुष्टाव तं यज्ञं प्रवेशार्थी परंतपः ॥
030a	स प्राप्य यज्ञायतनं वरिष्ठंद्विजोत्तमः पुण्यकृतां वरिष्ठः । 
030c	तुष्टाव राजानमनन्तकीर्ति-मृत्विक्सदस्यांश्च तथैव चाग्निम् ॥ ॥ 
इति श्रीमन्महाभारते आदिपर्वणि आस्तीकपर्वणि चतुःपञ्चाशत्तमोऽध्यायः ॥ 54 ॥ 
1-54-4 आचष्ट व्यक्तं कथितवती । अविक्लबा अनाकुला ॥ 1-54-12 अभिशापः शापः ॥ 1-54-17 आस्तीक इति पादपूरणार्थः सुलोपः ॥ 1-54-22 मयि अयमस्मान्मोचयिष्यत्येवरूपो मनःसंकल्पो जातु कदापि मिथ्याऽन्यथा न ॥ 1-54-23 ब्रह्म वेदः मातृदेवो भवेति मातुराज्ञकरत्वविधानपरस्तदन्यथाकरणप्रयुक्तो दण्डो मातृशापरूपो ब्रह्मदण्डः ॥ 1-54-26 वासुकेश्चिन्ताज्वरं स्वयं गृहीत्वेत्यर्थः ॥ चतुःपञ्चाशत्तमोऽध्यायः ॥ 54 ॥
