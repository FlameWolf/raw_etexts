अध्यायः 001
(अनुक्रमणिकापर्व ॥ 1 ॥)
आदौ मङ्गलाचरणम् ॥ 1 ॥ नैमिशारण्ये दीर्घसत्रे शौनकादीन्प्रति सौतेरागमनम् ॥ 2 ॥ तत्र शौनकादिभिः सौतिं प्रति भारतकथनचोदना ॥ 3 ॥ सौतिना श्रीमन्नारायणनमस्कारपूर्वकं व्यासस्य भारतनिर्माणकथनम् ॥ 4 ॥ पर्वानुक्रमणिका ॥ 5 ॥
॥ श्रीवेदव्यासाय नमः ॥
KK0101001001a	नारायणं नमस्कृत्य नरं चैव नरोत्तमम् ।
KK0101001001c	देवीं सरस्वतीं चैव(व्यासं) ततो जयमुदीरयेत् ॥
KK0101001002a	'नारायणं सुरगुरुं जगदेकनाथं भक्तप्रियं सकललोकनमस्कृतं च ।
KK0101001002c	त्रैगुण्यवर्जितमजं विभुमाद्यमीशं वन्दे भवघ्नममरासुरसिद्धवन्द्यम्' ॥
KK0101001003a	'नमो धर्माय महते नमः कृष्णाय वेधसे ।
KK0101001003c	ब्राह्मणेभ्यो नमस्कृत्य धर्मान्वक्ष्यामि शाश्वतान्' ॥
KK0101001004a	ओं नमो भगवते वासुदेवाय । ओं नमः पितामहाय । ओं नमः प्रजापतिभ्यः ।
KK0101001004c	ओं नमः कृष्णद्वैपायनाय ।ओं नमः सर्वविघ्नविनायकेभ्यः ॥
KK0101001005A	रोमहर्षणपुत्र उग्रश्रवाः सौतिः पौराणिको नैमिशारण्ये शौनकस्य कुलपतेर्द्वादशवार्षिके सत्रे 
KK0101001006a	सुखासीनानभ्यगच्छद्ब्रह्मर्षीन्संशितव्रतान् ।
KK0101001006c	विनयावनतो भूत्वा कदाचित्सूतनन्दनः ॥
KK0101001007a	तमाश्रममनुप्राप्य नैमिशारण्यवासिनः ।
KK0101001007c	'उवाच तानृषीन्सर्वान्धन्यो वोऽस्म्यद्य दर्शनात् ॥ 
KK0101001008a	वेद वैयासिकीः सर्वाः कथा धर्मार्थसंहिताः ।
KK0101001008c	वक्ष्यामि वो द्विजश्रेष्ठाः शृण्वन्त्वद्य तपोधनाः ॥
KK0101001009a	तस्य तद्वचनं श्रुत्वा नैमिशारण्यवासिनः ।'
KK0101001009c	चित्राः श्रोतुं कथास्तत्र परिवव्रुस्तपस्विनः ॥
KK0101001010a	अभिवाद्य मुनींस्तांस्तु सर्वानेव कृताञ्जलिः ।
KK0101001010c	अपृच्छत्स तपोवृद्धिं सद्भिश्चैवाभिपूजितः ॥
KK0101001011a	अथ तेषूपविष्टेषु सर्वेष्वेव तपस्विषु ।
KK0101001011c	निर्दिष्टमासनं भेजे विनयाद्रौमहर्षणिः ॥
KK0101001012a	सुखासीनं ततस्तं तु विश्रान्तमुपलक्ष्य च ।
KK0101001012c	अथापृच्छदृषिस्तत्र कश्चित्प्रस्तावयन्कथाः ॥
KK0101001013a	कुत आगम्यते सौते क्वचायं विहृतस्त्वया ।
KK0101001013c	कालः कमलपत्राक्ष शंसैतत्पृच्छतो मम ॥
KK0101001014a	एवं पृष्टोऽब्रवीत्सम्यग्यथावद्रौमहर्षणिः ।
KK0101001014c	वाक्यं वचनसम्पन्नस्तेषां च चरिताश्रयम् ॥
KK0101001015a	तस्मिन्सदसि विस्तीर्णे मुनीनां भावितात्मनाम् ।
KK0101001015	सौतिरुवाच ।
KK0101001015c	जनमेजयस्य राजर्षेः सर्पसत्रे महात्मनः ॥
KK0101001016a	समीपे पार्थिवेन्द्रस्य सम्यक्पारिक्षितस्य च ।
KK0101001016c	कृष्णद्वैपायनप्रोक्ताः सुपुण्या विविधाः कथाः ॥
KK0101001017a	कथिताश्चापि विधिवद्या वैशम्पायनेन वै ।
KK0101001017c	श्रुत्वाऽहं ता विचित्रार्था महाभारतसंश्रिताः ॥
KK0101001018a	बहूनि सम्परिक्रम्य तीर्थान्यायतनानि च ।
KK0101001018c	समन्तपञ्चकं नाम पुण्यं द्विजनिषेवितम् ॥
KK0101001019a	गतवानस्मि तं देशं युद्धं यत्राभवत्पुरा ।
KK0101001019c	कुरूणां पाण्डवानां च सर्वेषां महीक्षिताम् ॥
KK0101001020a	दिदृक्षुरागतस्तस्मात्समीपं भवतामिह ।
KK0101001020c	आयुष्मन्तः सर्व एव ब्रह्मभूता हि मे मताः । 
KK0101001020e	अस्मिन्यज्ञे महाभागाः सूर्यपावकवर्चसः ॥
KK0101001021a	कृताभिषेकाः शुचयः कृतजप्या हुताग्नयः ।
KK0101001021c	भवन्त आसते स्वस्था ब्रवीमि किमहं द्विजाः ॥
KK0101001022a	पुराणसंहिताः पुण्याः कथा धर्मार्थसंश्रिताः ।
KK0101001022c	इतिवृत्तं नरेन्द्राणामृषीणां च महात्मनाम् ॥
KK0101001023	ऋषय ऊचुः ।
KK0101001023a	द्वैपायनेन यत्प्रोक्तं पुराणं परमर्षिणा ।
KK0101001023c	सुरैर्ब्रह्मर्षिभिश्चैव श्रुत्वा यदभिपूजितम् ॥
KK0101001024a	तस्याख्यानवरिष्ठस्य विचित्रपदपर्वणः ।
KK0101001024c	सूक्ष्मार्थन्याययुक्तस्य वेदार्थैर्भूषितस्य च ॥
KK0101001025a	भारतस्येतिहासस्य पुण्यां ग्रन्थार्थसंयुताम् ।
KK0101001025c	संस्कारोपगतां ब्राह्मीं नानाशास्त्रोपबृंहिताम् ॥
KK0101001026a	जनमेजयस्य यां राज्ञो वैशम्पायन उक्तवान् ।
KK0101001026c	यथावत्स ऋषिः पृष्टः सत्रे द्वैपायनाज्ञया ॥
KK0101001027a	वेदैश्चतुर्भिः संयुक्तां व्यासस्याद्भुतकर्मणः ।
KK0101001027c	संहितां श्रोतुमिच्छामः पुण्यां पापभयापहाम् ॥
KK0101001028	सौतिरुवाच ।
KK0101001028a	आद्यं पुरुषमीशानं पुरुहूतं पुरुष्टुतम् ।
KK0101001028c	ऋतमेकाक्षरं ब्रह्म व्यक्ताव्यक्तं सनातनम् ॥
KK0101001029a	असच्च सच्चैव च यद्विश्वं सदसतः परम् । 
KK0101001029c	परावराणां स्रष्टारं पुराणं परमव्ययम् ॥
KK0101001030a	मङ्गल्यं मङ्गलं विष्णुं वरेण्यमनघं शुचिम् ।
KK0101001030c	नमस्कृत्य हृषीकेशं चराचरगुरुं हरिम् ॥
KK0101001031a	महर्षेः पूजितस्येह सर्वलोकैर्महात्मनः ।
KK0101001031c	प्रवक्ष्यामि मतं पुण्यं व्यासस्याद्भुतकर्मणः ॥
KK0101001032a	'नमो भगवते तस्मै व्यासायामिततेजसे ।
KK0101001032c	यस्य प्रसादाद्वक्ष्यामि नारायणकथामिमाम् ॥
KK0101001033a	सर्वाश्रमाभिगमनं सर्वतीर्थावगाहनम् ।
KK0101001033c	न तथा फलदं सूते नारायणकथा यथा ॥
KK0101001034a	नास्ति नारायणसमं न भूतं न भविष्यति ।
KK0101001034c	एतेन सत्यवाक्येन सर्वार्थान्साधयाम्यहम्' ॥
KK0101001035a	आचख्युः कवयः केचित्सम्प्रत्याचक्षते परे ।
KK0101001035c	आख्यास्यन्ति तथैवान्य इतिहासमिमं भुवि ॥
KK0101001036a	इदं तु त्रिषु लोकेषु महज्ज्ञानं प्रतिष्ठितम् ।
KK0101001036c	विस्तरैश्च समासैश्च धार्यते यद्द्विजातिभिः ॥
KK0101001037a	अलङ्कृतं शुभैः शब्दैः समयैर्दिव्यमानुषैः ।
KK0101001037c	छन्दोवृत्तैश्च विविधैरन्वितं विदुषां प्रियम् ॥
KK0101001038a	तपसा ब्रह्मचर्येण व्यस्य वेदं सनातनम् ।
KK0101001038c	इतिहासमिमं चक्रे पुण्यं सत्यवतीसुतः ॥
KK0101001039a	'पुण्ये हिमवतः पादे मेध्ये गिरिगुहालये ।
KK0101001039c	विशोध्य देहं धर्मात्मा दर्भसंस्तरमाश्रितः ॥
KK0101001040a	शुचिः सनियमो व्यासः शान्तात्मा तपसि स्थितः ।
KK0101001040c	भारतस्येतिहासस्य धर्मेणान्वीक्ष्य तां गतिम् ॥ 
KK0101001041ac	प्रविश्य योगं ज्ञानेन सोऽपश्यत्सर्वमन्ततः ॥' 
KK0101001042a	निष्प्रभेऽस्मिन्निरालोके सर्वतस्तमसा वृते ।
KK0101001042c	बृहदण्डमभूदेकं प्रजानां बीजमव्ययम् ॥
KK0101001043a	युगस्यादिनिमित्तं तन्महद्दिव्यं प्रचक्षते ।
KK0101001043c	यस्मिंस्तच्छ्रूयते सत्यं ज्योतिर्ब्रह्म सनातनम् ॥
KK0101001044a	अद्भुतं चाप्यचिन्त्यं च सर्वत्र समतां गतम् ।
KK0101001044c	अव्यक्तं कारणं सूक्ष्मं यत्तत्सदसदात्मकम् ॥
KK0101001045a	यस्मिन्पितामहो जज्ञे प्रभुरेकः प्रजापतिः ।
KK0101001045c	ब्रह्मा सुरगुरुः स्थाणुर्मनुः कः परमेष्ठ्यथ ॥
KK0101001046a	प्राचेतसस्तथा दक्षो दक्षपुत्राश्च सप्त वै ।
KK0101001046c	ततः प्रजानां पतयः प्राभवन्नेकविंशतिः ॥
KK0101001047a	पुरुषश्चाप्रमेयात्मा यं सर्वऋषयो विदुः ।
KK0101001047c	विश्वेदेवास्तथाऽऽदित्या वसवोऽथाश्विनावपि ॥
KK0101001048a	यक्षाः साध्याः पिशाचाश्च गुह्यकाः पितरस्तथा ।
KK0101001048c	ततः प्रसूता विद्वांसः शिष्टा ब्रह्मर्षिसत्तमाः ॥
KK0101001049a	महर्षयश्च बहवः सर्वैः समुदिता गुणैः ।
KK0101001049c	आपो द्यौः पृथिवी वायुरन्तरिक्षं दिशस्तथा ॥
KK0101001050a	संवत्सरर्तवो मासाः पक्षाहोरात्रयः क्रमात् ।
KK0101001050c	यच्चान्यदपि तत्सर्वं सम्भूतं लोकसाक्षिकम् ॥
KK0101001051a	यदिदं दृश्यते किञ्चिद्भूतं स्थावरजङ्गमम् ।
KK0101001051c	पुनः संक्षिप्यते सर्वं जगत्प्राप्ते युगक्षये ॥
KK0101001052a	यथर्तुष्वृतुलिङ्गानि नानारूपाणि पर्यये ।
KK0101001052c	दृश्यन्ते तानि तान्येव तथा भावा युगादिषु ॥
KK0101001053a	एवमेतदनाद्यन्तं भूतसङ्घातकारकम् ।
KK0101001053c	अनादिनिधनं लोके चक्रं सम्परिवर्तते ॥
KK0101001054a	त्रयस्त्रिंशत्सहस्राणि त्रयस्त्रिंशच्छतानि च ।
KK0101001054c	त्रयस्त्रिंशच्च देवानां सृष्टिः संक्षेपलक्षणा ॥
KK0101001055a	दिवः पुत्रो बृहद्भानुश्चक्षुरात्मा विभावसुः ।
KK0101001055c	सविता स ऋचीकोऽर्को भानुराशावहो रविः ॥
KK0101001056a	पुत्रा विवस्वतः सर्वे मनुस्तेषां तथाऽवरः ।
KK0101001056c	देवभ्राट् तनयस्तस्य सुभ्राडिति ततः स्मृतः ॥
KK0101001057a	सुभ्राजस्तु त्रयः पुत्राः प्रजावन्तो बहुश्रुताः ।
KK0101001057c	दशज्योतिः शतज्योतिः सहस्रज्योतिरेव च ॥
KK0101001058a	दशपुत्रसहस्राणि दशज्योतेर्महात्मनः ।
KK0101001058c	ततो दशगुणाश्चान्ये शतज्योतेरिहात्मजाः ॥
KK0101001059a	भूयस्ततो दशगुणाः सहस्रज्योतिषः सुताः ।
KK0101001059c	तेभ्योऽयं कुरुवंशश्च यदूनां भरतस्य च ॥
KK0101001060a	ययातीक्ष्वाकुवंशश्च राजर्षीणां च सर्वशः ।
KK0101001060c	सम्भूता बहवो वंशा भूतसर्गाः सुविस्तराः ॥ 
KK0101001061a	भूतस्थानानि सर्वाणि रहस्यं त्रिविधं च यत् ।
KK0101001061c	वेदा योगः सविज्ञानो धर्मोऽर्थः काम एव च ॥
KK0101001062a	धर्मार्थकामयुक्तानि शास्त्राणि विविधानि च ।
KK0101001062c	लोकयात्राविधानं च सर्वं तद्दृष्टवानृषिः ॥
KK0101001063a	`नीतिर्भरतवंशस्य विस्तारश्चैव सर्वशः ।'
KK0101001063c	इतिहासाः सहव्याख्या विविधाः श्रुतयोऽपि च ॥
KK0101001064a	इह सर्वमनुक्रान्तमुक्तं ग्रन्थस्य लक्षणम् ।
KK0101001064c	'संक्षेपेणेतिहासस्य ततो वक्ष्यति विस्तरम् ॥'
KK0101001065a	विस्तीर्यैतन्महज्ज्ञानमृषिः संक्षिप्य चाब्रवीत् ।
KK0101001065c	इष्टं हि विदुषां लोके समासव्यासधारणम् ॥
KK0101001066a	मन्वादि भारतं केचिदास्तीकादि तथाऽपरे ।
KK0101001066c	तथोपरिचराद्यन्ये विप्राः सम्यगधीयिरे ॥
KK0101001067a	विविधं संहिताज्ञानं दीपयन्ति मनीषिणः ।
KK0101001067c	व्याख्यातुं कुशलाः केचिद्ग्रन्थान्धारयितुं परे ॥
KK0101001068a	तपसा ब्रह्मचर्येण व्यस्य वेदं सनातनम् ।
KK0101001068c	इतिहासमिमं चक्रे पुण्यं सत्यवतीसुतः ॥
KK0101001069a	पराशरात्मजो विद्वान्ब्रह्मर्षिः संशितव्रतः ।
KK0101001069c	मातुर्नियोगाद्धर्मात्मा गाङ्गेयस्य च धीमतः ॥
KK0101001070a	क्षेत्रे विचित्रवीर्यस्य कृष्णद्वैपायनः पुरा ।
KK0101001070c	त्रीनग्नीनिव कौरव्याञ्जनयामास वीर्यवान् ॥
KK0101001071a	उत्पाद्य धृतराष्ट्रं च पाण्डुं विदुरमेव च ।
KK0101001071c	जगाम तपसे धीमान्पुनरेवाश्रमं प्रति ॥
KK0101001072a	तेषु जातेषु वृद्धेषु गतेषु परमां गतिम् ।
KK0101001072c	अब्रवीद्भारतं लोके मानुषेऽस्मिन्महानृषिः ॥
KK0101001073a	जनमेजयेन पृष्टः सन्ब्राह्मणैश्च सहस्रशः ।
KK0101001073c	शशास शिष्यमासीनं वैशम्पायनमन्तिके ॥
KK0101001074a	स सदस्यैः सहासीनं श्रावयामास भारतम् ।
KK0101001074c	कर्मान्तरेषु यज्ञस्य चोद्यमानः पुनः पुनः ॥
KK0101001075a	विस्तारं कुरुवंशस्य गान्धार्या धर्मशीलताम् ।
KK0101001075c	क्षत्तुः प्रज्ञां धृतिं कुन्त्याः सम्यग्द्वैपायनोऽब्रवीत् ॥
KK0101001076a	वासुदेवस्य माहात्म्यं पाण्डवानां च सत्यताम् ।
KK0101001076c	दुर्वृत्तं धार्तराष्ट्राणामुक्तवान्भगवानृषिः ॥
KK0101001077a	इदं शतसहस्रं तु श्लोकानां पुण्यकर्मणाम् ।
KK0101001077c	उपाख्यानैः सह ज्ञेयं श्राव्यं भारतमुत्तमम् ॥
KK0101001078a	चतुर्विंशतिसाहस्रीं चक्रे भारतसंहिताम् ।
KK0101001078c	उपाख्यानैर्विना तावद्भारतं प्रोच्यते बुधैः ॥
KK0101001079a	ततोऽध्यर्धशतं भूयः संक्षेपं कृतवानृषिः ।
KK0101001079c	अनुक्रमणिकाध्यायं वृत्तान्तं सर्वपर्वणाम् ॥
KK0101001080a	तस्याख्यानवरिष्ठस्य कृत्वा द्वैपायनः प्रभुः ।
KK0101001080c	कथमध्यापयानीह शिष्यानित्यन्वचिन्तयत् ॥
KK0101001081a	तस्य तच्चिन्तितं ज्ञात्वा ऋषेर्द्वैपायनस्य च ।
KK0101001081c	तत्राजगाम भगवान्ब्रह्मा लोकगुरुः स्वयम् ॥
KK0101001082a	प्रीत्यर्थं तस्य चैवर्षेर्लोकानां हितकाम्यया ।
KK0101001082c	तं दृष्ट्वा विस्मितो भूत्वा प्राञ्जलिः प्रणतः स्थितः ॥
KK0101001083ac	आसनं कल्पयामास सर्वैर्मुनिगणैर्वृतः ॥
KK0101001084a	हिरण्यगर्भमासीनं तस्मिंस्तु परमासने ।
KK0101001084c	परिवृत्यासनाभ्याशे वासवेयः स्थितोऽभवत् ॥
KK0101001085a	अनुज्ञातोऽथ कृष्णस्तु ब्रह्मणा परमेष्ठिना ।
KK0101001085c	निषसादासनाभ्याशे प्रीयमाणः शुचिस्मितः ॥
KK0101001086a	उवाच स महातेजा ब्रह्माणं परमेष्ठिनम् ।
KK0101001086c	कृतं मयेदं भगवन्काव्यं परमपूजितम् ॥
KK0101001087a	ब्रह्मन्वेदरहस्यं च यच्चान्यत्स्थापितं मया ।
KK0101001087c	साङ्गोपनिषदां चैव वेदानां विस्तरक्रिया ॥
KK0101001088a	इतिहासपुराणानामुन्मेषं निमिषं च यत् ।
KK0101001088c	भूतं भव्यं भविष्यच्च त्रिविधं कालसंज्ञितम् ॥
KK0101001089a	जरामृत्युभयव्याधिभावाभावविनिश्चयः ।
KK0101001089c	विविधस्य च धर्मस्य ह्याश्रमाणां च लक्षणम् ॥
KK0101001090a	चातुर्वर्ण्यविधानं च पुराणानां च कृत्स्नशः ।
KK0101001090c	तपसो ब्रह्मचर्यस्य पृथिव्याश्चन्द्रसूर्ययोः ॥
KK0101001091a	ग्रहनक्षत्रताराणां प्रमाणं च युगैः सह ।
KK0101001091c	ऋचो यजूंषि सामानि वेदाध्यात्मं तथैव च ॥
KK0101001092a	न्यायशिक्षा चिकित्सा च दानं पाशुपतं तथा ।
KK0101001092c	इति नैकाश्रयं जन्म दिव्यमानुषसंज्ञितम् ॥
KK0101001093a	तीर्थानां चैव पुण्यानां देशानां चैव कीर्तनम् ।
KK0101001093c	नदीनां पर्वतानां च वनानां सागरस्य च ॥
KK0101001094a	पुराणां चैव दिव्यानां कल्पानां युद्धकौशलम् ।
KK0101001094c	वाक्यजातिविशेषाश्च लोकयात्राक्रमश्च यः ॥
KK0101001095a	यच्चापि सर्वगं वस्तु तच्चैव प्रतिपादितम् ।
KK0101001095c	परं न लेखकः कश्चिदेतस्य भुवि विद्यते ॥
KK0101001096	ब्रह्मोवाच ।
KK0101001096a	तपोविशिष्टादपि वै वसिष्ठान्मुनिपुङ्गवात् ।
KK0101001096c	मन्ये श्रेष्ठतमं त्वां वै रहस्यज्ञानवेदनात् ॥
KK0101001097a	जन्मप्रभृति सत्यां ते वेद्मि गां ब्रह्मवादिनीम् ।
KK0101001097c	त्वया च काव्यमित्युक्तं तस्मात्काव्यं भविष्यति ॥
KK0101001098a	अस्य काव्यस्य कवयो न समर्था विशेषणे ।
KK0101001098c	विशेषणे गृहस्थस्य शेषास्त्रय इवाश्रमाः ॥
KK0101001099a	'जडान्धबधिरोन्मत्तं तमोभूतं जगद्भवेत् ।
KK0101001099c	यदि ज्ञानहुताशेन त्वया नोज्ज्वलियं भवेत् ॥
KK0101001100a	तमसान्धस्य लोकस्य वेष्टितस्य स्वकर्मभिः ।
KK0101001100c	ज्ञानाञ्जनशलाकाभिर्बुद्धिनेत्रोत्सवः कृतः' ॥
KK0101001101a	धर्मार्थकाममोक्षार्थैः समासव्यासकीर्तनैः ।
KK0101001101c	त्वया भारतसूर्येण नृणां विनिहतं तमः ॥
KK0101001102a	पुराणपूर्णचन्द्रेण श्रुतिज्योत्स्नाप्रकाशिना ।
KK0101001102c	नृणां कुमुदसौम्यानां कृतं बुद्धिप्रसादनम् ॥
KK0101001103a	इतिहासप्रदीपेन मोहावरणघातिना ।
KK0101001103c	लोकगर्भगृहं कृत्स्नं यथावत्संप्रकाशितम् ॥
KK0101001104a	सङ्ग्रहाध्यायबीजो वै पौलोमास्तीकमूलवान् ।
KK0101001104c	सम्भवस्कन्धविस्तारः सभापर्वविटङ्कवान् ॥
KK0101001105a	आरण्यपर्वरूपाढ्यो विराटोद्योगसारवान् ।
KK0101001105c	भीष्मपर्वमहाशाखो द्रोणपर्वपलाशवान् ॥
KK0101001106a	कर्णपर्वसितैः पुष्पैः शल्यपर्वसुगन्धिभिः ।
KK0101001106c	स्त्रीपर्वैषीकविश्रामः शान्तिपर्वमहाफलः ॥
KK0101001107a	अश्वमेधामृतरसस्त्वाश्रमस्थानसंश्रयः ।
KK0101001107c	मौसलश्रुतिसंक्षेपः शिष्टद्विजनिषेवितः ॥
KK0101001108a	सर्वेषां कविमुख्यानामुपजीव्यो भविष्यति ।
KK0101001108c	पर्जन्य इव भूतानामक्षयो भारद्रुमः ॥
KK0101001109ac	काव्यस्य लेखनार्थाय गणेशः स्मर्यतां मुने ।
KK0101001110	सौतिरुवाच ।
KK0101001110a	एवमाभाष्य तं ब्रह्मा जगाम स्वं निवेशनम् ।
KK0101001110c	भगवान्स जगत्स्रष्टा ऋषिदेवगणैः सह ॥
KK0101001111ac	ततः सस्मार हेरम्बं व्यासः सत्यवतीसुतः ॥
KK0101001112a	स्मृतमात्रो गणेशानो भक्तचिन्तितपूरकः ।
KK0101001112c	तत्राजगाम विघ्नेशो वेदव्यासो यतः स्थितः ॥
KK0101001113a	पूजितश्चोपविष्टश्च व्यासेनोक्तस्तदानघ ।
KK0101001113c	लेखको भारतस्यास्य भव त्वं गणनायक ॥
KK0101001113e	मयैव प्रोच्यमानस्य मनसा कल्पितस्य च ॥
KK0101001114a	श्रुत्वैतत्प्राह विघ्नेशो यदि मे लेखनी क्षणम् ।
KK0101001114c	लिखतो नावतिष्ठेत तदा स्यां लेखको ह्यहम् ॥
KK0101001115a	व्यासोऽप्युवाच तं देवमबुद्ध्वा मा लिख क्वचित् ।
KK0101001115c	ओमित्युक्त्वा गणेशोऽपि बभूव किल लेखकः ॥
KK0101001116a	ग्रन्थग्रन्थिं तदा चक्रे मुनिर्गूढं कुतूहलात् ।
KK0101001116c	यस्मिन्प्रतिज्ञया प्राह मुनिर्द्वैपायनस्त्विदम् ॥
KK0101001117a	अष्टौ श्लोकसहस्राणि अष्टौ श्लोकशतानि च ।
KK0101001117c	अहं वेद्मि शुको वेत्ति सञ्जयो वेत्ति वा न वा ॥
KK0101001118a	तच्छ्लोककूटमद्यापि ग्रथितं सुदृढं मुने ।
KK0101001118c	भेत्तुं न शक्यतेऽर्थस्य गूढत्वात्प्रश्रितस्य च ॥
KK0101001119a	सर्वज्ञोऽपि गणेशो यत्क्षणमास्ते विचारयन् ।
KK0101001119c	तावच्चकार व्यासोऽपि श्लोकानन्यान्बहूनपि ॥
KK0101001120a	तस्य वृक्षस्य वक्ष्यामि शाखापुष्पफलोदयम् ।
KK0101001120c	स्वादुमेध्यरसोपेतमच्छेद्यममरैरपि ॥
KK0101001121a	अनुक्रमणिकाध्यायं वृत्तान्तं सर्वपर्वणाम् ।
KK0101001121c	इदं द्वैपायनः पूर्वं पुत्रमध्यापयच्छुकम् ॥
KK0101001122a	ततोऽन्येभ्योऽनुरूपेभ्यः शिष्येभ्यः प्रददौ प्रभुः ।
KK0101001122c	षष्टिं शतसहस्राणि चकारान्यां स संहिताम् ।
KK0101001122e	त्रिंशच्छतसहस्रं च देवलोके प्रतिष्ठितम् ॥
KK0101001123a	पित्र्ये पञ्चदश प्रोक्तं रक्षोयक्षे चतुर्दश ।
KK0101001123c	एकं शतसहस्रं तु मानुषेषु प्रतिष्ठितम् ॥
KK0101001124a	नारदोऽश्रावयद्देवानसितो देवलः पितॄन् ।
KK0101001124c	गन्धर्वयक्षरक्षांसि श्रावयामास वै शुकः ॥
KK0101001125a	'वैशम्पायनविप्रर्षिः श्रावयामास पार्थिवम् ।
KK0101001125c	पारिक्षितं महात्मानं नाम्ना तु जनमेजयम्' ॥
KK0101001126a	अस्मिंस्तु मानुषे लोके वैशम्पायन उक्तवान् ।
KK0101001126c	शिष्यो व्यासस्य धर्मात्मा सर्ववेदविदां वरः ॥
KK0101001127a	एकं शतसहस्रं तु मयोक्तं वै निबोधत ॥
KK0101001128a	दुर्योधनो मन्युमयो महाद्रुमः कर्णः स्कन्धः शकुनिस्तस्य शाखाः ।
KK0101001128c	दुश्शासनः पुष्पफले समृद्धे मूलं राजा धृतराष्ट्रोऽमनीषी ॥
KK0101001129a	युधिष्ठिरे धर्ममयो महाद्रुमः स्कन्धोऽर्जुनो भीमसेनोऽस्य शाखाः ।
KK0101001129c	माद्रीसुतौ पुष्पफले समृद्धे मूलं कृष्णो ब्रह्म च ब्राह्मणाश्च ॥
KK0101001130a	पाण्डुर्जित्वा बहून्देशान्युधा विक्रमणेन च ।
KK0101001130c	अरण्ये मृगयाशीलो न्यवसत्सजनस्तथा ॥
KK0101001131a	मृगव्यवायनिधनात्कृच्छ्रां प्राप स आपदम् ।
KK0101001131a	जन्मप्रभृति पार्थानां तत्राचारविधिक्रमः ॥
KK0101001132a	मात्रोरभ्युपपत्तिश्च धर्मोपनिषदं प्रति ।
KK0101001132c	धर्मस्य वायोः शक्रस्य देवयोश्च तथाऽश्विनोः ॥
KK0101001133a	'ततो धर्मोपनिषदं भूत्वा भर्तुः प्रिया पृथा ।
KK0101001133c	धर्मानिलेन्द्रांस्ताभिः साऽऽजुहाव सुतवाञ्छया ॥
KK0101001134a	तद्दत्तोपनिषन्माद्री चाश्विनावाजुहाव च ।
KK0101001134c	जाताः पार्थास्ततः सर्वे कुन्त्या माद्र्याश्च मन्त्रतः ।'
KK0101001134e	तापसैः सह संवृद्धा मातृभ्यां परिरक्षिताः ॥
KK0101001135a	मेध्यारण्येषु पुण्येषु महतामाश्रमेषु च ।
KK0101001135c	'तेषु जातेषु सर्वेषु पाण्डवेषु महात्मसु ॥
KK0101001136a	माद्र्या तु सह सङ्गम्य ऋषिशापप्रभावतः ।
KK0101001136c	मृतः पाण्डुर्महापुण्ये शतशृङ्गे महागिरौ ॥'
KK0101001137a	ऋषिभिश्च समानीता धार्तराष्ट्रान्प्रति स्वयम् ।
KK0101001137c	शिशवश्चाभिरूपाश्च जटिला ब्रह्मचारिणः ॥
KK0101001138a	पुत्राश्च भ्रातरश्चेमे शिष्याश्च सुहृदश्च वः ।
KK0101001138c	पाण्डवा एत इत्युक्त्वा मुनयोऽन्तर्हितास्ततः ॥
KK0101001139a	तांस्तैर्निवेदितान्दृष्ट्वा पाण्डवान्कौरवास्तदा ।
KK0101001139c	शिष्टाश्च वर्णाः पौरा ये ते हर्षाच्चुक्रुशुर्भृशम् ॥
KK0101001140a	आहुः केचिन्न तस्यैते तस्यैत इति चापरे ।
KK0101001140c	यदा चिरमृतः पाण्डुः कथं तस्येति चापरे ॥
KK0101001141a	स्वागतं सर्वथा दिष्ट्या पाण्डोः पश्याम सन्ततिम् ।
KK0101001141c	उच्यतां स्वागतमिति वाचोऽश्रूयन्त सर्वशः ॥
KK0101001142a	तस्मिन्नुपरते शब्दे दिशः सर्वा निनादयन् ।
KK0101001142c	अन्तर्हितानां भूतानां निःस्वनस्तुमुलोऽभवत् ॥
KK0101001143a	पुष्पवृष्टिः शुभा गन्धाः शङ्खदुन्दुभिनिःस्वनाः ।
KK0101001143c	आसन्प्रवेशे पार्थानां तदद्भुतमिवाभवत् ॥
KK0101001144a	तत्प्रीत्या चैव सर्वेषां पौराणां हर्षसम्भवः ।
KK0101001144c	शब्द आसीन्महांस्तत्र दिवस्पृक्कीर्तिवर्धनः ॥
KK0101001145a	तेऽधीत्य निखिलान्वेदाञ्शास्त्राणि विविधानि च ।
KK0101001145c	न्यवसन्पाण्डवास्तत्र पूजिता अकुतोभयाः ॥
KK0101001146a	युधिष्ठिरस्य शौचेन प्रीताः प्रकृतयोऽभवन् ।
KK0101001146c	धृत्या च भीमसेनस्य विक्रमेणार्जुनस्य च ॥
KK0101001147a	गुरुशुश्रूषया कुन्त्या यमयोर्विनयेन च ।
KK0101001147c	तुतोष लोकः सकलस्तेषां शौर्यगुणेन च ॥
KK0101001148a	समवाये ततो राज्ञां कन्यां भर्तृस्वयंवराम् ।
KK0101001148c	प्राप्तवानर्जुनः कृष्णां कृत्वा कर्म सुदुष्करम् ॥
KK0101001149a	ततः प्रभृति लोकेऽस्मिन्पूज्यः सर्वधनुष्मताम् ।
KK0101001149c	आदित्य इव दुष्प्रेक्ष्यः समरेष्वपि चाभवत् ॥
KK0101001150a	स सर्वान्पार्थिवाञ्जित्वा सर्वांश्च महतो गणान् ।
KK0101001150c	आजहारार्जुनो राज्ञो राजसूयं महाक्रतुम् ॥
KK0101001151a	अन्नवान्दक्षिणावांश्च सर्वैः समुदितो गुणैः ।
KK0101001151c	युधिष्ठिरेण सम्प्राप्तो राजसूयो महाक्रतुः ॥
KK0101001152a	सुनयाद्वासुदेवस्य भीमार्जुनबलेन च ।
KK0101001152c	घातयित्वा जरासन्धं चैद्यं च बलगर्वितम् ॥
KK0101001153a	दुर्योधनं समागच्छन्नर्हणानि ततस्ततः ।
KK0101001153c	मणिकाञ्चनरत्नानि गोहस्त्यश्वधनानि च ॥
KK0101001154a	विचित्राणि च वासांसि प्रावारावरणानि च ।
KK0101001154c	कम्बलाजिनरत्नानि राङ्कवास्तरणानि च ॥
KK0101001155a	समृद्धां तां तथा दृष्ट्वा पाण्डवानां तदा श्रियम् ।
KK0101001155c	ईर्ष्यासमुत्थः सुमहांस्तस्य मन्युरजायत ॥
KK0101001156a	विमानप्रतिमां तत्र मयेन सुकृतां सभाम् ।
KK0101001156c	पाण्डवानामुपहृतां स दृष्ट्वा पर्यतप्यत ॥
KK0101001157a	तत्रावहसितश्चासीत्प्रस्कन्दन्निव सम्भ्रमात् ।
KK0101001157c	प्रत्यक्षं वासुदेवस्य भीमेनानभिजातवत् ॥
KK0101001158a	स भोगान्विविधान्भुञ्जन्रत्नानि विविधानि च ।
KK0101001158c	कथितो धृतराष्ट्रस्य विवर्णो हरिणः कृशः ॥
KK0101001159a	अन्वजानात्ततो द्यूतं धृतराष्ट्रः सुतप्रियः ।
KK0101001159c	तच्छ्रुत्वा वासुदेवस्य कोपः समभवन्महान् ॥
KK0101001160a	नातिप्रीतमनाश्चासीद्विवादांश्चान्वमोदत ।
KK0101001160c	द्यूतादीननयान्घोरान्विविधांश्चाप्युपैक्षत ॥
KK0101001161a	निरस्य विदुरं भीष्मं द्रोणं शारद्वतं कृपम् ।
KK0101001161c	विग्रहे तुमुले तस्मिन्दहन्क्षत्रं परस्परम् ॥
KK0101001162a	जयत्सु पाण्डुपुत्रेषु श्रुत्वा सुमहदप्रियम् ।
KK0101001162c	दुर्योधनमतं ज्ञात्वा कर्णस्य शकुनेस्तथा ॥
KK0101001163a	धृतराष्ट्रश्चिरं ध्यात्वा सञ्जयं वाक्यमब्रवीत् ।
KK0101001163c	शृणु सञ्जय सर्वं मे नचासूयितुमर्हसि ॥
KK0101001164a	श्रुतवानसि मेधावी बुद्धिमान्प्राज्ञसम्मतः ।
KK0101001164c	न विग्रहे मम मतिर्न च प्रीये कुलक्षये ॥
KK0101001165a	न मे विशेषः पुत्रेषु स्वेषु पाम्डुसुतेषु वा ।
KK0101001165c	वृद्धं मामभ्यसूयन्ति पुत्रा मन्युपरायणाः ॥
KK0101001166a	अहं त्वचक्षुः कार्पण्यात्पुत्रप्रीत्या सहामि तत् ।
KK0101001166c	मुह्यन्तं चानुमुह्यामि दुर्योधनमचेतनम् ॥
KK0101001167a	राजसूये श्रियं दृष्ट्वा पाण्डवस्य महौजसः ।
KK0101001167c	तच्चावहसनं प्राप्य सभारोहणदर्शने ॥
KK0101001168a	अमर्षितः स्वयं जेतुमशक्तः पाण्डवान्रणे ।
KK0101001168c	निरुत्साहश्च सम्प्राप्तुं सुश्रियं क्षत्रियोऽपि सन् ॥
KK0101001169a	गान्धारराजसहितश्छद्मद्यूतममन्त्रयत् ।
KK0101001169c	तत्र यद्यद्यथा ज्ञातं मया सञ्जय तच्छृणु ॥
KK0101001170a	श्रुत्वा तु मम वाक्यानि बुद्धियुक्तानि तत्त्वतः ।
KK0101001170c	ततो ज्ञास्यसि मां सौते प्रज्ञाचक्षुषमित्युत ॥
KK0101001171a	यदाऽश्रौषं धनुरायम्य चित्रं विद्धं लक्ष्यं पातितं वै पृथिव्याम् ।
KK0101001171c	कृष्णां हृतां प्रेक्षतां सर्वराज्ञां तदा नाशंसे विजयाय सञ्जय ॥
KK0101001172a	यदाऽश्रौषं द्वारकायां सुभद्रां प्रसह्योढां माधवीमर्जुनेन ।
KK0101001172c	इन्द्रप्रस्थं वृष्णिवीरौ च यातौ तदा नाशंसे विजयाय सञ्जय ॥
KK0101001173a	यदाऽश्रौषं देवराजं प्रवृष्टं शरैर्दिव्यैर्वारितं चार्जुनेन ।
KK0101001173c	अग्निं तथा तर्पितं खाण्डवे च तदा नाशंसे विजयाय सञ्जय ॥
KK0101001174a	यदाऽश्रौषं जातुषाद्वेश्मनस्तान्मुक्तान्पार्थान्पञ्च कुन्त्या समेतान् ।
KK0101001174c	युक्तं चैषां विदुरं स्वार्थसिद्ध्यै तदा नाशंसे विजयाय सञ्जय ॥
KK0101001175a	यदाऽश्रौषं द्रौपदीं रङ्गमध्ये लक्ष्यं भित्त्वा निर्जितामर्जुनेन ।
KK0101001175c	शूरान्पञ्चालान्पाण्डवेयांश्च युक्तांस्तदा नाशंसे विजयाय सञ्जय ॥
KK0101001176a	यदाऽश्रौषं मागधानां वरिष्ठं जरासन्धं क्षत्रमध्ये ज्वलन्तम् ।
KK0101001176c	दोर्भ्यां हतं भीमसेनेन गत्वा तदा नाशंसे विजयाय सञ्जय ॥
KK0101001177a	यदाऽश्रौषं दिग्जये पाण्डुपुत्रैर्वशीकृतान्भूमिपालान्प्रसह्य ।
KK0101001177c	महाक्रतुं राजसूयं कृतं च तदा नाशंसे विजयाय सञ्जय ॥
KK0101001178a	यदाऽश्रौषं द्रौपदीमश्रुकण्ठीं सभां नीतां दुःखितामेकवस्त्राम् ।
KK0101001178c	रजस्वलां नाथवतीमनाथवत्तदा नाशंसे विजयाय सञ्जय ॥
KK0101001179a	यदाऽश्रौषं वाससां तत्र राशिं समाक्षिपत्कितवो मन्दबुद्धिः ।
KK0101001179c	दुःशासनो गतवान्नैव चान्तं तदा नाशंसे विजयाय सञ्जय ॥
KK0101001180a	यदाऽश्रौषं हृतराज्यं युधिष्ठिरं पराजितं सौबलेनाक्षवत्याम् ।
KK0101001180c	अन्वागतं भ्रातृभिरप्रमेयैस्तदा नाशंसे विजयाय सञ्जय ॥
KK0101001181a	यदाऽश्रौषं विविधास्तत्र चेष्टा धर्मात्मनां प्रस्थितानां वनाय ।
KK0101001181c	ज्येष्ठप्रीत्या क्लिश्यतां पाण्डवानां तदा नाशंसे विजयाय सञ्जय ॥
KK0101001182a	यदाऽश्रौषं स्नातकानां सहस्रैरन्वागतं धर्मराजं वनस्थम् ।
KK0101001182c	भिक्षाभुजां ब्राह्मणानां महात्मनां तदा नाशंसे विजयाय सञ्जय ॥
KK0101001183a	यदाऽश्रौषमर्जुनं देवदेवं किरातरूपं त्र्यम्बकं तोष्य युद्धे ।
KK0101001183c	अवाप्तवन्तं पाशुपतं महास्त्रं तदा नाशंसे विजयाय सञ्जय ॥
KK0101001184a	`यदाऽश्रौषं वनवासेन पार्थान्समागतान्महर्षिभिः पुराणैः ।
KK0101001184c	उपास्यमानान्सगणैर्जातसख्यांस्तदा नाशंसे विजयाय सञ्जय ॥'
KK0101001185a	यदाऽश्रौषं त्रिदिवस्थं धनञ्जयं शक्रात्साक्षाद्दिव्यमस्त्रं यथावत् ।
KK0101001185c	अधीयानं शंसितं सत्यसन्धं तदा नाशंसे विजयाय सञ्जय ॥
KK0101001186a	यदाऽश्रौषं कालकेयास्ततस्ते पौलोमानो वरदानाच्च दृप्ताः ।
KK0101001186c	देवैरजेया निर्जिताश्चार्जुनेन तदा नाशंसे विजयाय सञ्जय ॥
KK0101001187a	यदाऽश्रौषमसुराणां वधार्थे किरीटिनं यान्तममित्रकर्शनम् ।
KK0101001187c	कृतार्थं चाप्यागतं शक्रलोकात्तदा नाशंसे विजयाय सञ्जय ॥
KK0101001188a	'यदाऽश्रौषं तीर्थयात्राप्रवृत्तं पाण्डोः सुतं सहितं लोमशेन ।
KK0101001188c	बृहदश्वादक्षहृदयं च प्राप्तं तदा नाशंसे विजयाय सञ्जय ॥'
KK0101001189a	यदाऽश्रौषं वैश्रवणेन सार्धं समागतं भीममन्यांश्च पार्थान् ।
KK0101001189c	तस्मिन्देशे मानुषाणामगम्ये तदा नाशंसे विजयाय सञ्जय ॥
KK0101001190a	यदाऽश्रौषं घोषयात्रागतानां बन्धं गन्धर्वैर्मोक्षणं चार्जुनेन ।
KK0101001190c	स्वेषां सुतानां कर्णबुद्धौ रतानां तदा नाशंसे विजयाय सञ्जय ॥
KK0101001191a	यदाऽश्रौषं यक्षरूपेण धर्मं समागतं धर्मराजेन सूत ।
KK0101001191c	प्रश्नान्कांश्चिद्विब्रुवाणं च सम्यक्तदा नाशंसे विजयाय सञ्जय ॥
KK0101001192a	यदाऽश्रौषं न विदुर्मामकास्तान् प्रच्छन्नरूपान्वसतः पाण्डवेयान् ।
KK0101001192c	विराटराष्ट्रे सह कृष्णया च तदा नाशंसे विजयाय सञ्जय ॥
KK0101001193a	'यदाऽश्रौषं कीचकानां वरिष्ठं निषूदितं भ्रातृशतेन सार्धम् ।
KK0101001193c	द्रौपद्यर्थे भीमसेनेन सङ्ख्ये तदा नाशंसे विजयाय सञ्जय ॥'
KK0101001194a	यदाऽश्रौषं मामकानां वरिष्ठान् धनञ्जयेनैकरथेन भग्नान् ।
KK0101001194c	विराटराष्ट्रे वसता महात्मना तदा नाशंसे विजयाय सञ्जय ॥
KK0101001195a	यदाऽश्रौषं सत्कृतं मत्स्यराज्ञा सुतां दत्तामुत्तरामर्जुनाय ।
KK0101001195c	तां चार्जुनः प्रत्यगृह्णात्सुतार्थे तदा नाशंसे विजयाय सञ्जय ॥
KK0101001196a	यदाऽश्रौषं निर्जितस्याधनस्य प्रव्राजितस्य स्वजनात्प्रच्युतस्य ।
KK0101001196c	अक्षौहिणीः सप्त युधिष्ठिरस्य तदा नाशंसे विजयाय सञ्जय ॥ 196 ॥
KK0101001197a	यदाऽश्रौषं माधवं वासुदेवं सर्वात्मना पाण्डवार्थे निविष्टम् ।
KK0101001197c	यस्येमां गां विक्रममेकमाहुस्तदा नाशंसे विजयाय सञ्जय ॥
KK0101001198a	यदाऽश्रौषं नरनारायणौ तौ कृष्णार्जुनौ वदतो नारदस्य ।
KK0101001198c	अहं द्रष्टा ब्रह्मलोके च सम्यक्तदा नाशंसे विजयाय सञ्जय ॥
KK0101001199a	यदाऽश्रौषं लोकहिताय कृष्णं शमार्थिनमुपयातं कुरूणाम् ।
KK0101001199c	शमं कुर्वाणमकृतार्थं च यातं तदा नाशंसे विजयाय सञ्जय ॥ 199 ॥
KK0101001200a	यदाऽश्रौषं कर्णदुर्योधनाभ्यां बुद्धिं कृतां निग्रहे केशवस्य ।
KK0101001200c	तं चात्मानं बहुधा दर्शयानं तदा नाशंसे विजयाय सञ्जय ॥
KK0101001201a	यदाऽश्रौषं वासुदेवे प्रयाते रथस्यैकामग्रतस्तिष्ठमानाम् ।
KK0101001201c	आर्तां पृथां सान्त्वितां केशवेन तदा नाशंसे विजयाय सञ्जय ॥
KK0101001202a	यदाऽश्रौषं मन्त्रिणं वासुदेवं तथा भीष्मं शान्तनवं च तेषाम् ।
KK0101001202c	भारद्वाजं चाशिषोऽनुब्रुवाणं तदा नाशंसे विजयाय सञ्जय ॥
KK0101001203a	यदा कर्णो भीष्ममुवाच वाक्यं नाहं योत्स्ये युध्यमाने त्वयीति ।
KK0101001203c	हित्वा सेनामपचक्राम चापि तदा नाशंसे विजयाय सञ्जय ॥
KK0101001204a	यदाऽश्रौषं वासुदेवार्जुनौ तौ तथा धनुर्गाण्डिवमप्रमेयम् ।
KK0101001204c	त्रीण्युग्रवीर्याणि समागतानि तदा नाशंसे विजयाय सञ्जय ॥
KK0101001205a	यदाऽश्रौषं कश्मलेनाभिपन्ने रथोपस्थे सीदमानेऽर्जुने वै ।
KK0101001205c	कृष्णं लोकान्दर्शयानं शरीरे तदा नाशंसे विजयाय सञ्जय ॥
KK0101001206a	यदाऽश्रौषं भीष्ममित्रकर्शनं निघ्नन्तमाजावयुतं रथानाम् ।
KK0101001206c	नैषां कश्चिद्वध्यते ख्यातरूपस्तदा नाशंसे विजयाय सञ्जय ॥
KK0101001207a	यदाऽश्रौषं चापगेयेन सङ्ख्ये स्वयं मृत्युं विहितं धार्मिकेण ।
KK0101001207c	तच्चाकार्षुः पाण्डवेयाः प्रहृष्टास्तदा नाशंसे विजयाय सञ्जय ॥
KK0101001208a	यदाऽश्रौषं भीष्ममत्यन्तशूरं हतं पार्थेनाहवेष्वप्रधृष्यम् ।
KK0101001208c	शिखण्डिनं पुरतः स्थापयित्वा तदा नाशंसे विजयाय सञ्जय ॥
KK0101001209a	यदाऽश्रौषं शरतल्पे शयानं वृद्धं वीरं सादितं चित्रपुङ्खैः ।
KK0101001209c	भीष्मं कृत्वा सोमकानल्पशेषांस्तदा नाशंसे विजयाय सञ्जय ॥
KK0101001210a	यदाऽश्रौषं शान्तनवे शयाने पानीयार्थे चोदितेनार्जुनेन ।
KK0101001210c	भूमिं भित्त्वा तर्पितं तत्र भीष्मं तदा नाशंसे विजयाय सञ्जय ॥
KK0101001211a	यदाऽश्रौषं शुक्रसूर्यौ च युक्तौ कौन्तेयानामनुलोमौ जयाय ।
KK0101001211c	नित्यं चास्माञ्श्वापदा भीषयन्ति तदा नाशंसे विजयाय सञ्जय ॥
KK0101001212a	यदा द्रोणो विविधानस्त्रमार्गान्निदर्शयन्समरे चित्रयोधी ।
KK0101001212c	न पाण्डवाञ्श्रेष्ठतरान्निहन्ति तदा नाशंसे विजयाय सञ्जय ॥
KK0101001213a	यदाऽश्रौषं चास्मदीयान्महारथान्व्यवस्थितानर्जुनस्यान्तकाय ।
KK0101001213c	संशप्तकान्निहतानर्जुनेन तदा नाशंसे विजयाय सञ्जय ॥
KK0101001214a	यदाऽश्रौषं व्यूहमभेद्यमन्यैर्भारद्वाजेनात्तशस्त्रेण गुप्तम् ।
KK0101001214c	भित्त्वा सौभद्रं वीरमेकं प्रविष्टं तदा नाशंसे विजयाय सञ्जय ॥
KK0101001215a	यदाऽभिमन्युं परिवार्य बालं सर्वे हत्त्वा हृष्टरूपा बभूवुः ।
KK0101001215c	महारथाः पार्थमशक्नुवन्तस्तदा नाशंसे विजयाय सञ्जय ॥
KK0101001216a	यदाऽश्रौषमभिमन्युं निहत्य हर्षान्मूढान्क्रोशतो धार्तराष्ट्रान् ।
KK0101001216c	क्रोधादुक्तं सैन्धवे चार्जुनेन तदा नाशंसे विजयाय सञ्जय ॥
KK0101001217a	यदाऽश्रौषं सैन्धवार्थे प्रतिज्ञां प्रतिज्ञातां तद्वधायार्जुनेन ।
KK0101001217c	सत्यां तीर्णां शत्रुमध्ये च तेन तदा नाशंसे विजयाय सञ्जय ॥
KK0101001218a	यदाऽश्रौषं श्रान्तहये धनञ्जये मुक्त्वा हयान्पाययित्वोपवृत्तान् ।
KK0101001218c	पुनर्युक्त्वा वासुदेवं प्रयातं तदा नाशंसे विजयाय सञ्जय ॥
KK0101001219a	यदाऽश्रौषं वाहनेष्वक्षमेषु रथोपस्थे तिष्ठता पाण्डवेन ।
KK0101001219c	सर्वान्योधान्वारितानर्जुनेन तदा नाशंसे विजयाय सञ्जय ॥
KK0101001220a	यदाऽश्रौषं नागबलैः सुदुःसहं द्रोणानीकं युयुधानं प्रमथ्य ।
KK0101001220c	यातं वार्ष्णेयं यत्र तौ कृष्णपार्थौ तदा नाशंसे विजयाय सञ्जय ॥
KK0101001221a	यदाऽश्रौषं कर्णमासाद्य मुक्तं वधाद्भीमं कुत्सयित्वा वचोभिः ।
KK0101001221c	धनुष्कोट्याऽऽतुद्य कर्णेन वीरं तदा नाशंसे विजयाय सञ्जय ॥
KK0101001222a	यदा द्रोणः कृतवर्मा कृपश्च कर्णो द्रौणिर्मद्रराजश्च शूरः ।
KK0101001222c	अमर्षयन्सैन्धवं वध्यमानं तदा नाशंसे विजयाय सञ्जय ॥
KK0101001223a	यदाऽश्रौषं देवराजेन दत्तां दिव्यां शक्तिं व्यंसितां माधवेन ।
KK0101001223c	घटोत्कचे राक्षसे घोररूपे तदा नाशंसे विजयाय सञ्जय ॥
KK0101001224a	यदाऽश्रौषं कर्णघटोत्कचाभ्यां युद्धे मुक्तां सूतपुत्रेण शक्तिम् ।
KK0101001224c	यया वध्यः समरे सव्यसाची तदा नाशंसे विजयाय सञ्जय ॥
KK0101001225a	यदाऽश्रौषं द्रोणमाचार्यमेकं धृष्टद्युम्नेनाभ्यतिक्रम्य धर्मम् ।
KK0101001225c	रथोपस्थे प्रायगतं विशस्तं तदा नाशंसे विजयाय सञ्जय ॥
KK0101001226a	यदाऽश्रौषं द्रौणिना द्वैरथस्थं माद्रीसुतं नकुलं लोकमध्ये ।
KK0101001226c	समं युद्धे मण्डलेभ्यश्चरन्तं तदा नाशंसे विजयाय सञ्जय ॥
KK0101001227a	यदा द्रोणे निहते द्रोणपुत्रो नारायणं दिव्यमस्त्रं विकुर्वन् ।
KK0101001227c	नैषामन्तं गतवान्पाण्डवानां तदा नाशंसे विजयाय सञ्जय ॥
KK0101001228a	यदाऽश्रौषं भीमसेनेन पीतं रक्तं भ्रातुर्युधि दुःशासनस्य ।
KK0101001228c	निवारितं नान्यतमेन भीमं तदा नाशंसे विजयाय सञ्जय ॥
KK0101001229a	यदाऽश्रौषं कर्णमत्यन्तशूरं हतं पार्थेनाहवेष्वप्रधृष्यम् ।
KK0101001229c	तस्मिन्भ्रातॄणां विग्रहे देवगुह्ये तदा नाशंसे विजयाय सञ्जय ॥
KK0101001230a	यदाऽश्रौषं द्रोणपुत्रं च शूरं दुःशासनं कृतवर्माणमुग्रम् ।
KK0101001230c	युधिष्ठिरं धर्मराजं जयन्तं तदा नाशंसे विजयाय सञ्जय ॥
KK0101001231a	यदाऽश्रौषं निहतं मद्रराजं रणे शूरं धर्मराजेन सूत ।
KK0101001231c	सदा सङ्ग्रामे स्पर्धते यस्तु कृष्णं तदा नाशंसे विजयाय सञ्जय ॥
KK0101001232a	यदाऽश्रौषं कलहद्यूतमूलं मायाबलं सौबलं पाण्डवेन ।
KK0101001232c	हतं सङ्ग्रामे सहदेवेन पापं तदा नाशंसे विजयाय सञ्जय ॥
KK0101001233a	यदाऽश्रौषं श्रान्तमेकं शयानं ह्रदं गत्वा स्तम्भयित्वा तदम्भः ।
KK0101001233c	दुर्योधनं विरथं भग्नशक्तिं तदा नाशंसे विजयाय सञ्जय ॥
KK0101001234a	यदाऽश्रौषं पाण्डवांस्तिष्ठमानान् गत्वा ह्रदे वासुदेवेन सार्धम् ।
KK0101001234c	अमर्षणं धर्षयतः सुतं मे तदा नाशंसे विजयाय सञ्जय ॥
KK0101001235a	यदाऽश्रौषं विविधांश्चित्रमार्गान् गदायुद्धे मण्डलशश्चरन्तम् ।
KK0101001235c	मिथ्या हतं वासुदेवस्य बुद्ध्या तदा नाशंसे विजयाय सञ्जय ॥
KK0101001236a	यदाऽश्रौषं द्रोणपुत्रादिभिस्तैर्हतान्पञ्चालान्द्रौपदेयांश्च सुप्तान् ।
KK0101001236c	कृतं बीभत्समयशस्यं च कर्म तदा नाशंसे विजयाय सञ्जय ॥
KK0101001237a	यदाऽश्रौषं भीमसेनानुयातेनाश्वत्थाम्ना परमास्त्रं प्रयुक्तम् ।
KK0101001237c	क्रुद्धेनैषीकमवधीद्येन गर्भं तदा नाशंसे विजयाय सञ्जय ॥
KK0101001238a	यदाऽश्रौषं ब्रह्मशिरोऽर्जुनेन स्वस्तीत्युक्त्वाऽस्त्रमस्त्रेण शान्तम् ।
KK0101001238c	अश्वत्थाम्ना मणिरत्नं च दत्तं तदा नाशंसे विजयाय सञ्जय ॥
KK0101001239a	यदाऽश्रौषं द्रोणपुत्रेण गर्भे वैराट्या वै पात्यमाने महास्त्रैः ।
KK0101001239c	सञ्जीवयामीति हरेः प्रतिज्ञां तदा नाशंसे विजयाय सञ्जय ॥
KK0101001240a	द्वैपायनः केशवो द्रोणपुत्रं परस्पेरणाभिशापैः शशाप ।
KK0101001240c	बुद्ध्वा चाहं बुद्धिहीनोऽद्य सूत सन्तप्ये वै पुत्रपौत्रैश्च हीनः ॥
KK0101001241a	शोच्या गान्धारी पुत्रपौत्रैर्विहीना तथा वध्वा पितृभिर्भ्रातृभिश्च ।
KK0101001241c	कृतं कार्यं दुष्करं पाण्डवेयैः प्राप्तं राज्यमसपत्नं पुनस्तैः ॥
KK0101001242a	कष्टं युद्धे दश शेषाः श्रुता मे त्रयोऽस्माकं पाण्डवानां च सप्त ।
KK0101001242c	द्व्यूना विंशतिराहताऽक्षौहिणीनां तस्मिन्सङ्ग्रामे भैरवे क्षत्रियाणाम् ॥
KK0101001243a	तमस्त्वतीव विस्तीर्णं मोह आविशतीव माम् ।
KK0101001243c	संज्ञां नोपलभे सूत मनो विह्वलतीव मे ॥
KK0101001244	सौतिरुवाच ।
KK0101001244a	इत्युक्त्वा धृतराष्ट्रोऽथ विलप्य बहु दुःखितः ।
KK0101001244c	मूर्च्छितः पुनराश्वस्तः सञ्जयं वाक्यमब्रवीत् ॥
KK0101001245	धृतराष्ट्र उवाच ।
KK0101001245a	सञ्जयैवं गते प्राणांस्त्यक्तुमिच्छामि मा चिरम् ।
KK0101001245c	स्तोकं ह्यपि न पश्यामि फलं जीवितधारणे ॥
KK0101001246	सौतिरुवाच ।
KK0101001246a	तं तथा वादिनं दीनं विलपन्तं महीपतिम् ।
KK0101001246c	निःश्वसन्तं यथा नागं मुह्यमानं पुनः पुनः ॥
KK0101001247a	गावल्गणिरिदं धीमान्महार्थं वाक्यमब्रवीत् ।
KK0101001247	सञ्जय उवाच ।
KK0101001247c	श्रुतवानसि वै राजन्महोत्साहान्महाबलान् ॥
KK0101001248a	द्वैपायनस्य वदतो नारदस्य च धीमतः ।
KK0101001248c	महत्सु राजवंशेषु गुणैः समुदितेषु च ॥
KK0101001249a	जातान्दिव्यास्त्रविदुषः शक्रप्रतिमतेजसः ।
KK0101001249c	धर्मेण पृथिवीं जित्वा यज्ञैरिष्ट्वाप्तदक्षिणैः ॥
KK0101001250a	अस्मिँल्लोके यशः प्राप्य ततः कालवशं गतान् ।
KK0101001250c	शैब्यं महारथं वीरं सृञ्जयं जयतां वरम् ॥
KK0101001251a	सुहोत्रं रन्तिदेवं च काक्षीवन्तमथौशिजम् ।
KK0101001251c	बाह्लीकं दमनं चैद्यं शर्यातिमजितं नलम् ॥
KK0101001252a	विश्वामित्रममित्रघ्नमम्बरीषं महाबलम् ।
KK0101001252c	मरुत्तं मनुमिक्ष्वाकुं गयं भरतमेव च ॥
KK0101001253a	रामं दाशरथिं चैव शशबिन्दुं भगीरथम् ।
KK0101001253c	कृतवीर्यं महाभागं तथैव जनमेजयम् ॥
KK0101001254a	ययातिं शुभकर्माणं देवैर्यो याजितः स्वयम् ।
KK0101001254c	चैत्ययूपाङ्किता भूमिर्यस्येयं सवनाकरा ॥
KK0101001255a	इति राज्ञां चतुर्विंशन्नारदेन सुरर्षिणा ।
KK0101001255c	पुत्रशोकाभितप्ताय पुरा श्वैत्याय कीर्तितम् ॥
KK0101001256a	तेभ्यश्चान्ये गताः पूर्वं राजानो बलवत्तराः ।
KK0101001256c	महारथा महात्मानः सर्वैः समुदिता गुणैः ॥
KK0101001257a	पूरुः कुरुर्यदुः शूरो विष्वगश्वो महाद्युतिः ।
KK0101001257c	अणुहो युवनाश्वश्च ककुत्स्थो विक्रमी रघुः ॥
KK0101001258a	विजयो वीतिहोत्रोऽङ्गो भवः श्वेतो बृहद्गुरुः ।
KK0101001258c	उशीनरः शतरथः कङ्को दुलिदुहो द्रुमः ॥
KK0101001259a	दम्भोद्भवः परो वेनः सगरः सङ्कृतिर्निमिः ।
KK0101001259c	अजेयः परशुः पुण्ड्रः शम्भुर्देवावृधोऽनघः ॥
KK0101001260a	देवाह्वयः सुप्रतिमः सुप्रतीको बृहद्रथः ।
KK0101001260c	महोत्साहो विनीतात्मा सुक्रतुर्नैषधो नलः ॥
KK0101001261a	सत्यव्रतः शान्तभयः सुमित्रः सुबलः प्रभुः ।
KK0101001261c	जानुजङ्घोऽनरण्योऽर्कः प्रियभृत्यः शुचिव्रतः ॥
KK0101001262a	बलबन्धुर्निरामर्दः केतुशृङ्गो बृहद्बलः ।
KK0101001262c	धृष्टकेतुर्बृहत्केतुर्दीप्तकेतुर्निरामयः ॥
KK0101001263a	अविक्षिच्चपलो धूर्तः कृतबन्धुर्दृढेषुधिः ।
KK0101001263c	महापुराणसम्भाव्यः प्रत्यङ्गः परहा श्रुतिः ॥
KK0101001264a	एते चान्ये च राजानः शतशोऽथ सहस्रशः ।
KK0101001264c	श्रूयन्ते शतशश्चान्ये सङ्ख्याताश्चैव पद्मशः ॥
KK0101001265a	हित्वा सुविपुलान्भोगान्बुद्धिमन्तो महाबलाः ।
KK0101001265c	राजानो निधनं प्राप्तास्तव पुत्रैर्महत्तरः ॥
KK0101001266a	येषां दिव्यानि कर्माणि विक्रमस्त्याग एव च ।
KK0101001266c	माहात्म्यमपि चास्तिक्यं सत्यं शौचं दयाऽर्जवम् ॥
KK0101001267a	विद्वद्भिः कथ्यते लोके पुराणैः कविसत्तमैः ।
KK0101001267c	सर्वर्द्धिगुणसम्पन्नास्ते चापि निधनं गताः ॥
KK0101001268a	तव पुत्रा दुरात्मानः प्रतप्ताश्चैव मन्युना ।
KK0101001268c	लुब्धा दुर्वृत्तभूयिष्ठा न ताञ्छोचितुमर्हसि ॥
KK0101001269a	श्रुतवानसि मेधावी बुद्धिमान्प्राज्ञसम्मतः ।
KK0101001269c	येषां शास्त्रानुगा बुद्धिर्न ते मुह्यन्ति भारत ॥
KK0101001270a	निग्रहानुग्रहौ चापि विदितौ ते नराधिप ।
KK0101001270c	नात्यन्तमेवानुवृत्तिः कार्या ते पुत्ररक्षणे ॥
KK0101001271a	भवितव्यं तथा तच्च नानुशोचितुमर्हसि ।
KK0101001271c	दैवं पुरुषकारेण को निवर्तितुमर्हति ॥
KK0101001272a	विधातृविहितं मार्गं न कश्चिदतिवर्तते ।
KK0101001272c	कालमूलमिदं सर्वं भावाभावौ सुखासुखे ॥
KK0101001273a	कालः सृजति भूतानि कालः संहरते प्रजाः ।
KK0101001273c	संहरन्तं प्रजाः कालं कालः शमयते पुनः ॥
KK0101001274a	कालो विकुरुते भावान्सर्वांल्लोके शुभाशुभान् ।
KK0101001274c	कालः संक्षिपते सर्वाः प्रजा विसृजते पुनः ॥
KK0101001275a	कालः सुप्तेषु जागर्ति कालो हि दुरतिक्रमः ।
KK0101001275c	कालः सर्वेषु भूतेषु चरत्यविधृतः समः ॥
KK0101001276a	अतीतानागता भावा ये च वर्तन्ति साम्प्रतम् ।
KK0101001276c	तान्कालनिर्मितान्बुद्ध्वा न संज्ञां हातुमर्हसि ॥
KK0101001277	सौतिरुवाच ।
KK0101001277a	इत्येवं पुत्रशोकार्तं धृतराष्ट्रं जनेश्वरम् ।
KK0101001277c	आश्वास्य स्वस्थमकरोत्सूतो गावल्गणिस्तदा ॥
KK0101001278a	धृतराष्ट्रोऽपि तच्छ्रुत्वा धृतिमेव समाश्रयत् ।
KK0101001278c	दिष्ट्येदमागतमिति मत्त्वा स प्राज्ञसत्तमः ॥
KK0101001279a	लोकानां च हितार्थाय कारुण्यान्मुनिसत्तमः ।
KK0101001279c	अत्रोपनिषदं पुण्यां कृष्णद्वैपायनोऽब्रवीत् ॥
KK0101001280a	विद्वद्भिः कथ्यते लोक पुराणे कविसत्तमैः ।
KK0101001280c	भारताध्ययनं पुण्यमपि पादमधीयतः ।
KK0101001280e	श्रद्दधानस्य पूयन्ते सर्वपापान्यशेषतः ॥
KK0101001281a	देवा देवर्षयो ह्यत्र तथा ब्रह्मर्षयोऽमलाः ।
KK0101001281c	कीर्त्यन्ते शुमकर्माणस्तथा यक्षा महोरगाः ॥
KK0101001282a	भगवान्वासुदेवश्च कीर्त्यतेऽत्र सनातनः ।
KK0101001282c	स हि सत्यमृतं चैव पवित्रं पुण्यमेव च ॥
KK0101001283a	शाश्वतं ब्रह्म परमं ध्रुवं ज्योतिः सनातनम् ।
KK0101001283c	यस्य दिव्यानि कर्माणि कथयन्ति मनीषिणः ॥
KK0101001284a	असत्सत्सदसच्चैव यस्माद्विश्वं प्रवर्तते ।
KK0101001284c	सन्ततिश्च प्रवृत्तिश्च जन्ममृत्युपुनर्भवाः ॥
KK0101001285a	अध्यात्मं श्रूयते यत्र पञ्चभूतगुणात्मकम् ।
KK0101001285c	अव्यक्तादि परं यच्च स एव परिगीयते ॥
KK0101001286a	यं ध्यायन्ति सदा मुक्ता ध्यानयोगबलान्विताः ।
KK0101001286c	प्रतिबिम्बमिवादर्शे पश्यन्त्यात्मन्यवस्थितम् ॥
KK0101001287a	श्रद्दधानः सदा युक्तः सदा धर्मपरायणः ।
KK0101001287c	आसेवन्निममध्यायं नरः पापात्प्रमुच्यते ॥
KK0101001288a	अनुक्रमणिकाध्यायं भारतस्येममादितः ।
KK0101001288c	आस्तिकः सततं शृण्वन्न कृच्छ्रेष्ववसीदति ॥
KK0101001289a	उभे सन्ध्ये जपन्किञ्चित्सद्यो मुच्येत किल्बिषात् ।
KK0101001289c	अनुक्रमण्या यावत्स्यादह्ना रात्र्या च सञ्चितम् ॥
KK0101001290a	भारतस्य वपुर्ह्येतत्सत्यं चामृतमेव च ।
KK0101001290c	नवनीतं यथा दध्नो द्विपदां ब्राह्मणो यथा ॥
KK0101001291a	आरण्यकं च वेदेभ्य ओषधिभ्योऽमृतं यथा ।
KK0101001291c	ह्रदानामुदधिः श्रेष्ठो गौर्वरिष्ठा चतुष्पदाम् ॥
KK0101001292a	यथैतानीतिहासानां तथा भारतमुच्यते ।
KK0101001292c	यश्चैनं श्रावयेच्छ्राद्धे ब्राह्मणान्पादमन्ततः ॥
KK0101001293a	अक्षय्यमन्नपानं वै पितॄंस्तस्योपतिष्ठते ।
KK0101001293c	इतिहासपुराणाभ्यां वेदं समुपबृंहयेत् ॥
KK0101001294a	बिभेत्यल्पश्रुताद्वेदो मामयं प्रतरिष्यति ।
KK0101001294c	कार्ष्णं वेदमिमं विद्वाञ्श्रावयित्वार्थमश्नुते ॥
KK0101001295a	भ्रूणहत्यादिकं चापि पापं जह्यादसंशयम् ।
KK0101001295c	य इमं शुचिरध्यायं पठेत्पर्वणि पर्वणि ॥
KK0101001296a	अधीतं भारतं तेन कृत्स्नं स्यादिति मे मतिः ।
KK0101001296c	यश्चैनं शृणुयान्नित्यमार्षं श्रद्धासमन्वितः ॥
KK0101001297a	स दीर्घमायुः कीर्तिं च स्वर्गतिं चाप्नुयान्नरः ।
KK0101001297c	एकतश्चतुरो वेदा भारतं चैतदेकतः ॥
KK0101001298a	पुरा किल सुरैः सर्वैः समेत्य तुलया धृतम् ।
KK0101001298c	चतुर्भ्यः सरहस्येभ्यो वेदेभ्यो ह्यधिकं यदा ॥
KK0101001299a	तदाप्रभृति लोकेऽस्मिन्महाभारतमुच्यते ।
KK0101001299c	महत्त्वे च गुरुत्वे च ध्रियमाणं यतोऽधिकम् ॥
KK0101001300a	महत्त्वाद्भारवत्त्वाच्च महाभारतमुच्यते ।
KK0101001300c	निरुक्तमस्य यो वेद सर्वपापैः प्रमुच्यते ॥
KK0101001301a	तपो नकल्कोऽध्ययनं नकल्कः स्वाभाविको वेदविधिर्नकल्कः ।
KK0101001301c	प्रसह्य वित्ताहरणं नकल्कस्तान्येव भावोपहतानि कल्कः ॥

इति श्रीमन्माहाभारते आदिपर्वणि अनुक्रमणिकापर्वणि प्रथमोऽध्यायः ॥ 1 ॥ ॥ अनुक्रमणिकापर्व समाप्तम् ॥

1-1-1 श्रीलक्ष्मीनृसिंहाय नमः ॥ श्रीहयग्रीवाय नमः ॥ श्रीवेदव्यासाय नमः ॥ इह खलु भगवान्पाराशर्यः परमकारुणिको मन्दमतीननुग्रहीतुं चतुर्दशविद्यास्थानान्येकत्र दिदर्शयिषुर्महाभारताख्यमितिहासं प्रणेष्यन्प्रारिप्सितस्य निष्प्रत्यूहपरिपूरणाय प्रचयगमनाय च मङ्गलं रचयन् शिष्यशिक्षायै श्लोकरूपेण निबध्नन्नर्थात्तत्र प्रेक्षावत्प्रवृत्त्यङ्गमभिधेयादि दर्शयति ॥ नारायणमिति ॥ नरोत्तमं पुरुषोत्तमं नारायणं नरं देवी सरस्वतीं (व्यासं) चैव नमस्कृत्य जयं भारताख्यमितिहासं उदीरयेत् ॥ 1-1-2 लक्षालङ्कारव्याख्यानरीत्यायमाद्यः श्लोकः ॥ 1-1-3 कतिपयकोशरीत्यायमाद्यः ॥ 3 ॥ 1-1-5 रोमहर्षणपुत्रः रोमाणि हर्षयाञ्चके श्रोतॄणां यः स्वभाषितैः । कर्मणा प्रथितस्तेन रोमहर्षणसंज्ञया । इति कौर्मे निरुक्तार्थनाम्नः पुत्रः । उग्रश्रवाः उग्रस्य नृसिंहस्य श्रवः श्रवणं यस्य सः । पौराणिकः पुराणे कृतश्रमः । नैमिशारण्ये वायवीये । एतन्मनोमयं चक्रं मया सृष्टं विसृज्यते । यत्रास्य शीर्यते नेमिः स देशस्तपसः शुभः । इत्युक्त्वा सूर्यसङ्काशं चक्रं सृष्ट्वा मनोमयम् । प्रणिपत्य महादेवं विससर्ज पितामहः । तेऽपि हृष्टतरा विप्राः प्रणम्य जगतां प्रभुम् । प्रययुस्तस्य चक्रस्य यत्र नेमिर्व्यशीर्यत । तद्वनं तेन विख्यातं नैमिशं मुनिपूजितम् । इति उक्तरूपे । नैमिषेति पाठे तु वाराहे । एवं कृत्वा ततो देवो मुनिं गौरमुखं तदा । उवाच निमिषेणेदं निहतं दानवं बलं । अरण्येऽस्मिंस्ततस्त्वेतन्नैमिषारण्यसंज्ञितं । इति निर्वचनं द्रष्टव्यं । शुनकस्य मुनेरपत्यं शौनकः । कुलपतेः । एको दशसहस्राणि योऽन्नदानादिना भरेत् । स वै कुलपतिः इत्युक्तलक्षणस्य । सत्रे ये यजमानास्तएव ऋत्विजो यस्मिन्बहुकर्तृके क्रतौ स सत्रसंज्ञः तस्मिन् ॥ 5 ॥ 1-1-7 नैमिशारण्यवासिनः तान्सर्वानृषीनुवाचेत्यन्वयः ॥ 7 ॥ 1-1-8 अहं वैयासिकीः सर्वाः कथा वेद जानामि ॥ 8 ॥ 1-1-11 निर्दिष्टं इहोपविश्यतामिति दर्शितम् ॥ 11 ॥ 1-1-12 प्रस्तावयन् उपोद्धातयन् ॥ 12 ॥ 1-1-13 विहृतः नीतः ॥ 13 ॥ 1-1-14 तेषां मुनीनां चादन्येषां राजादीनां च यानि चरितानि तेषामाश्रयभूतम् । भावितात्मनां शोधितचित्तानाम् ॥ 14 ॥ 1-1-18 समन्तपञ्चकं समन्तात् पञ्चकं परशुरामकृतह्रदपञ्चकं यस्मिंस्तत् । स्यमन्तपञ्चकमित्यपि पाठो दृश्यते ॥ 18 ॥ 1-1-21 ब्रवीमि किमहं द्विजाः अहं च पुराणादिष्वन्यतमं किं ब्रवीमि तदाज्ञापयतेति शेषः ॥ 21 ॥ 1-1-25 संस्कारोपगतां पदादिव्युत्पत्तिमतीम् । ब्राह्मीं वाचं । ब्राह्मी तु भारती भाषेत्यमरः ॥ 25 ॥ 1-1-28 मङ्गलाचरणपूर्वकं मुनिभिः प्रार्थितमर्थं वक्तुं प्रतिजानीते आद्यमित्यादिचतुर्भिः । हरिं नमस्कृत्य महर्षेर्मतं प्रवक्ष्यामीत्यन्वयः । पुरुहूतं पुरुभिर्बहुभिर्होतृभिः हूतं आहूतं । पुरुभिः सामगैः स्तुतं । ऋतं सत्यं । एकश्चासावक्षरश्च तं । एकं अद्वितीयं समाधिकरहितमिति वा । अक्षरं नाशरहितं । व्यक्ताव्यक्तं रामकृष्णादिरूपेण दृश्यं । ज्ञानानन्दादिरूपेण मन्दैरदृश्यं ॥ 28 ॥ 1-1-30 मङ्गल्यं मङ्गलप्रदं ॥ 30 ॥ 1-1-36 ज्ञानं ज्ञानसाधनं इदं भारतं त्रिषु लोकेषु प्रतिष्ठितम् ॥ 36 ॥ 1-1-37 समयैः सङ्केतैः । छन्दोवृत्तैः त्रिष्टुबादिछन्दोन्तर्गतैरिन्द्रवज्रादिभिर्वृत्तैः ॥ 37 ॥ 1-1-45 यस्मिन् ब्रह्माण्डे ॥ 45 ॥ 1-1-52 प्रतिकल्पं सृष्टेः समाननामरूपत्वमाह यथेति ॥ 52 ॥ 1-1-53 कल्पानामानन्त्यमाह एवमिति ॥ 53 ॥ 1-1-54 एवं जडसृष्टिमुक्त्वा चेतनसृष्टिमाह त्रयस्त्रिंशदिति ॥ 54 ॥ 1-1-61 भूतस्थानानि नृणां वासस्थानानि नगरादीनि ॥ 61 ॥ 1-1-64 इह सर्वमनुक्रान्तं अनुक्रमेण उक्तं ॥ 64 ॥ 1-1-65 समासः सङ्क्षेपः । व्यासो विस्तारः ॥ 65 ॥ 1-1-66 भारतारम्भे मतभेदमाह मन्वादीति । मन्वादि मनुर्मन्त्रः नारायणं नमस्कृत्येति । ओं नमो भगवते वासुदेवायेति वा तदादि । आस्तीकं आस्तीकचरितं तदादि । उपरिचरो वसुः तच्चरितादि वा ॥ 66 ॥ 1-1-67 बह्वर्थत्वाद्विविधं संहिताज्ञानं दीपयन्ति प्रकाशयन्ति ॥ 67 ॥ 1-1-69 मातुः सत्यवत्याः । गाङ्गेयस्य भीष्मस्य ॥ 69 ॥ 1-1-70 क्षेत्रे भार्यासु अम्बिकादिषु ॥ 70 ॥ 1-1-71 परमां गतिं मृत्युं ॥ 71 ॥ 1-1-73 शशास त्वमेतान् भारतं श्रावयेत्याज्ञापितवान् ॥ 73 ॥ 1-1-84 वसोः अपत्यं स्त्री वासवी तस्याः अपत्यं वासवेयो व्यासः ॥ 84 ॥ 1-1-85 कृष्णो व्यासः ॥ 85 ॥ 1-1-98 विशेषणे अतिशायने ॥ 98 ॥ 1-1-104 विटङ्काः पक्ष्युपवेशनास्थानानि ॥ 104 ॥ 1-1-105 सारो मज्जा ॥ 105 ॥ 1-1-106 विश्रामः छाया ॥ 106 ॥ 1-1-108 आश्रमस्थानसंश्रयः आश्रमवासिकस्थण्डिलः । मौसलश्रुतिसंक्षेपः मौसलादिग्रन्थः श्रुतिस्थानीयदीर्घशाखान्तः ॥ 108 ॥ 1-1-112 यतः यत्र देशे ॥ 112 ॥ 1-1-115 अबुद्ध्वा अर्थमिति शेषः । ओमित्यङ्गीकारे ॥ 115 ॥ 1-1-116 ग्रन्थग्रन्थिं ग्रन्थे दुर्भेद्यस्थानं ॥ 116 ॥ 1-1-131 कृच्छ्रां आपदं व्यवायकाले मरिष्यसीत्येवं शापरूपां । तत्र आपदि एवं सत्यामपि पार्थानां पाण्डवानां जन्मप्रभृति आचारविधिक्रमः अभूदिति शेषः ॥ 131 ॥ 1-1-132 आचारविधिक्रममेवाह । मात्रोरिति । मात्रोः कुन्तीमाद्र्योः । धर्मोपनिषदं प्रति आपदि अपत्यार्थे विशिष्टः पुमान्प्रार्थनीय इत्येवंरूपं धर्मरहस्यं प्रति । अभ्युपपत्तिः अङ्गीकारः ॥ 132 ॥ 1-1-137 धार्तराष्ट्रान्धृतराष्ट्रसम्बन्धिगृहान् ॥ 137 ॥ 1-1-142 अन्तर्हितानां भूतानां निःस्वनः पाण्डुपुत्रा एवैते इत्येवंरूपा अशरीरवाक् ॥ 142 ॥ 1-1-148 भर्तारं स्वयमेव वृणुत इति भर्तृस्वयंवरां ॥ 148 ॥ 1-1-150 राज्ञो युधिष्ठिरस्य ॥ 150 ॥ 1-1-157 अनभिजातवत् ग्रामीणवत् ॥ 157 ॥ 1-1-160 धृतराष्ट्रो यद्विवादानन्वमोदत यच्चानयानुपैक्षत तस्माद्वासुदेवस्य कोपः समभवत् ॥ 160 ॥ 1-1-161 दहन् अदहत् ॥ 161 ॥ 1-1-173 प्रवृष्टं वर्षणे प्रवृत्तं ॥ 173 ॥ 1-1-181 चेष्टाः बाहुवीक्षणाद्याः ॥ 181 ॥ 1-1-182 स्नातकानां समापितविद्याव्रतानां ब्राह्मणानां ॥ 182 ॥ 1-1-185 शंसितं प्रशास्यं ॥ 185 ॥ 1-1-197 इमां गां पृथिवीं यस्य वासुदेवस्य एकं विक्रमं पदमात्रमाहुः ॥ 197 ॥ 1-1-198 यौ नरनारायणौ ब्रह्मलोके अहं द्रष्टा अद्राक्षं तौ कृष्णार्जुनौ अर्जुनकृष्णौ इति वदतो नारदस्य नारदात् ॥ 198 ॥ 1-1-200 बहुधा विश्वरूपत्वेन ॥ 200 ॥ 1-1-202 तेषां पाण्डवानां ॥ 202 ॥ 1-1-209 सोमकानेव अल्पशेषान्कृत्वा ॥ 209 ॥ 1-1-210 चोदितमर्जुनं च । गां भित्त्वाम्बो वारुणेनाददाने इति पाठान्तरं ॥ 210 ॥ 1-1-223 व्यंसितां व्यर्थीकृतां ॥ 223 ॥ 1-1-237 क्रुद्धेनैषीकं चावधीद्यन्न गर्भं इति पाठान्तरम् ॥ 1-1-280 पूयन्ते नश्यन्ति ॥ 280 ॥ 1-1-294 कार्ष्णं कृष्णेन व्यासेन प्रोक्तं ॥ 294 ॥ 1-1-301 ननु वेदेभ्यः कथमिदमधिकं अत्र युद्धप्रधानानां कर्मणां बन्धनहेतूनां कथनादुपनिषदि तावन्मोक्षसाधनानां धर्माणां ब्रह्मणश्च प्रतिपादनादिति चेत्तत्राह । तप इति । तपः कृच्छ्रचान्द्रायणादि नकल्कः पापनाशकं । स्वाभाविकः स्वस्ववर्णाश्रमादिपुरस्कारेण विहितः । वेदविधिः वेदोक्तो विधिः सन्ध्योपासनादिः । प्रसह्य प्रकर्षेण सोढ्वा क्षुधादिदुःखमपि सोढ्वा । वित्तस्य आहरणं शिलोञ्छादिना अर्जनं । तान्येव तपआदीन्येव भावेन फलानुसन्धानेन उपहतानि प्रतिषिद्धानि । कल्कः पापहेतुः । तथाचात्रापि मोक्षधर्मादिषु तत्रतत्र निष्कामकर्मणां प्रतिपादनं ब्रह्मनिरूपणं चास्त्येव । अतो वेदादप्युत्तमं भारतं ॥ 301 ॥ इति टिप्पणे प्रथमोऽध्यायः ॥ 1 ॥
