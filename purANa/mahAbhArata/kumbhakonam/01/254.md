अध्यायः 254

(अथ मयदर्शनपर्व ॥ 19 ॥)

देवेषु पराजितेषु अशरीरवाणीश्रवणेन इन्द्रस्य निवृत्तिः ॥ 1 ॥ पलायमानं मयं हन्तुमुद्युक्ते श्रीकृष्णे आत्मानं शरणागतस्य मयस्य अर्जुनेनाभयदानम् ॥ 2 ॥ खाण्डवदाहेऽपि अश्वसेनादीनामदाहस्य वैशंपायनेन कथनम् ॥ 3 ॥

001	वैशम्पायन उवाच ।

001a	तथा शैलनिपातेन भीषिताः खाण्डवालयाः ।
001c	दानवा राक्षसा नागास्तरक्ष्वृक्षवनौकसः ॥
002a	द्विपाः प्रभिन्नाः शार्दूलाः सिंहाः केसरिणस्तथा ।
002c	मृगाश्च महिषाश्चैव शतशः पक्षिणस्तथा ॥
003a	समुद्विग्ना विससृपुस्तथान्या भूतजातयः ।
003c	तं दावं समुदैक्षन्त कृष्णौ चाभ्युद्यतायुधौ ॥
004a	उत्पातनादशब्देन त्रासिता इव चाभवन् ।
004c	ते वनं प्रसमीक्ष्याथ दह्यमानमनेकधा ॥
005a	कृष्णमभ्युद्यतास्त्रं च नादं मुमुचुरुल्बणम् ।
005c	तेन नादेन रौद्रेण नादेन च विभावसोः ॥
006a	ररास गगनं कृत्स्नमुत्पातजलदैरिव ।
006c	ततः कृष्णो महाबाहुः स्वतेजोभास्वरं महत् ॥
007a	चक्रं व्यसृजदत्युग्रं तेषां नाशाय केशवः ।
007c	तेनार्ता जातयः क्षुद्राः सदानवनिशाचराः ॥
008a	निकृत्ताः शतशः सर्वा निपेतुरनलं क्षणात् ।
008c	तत्रादृश्यन्त ते दैत्याः कृष्णचक्रविदारिताः ॥
009a	वसारुधिरसम्पृक्ताः सन्ध्यायामिव तोयदाः ।
009c	पिशाचान्पक्षिणो नागान्पशूंश्चैव सहस्रशः ॥
010a	निघ्नंश्चरति वार्ष्णेयः कालवत्तत्र भारत ।
010c	क्षिप्तं क्षिप्तं पुनश्चक्रं कृष्णस्यामित्रघातिनः ॥
011a	छित्त्वानेकानि सत्वानि पाणिमेति पुनः पुनः ।
011c	तथा तु निघ्नतस्तस्य पिशाचोरगराक्षसान् ॥
012a	बभूव रूपमत्युग्रं सर्वभूतात्मनस्तदा ।
012c	समेतानां च सर्वेषां दानवानां च सर्वशः ॥
013a	विजेता नाभवत्कश्चित्कृष्णपाण्डवयोर्मृधे ।
013c	तयोर्बलात्परित्रातुं तं च दावं यदा सुराः ॥
014a	नाशक्नुवञ्शमयितुं तदाऽभूवन्पराङ्मुखाः ।
014c	शतक्रतुस्तु सम्प्रेक्ष्य विमुखानमरांस्तथा ॥
015a	बभूव मुदितो राजन्प्रशंसन्केशवार्जुनौ ।
015c	निवृत्तेष्वथ देवेषु वागुवाचाशरीरिणी ॥
016a	शतक्रतुं समाभाष्य महागम्भीरनिःस्वना ।
016c	न ते सखा सन्निहितस्तक्षको भुजगोत्तमः ॥
017a	दाहकाले खाण्डवस्य कुरुक्षेत्रं गतो ह्यसौ ।
017c	न च शक्यौ युधा जेतुं कथञ्चिदपि वासव ॥
018a	वासुदेवार्जुनावेतौ निबोध वचनान्मम ।
018c	नरनारायणावेतौ पूर्वदेवौ दिवि श्रुतौ ॥
019a	भवानप्यभिजानाति यद्वीर्यौ यत्पराक्रमौ ।
019c	नैतौ शक्यौ दुराधर्षौ विजेतुमजितौ युधि ॥
020a	अपि सर्वेषु लोकेषु पुराणावृषिसत्तमौ ।
020c	पूजनीयतमावेतावपि सर्वैः सुरासुरैः ॥
021a	यक्षराक्षसगन्धर्वनरकिन्नरपन्नगैः ।
021c	तस्मादितः सुरैः सार्धं गन्तुमर्हसि वासव ॥
022a	दिष्टं चाप्यनुपश्यैतत्खाण्डवस्य विनाशनम् ।
022c	इति वाक्यमुपश्रुत्य तथ्यमित्यमरेश्वरः ॥
023a	क्रोधामर्षौ समुत्सृज्य सम्प्रतस्थे दिवं तदा ।
023c	तं प्रस्थितं महात्मानं समवेक्ष्य दिवौकसः ॥
024a	सहिताः सेनया राजन्ननुजग्मुः पुरन्दरम् ।
024c	देवराजं तदा यान्तं सह देवैरवेक्ष्य तु ॥
025a	वासुदेवार्जुनौ वीरौ सिंहनादं विनेदतुः ।
025c	देवराजे गते राजन्प्रहृष्टौ केशवार्जुनौ ॥
026a	निर्विशङ्कं वनं वीरौ दाहयामासतुस्तदा ।
026c	स मारुत इवाभ्राणि नाशयित्वाऽर्जुनः सुरान् ॥
027a	व्यधमच्छरसङ्घातैर्देहिनः खाण्डवालयान् ।
027c	न च स्म किञ्चिच्छक्नोति भूतं निश्चरितुं ततः ॥
028a	सञ्सछिद्यमानमिषुभिरस्यता सव्यसाचिना ।
028c	नाशक्नुवंश्च भूतानि महान्त्यपि रणेऽर्जुनम् ॥
029a	निरीक्षितुममोघास्त्रं योद्धुं चापि कुतो रणे ।
029c	शतं चैकेन विव्याध शतेनैकं पतत्रिणाम् ॥
030a	व्यसवस्तेऽपतन्नग्नौ साक्षात्कालहता इव ।
030c	न चालभन्त ते शर्म रोधःसु विषमेषु च ॥
031a	पितृदेवनिवासेषु सन्तापश्चाप्यजायत ।
031c	भूतसङ्घाश्च बहवो दीनाश्चक्रुर्महास्वनम् ॥
032a	रुरुदुर्वारणाश्चैव तथा मृगतरक्षवः ।
032c	तेन शब्देन वित्रेसुर्गङ्गोदधिचरा झषाः ॥
033a	विद्याधरगणाश्चैव ये च तत्र वनौकसः ।
033c	न त्वर्जुनं महाबाहो नापि कृष्णं जनार्दनम् ॥
034a	निरीक्षितुं वै शक्नोति कश्चिद्योद्धुं कुतः पुनः ।
034c	एकायनगता येऽपि निष्पेतुस्तत्र केचन ॥
035a	राक्षसा दानवा नागा जघ्ने चक्रेण तान्हरिः ।
035c	ते तु भिन्नशिरोदेहाश्चक्रवेगाद्गतासवः ॥
036a	पेतुरन्ये महाकायाः प्रदीप्ते वसुरेतसि ।
036c	समांसरुधिरौधैश्च वसाभिश्चापि तर्पितः ॥
037a	उपर्याकाशगो भूत्वा विधूमः समपद्यत ।
037c	दीप्ताक्षो दीप्तजिह्वश्च सम्प्रदीप्तमहाननः ॥
038a	दीप्तोर्ध्वकेशः पिङ्गाक्षः पिबन्प्राणभृतां वसाम् ।
038c	तां स कृष्णार्जुनकृतां सुधां प्राप्य हुताशनः ॥
039a	बभूव मुदितस्तृप्तः परां निर्वृतिमागतः ।
039c	तथाऽसुरं मयं नाम तक्षकस्य निवेशनात् ॥
040a	विप्रद्रवन्तं सहसा ददर्श मधुसूदनः ।
040c	तमग्निः प्रार्थयामास दिधक्षुर्वातसारथिः ॥
041a	शरीरवाञ्जटी भूत्वा नदन्निव बलाहकः ।
041c	विज्ञाय दानवेन्द्राणां मयं वै शिल्पिनां वरम् ॥
042a	जिघांसुर्वासुदेवस्तं चक्रमुद्यम्य धिष्ठितः ।
042c	स चक्रमुद्यतं दृष्ट्वा दिधक्षन्तं च पावकम् ॥
043a	अभिधावार्जुनेत्येवं मयस्त्राहीति चाब्रवीत् ।
043c	तस्य भीतस्वनं श्रुत्वा मा भैरिति धनञ्जयः ॥
044a	प्रत्युवाच मयं पार्थो जीवयन्निव भारत ।
044c	तं न भेतव्यमित्याह मयं पार्थो दयापरः ॥
045a	तं पार्थेनाभये दत्ते नमुचेर्भ्रातरं मयम् ।
045c	न हन्तुमैच्छद्दाशार्हः पावको न ददाह च ॥
046a	तद्वनं पावको धीमान्दिनानि दश पञ्च च ।
046c	ददाह कृष्णपार्थाभ्यां रक्षितः पाकशासनात् ॥
047a	तस्मिन्वने दह्यमाने षडग्निर्न ददाह च ।
047c	अश्वसेनं मयं चैव चतुरः शार्ङ्गकांस्तथा ॥ ॥

इति श्रीमन्महाभारते आदिपर्वणि मयदर्शनपर्वणि चतुःपञ्चाशदधिकद्विशततमोऽध्यायः ॥ 254 ॥
