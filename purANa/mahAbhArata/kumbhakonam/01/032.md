अध्यायः 032
*देवगरुडयुद्धं तत्र देवानां पराजयः ॥ 1 ॥
001	सौतिरुवाच ।
001a	ततस्तस्माद्गिरिवरात्समुदीर्णमहाबलः ।'
001b	गरुडः पक्षिराट् तूर्णं संप्राप्तो विबुधान्प्रति ॥
002a	तं दृष्ट्वातिबलं चैव प्राकम्पन्त सुरास्ततः ।
002b	परस्परं च प्रत्यघ्नन्सर्वप्रहरणान्युत ॥
003a	तत्र चासीदमेयात्मा विद्युदग्निसमप्रभः ।
003b	भौमनः सुमहावीर्यः सोमस्य परिरक्षिता ॥
004a	स तेन पतगेन्द्रेण पक्षतुण्डनखैः क्षतः ।
004b	मुहूर्तमतुलं युद्धं कृत्वा विनिहतो युधि ॥
005a	रजश्चोद्धूय सुमहत्पक्षवातेन खेचरः ।
005b	कृत्वा लोकान्निरालोकांस्तेन देवानवाकिरत् ॥
006a	तेनावकीर्णा रजसा देवा मोहमुपागमन् ।
006b	न चैवं ददृशुश्छन्ना रजसाऽमृतरक्षिणः ॥
007a	एवं संलोडयामास गरुडस्त्रिदिवालयम् ।
007b	पक्षतुण्डप्रहारैस्तु देवान्स विददार ह ॥
008a	ततो देवः सहस्राक्षस्तूर्णं वायुमचोदयत् ।
008b	विक्षिपेमां रजोवृष्टिं तवेदं कर्म मारुत ॥
009	सौतिरुवाच ।
009a	अथ वायुरपोवाह तद्रजस्तरसा बली ।
009b	ततो वितिमिरे जाते देवाः शकुनिमार्दयन् ॥
010a	ननादोच्चैः स बलवान्महामेघ इवाम्बरे ।
010b	वध्यमानः सुरगणैः सर्वभूतानि भीषयन् ॥
011a	उत्पपात महावीर्यः पक्षिराट् परवीरहा ।
011b	समुत्पत्यान्तरिक्षस्थं देवानामुपरि स्थितम् ॥
012a	वर्मिणो विबुधाः सर्वे नानाशस्त्रैरवाकिरन् ।
012b	पट्टिशैः परिधैः शूलैर्गदाभिश्च सवासवाः ॥
013a	क्षुरप्रैर्ज्वलितैश्चापि चक्रैरादित्यरूपिभिः ।
013b	नानाशस्त्रविसर्गैस्तैर्वध्यमानः समन्ततः ॥
014a	कुर्वन्सुतुमुलं युद्धं पक्षिराण्ण व्यकम्पत ।
014b	निर्दहन्निव चाकाशे वैनतेयः प्रतापवान् ।
014c	पक्षाभ्यामुरसा चैव समन्ताद्व्यक्षिपत्सुरान् ॥
015a	ते विक्षिप्तास्ततो देवा दुद्रुवुर्गरुडार्दिताः ।
015b	नखतुण्डक्षताश्चैव सुस्रुवुः शोणितं बहु ॥
016a	साध्याः प्राचीं सगन्धर्वा वसवो दक्षिणां दिशम् ।
016b	प्रजग्मुः सहिता रुद्राः पतगेन्द्रप्रधर्षिताः ॥
017a	दिशं प्रतीचीमादित्या नासत्यावुत्तरां दिशम् ।
017b	मुहुर्मुहुः प्रेक्षमाणा युध्यमानं महौजसः ॥
018a	अश्वक्रन्देन वीरेण रेणुकेन च पक्षिराट् ।
018b	क्रथनेन च शूरेण तपनेन च खेचरः ॥
019a	उलूकश्वसनाभ्यां च निमेषेण च पक्षिराट् ।
019b	प्ररुजेन च संग्रामं चकार पुलिनेन च ॥
020a	तान्पक्षनखतुण्डाग्रैरभिनद्विनतासुतः ।
020b	युगान्तकाले संक्रुद्धः पिनाकीव परंतप ॥
021a	महाबला महोत्साहास्तेन ते बहुधा क्षताः ।
021b	रेजुरभ्रघनप्रख्या रुधिरौघप्रवर्षिणः ॥
022a	तान्कृत्वा पतगश्रेष्ठः सर्वानुत्क्रान्तजीवितान् ।
022b	अतिक्रान्तोऽमृतस्यार्थे सर्वतोऽग्निमपश्यत ॥
023a	आवृण्वानं महाज्वालमर्चिर्भिः सर्वतोऽम्बरम् ।
023b	दहन्तमिव तीक्ष्णांशुं चण्डवायुसमीरितम् ॥
024a	`नभः स्पृशन्तं ज्वालाभिः सर्वभूतभयंकरम् ।'
024b	ततो नवत्या नवतीर्मुखानां कृत्वा महात्मा गरुडस्तरस्वी ।
024c	नदीः समापीय मुखैस्ततस्तैःसुशीघ्रमागम्य पुनर्जवेन ॥
025a	ज्वलन्तमग्निं तममित्रतापनः समास्तरत्पत्ररथो नदीभिः ।
025b	ततः प्रचक्रे वपुरन्यदल्पं प्रवेष्टुकामोऽग्निमभिप्रशाम्य ॥ ॥
*इति श्रीमन्महाभारते आदिपर्वणि आस्तीकपर्वणि द्वात्रिंशोऽध्यायः ॥ 32 ॥
1-32-3 भौमनः विश्वकर्मा ॥ 1-32-4 विनिहतः मृतकल्पः कृतः ॥ 1-32-9 अपोवाह अपसारितवान् ॥ 1-32-24 नवत्याः नवतीः शताधिकाष्टसाहस्रीः ॥ 1-32-25 समास्तरत् आच्छादितवान् शामितवानित्यर्थः ॥ द्वात्रिंशोऽध्यायः ॥ 32 ॥
