अध्यायः 026
*स्तुत्या तुष्टेन इन्द्रेण कृतं जलवर्षणम् ॥ 1 ॥
001	सौतिरुवाच। 
001a	एवं स्तुतस्तदा कद्र्वा भगवान्हरिवाहनः ।
001b	नीलजीमूतसंघातैः सर्वमम्बरमावृणोत् ॥
002a	मेघानाज्ञापयामास वर्षध्वममृतं शुभम् ।
002b	ते मेघा मुमुचुस्तोयं प्रभूतं विद्युदुज्ज्वलाः ॥
003a	परस्परमिवात्यर्थं गर्जन्तः सततं दिवि ।
003b	संवर्तितमिवाकाशं जलदैः सुमहाद्भुतैः ॥
004a	सृजद्भिरतुलं तोयमजस्रं सुमहारवैः ।
004b	संप्रनृत्तमिवाकाशं धारोर्मिभिरनेकशः ॥
005a	मेघस्तनितनिर्घोषौर्विद्युत्पवनकम्पितैः ।
005b	तैर्मेघैः सततासारं वर्षद्भिरनिशं तदा ॥
006a	नष्टचन्द्रार्ककिरणमम्बरं समपद्यत ।
006b	नागानामुत्तमो हर्षस्तथा वर्षति वासवे ॥
007a	आपूर्यत मही चापि सलिलेन समन्ततः ।
007b	रसातलमनुप्राप्तं शीतलं विमलं जलम् ।
008a	तदा भूरभवच्छन्ना जलोर्मिभिरनेकशः ।
008b	रामणीयकमागच्छन्मात्रा सह भुजंगमाः ॥ ॥
इति श्रीमन्महाभारते आदिपर्वणि पौलोमपर्वणि षड्विंशोऽध्यायः ॥ 26 ॥
*1-26-3 संवर्तः कल्पान्तः संजातोस्मिन्निति संवर्तितम् ॥ 1-26-8 रामणीयकं रमणकसंज्ञं द्वीपम् ॥ ष़ड्विंशोऽध्यायः ॥ 26 ॥
