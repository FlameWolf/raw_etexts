अध्यायः 205

अर्जुनेन कर्णपराजयः ॥ 1 ॥ भीमेन कर्णपराजयः ॥ 2 ॥ युधिष्ठिरादिभिर्दुर्योधनादिपराजयः ॥ 3 ॥ पुनर्युद्धाय कृतनिश्चयानां राज्ञां श्रीकृष्णवाक्येन युद्धोद्योगाद्विरम्य स्वस्वालयगमनम् ॥ 4 ॥ द्रौपद्या सह भीमार्जुनयोः कुलालगृहप्रवेशः ॥ 5 ॥

KK0112205001	वैशम्पायन उवाच ।

KK0112205001a	अजिनानि विधुन्वन्तः करकाश्च द्विजर्षभाः ।
KK0112205001c	ऊचुस्ते भीर्न कर्तव्या वयं योत्स्यामहे परान् ॥
KK0112205002a	तानेवं वदतो विप्रानर्जुनः प्रहसन्निव ।
KK0112205002c	उवाच प्रेक्षका भूत्वा यूयं तिष्ठत पार्श्वतः ॥
KK0112205003a	अहमेनानजिह्माग्रैः शतशो विकिरञ्छरैः ।
KK0112205003c	वारयिष्यामि सङ्क्रुद्धान्मन्त्रैराशीविषानिव ॥
KK0112205004a	इति तद्धनुरानम्य शुल्कावाप्तं महाबलः ।
KK0112205004c	भ्रात्रा भीमेन सहितस्तस्थौ गिरिरिवाचलः ॥
KK0112205005a	ततः कर्णमुखान्दृष्ट्वा क्षत्रियान्युद्धदुर्मदान् ।
KK0112205005c	सम्पेततुरभीतौ तौ गजौ प्रतिगजानिव ॥
KK0112205006a	ऊचुश्च वाचः परुषास्ते राजानो युयुत्सवः ।
KK0112205006c	आहवे हि द्विजस्यापि वधो दृष्टो युयुत्सतः ॥
KK0112205007a	इत्येवमुक्त्वा राजानः सहसा दुद्रुवुर्द्विजान् ।
KK0112205007c	ततः कर्णो महातेजा जिष्णुं प्रति ययौ रणे ॥
KK0112205008a	युद्धार्थी वासिताहेतोर्गजः प्रतिगजं यथा ।
KK0112205008c	भीमसेनं ययौ शल्यो मद्राणामीश्वरो बली ॥
KK0112205009a	दुर्योधनादयः सर्वे ब्राह्मणैः सह सङ्गताः ।
KK0112205009c	मृदुपूर्वमयत्नेन प्रत्ययुध्यंस्तदाऽऽहवे ॥
KK0112205010a	ततोऽर्जुनः प्रत्यविध्यदापतन्तं शितैः शरैः ।
KK0112205010c	कर्णं वैकर्तनं श्रीमान्विकृष्य बलवद्धनुः ॥
KK0112205011a	तेषां शराणां वेगेन शितानां तिग्मतेजसाम् ।
KK0112205011c	विमुह्यमानो राधेयो यत्नात्तमनुधावति ॥
KK0112205012a	तावुभावप्यनिर्देश्यौ लाघवाज्जयतां वरौ ।
KK0112205012c	अयुध्येतां सुसंरब्धावन्योन्यविजिगीषिणौ ॥
KK0112205013a	कृते प्रतिकृतं पश्य पश्य बाहुबलं च मे ।
KK0112205013c	इति शूरार्थवचनैरभाषेतां परस्परम् ॥
KK0112205014a	ततोऽर्जुनस्य भुजयोर्वीर्यमप्रतिमं भुवि ।
KK0112205014c	ज्ञात्वा वैकर्तनः कर्णः संरब्धः समयोधयत् ॥
KK0112205015a	अर्जुनेन प्रयुक्तांस्तान्बाणान्वेगवतस्तदा ।
KK0112205015c	प्रतिहत्य ननादोच्चैः सैन्यानि तदपूजयन् ॥
KK0112205016	कर्ण उवाच ।
KK0112205016a	तुष्यामि ते विप्रमुख्य भुजवीयर्स्य संयुगे ।
KK0112205016c	अविषादस्य चैवास्य शस्त्रास्त्रविजयस्य च ॥
KK0112205017a	किं त्वं साक्षाद्धनुर्वेदो रामो वा विप्रसत्तम ।
KK0112205017c	अथ साक्षाद्धरिहयः साक्षाद्वा विष्णुरच्युतः ॥
KK0112205018a	आत्मप्रच्छादनार्थं वै बाहुवीर्यमुपाश्रितः ।
KK0112205018c	विप्ररूपं विधायेदं मन्ये मां प्रतियुध्यसे ॥
KK0112205019a	न हि मामाहवे क्रुद्धमन्यः साक्षाच्छचीपतेः ।
KK0112205019c	पुमान्योधयितुं शक्तः पाण्डवाद्वा किरीटिनः ॥
KK0112205020a	`दग्धा जतुगृहे सर्वे पाण्डवाः सार्जुनास्तदा ।
KK0112205020c	विनार्जुनं वा समरे मां निहन्तुमशक्नुवन् ॥'
KK0112205021a	तमेवंवादिनं तत्र फाल्गुनः प्रत्यभाषत ।
KK0112205021c	नास्मि कर्ण धनुर्वेदो नास्मि रामः प्रतापवान् ॥
KK0112205022a	ब्राह्मणोऽस्मि युधां श्रेष्ठः सर्वशस्त्रभृतां वरः ।
KK0112205022c	ब्राह्मे पौरन्दरे चास्त्रे निष्ठितोगुरुशासनात् ॥
KK0112205023a	स्थितोऽस्म्यद्य रणे जेतुं त्वां वै वीर स्थिरो भव ।
KK0112205023c	`निर्जितोऽस्मीति वा ब्रूहि ततो व्रज यथासुखम् ॥
KK0112205024	वैशम्पायन उवाच ।
KK0112205024a	एवमुक्त्वाऽथ कर्णस्य धनुश्चिच्छेद पाण्डवः ।
KK0112205024c	ततोऽन्यद्धनुरादाय संयोद्धुं सन्दधे शरम् ॥
KK0112205025a	दृष्ट्वा तच्चापि कौन्तेयश्छित्वा तद्धनुराशुगैः ।
KK0112205025c	तथा वैकर्तनं कर्णं बिभेद समरेऽर्जुनः ॥
KK0112205026a	ततः कर्णस्तु राधेयः छिन्नछन्वा महाबलः ।
KK0112205026c	शरैरतीव विद्धाङ्गः पलायनमथाकरोत् ॥
KK0112205027a	पुनरायान्मुहूर्तेन गृहीत्वा सशरं धनुः ।
KK0112205027c	ववर्ष शरवर्षाणि पार्थं वैकर्तनस्तथा ॥
KK0112205028a	तानि वै शरजालानि कौन्तेयोऽभ्यहनच्छरैः ।
KK0112205028c	ज्ञात्वा सर्वाञ्शरान्घोरान्कर्णोऽधावद्द्रुतं बहिः ॥'
KK0112205029a	ब्राह्मं तेजस्तदाऽजय्यं मन्यमानो महारथः ।
KK0112205029c	अपरस्मिन्वनोद्देशे वीरौ शल्यवृकोदरौ ॥
KK0112205030a	बलिनौ युद्धसम्पन्नौ विद्यया च बलेन च ।
KK0112205030c	अन्योन्यमाह्वयन्तौ तु मत्ताविव महागजौ ॥
KK0112205031a	मुष्टिभिर्जानुभिश्चैव निघ्नन्तावितरेतरम् ।
KK0112205031c	प्रकर्षणाकर्षणयोरभ्याकर्षविकर्षणैः ॥
KK0112205032a	आचकर्षतुरन्योन्यं मुष्टिभिश्चापि जघ्नतुः ।
KK0112205032c	ततश्चटचटाशब्दः सुघोरो ह्यभवत्तयोः ॥
KK0112205033a	पाषाणसम्पातनिभैः प्रहारैरभिजघ्नतुः ।
KK0112205033c	मुहूर्तं तौ तदाऽन्योन्यं समरे पर्यकर्षताम् ॥
KK0112205034a	ततो भीमः समुत्क्षिप्य बाहुभ्यां शल्यमाहवे ।
KK0112205034c	अपातयत्कुरुश्रेष्ठो ब्राह्मणा जहसुस्तदा ॥
KK0112205035a	तत्राश्चर्यं भीमसेनश्चकार पुरुषर्षभः ।
KK0112205035c	यच्छल्यं पातितं भूमौ नावधीद्बलिनं बली ॥
KK0112205036a	पातिते भीमसेनेन शल्ये कर्णे च शङ्किते ।
KK0112205036c	`विस्मयः परमो जज्ञे सर्वेषां पश्यतां नृणाम् ॥
KK0112205037a	ततो राजसमूहस्य पश्यतो वृक्षमारुजत् ।
KK0112205037c	ततस्तु भीमं संज्ञाभिर्वारयामास धर्मराट् ॥
KK0112205038a	आकारज्ञस्तथा भ्रातुः पाण्डवोऽपि न्यवर्तत ।
KK0112205038c	धर्मराजश्च कौरव्य दुर्योधनममर्षणम् ॥
KK0112205039a	अयोधयत्सभामध्ये पश्यतां वै महीक्षिताम् ।
KK0112205039c	ततो दुर्योधनस्तं तु ह्यवज्ञाय युधिष्ठिरम् ॥
KK0112205040a	नायोधयत्तदा तेन बलवान्वै सुयोधनः ।
KK0112205040c	एतस्मिन्नन्तरेऽविध्यद्बाणेनानतपर्वणा ॥
KK0112205041a	दुर्योधनममित्रघ्नं धर्मराजो युधिष्ठिरः ।
KK0112205041c	ततो दुर्योधनः क्रुद्धो दण्डाहत इवोरगः ॥
KK0112205042a	प्रत्ययुध्यत राजानं यत्नं परममास्थितः ।
KK0112205042c	छित्त्वा राजा धनुः सज्यं धार्तराष्ट्रस्य संयुगे ॥
KK0112205043a	अभ्यवर्षच्छरौघैस्तं स हित्वा प्राद्रवद्रणम् ।
KK0112205043c	दुःशासनस्तु सङ्क्रुद्धः सहदेवेन पार्थिव ॥
KK0112205044a	युद्ध्वा च सुचिरं कालं सहदेवेन निर्जितः ।
KK0112205044c	उत्सृज्य च धनुः सङ्ख्ये जानुभ्यामवनीं गतः ।
KK0112205044e	उत्थाय सोऽभिदुद्राव सोसिं जग्राह चर्म च ॥
KK0112205045a	विकर्णचित्रसेनाभ्यां निगृहीतश्च कौरवः ।
KK0112205045c	मा युद्धमिति कौरव्य ब्राह्मणेनाबलेन वै ॥
KK0112205046a	दुःसहो नकुलश्चोभौ युद्धं कर्तुं समुद्यतै ।
KK0112205046c	तौ दृष्ट्वा कौरवा युद्धं वाक्यमूचुर्महाबलौ ॥
KK0112205047a	निवर्तन्तां भवन्तो वै कुतो विप्रेषु क्रूरता ।
KK0112205047c	दुर्बला ब्राह्मणाश्चेमे भवन्तो वै महाबलाः ॥
KK0112205048a	द्वावत्र ब्राह्मणौ क्रूरौ वाय्विन्द्रसदृशौ बले ।
KK0112205048c	ये वा के वा नमस्तेभ्यो गच्छामः स्वपुरं वयम् ॥
KK0112205049a	एवं सम्भाषमाणास्ते न्यवर्तन्ताथ कौरवाः ।
KK0112205049c	जहृषुर्ब्राह्मणास्तत्र समेतास्तत्र सङ्घशः ॥
KK0112205050a	बहुशस्ते ततस्तत्र क्षत्रिया रणमूर्धनि ।
KK0112205050c	प्रेक्षमाणास्तथाऽतिष्ठन्ब्राह्मणांश्च समन्ततः ॥
KK0112205051a	ब्राह्मणाश्च जयं प्राप्ताः कन्यामादाय निर्ययुः ।
KK0112205051c	विजिते भीमसेनेन शल्ये कर्णे च निर्जिते ॥
KK0112205052a	दुर्योधने चापयाते तथा दुःशासने रणात् ।
KK0112205052c	'शङ्किताः सर्वराजानः परिवव्रुर्वृकोदरम् ॥
KK0112205053a	ऊचुश्च सहितास्तत्र साध्विमौ ब्राह्मणर्षभौ ।
KK0112205053c	विज्ञायेतां क्वजन्मानौ क्वनिवासौ तथैव च ॥
KK0112205054a	को हि राधासुतं कर्णं शक्तो योधयितुं रणे ।
KK0112205054c	अन्यत्र रामाद्द्रोणाद्वा पाण्डवाद्वा किरीटिनः ॥
KK0112205055a	कृष्णाद्वा देवकीपुत्रात्कृपाद्वापि शरद्वतः ।
KK0112205055c	को वा दुर्योधनं शक्तः प्रतियोधयितुं रणे ॥
KK0112205056a	तथैव मद्राधिपतिं शल्यं बलवतांवरम् ।
KK0112205056c	बलदेवादृते वीरात्पाण्डवाद्वा वृकोदरात् ॥
KK0112205057a	वीराद्दुर्योधनाद्वाऽन्यः शक्तः पातयितुं रणे ।
KK0112205057c	क्रियतामवहारोऽस्माद्युद्धाद्ब्राह्मणसंवृतात् ॥
KK0112205058a	ब्राह्मणा हि सदा रक्ष्याः सापराधाऽपिनित्यदा ।
KK0112205058c	अथैनानुपलभ्येह पुनर्योत्स्याम हृष्टवत् ॥
KK0112205059	वैशम्पायन उवाच ।
KK0112205059a	तांस्तथावादिनः सर्वान्प्रसमीक्ष्य क्षितीश्वरान् ।
KK0112205059c	अथान्यान्पुरुषांश्चापि कृत्वा तत्कर्म संयुगे ॥
KK0112205060a	तत्कर्म भीमस्य समीक्ष्य कृष्णःकुन्तीसुतौ तौ परिशङ्कमानः ।
KK0112205060c	निवारयामास महीपतींस्तान्धर्मेण लब्धेत्यनुनीय सर्वान् ॥
KK0112205061a	एवं ते विनिवृत्तास्तु युद्धाद्युद्धविशारदाः ।
KK0112205061c	यथावासं ययुः सर्वे विस्मिता राजसत्तमाः ॥
KK0112205062a	वृत्तो ब्रह्मोत्तरो रङ्गः पाञ्चाली ब्राह्मणैर्वृता ।
KK0112205062c	इति ब्रुवन्तः प्रययुर्ये तत्रासन्समागताः ॥
KK0112205063a	ब्राह्मणैस्तु प्रतिच्छन्नौ रौरवाजिनवासिभिः ।
KK0112205063c	कृच्छ्रेण जग्मतुस्तौ तु भीमसेनधनञ्जयौ ॥
KK0112205064a	विमुक्तौ जनसम्बाधाच्छत्रुभिः परिविक्षतौ ।
KK0112205064c	कृष्णयानुगतौ तत्र नृवीरौ तौ विरेजतुः ॥
KK0112205065a	पौर्णमास्यां घनैर्मुक्तौ चन्द्रसूर्याविवोदितौ ।
KK0112205065c	तेषां माता बहुविधं विनाशं पर्यचिन्तयत् ॥
KK0112205066a	अनागच्छत्सु पुत्रेषु भैक्षकाले च लिङ्घिते ।
KK0112205066c	धार्तराष्ट्रैर्हताश्च स्युर्विज्ञाय कुरुपुङ्गवाः ॥
KK0112205067a	मायान्वितैर्वा रक्षोभिः सुघोरैर्दृढवैरिभिः ।
KK0112205067c	विपरीतं मतं जातं व्यासस्यापि महात्मनः ॥
KK0112205068a	इत्येवं चिन्तयामासं सुतस्नेहावृता पृथा ।
KK0112205068c	ततः सुप्तजनप्राये दुर्दिने मेघसम्प्लुते ॥
KK0112205069a	महत्यथापराह्णे तु घनैः सूर्य इवावृतः ।
KK0112205069c	ब्राह्मणैः प्राविशत्तत्र जिष्णुर्भार्गववेश्म तत् ॥ ॥

इति श्रीमन्महाभारते आदिपर्वणि स्वयंवरपर्वणि प़ञ्चाधिकद्विशततमोऽध्यायः ॥ 205 ॥

1-205-12 विजिगीषिणौ विजिगीषावन्तौ ॥ 1-205-29 वनोद्देशे रङ्गदृशां निवासस्थाने ॥ 1-205-34 समुत्क्षिप्य कूष्माण्डफलवदपातयत् ॥ 1-205-57 अवहारो युद्धान्निवर्तनं ॥ 1-205-59 संयुगे तत्कर्म कृत्वा तूष्णीम्भूताविति शेषः ॥ 1-205-62 ब्रह्म ब्राह्मणजातिः उत्तरं उत्कृष्टं यस्मिन्स ब्रह्मोत्तरः ॥ 1-205-69 भार्गववेश्म कुलालगृहं ॥ पाञ्चाधिकद्विशततमोऽध्यायः ॥ 205 ॥
