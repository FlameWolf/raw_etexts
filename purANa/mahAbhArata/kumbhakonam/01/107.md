अध्यायः 107

शान्तनुभीष्मयोश्चरितम् ॥ 1 ॥ शान्तनोः पुनर्गङ्गादर्शनं तया सह संवादश्च ॥ 2 ॥ गङ्गादत्तेन भीष्मेण सह शान्तनोः स्वपुरप्रवेशः ॥ 3 ॥ भीष्मस्य यौवराज्येभिषेकः ॥ 4 ॥ शान्तनुभावं ज्ञात्वा दाशाशयानुसारेण प्रतिज्ञापूर्वकं भीष्मेण दाशकन्यानयनम् ॥ 5 ॥ तुष्टेन शान्तनुना भीष्माय स्वच्छन्दमरणवरदानम् ॥ 6 ॥
001	वैशम्पायन उवाच ।
001a	स राजा शान्तनुर्धीमान्देवराजर्षिसत्कृतः ।
001c	धर्मात्मा सर्वलोकेषु सत्यवागिति विश्रुतः ॥
002a	शान्तनोः कीर्तयिष्यामि सर्वानेव गुणानहम् ।
002c	दमो दानं क्षमा बुद्धिर्ह्रीर्धृतिस्तेज उत्तमम् ।
002e	नित्यान्यासन्महासत्वे शान्तनौ पुरुषर्षभे ॥
003a	एवं स गुणसम्पन्नो धर्मार्थकुशलो नृपः ।
003c	आसीद्भरतवंशस्य गोप्ता सर्वजनस्य च ॥
004a	कम्बुग्रीवः पृथुव्यंसो मत्तवारणविक्रमः ।
004c	अन्वितः परिपूर्णार्थैः सर्वैर्नृपतिलक्षणैः ॥
005a	तस्य कीर्तिमतो वृत्तमवेक्ष्य सततं नराः ।
005c	धर्म एव परः कामादर्थाच्चेति व्यवस्थितः ॥
006a	एवमासीन्महासत्वः शान्तनुर्भरतर्षभ ।
006c	न चास्य सदृशः कश्चिद्धर्मतः पार्थिवोऽभवत् ॥
007a	वर्तमानं हि धर्मेषु सर्वधर्मभृतां वरम् ।
007c	तं महीपा महीपालं राजराज्येऽभ्यषेचयन् ॥
008a	वीतशोकभयाबाधाः सुखस्वप्ननिबोधनाः ।
008c	पतिं भारतगोप्तारं समपद्यन्त भूमिपाः ॥
009a	तेन कीर्तिमता शिष्टाः शक्रप्रतिमतेजसा ।
009c	यज्ञदानक्रियाशीलाः समपद्यन्त भूमिपाः ॥
010a	शान्तनुप्रमुखैर्गुप्ते लोके नृपतिभिस्तदा ।
010c	नियमात्सर्ववर्णानां धर्मोत्तरमवर्तत ॥
011a	ब्रह्म पर्यचरत्क्षत्रं विशः क्षत्रमनुव्रताः ।
011c	ब्रह्मक्षत्रानुरक्ताश्च शूद्राः पर्यचरन्विशः ॥
012a	स हास्तिनपुरे रम्ये कुरूणां पुटभेदने ।
012c	वसन्सागरपर्यन्तामन्वशासद्वसुन्धराम् ॥
013a	स देवराजसदृशो धर्मज्ञः सत्यवागृजुः ।
013c	दानधर्मतपोयोगाच्छ्रिया परमया युतः ॥
014a	अरागद्वेषसंयुक्तः सोमवत्प्रियदर्शनः ।
014c	तेजसा सूर्यकल्पोऽभूद्वायुवेगसमो जवे ।
014e	अन्तकप्रतिमः कोपे क्षमया पृथिवीसमः ॥
015a	वधः पशुवराहाणां तथैव मृगपक्षिणाम् ।
015c	शान्तनौ पृथिवीपाले नावर्तत तथा नृप ॥
016a	ब्रह्मधर्मोत्तरे राज्ये शान्तनुर्विनयात्मवान् ।
016c	समं शशास भूतानि कामरागविवर्जितः ॥
017a	`चकोरनेत्रस्ताम्रास्यः सिंहर्षभगतिर्युवा ।
017c	गुणैरनुपमैर्युक्तः समस्तैराभिगामिकैः ।
017e	गम्भीरः सत्वसम्पन्नः पूर्णचन्द्रनिभाननः ॥'
018a	देवर्षिपितृयज्ञार्थमारभ्यन्त तदा क्रियाः ।
018c	न चाधर्मेण केषाञ्चित्प्राणिनामभवद्वधः ॥
019a	असुखानामनाथानां तिर्यग्योनिषु वर्तताम् ।
019c	स एव राजा सर्वेषां भूतानामभवत्पिता ॥
020a	तस्मिन्कुरुपतिश्रेष्ठे राजराजेश्वरे सति ।
020c	श्रिता वागभवत्सत्यं दानधर्माश्रितं मनः ॥
021a	'यज्ञार्थं पशवः सृष्टाः सन्तानार्थं च मैथुनम् ।'
021c	स समाः षोडशाष्टौ च चतस्रोऽष्टौ तथाऽपराः ।
021e	रतिमप्राप्नुवन्स्त्रीषु बभूव वनगोचरः ॥
022a	तथारूपस्तथाचारस्तथावृत्तस्तथाश्रुतः ।
022c	गाङ्गेयस्तस्य पुत्रोऽभून्नाम्ना देवव्रतो वसुः ॥
023a	सर्वास्त्रेषु स निष्णातः पार्थिवेष्वितरेषु च ।
023c	महाबलो महासत्वो महावीर्यो महारथः ॥
024a	स कदाचिन्मृगं विद्ध्वा गङ्गामनुसरन्नदीम् ।
024c	भागीरथीमल्पजलां शान्तनुर्दृष्टवान्नृपः ॥
025a	तां दृष्ट्वा चिन्तयामास शान्तनुः पुरुषर्षभः ।
025c	स्यन्दते किं न्वियं नाद्य सरिच्छ्रेष्ठा यथा पुरा ॥
026a	ततो निमित्तमन्विच्छन्ददर्श स महामनाः ।
026c	कुमारं रूपसम्पन्नं बृहन्तं चारुदर्शनम् ॥
027a	दिव्यमस्त्रं विकुर्वाणं यथा देवं पुरन्दरम् ।
027c	कृत्स्नां गङ्गां समावृत्य शरैस्तीक्ष्णैरवस्थितम् ॥
028a	तां शरैराचितां दृष्ट्वा नदीं गङ्गां तदन्तिके ।
028c	अभवद्विस्मितो राजा दृष्ट्वा कर्मातिमानुषम् ॥
029a	जातमात्रं पुरा दृष्टं तं पुत्रं शान्तनुस्तदा ।
029c	नोपलेभे स्मृतिं धीमानभिज्ञातुं तमात्मजम् ॥
030a	स तु तं पितरं दृष्ट्वा मोहयामास मायया ।
030c	संमोह्य तु ततः क्षिप्रं तत्रैवान्तरधीयत ॥
031a	तदद्बुतं ततो दृष्ट्वा तत्र राजा स शान्तनुः ।
031c	सङ्कमानः सुतं गङ्गामब्रवीद्दर्शयेति ह ॥
032a	दर्शयामास तं गङ्गा बिभ्रती रूपमुत्तमम् ।
032c	गृहीत्वा दक्षिणे पाणौ तं कुमारमलङ्कृतम् ॥
033a	अलङ्कृतामाभरणैर्विरजोम्बरधारिणीम् ।
033c	दृष्टपूर्वामपि स तां नाभ्यजानात्स शान्तनुः ॥
034	गङ्गोवाच ।
034a	यं पुत्रमष्टमं राजंस्त्वं पुरा मय्यविन्दथाः ।
034c	स चायं पुरुषव्याघ्र सर्वास्त्रविदनुत्तमः ॥
035a	गृहाणेमं महाराज मया संवर्धितं सुतम् ।
035c	आदाय पुरुषव्याघ्र नयस्वैनं गृहं विभो ॥
036a	वेदानधिजगे साङ्गान्वसिष्ठादेष वीर्यवान् ।
036c	कृतास्त्रः परमेष्वासो देवराजसमो युधि ॥
037a	सुराणां सम्मतो नित्यमसुराणां च भारत ।
037c	उशना वेद यच्छास्त्रमयं तद्वेद सर्वशः ॥
038a	तथैवाङ्गिरसः पुत्रः सुरसुरनमस्कृतः ।
038c	यद्वेद शास्त्रं तच्चापि कृत्स्नमस्मिन्प्रतिष्ठितम् ॥
039a	तव पुत्रे महाबाहौ साङ्गोपाङ्गं महात्मनि ।
039c	ऋषिः परैरनाधृष्यो जामदग्न्यः प्रतापवान् ॥
040a	यदस्त्रं वेद रामश्च तदेतस्मिन्प्रतिष्ठितम् ।
040c	महेष्वासमिमं राजन्राजधर्मार्थकोविदम् ॥
041a	मया दत्तं निजं पुत्रं वीरं वीर गृहं नय ।
041	वैशम्पायन उवाच ।
041c	`इत्युक्त्वा सा महाभागा तत्रैवान्तरधीयत ।'
041e	तयैवं समनुज्ञातः पुत्रमादाय शान्तनुः ॥
042a	भ्राजमानं यथाऽदित्यमाययौ स्वपुरं प्रति ।
042c	पौरवस्तु पुरीं गत्वा पुरन्दरपुरोपमाम् ॥
043a	सर्वकामसमृद्धार्थं मेने सोत्मानमात्मना ।
043c	पौरवेषु ततः पुत्रं राज्यार्थमभयप्रदम् ॥
044a	गुणवन्तं महात्मानं यौवराज्येऽभ्यषेचयत् ।
044c	पौरवाञ्शान्तनोः पुत्रः पितरं च महायशाः ॥
045a	राष्ट्रं च रञ्जयामास वृत्तेन भरतर्षभ ।
045c	स तथा सह पुत्रेण रममाणो महीपतिः ॥
046a	वर्तयामास वर्षाणि चत्वार्यमितविक्रमः ।
046c	स कदाचिद्वनं यातो यमुनामभितो नदीम् ॥
047a	महीपतिरनिर्देश्यमाजिघ्रद्गन्धमुत्तमम् ।
047c	तस्य प्रभवमन्विच्छन्विचचार समन्ततः ॥
048a	स ददर्श तदा कन्यां दाशानां देवरूपिणीम् ।
048c	तामपृच्छत्स दृष्ट्वैव कन्यामसितलोचनाम् ॥
049a	कस्य त्वमसि का चासि किं च भीरु चिकीर्षसि ।
049c	साऽब्रवीद्दाशकन्याऽस्मि धर्मार्थं वाहये तरिम् ॥
050a	पितुर्नियोगाद्भद्रं ते दाशराज्ञो महात्मनः ।
050c	रूपमाधुर्यगन्धैस्तां संयुक्तां देवरूपिणीम् ॥
051a	समीक्ष्य राजा दाशेयीं कामयामास शान्तनुः ।
051c	स गत्वा पितरं तस्या वरयामास तां तदा ॥
052a	पर्यपृच्छत्ततस्तस्याः पितरं सोत्मकारणात् ।
052c	स च तं प्रत्युवाचेदं दाशराजो महीपतिम् ॥
053a	जातमात्रैव मे देया वराय वरवर्णिनी ।
053c	हृदि कामस्तु मे कश्चित्तं निबोध जनेश्वर ॥
054a	यदीमां धर्मपत्नीं त्वं मत्तः प्रार्थयसेऽनघ ।
054c	सत्यवागसि सत्येन समयं कुरु मे ततः ॥
055a	समयेन प्रदद्यां ते कन्यामहमिमां नृप ।
055c	न हि मे त्वत्समः कश्चिद्वरो जातु भविष्यति ॥
056	शान्तनुरुवाच ।
056a	श्रुत्वा तव वरं दाश व्यवस्येयमहं तव ।
056c	दातव्यं चेत्प्रदास्यामि न त्वदेयं कथञ्चन ॥
057	दाश उवाच ।
057a	अस्यां जायेत यः पुत्रः स राजा पृथिवीपते ।
057c	त्वदूर्ध्वमभिषेक्तव्यो नान्यः कश्चन पार्थिव ॥
058	वैशम्पायन उवाच ।
058a	नाकामयत तं दातुं वरं दाशाय शान्तनुः ।
058c	शरीरजेन तीव्रेण दह्यमानोऽपि भारत ॥
059a	स चिन्तयन्नेव तदा दाशकन्यां महीपतिः ।
059c	प्रत्ययाद्धास्तिनपुरं कामोपहतचेतनः ॥
060a	ततः कदाचिच्छोचन्तं शान्तनुं ध्यानमास्थितम् ।
060c	पुत्रो देवव्रतोऽभ्येत्य पितरं वाक्यमब्रवीत् ॥
061a	सर्वतो भवतः क्षेमं विधेयाः सर्वपार्थिवाः ।
061c	तत्किमर्थमिहाभीक्ष्णं परिशोचसि दुःखितः ॥
062a	ध्यायन्निव च मां राजन्नाभिभाषसि किञ्चन ।
062c	न चाश्वेन विनिर्यासि विवर्णो हरिणः कृशः ॥
063a	व्याधिमिच्छामि ते ज्ञातुं प्रतिकुर्यां हि तत्र वै ।
063	`वैशम्पायन उवाच ।
063c	स तं काममवाच्यं वै दाशकन्यां प्रतीदृशम् ॥
064a	विवर्तुं नाशकत्तस्मै पिता पुत्रस्य शान्तनुः ।'
064c	एवमुक्तः स पुत्रेण शान्तनुः प्रत्यभाषत ॥
065a	असंशयं ध्यानपरो यथा वत्स तथा शृणु ।
065c	अपत्यं नस्त्वमेवैकः कुले महति भारत ॥
066a	शस्त्रनित्यश्च सततं पौरुषे पर्यवस्थितः ।
066c	अनित्यतां च लोकानामनुशोचामि पुत्रक ॥
067a	कथञ्चित्तव गाङ्गेय विपत्तौ नास्ति नः कुलम् ।
067c	असंशयं त्वमेवैकः शतादपि वरः सुतः ॥
068a	न चाप्यहं वृथा भूयो दारान्कर्तुमिहोत्सहे ।
068c	सन्तानस्याविनाशाय कामये भद्रमस्तु ते ॥
069a	अनपत्यतैकपुत्रत्वमित्याहुर्धर्मवादिनः ।
069c	'चक्षुरेकं च पुत्रश्च अस्ति नास्ति च भारत ।
069e	चक्षुर्नाशे तनोर्नाशः पुत्रनाशे कुलक्षयः ॥'
070a	अग्निहोत्रं त्रयी विद्या यज्ञाश्च सहदक्षिणाः ।
070c	सर्वाण्येतान्यपत्यस्य कलां नार्हन्ति षोडशीम् ॥
071a	एवमेतन्मनुष्येषु तच्च सर्वं प्रजास्विति ।
071c	यदपत्यं महाप्राज्ञ तत्र मे नास्ति संशयः ॥
072a	`अपत्येनानृणो लोके पितॄणां नास्ति संशयः ।'
072c	एषा त्रयी पुराणानां देवतानां च शाश्वती ॥
073ac	`अपत्यं कर्म विद्या च त्रीणि ज्योतींषि भारत ॥'
074a	त्वं च शूरः सदाऽमर्षी शस्त्रनित्यश्च भारत ।
074c	नान्यत्र युद्धात्तस्मात्ते निधनं विद्यते क्वचित् ॥
075a	सोऽस्मि संशयमापन्नस्त्वयि शान्ते कथं भवेत् ।
075c	इति ते कारणं तात दुःखस्योक्तमशेषतः ॥
076	वैशम्पायन उवाच ।
076a	ततस्तत्कारणं राज्ञो ज्ञात्वा सर्वमशेषतः ।
076c	देवव्रतो महाबुद्धिः प्रज्ञया चान्वचिन्तयत् ॥
077a	अपत्यफलसंयुक्तमेतच्छ्रुत्वा पितुर्वचः ।
077c	सूतं भूयोऽपि सन्तप्त आह्वयामास वै पितुः ॥
078a	सूतस्तु कुरुमुख्यस्य उपयातस्तदाज्ञया ।
078c	तमुवाच महाप्राज्ञो भीष्मो वै सारथिं पितुः ॥
079a	त्वं सारथे पितुर्मह्यं सखासि रथधूर्गतः ।
079c	अपि जानासि यदि वै कस्यां भावो नृपस्य तु ॥
080a	तदाचक्ष्व भवान्पृष्टः करिष्ये न तदन्यथा ।
080	सूत उवाच ।
080c	दाशकन्या कुरुश्रेष्ठ तत्र भावः पितुर्गतः ॥
081a	वृतः स नरदेवेन तदा वचनमब्रवीत् ।
081c	योऽस्यां पुमान्भवेज्जातः स राजा त्वदनन्तरम् ॥
082a	नाकामयत तं दातुं पिता तव वरं तदा ।
082c	स चापि निश्चयस्तस्य न च दद्यां ततोऽन्यथा ॥
083a	एतत्ते कथितं वीर कुरुष्व यदनन्तरम् ।
083	वैशम्पायन उवाच ।
083c	ततः स पितुराज्ञाय मतं सम्यगवेक्ष्य च ।
083e	ज्ञात्वा च मानसं पुत्रः प्रययौ यमुनां प्रति ॥
084a	क्षत्रियैः सह धर्मात्मा पुराणैर्धर्मचारिभिः ।
084c	उच्चैश्श्रवसमागम्य कन्यां वव्रे पितुः स्वयम्' ॥
085a	तं दाशः प्रतिजग्राह विधिवत्प्रतिपूज्य च ।
085c	अब्रवीच्चैनमासीनं राजसंसदि भारत ॥
086a	`राज्यशुल्का प्रदातव्या कन्येयं याचतां वर ।
086c	अपत्यं यद्भवेदस्याः स राजाऽस्तु पितुः परम् ॥'
087a	त्वमेवात्र महाबाहो शान्तनोर्वंशवर्धनः ।
087c	पुत्रः शस्त्रभृतां श्रेष्ठः किं नु वक्ष्यामि ते वचः ॥
088a	`कुमारिकायाः शुल्कार्थं किञ्चिद्वक्ष्यामि भारत ।'
088c	कोहि सम्बन्धकं श्लाघ्यमीप्सितं यौनमीदृशम् ।
088e	अतिक्रामन्न तप्येत साक्षादपि शतक्रतुः ॥
089a	अपत्यं चैतदार्यस्य यो युष्माकं समो गुणैः ।
089c	यस्य शुक्रात्सत्यवती सम्भूता वरवर्णिनी ॥
090a	तेन मे बहुशस्तात पिता ते परिकीर्तितः ।
090c	अर्हः सत्यवतीं वोढुं धर्मज्ञः स नराधिपः ॥
091a	`इयं सत्यवती देवी पितरं तेऽब्रवीत्तथा ।
091c	अर्थितश्चापिराजर्षिः प्रत्याख्यातः पुरा मया' ॥
092a	कन्यापितृत्वात्किञ्चित्तु वक्ष्यामि त्वां नराधिप ।
092c	बलवत्सपत्नतामत्र दोषं पश्यामि केवलम् ॥
093a	`भूयांसं त्वयि पश्यामि तद्दोषमपराजित ।'
093c	यस्य हि त्वं सपत्नः स्या गन्धर्वस्यासुरस्य वा ॥
094a	न स जातु चिरं जीवेत्त्वयि क्रुद्धे परन्तप ।
094c	एतावानत्र दोषो हि नान्यः कश्चन पार्थिव ॥
095ac	एतज्जानीहि भद्रं ते दानादाने परन्तप ॥
096	वैशम्पायन उवाच ।
096a	एवमुक्तस्तु गाङ्गेयस्तद्युक्तं प्रत्यभाषत ।
096c	शृण्वतां भूमिपालानां पितुरर्थाय भारत ॥
097a	`इदं वचनमाधत्स्व नास्ति वक्तास्य मत्समः ।
097c	अन्यो जातो न जनिता न च कश्चन सम्प्रति' ॥
098a	एवमेतत्करिष्यामि यथा त्वमनुभाषसे ।
098c	योऽस्यां जनिष्यते पुत्रः स नो राजा भविष्यति ॥
099a	इत्युक्तः पुनरेव स्म तं दाशः प्रत्यभाषत ।
099c	चिकीर्षुर्दुष्करं कर्म राज्यार्थे भरतर्षभ ॥
100a	त्वमेव नाथः सम्प्राप्तः शान्तनोरमितद्युते ।
100c	कन्यायाश्चैव धर्मात्मन्प्रभुर्दानाय चेश्वरः ॥
101a	इदं तु वचनं सौम्य कार्यं चैव निबोध मे ।
101c	कौमारिकाणां शीलेन वक्ष्याम्यहमरिन्दम ॥
102a	यत्त्वया सत्यवत्यर्थे सत्यधर्मपरायण ।
102c	राजमध्ये प्रतिज्ञातमनुरूपं तवैव तत् ॥
103a	नान्यथा तन्महाबाहो संशयोऽत्र न कश्चन ।
103c	तवापत्यं भवेद्यत्तु तत्र नः संशयो महान् ॥
104	वैशम्पायन उवाच ।
104a	तस्यैतन्मतमाज्ञाय सत्यधर्मपरायणः ।
104c	प्रत्यजानात्तदा राजन्पितुः प्रियचिकीर्षया ॥
105	गाङ्गेय उवाच ।
105a	`उच्चैश्श्रवः समाधत्स्व प्रतिज्ञां जनसंसदि ।
105c	ऋषयो वाथ वा देवा भूतान्यन्तर्हितानि च ॥
106a	यानि यानीह शृण्वन्तु नास्ति वक्तास्य मत्समः ।'
106c	दाशराज निबोधेदं वचनं मे नृपोत्तम ॥
107a	शृण्वतां भूमिपालानां यद्ब्रवीमि पितुः कृते ।
107c	राज्यं तावत्पूर्वमेव मया त्यक्तं नराधिपाः ॥
108a	अपत्यहेतोरपि च करिष्येऽद्य विनिश्चयम् ।
108c	अद्यप्रभृति मे दाश ब्रह्मचर्यं भविष्यति ॥
109a	अपुत्रस्यापि मे लोका भविष्यन्त्यक्षया दिवि ।
109c	`न हि जन्मप्रभृत्युक्तं मया किञ्चिदिहानृतम् ॥
110a	यावत्प्राणा ध्रियन्ते वै मम देहं समाश्रिताः ।
110c	तावन्न जनयिष्यामि पित्रे कन्यां प्रयच्छ मे ॥
111a	परित्यजाम्यहं राज्यं मैथुनं चापि सर्वशः ।
111c	ऊर्ध्वरेता भविष्यामि दाश सत्यं ब्रवीमि ते ॥'
112	वैशम्पायन उवाच ।
112a	तस्य तद्वचनं श्रुत्वा सम्प्रहृष्टतनूरुहः ।
112c	ददानीत्येव तं दाशो धर्मात्मा प्रत्यभाषत ॥
113a	ततोन्तरिक्षेऽप्सरसो देवाः सर्षिगणास्तदा ।
113c	'तद्दृष्टा दुष्करं कर्म प्रशशंसुश्च पार्थिवाः ॥'
114a	अभ्यवर्षन्त कुसुमैर्भीष्मोऽयमिति चाब्रुवन् ।
114c	ततः स पितुरर्थाय तामुवाच यशस्विनीम् ॥
115a	अधिरोह रथं मातर्गच्छावः स्वगृहानिति ।
115c	एवमुक्त्वा तु भीष्मस्तां रथमारोप्य भामिनीं ॥
116a	आगम्य हास्तिनपुरं शान्तनोः सन्न्यवेदयत् ।
116c	तस्य तद्दुष्करं कर्म प्रशशंसुर्नाराधिपाः ॥
117a	समेताश्च पृथक्चैव भीष्मोयमिति चाब्रुवन् ।
117c	तच्छ्रुत्वा दुष्करं कर्म कृतं भीष्मेण शान्तनुः ॥
118a	बभूव दुःखितो राजा चिररात्राय भारत ।
118c	स तेन कर्मणा सूनोः प्रीतस्तस्मै वरं ददौ ॥'
119a	स्वच्छन्दमरणं तुष्टो ददौ तस्मै महात्मने ।
119c	न ते मृत्युः प्रभविता यावज्जीवितुमिच्छसि ॥
120ac	त्वत्तो ह्यनुज्ञां सम्प्राप्य मृत्युः प्रभविताऽनघ ॥

इति श्रीमन्महाभारते आदिपर्वणि सम्भवपर्वणि सप्ताधिकशततमोऽध्यायः ॥ 107 ॥

1-107-12 पुटभेदने पत्तने ॥ 1-107-16 ब्रह्मधर्मोत्तरे अहिंसाधर्मप्रधाने ॥ 1-107-20 वाक् सत्यं श्रिताभवत् ॥ 1-107-36 अधिजगे अधीतवान् ॥ 1-107-49 तरिं नावम् ॥ 1-107-56 व्यवस्येयं विनिश्चिनुयम् ॥ 1-107-58 शरीरजेन कामेन ॥ 1-107-62 हरिणः पाण्डुगात्रः ॥ 1-107-72 पुराणानां पुरातनानाम् ॥ 1-107-95 दाने वसुवचनं अदाने बलवत्सपत्नता अत्र कारणमिति शेषः ॥ सप्तोत्तरशततमोऽध्यायः ॥ 107 ॥
