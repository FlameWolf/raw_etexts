अध्यायः 106

स्वगोहर्तॄणां वसूनां वसिष्ठेन शापः ॥ 1 ॥ पुनस्तत्प्रार्थनया तुष्टने वसिष्टेन शापसङ्कोचः ॥ 2 ॥ गङ्गाया भीष्मेण सह स्वलोकगमनम् ॥ 3 ॥
KK0107106001	शान्तनुरुवाच ।
KK0107106001a	आपवो नाम कोन्वेष वसूनां किं च दुष्कृतम् ।
KK0107106001c	'शशाप यस्मात्कल्याणि स वसूंश्चारुदर्शने ।'
KK0107106001e	यस्याभिशापात्ते सर्वे मानुषीं योनिमागताः ॥
KK0107106002a	अनेन च कुमारेण त्वया दत्तेन किं कृतम् ।
KK0107106002c	यस्य चैव कृतेनायं मानुषेषु निवत्स्यति ॥
KK0107106003a	ईशा वै सर्वलोकस्य वसवस्ते च वै कथम् ।
KK0107106003c	मानुषेषूदपद्यन्त तन्ममाचक्ष्व जाह्नवि ॥
KK0107106004	वैशम्पायन उवाच ।
KK0107106004a	एवमुक्ता तदा गङ्गा राजानमिदमब्रवीत् ।
KK0107106004c	भर्तारं जाह्नवी देवी शान्तनुं पुरुषर्षभ ॥
KK0107106005	गङ्गोवाच ।
KK0107106005a	यं लेभे वरुणः पुत्रं पुरा भरतसत्तम ।
KK0107106005c	वसिष्ठनामा स मुनिः ख्यात आपव इत्युत ॥
KK0107106006a	तस्याश्रमपदं पुण्यं मृगपक्षिसमन्वितम् ।
KK0107106006c	मेरोः पार्श्वे नगेन्द्रस्य सर्वर्तुकुसुमावृतम् ॥
KK0107106007a	स वारुणिस्तपस्तेपे तस्मिन्भरतसत्तम ।
KK0107106007c	वने पुण्यकृतां श्रेष्ठः स्वादुमूलफलोदके ॥
KK0107106008a	दक्षस्य दुहिता या तु सुरभीत्यभिशब्दिता ।
KK0107106008c	गां प्रजाता तु सा देवी कश्यपाद्भरतर्षभ ॥
KK0107106009a	अनुग्रहार्थं जगतः सर्वकामदुहां वराम् ।
KK0107106009c	तां लेभे गां तु धर्मात्मा होमधेनुं स वारुणिः ॥
KK0107106010a	सा तस्मिंस्तापसारण्ये वसन्ती मुनिसेविते ।
KK0107106010c	चचार पुण्ये रम्ये च गौरपेतभया तदा ॥
KK0107106011a	अथ तद्वनमाजग्मुः कदाचिद्भरतर्षभ ।
KK0107106011c	पृथ्वाद्या वसवः सर्वे देवा देवर्षिसेवितम् ॥
KK0107106012a	ते सदारा वनं तच्च व्यचरन्त समन्ततः ।
KK0107106012c	रेमिरे रमणीयेषु पर्वतेषु वनेषु च ॥
KK0107106013a	तत्रैकस्याथ भार्या तु वसोर्वासवविक्रम ।
KK0107106013c	सञ्चरन्ती वने तस्मिन्गां ददर्श सुमध्यमा ॥
KK0107106014a	नन्दिनीं नाम राजेन्द्र सर्वकामधुगुत्तमाम् ।
KK0107106014c	सा विस्मयसमाविष्टा शीलद्रविणसम्पदा ॥
KK0107106015a	द्यवे वै दर्शयामास तां गां गोवृषभेक्षण ।
KK0107106015c	आपीनां च सुदोग्ध्रीं च सुवालधिखुरां शुभां ॥
KK0107106016a	उपपन्नां गुणैः सर्वैः शीलेनानुत्तमेन च ।
KK0107106016c	एवङ्गुणसमायुक्तां वसवे वसुनन्दिनी ॥
KK0107106017a	दर्शयामास राजेन्द्र पुरा पौरवनन्दन ।
KK0107106017c	द्यौस्तदा तां तु दृष्ट्वैव गां गजेन्द्रेन्द्रविक्रम ॥
KK0107106018a	उवाच राजंस्तां देवीं तस्या रूपगुणान्वदन् ।
KK0107106018c	एषा गौरुत्तमा देवी वारुणेरसितेक्षणा ॥
KK0107106019a	ऋषेस्तस्य वरारोहे यस्येदं वनमुत्तमम् ।
KK0107106019c	अस्याः क्षीरं पिबेन्मर्त्यः स्वादु यो वै सुमध्यमे ॥
KK0107106020a	दशवर्षसहस्राणि स जीवेत्स्थिरयौवनः ।
KK0107106020	वैशम्पायन उवाच ।
KK0107106020c	एतच्छ्रुत्वा तु सा देवी नृपोत्तम सुमध्यमा ॥
KK0107106021a	तमुवाचानवद्याङ्गी भर्तारं दीप्ततेजसम् ।
KK0107106021c	अस्ति मे मानुषे लोके नरदेवात्मजा सखी ॥
KK0107106022a	नाम्नाजितवती नाम रूपयौवनशालिनी ।
KK0107106022c	उशीनरस्य राजर्षेः सत्यसन्धस्य धीमतः ॥
KK0107106023a	दुहिता प्रथिता लोके मानुषे रूपसम्पदा ।
KK0107106023c	तस्या हेतोर्महाभाग सवत्सां गां ममेप्सिताम् ॥
KK0107106024a	आनयस्वामरश्रेष्ठ त्वरितं पुण्यवर्धन ।
KK0107106024c	यावदस्याः पयः पीत्वा सा सखी मम मानद ॥
KK0107106025a	मानुषेषु भवत्वेका जरारोगविवर्जिता ।
KK0107106025c	एतन्मम महाभाग कर्तुमर्हस्यनिन्दित ॥
KK0107106026a	प्रियात्प्रियतरं ह्यस्मान्नास्ति मेऽन्यत्कथञ्चन ।
KK0107106026c	एतच्छ्रुत्वा वचस्तस्या देव्याः प्रियचिकीर्षया ॥
KK0107106027a	पृथ्वाद्यैर्भ्रातृभिः सार्धं द्यौस्तदा तां जहार गाम् ।
KK0107106027c	तया कमलपत्राक्ष्या नियुक्तो द्यौस्तदा नृप ॥
KK0107106028a	ऋषेस्तस्य तपस्वीव्रं न शशाक निरीक्षितुम् ।
KK0107106028c	हृता गौः सा तदा तेन प्रपातस्तु न तर्कितः ॥
KK0107106029a	अथाश्रमपदं प्राप्तः फलान्यादाय वारुणिः ।
KK0107106029c	न चापश्यत्स गां तत्र सवत्सां काननोत्तमे ॥
KK0107106030a	ततः स मृगयामास वने तस्मिंस्तपोधनः ।
KK0107106030c	नाध्यागमच्च मृगयंस्तां गां मुनिरुदारधीः ॥
KK0107106031a	ज्ञात्वा तथाऽपनीतां तां वसुभिर्दिव्यदर्शनः ।
KK0107106031c	ययौ क्रोधवशं सद्यः शशाप च वसूंस्तदा ॥
KK0107106032a	यस्मान्मे वसवो जह्रुर्गां वै दोग्ध्रीं सुवालधिम् ।
KK0107106032c	तस्मात्सर्वे जनिष्यन्ति मानुषेषु न संशयः ॥
KK0107106033a	एवं शशाप भगवान्वसूंस्तान्भरतर्षभ ।
KK0107106033c	वशं क्रोधस्य सम्प्राप्त आपवो मुनिसत्तमः ॥
KK0107106034a	शप्त्वा च तान्महाभागस्तपस्येव मनो दधे ।
KK0107106034c	एवं स शप्तवान्राजन्वसूनष्टौ तपोधनः ॥
KK0107106035a	महाप्रभावो ब्रह्मर्षिर्देवान्क्रोधसमन्वितः ।
KK0107106035c	`एवं शप्तास्ततस्तेन मुनिना यामुनेन वै ॥
KK0107106036a	अष्टौ समस्ता वसवो दिवो दोषेण सत्तम ।'
KK0107106036c	अथाश्रमपदं प्राप्तास्ते वै भूयो महात्मनः ॥
KK0107106037a	शप्ताः स्म इति जानन्त ऋषिं तमुपचक्रमुः ।
KK0107106037c	प्रसादयन्तस्तमृषिं वसवः पार्थिवर्षभ ॥
KK0107106038a	लेभिरे न च तस्मात्ते प्रसादमृषिसत्तमात् ।
KK0107106038c	आपवात्पुरुषव्याघ्र सर्वधर्मविशारदात् ॥
KK0107106039a	उवाच च स धर्मात्मा शप्ता यूयं धरादयः ।
KK0107106039c	अनुसंवत्सरात्सर्वे शापमोक्षमवाप्स्यथ ॥
KK0107106040a	अयं तु यत्कृते यूयं मया शप्ताः स वत्स्यति ।
KK0107106040c	द्यौस्तदा मानुषे लोके दीर्घकालं स्वकर्मणः ॥
KK0107106041a	नानृतं तच्चिकीर्षामि क्रुद्धो युष्मान्यदब्रुवम् ।
KK0107106041c	न प्रजास्यति चाप्येष मानुषेषु महामनाः ॥
KK0107106042a	भविष्यति च धर्मात्मा सर्वशास्त्रविशारदः ।
KK0107106042c	पितुः प्रियहिते युक्तः स्त्रीभोगान्वर्जयिष्यति ॥
KK0107106043a	एवमुक्त्वा वसून्सर्वान्सजगाम महानृषिः ।
KK0107106043c	ततो मामुपजग्मुस्ते समेता वसवस्तदा ॥
KK0107106044a	अयाचन्त च मां राजन्वरं तच्च मया कृतम् ।
KK0107106044c	जाताञ्जातान्प्रक्षिपास्मान्स्वयं गङ्गे त्वमम्भसि ॥
KK0107106045a	एवं तेषामहं सम्यक् शप्तानां राजसत्तम ।
KK0107106045c	मोक्षार्थं मानुषाल्लोकाद्यथावत्कृतवत्यहम् ॥
KK0107106046a	अयं शापादृषेस्तस्य एक एव नृपोत्तम ।
KK0107106046c	द्यौ राजन्मानुषे लोके चिरं वत्स्यति भारत ॥
KK0107106047a	अयं कुमारः पुत्रस्ते विवृद्धः पुनरेष्यति ।
KK0107106047c	अहं च ते भविष्यामि आह्वानोपगता नृप ॥
KK0107106048	वैशम्पायन उवाच ।
KK0107106048a	एतदाख्याय सा देवी तत्रैवान्तरधीयत ।
KK0107106048c	आदाय च कुमारं तं जगामाथ यथेप्सितम् ॥
KK0107106049a	स तु देवव्रतो नाम गाङ्गेय इति चाभवत् ।
KK0107106049c	द्युनामा शान्तनोः पुत्रः शान्तनोरधिको गुणैः ॥
KK0107106050a	शान्तनुश्चापि शोकार्तो जगाम स्वपुरं ततः ।
KK0107106050c	तस्याहं कीर्तयिष्यामि शान्तनोरधिकान्गुणान् ॥
KK0107106051a	महाभाग्यं च नृपतेर्भारतस्य महात्मनः ।
KK0107106051c	यस्येतिहासो द्युतिमान्महाभारतमुच्यते ॥ ॥

इति श्रीमन्महाभारते आदिपर्वणि सम्भवपर्वणि षडधिकशततमोऽध्यायः ॥ 106 ॥

1-106-8 गां प्रजाता नन्दिनीं जनितवती ॥ 1-106-15 द्यवे द्युसंज्ञाय वसवे । वालधिः पुच्छम् ॥ 1-106-16 वसुनन्दिनी वसुप्रिया ॥ 1-106-28 प्रपातो वसिष्ठशापरूपः ॥ 1-106-41 न प्रजास्यत्यात्मनः प्रजेच्छां न करिष्यति । क्यजन्तोयम् ॥ षडधिकशततमोऽध्यायः ॥ 106 ॥
