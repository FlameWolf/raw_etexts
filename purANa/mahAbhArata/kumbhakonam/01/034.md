अध्यायः 034
*इन्द्रस्य गरुडसख्यलाभः ॥ 1 ॥ इन्द्राद्गरुडस्य वरलाभः ॥ 2 ॥ विनताया दास्यमोचनम् ॥ 3 ॥ सर्पाणां द्विजिह्वत्वप्राप्तिः ॥ 4 ॥
KK0105034001	सौतिरुवाच ।
KK0105034001a	इत्येवमुक्तो गरुडः प्रत्युवाच शचीपतिम्' ।
KK0105034001	गरुड उवाच ।
KK0105034001b	सख्यं मेऽस्तु त्वया देव यथेच्छसि पुरंदर ।
KK0105034001c	बलं तु मम जानीहि महच्चासह्यमेव च ॥
KK0105034002a	कामं नैतत्प्रशंसन्ति सन्तः स्वबलसंस्तवम् ।
KK0105034002b	`अनिमित्तं सुरश्रेष्ठ सद्यः प्राप्नोति गर्हणाम् ॥
KK0105034003a	गुणसंकीर्तनं चापि पृष्टेनान्येन गोपते ।
KK0105034003b	वक्तव्यं न तु वक्तव्यं स्वयमेव शतक्रतो ॥'
KK0105034004a	सखेति कृत्वा तु सखे पृष्टो वक्ष्याम्यहं त्वया ।
KK0105034004b	न ह्यात्मस्तवसंयुक्तं वक्तव्यमनिमित्ततः ॥
KK0105034005a	सपर्वतवनामुर्वीं ससागरजलामिमाम् ।
KK0105034005b	वहे पक्षेण वै शक्र त्वामप्यत्रावलम्बिनम् ॥
KK0105034006a	सर्वान्संपिण्डितान्वापि लोकान्सस्थाणुजङ्गमान् ।
KK0105034006b	वहेयमपरिश्रान्तो विद्धीदं मे महद्बलम् ॥
KK0105034007	सौतिरुवाच ।
KK0105034007a	इत्युक्तवचनं वीरं किरीटी श्रीमतां वरः ।
KK0105034007b	आह शौनक देवेन्द्रः सर्वलोकहितः प्रभुः ॥
KK0105034008a	एवमेव यथात्थ त्वं सर्वं संभाव्यते त्वयि ।
KK0105034008b	संगृह्यतामिदानीं मे सख्यमत्यन्तमुत्तमम् ॥
KK0105034009a	न कार्यं यदि सोमेन मम सोमः प्रदीयताम् ।
KK0105034009b	अस्मांस्ते हि प्रबाधेयुर्येभ्यो दद्याद्भवानिमम् ॥
KK0105034010	गरुड उवाच ।
KK0105034010a	किंचित्कारणमुद्दिश्य सोमोऽयं नीयते मया ।
KK0105034010b	न दास्यामि समापातुं सोमं कस्मैचिदप्यहम् ॥
KK0105034011a	यत्रेमं तु सहस्राक्ष निक्षिपेयमहं स्वयम् ।
KK0105034011b	त्वमादाय ततस्तृर्णं हरेथास्त्रिदिवेश्वर ॥
KK0105034012	शक्र उवाच ।
KK0105034012a	वाक्येनानेन तुष्टोऽहं यत्त्वयोक्तमिहाण्डज ।
KK0105034012b	यमिच्छसि वरं मत्तस्तं गृहाण खगोत्तम ॥
KK0105034013	सौतिरुवाच ।
KK0105034013a	इत्युक्तः प्रत्युवाचेदं कद्रूपुत्राननुस्मरन् ।
KK0105034013b	स्मृत्वा चैवोधिकृतं मातुर्दास्य निमित्ततः ॥
KK0105034014	गरुड उवाच ।
KK0105034014a	ईशोऽहमपि सर्वस्य करिष्यामि तु तेऽर्थिताम् ।
KK0105034014b	भवेयुर्भुजगाः शक्र मम भक्ष्या महाबलाः ॥
KK0105034015	सौतिरुवाच ।
KK0105034015a	तथेत्युक्त्वाऽन्वगच्छत्तं ततो दानवसूदनः ।
KK0105034015b	देवदेवं महात्मानं योगिनामीश्वरं हरिम् ॥
KK0105034016a	स चान्वमोदत्तं चार्थं यथोक्तं गरुडेन वै ।
KK0105034016b	इदं भूयो वचः प्राह भगवांस्त्रिदशेश्वरः ॥
KK0105034017a	हरिष्यामि विनिक्षिप्तं सोममित्यनुभाष्य तम् ।
KK0105034017b	आजगाम ततस्तूर्णं सुपर्णी मातुरन्तिकम् ॥
KK0105034018a	`विनयावनतो भूत्वा वचनं चेदमब्रवीत् ।
KK0105034018b	इदमानीतममृतं देवानां भवनान्मया ॥
KK0105034019a	प्रशाधि किमितो मातः करिष्यामि शुभव्रते ।
KK0105034019	विनतोवाच ।
KK0105034019b	परितुष्टाऽहमेतेन कर्मणा तव पुत्रक ॥
KK0105034020a	अजरश्चामरश्चैव देवानां सुप्रियो भव ।
KK0105034020	सौतिरुवाच ।'
KK0105034020b	अथ सर्पानुवाचेदं सर्वान्परमहृष्टवत् ।
KK0105034020	गरुड उवाच ।
KK0105034020c	इदमानीतममृतं निक्षेप्स्यामि कुशेषु वः ॥
KK0105034021a	स्नाता मङ्गलसंयुक्तास्ततः प्राश्नीत पन्नगाः ।
KK0105034021b	भवद्भिरिदमासीनैर्यदुक्तं तद्वचस्तदा ॥
KK0105034022a	अदासी चैव मातेयमद्यप्रभृति चास्तु मे ।
KK0105034022b	यथोक्तं भवतामेतद्वचो मे प्रतिपादितम् ॥
KK0105034023	सौतिरुवाच ।
KK0105034023a	ततः स्नातुं गताः सर्पाः प्रत्युक्त्वा तं तथेत्युत ।
KK0105034023b	शक्रोऽप्यमृतमाक्षिप्य जगाम त्रिदिवं पुनः ॥
KK0105034024a	अथागतास्तमुद्देशं सर्पाः सोमार्थिनस्तदा ।
KK0105034024b	स्नाताश्च कुतजप्याश्च प्रहृष्टाः कृतमङ्गलाः ॥
KK0105034025a	परस्परकृतद्वेषाः सोमप्राशनकर्मणि ।
KK0105034025b	अहं पूर्वमहं पूर्वमित्युक्त्वा ते समाद्रवन् ॥'
KK0105034026a	यत्रैतदमृतं चापि स्थापितं कुशसंस्तरे ।
KK0105034026b	तद्विज्ञाय हृतं सर्पाः प्रतिमायाकृतं च तत् ॥
KK0105034027a	सोमस्थानमिदं चेति दर्भांस्ते लिलिहुस्तदा ।
KK0105034027b	ततो द्विधा कृता जिह्वाः सर्पाणां तेन कर्मणा ॥
KK0105034028a	अभवंश्चामृतस्पर्शाद्दर्भास्तेऽथ पवित्रिणः ।
KK0105034028b	नागाश्च वञ्चिता भूत्वा विसृज्य विनतां ततः ।
KK0105034028c	विषादमगमंस्तीव्रं गरुडस्य बलात्प्रभो ॥'
KK0105034029a	एवं तदमृतं तेन हृतमाहृतमेव च ।
KK0105034029b	द्विजिह्वाश्च कृताः सर्पा गरुडेन महात्मना ॥
KK0105034030a	ततः सुपर्णः परमप्रहर्षवान्विहृत्य मात्रा सह तत्र कानने ।
KK0105034030b	भुजंगभक्षः परमार्चितः खगैरहीनकीर्तिर्विनतामनन्दयत् ॥
KK0105034031a	इमां कथां यः शृणुयान्नरः सदापठेत वा द्विजगणमुख्यसंसदि ।
KK0105034031b	असंशयं त्रिदिवमियात्स पुण्यभाङ्महात्मनः पतगपतेः प्रकीर्तनात् ॥ ॥
इति श्रीमन्महाभारते आदिपर्वणि आस्तीकपर्वणि चतुस्त्रिंशोऽध्यायः ॥ 34 ॥
*1-34-6 संपिण्डितान् एकीकृतान् । स्थाणु स्थावरम् ॥ 1-34-7 किरीटी इन्द्रः ॥ 1-34-13 उपधिकृतं छलकृतम् ॥ 1-34-14 ईशः समर्थः । अर्थितां अन्यस्मै अमृतं न देयमित्यर्थेप्सुताम् ॥ 1-34-17 अनुभाष्य हे गरुडेति संबोध्य ॥ 1-34-20 इदं वः युष्माकममृतं न तु मम ॥ 1-34-26 प्रतिमायाकृतं यथा दास्यं मायाकृतं तथा अमृतदानमपि इतरेण कृतमित्यर्थः ॥ चतुस्त्रिंशोऽध्यायः ॥ 34 ॥
