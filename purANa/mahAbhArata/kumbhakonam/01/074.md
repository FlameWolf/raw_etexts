अध्यायः 074

शुक्रवृषपर्वणोः संवादः ॥ 1 ॥ शुक्रकोपशान्तये वृषपर्वनियोगात् शर्मिष्ठया देवयानीदास्याङ्गीकारः ॥ 2 ॥ प्रसन्नया देवयान्या सह शुक्रस्य पुरप्रवेशनम् ॥ 3 ॥
वैशंपायन उवाच ।
001a	ततः काव्यो भृगुश्रेष्ठः समन्युरुपगम्य ह ।
001c	वृषपर्वाणमासीनमित्युवाचाविचारयन् ॥
002a	नाधर्मश्चरितो राजन्सद्यः फलति गौरिव ।
002c	शनैरावर्त्यमानो हि कर्तुर्मूलानि कृन्तति ॥
003a	पुत्रेषु वा नप्तृषु वा न चेदात्मनि पश्यति ।
003c	फलत्येव ध्रुवं पापं गुरुभुक्तमिवोदरे ॥
004a	अधीयानं हितं राजन्क्षमावन्तं जितेन्द्रियम् ।
004c	यदघातयथा विप्रं कचमाङ्गिरसं तदा ।
004e	अपापशीलं धर्मज्ञं शुश्रूषुं मद्गृहे रतम् ॥
005a	शर्मिष्ठया देवयानी क्रूरमुक्ता बहु प्रभो ।
005c	विप्रकृत्य च संरम्भात्कूपे क्षिप्ता मनस्विनी ॥
006a	सा न कल्पेत वासाय तयाहं रहितः कथम् ।
006c	वसेयमिह तस्मात्ते त्यजामि विषयं नृप ॥'
007a	वधादनर्हतस्तस्य वधाच्च दुहितुर्मम ।
007c	वषपर्वन्निबोधेदं त्यक्ष्यामि त्वां सबान्धवम् ।
007e	स्थातुं त्वद्विषये राजन्न शक्ष्यामि त्वया सह ॥
008a	मा शोच वृषपर्वंस्त्वं मा क्रुध्यस्व विशांपते ।
008c	स्थातुं ते विषये राजन्न शक्ष्यामि तया विना ।
008e	अस्या गतिर्गतिर्मह्यं प्रियमस्याः प्रियं मम ॥
009	वृषपर्वोवाच ।
009a	यदि ब्रह्मन्घातयामि यदि वा क्रोशयाम्यहम् ।
009c	शर्मिष्ठया देवयानीं तेन गच्छाम्यसद्गतिम् ॥
010	शुक्र उवाच ।'
010a	अहो मामभिजानासि दैत्य मिथ्याप्रलापिनम् ।
010c	यथेममात्मनो दोषं न नियच्छस्पुपेक्षसे ॥
011	वृषपर्वोवाच ।
011a	नाधर्मं न मृषावादं त्वयि जानामि भार्गव ।
011c	त्वयि धर्मश्च सत्यं च तत्प्रसीदतु नो भवान् ॥
012a	यद्यस्मानपहाय त्वमितो गच्छसि भार्गव ।
012c	समुद्रं संप्रवेक्ष्यामि पूर्वं मद्बान्धवैः सह ॥
013a	पातालमथवा चाग्निं नान्यदस्ति परायणम् ।
013c	यद्येव देवान्गच्छेस्त्वं मां च त्यक्त्वा ग्रहाधिप ।
013e	सर्वत्यागं ततः कृत्वा प्रविशामि हुताशनम्' ॥
014	शुक्र उवाच ।
014a	समुद्रं प्रविशध्वं वा दिशो वा द्रवतासुराः ।
014c	दुहितुर्नाप्रियं सोहुं शक्तोऽहं दयिता हि मे ॥
015a	प्रसाद्यतां देवयानी जीवितं यत्र मे स्थितम् ।
015c	योगक्षेमकरस्तेऽहमिन्द्रस्येव बृहस्पतिः ॥
016	वृषपर्वोवाच ।
016a	यत्किंचिदसुरेन्द्राणां विद्यते वसु भार्गव ।
016c	भुवि हस्तिगवाश्वं च तस्य त्वं मम चेश्वरः ॥
017	शुक्र उवाच ।
017a	यत्किंचिदस्ति द्रविणं दैत्येन्द्राणां महासुर ।
017c	तस्येश्वरोस्मि यद्येषा देवयानी प्रसाद्यताम् ॥
018	वैशंपायन उवाच ।
018a	एवमुक्तस्तथेत्याह वृषपर्वा महाकविम् ।
018c	देवयान्यन्तिकं गत्वा तमर्थं प्राह भार्गवः ॥
019	देवयान्युवाच ।
019a	यदि त्वमीश्वरस्तात राज्ञो वित्तस्य भार्गव ।
019c	नाभिजानामि तत्तेऽहं राजा तु वदतु स्वयम् ॥
020	वैशंपायन उवाच ।
020a	शुक्रस्य वचनं श्रुत्वा वृषपर्वा सबान्धवः ।
020c	देवयानि प्रसीदेति पपात भुवि पादयोः ॥
021	वृषपर्वोवाच ।
021a	स्तुत्यो वन्द्यश्च सततं मया तातश्च ते शुभे ।
021c	यं काममभिकामाऽसि देवयानि शुचिस्मिते ।
021e	तत्तेऽहं संप्रदास्यामि यदि वापि हि दुर्लभम् ॥
022	देवयान्युवाच ।
022a	दासीं कन्यासहस्रेण शर्मिष्ठामभिकामये ।
022c	अनु मां तत्र गच्छेत्सा यत्र दद्याच्च मे पिता ॥
023	वृषपर्वोवाच ।
023a	उत्तिष्ठ त्वं गच्छ धात्रि शर्मिष्ठां शीघ्रमानय ।
023c	यं च कामयते कामं देवयानी करोतु तम् ॥
024a	त्यजेदेकं कुलस्यार्थे ग्रामार्थे च कुलं त्यजेत् ।
024c	ग्रामं जनपदस्यार्थे आत्मार्थे पृथिवीं त्यजेत्' ॥
025	वैशंपायन उवाच ।
025a	ततो धात्री तत्र गत्वा शर्मिष्ठां वाक्यमब्रवीत् ।
025c	उत्तिष्ठ भद्रे शर्मिष्ठे ज्ञातीनां सुखमावह ॥
026a	त्यजति ब्राह्मणः शिष्यान्देवयान्या प्रचोदितः ।
026c	सायं कामयते कामं स कार्योऽद्य त्वयाऽनघे ॥
027	शर्मिष्ठोवाच ।
027a	यं सा कामयते कामं करवाण्यहमद्य तम् ।
027c	यद्येवमाह्वयेच्छुक्रो देवयानीकृते हि माम् ।
027e	मद्दोषान्मागमच्छुक्रो देवयानी च मत्कृते ॥
028	वैशंपायन उवाच ।
028a	ततः कन्यासहस्रेण वृता शिबिकया तदा ।
028c	पितुर्नियोगात्त्वरिता निश्चक्राम पुरोत्तमात् ॥
029	शर्मिष्ठोवाच ।
029a	अहं दासीसहस्रेण दासी ते परिचारिका ।
029c	अनु त्वां तत्र यास्यामि यत्र दास्यति ते पिता ॥
030	देवयान्युवाच ।
030a	स्तुवतो दुहिताऽहं ते याचतः प्रतिगृह्णतः ।
030c	स्तूयमानस्य दुहिता कथं दासी भविष्यसि ॥
031	शर्मिष्ठोवाच ।
031a	येनकेनचिदार्तानां ज्ञातीनां सुखमावहेत् ।
031c	अतस्त्वामनुयास्यामि तत्र दास्यति ते पिता ॥
032	वैशंपायन उवाच ।
032a	प्रतिश्रुते दासभावे दुहित्रा वृषपर्वणः ।
032c	देवयानी नृपश्रेष्ठ पितरं वाक्यमब्रवीत् ॥
033	देवयान्युवाच ।
033a	प्रविशामि पुरं तात तुष्टाऽस्मि द्विजसत्तम ।
033c	अमोघं तव विज्ञानमस्ति विद्याबलं च ते ॥
034	वैशंपायन उवाच ।
034a	एवमुक्तो दुहित्रा स द्विजश्रेष्ठो महायशाः ।
034c	प्रविवेश पुरं हृष्टः पूजितः सर्वदानवैः ॥ ॥

इति श्रीमन्महाभारते आदिपर्वणि संभवपर्वणि चतुःसप्ततितमोऽध्यायः ॥ 74 ॥
