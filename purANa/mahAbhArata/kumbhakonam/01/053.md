अध्यायः 053
ऋत्विगादिनामकथनम् ॥ 1 ॥ इन्द्रकृतं तक्षकाश्वासनम् ॥ 2 ॥ वासुकेः स्वभगिन्या संवादः ॥ 3 ॥ 

KK0105053001	शौनक उवाच । 
KK0105053001a	सर्पसत्रे तदा राज्ञः पाण्डवेयस्य धीमतः ।
KK0105053001a	जनमेजयस्य के त्वासन्नृत्विजः परमर्षयः ॥
KK0105053002a	के सदस्या बभूवुश्च सर्पसत्रे सुदारुणे ।
KK0105053002c	विषादजननेऽत्यर्थं पन्नगानां महाभय ॥
KK0105053003a	सर्वं विस्तरशस्तात भवाञ्छंसितुमर्हति ।
KK0105053003c	सर्पसत्रविधानज्ञविज्ञेयाः के च सूतज ॥
KK0105053004	सौतिरुवाच । 
KK0105053004a	हन्त ते कथयिष्यामि नामानीह मनीषिणाम् ।
KK0105053004c	ये ऋत्विजः सदस्याश्च तस्यासन्नृपतेस्तदा ॥
KK0105053005a	तत्र होता बभूवाथ ब्राह्मणश्चण्डभार्गवः ।
KK0105053005c	च्यवनस्यान्वये ख्यातो जातो वेदविदां वरः ॥
KK0105053006a	उद्गाता ब्राह्मणो वृद्धो विद्वान्कौत्सौऽथ जैमिनिः ।
KK0105053006c	ब्र्हमाऽभवच्छार्ङ्गरवोऽथाध्वर्युश्चापि पिङ्गलः ॥
KK0105053007a	सदस्यश्चाभवद्व्यासः पुत्रशिष्यसहायवान् ।
KK0105053007c	उद्दालकः प्रमतकः श्वेतकेतुश्च पिङ्गलः ॥
KK0105053008a	असितो देवलश्चैव नारदः पर्वतस्तथा ।
KK0105053008c	आत्रेयः कुम्डजठरौ द्विजः कालघटस्तथा ॥
KK0105053009a	वात्स्यः श्रुतश्रवा वृद्धो जपस्वाध्यायशीलवान् ।
KK0105053009c	कोहलो देवशर्मा च मौद्गल्यः समसौरभः ॥
KK0105053010a	एते चान्ये च बहवो ब्राह्मणा वेदपारगाः ।
KK0105053010c	सदस्याश्चाभवंस्तत्र सत्रे पारिक्षितस्य ह ॥
KK0105053011a	जुह्वत्स्वृत्विक्ष्वथ तदा सर्पसत्रे महाक्रतौ ।
KK0105053011c	अहयः प्रापतंस्तत्र घोराः प्राणिभयावहाः ॥
KK0105053012a	वसामेदोवहाः कुल्या नागानां संप्रवर्तिताः ।
KK0105053012c	ववौ गन्धश्च तुमुलो दह्यतामनिशं तदा ॥
KK0105053013a	पततां चैव नागानां धिष्ठितानां तथाम्बरे ।
KK0105053013c	अश्रूयतानिशं शब्दः पच्यतां चाग्निना भृशम् ॥
KK0105053014a	तक्षकस्तु स नागेन्द्रः पुरंदरनिवेशनम् ।
KK0105053014c	गतः श्रुत्वैव राजानं दीक्षितं जनमेजयम् ॥
KK0105053015a	ततः सर्वं यथावृत्तमाख्याय भुजगोत्तमः ।
KK0105053015c	अगच्छच्छरणं भीत आगस्कृत्वा पुरंदरम् ॥
KK0105053016a	तमिन्द्रः प्राह सुप्रीतो न तवास्तीह तक्षक ।
KK0105053016c	भयं नागेन्द्र तस्माद्वै सर्पसत्रात्कदाचन ॥
KK0105053017a	प्रसादितो मया पूर्वं तवार्थाय पितामहः ।
KK0105053018a	तस्मात्तव भयं नास्ति व्येतु तेनसो ज्वरः ॥
KK0105053019	सौतिरुवाच । 
KK0105053019a	एवमाश्वासितस्तेन ततः स भुजगोत्तमः ।
KK0105053019c	उवास भवने तस्मिञ्शक्रस्य मुदितः सुखी ॥
KK0105053020a	अजस्रं निपतत्स्वग्नौ नागेषु भृशदुःखितः ।
KK0105053020c	अल्पशेषपरीवारो वासुकिः पर्यतप्यत ॥
KK0105053021a	कश्मलं चाविशद्धोरं वासुकिं पन्नगोत्तमम् ।
KK0105053021c	स घूर्णमानहृदयो भगिनीमिदमब्रवीत् ॥
KK0105053022a	दह्यन्तेऽङ्गानि मे भद्रे न दिशः प्रतिभान्ति माम् ।
KK0105053022c	सीदामीव च संमोहाद्धूर्णतीव च मे मनः ॥
KK0105053023a	दृष्टिर्भ्राम्यति मेऽतीव हृदयं दीर्यतीव च ।
KK0105053023c	पतिष्याम्यवशोऽद्याहं तस्मिन्दीप्ते विभावसौ ॥
KK0105053024a	पारिक्षितस्य यज्ञोऽसौ वर्ततेऽस्मज्जिघांसया ।
KK0105053024c	व्यक्तं मयाऽभिगन्तव्यं प्रेतराजनिवेशनम् ॥
KK0105053025a	अयं स कालः संप्राप्तो यदर्थमसि मे स्वसः ।
KK0105053025c	जरत्करौ(पुरा)मयादत्तात्रायस्वास्मान्सबान्धवान् ॥
KK0105053026a	आस्तीकः किल यज्ञं तं वर्तन्तं भुजगोत्तमे ।
KK0105053026c	प्रतिषेत्स्यति मां पूर्वं स्वयमाह पितामहः ॥
KK0105053027a	तद्वत्से ब्रूहि वत्सं स्वं कुमारं वृद्धसंमतम् ।
KK0105053027c	ममाद्य त्वं सभृत्यस्य मोक्षार्थं वेदवित्तमम् ॥ ॥
इति श्रीमन्महाभारते आदिपर्वणि आस्तीकपर्वणि त्रिपञ्चाशत्तमोऽध्यायः ॥ 53 ॥ 
1-53-2 सदस्या उपद्रष्टारः ॥ 1-53-3 विधानज्ञेषु विज्ञेयाः श्रेष्ठाः ॥ 1-53-13 पच्यतां पच्यमानानाम् ॥ 1-53-15 आगः अपरांध कृत्वा ॥ त्रिपञ्चाशत्तमोऽध्यायः ॥ 53 ॥
