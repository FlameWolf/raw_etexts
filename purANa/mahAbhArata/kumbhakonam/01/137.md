अध्यायः 137

पाण्डोः श्राद्धदानम् ॥ 1 ॥ कुमाराणां क्रीडावर्णनम् ॥ 2 ॥ क्रीडायां भीमेन दुर्योधनादीनां पराभवः ॥ 3 ॥ दुर्योधनेन प्रमाणकोट्यां पातनं, सर्पैर्दंशनं, विषमिश्रभक्ष्यदानम् ॥ 4 ॥
001	वैशम्पायन उवाच ।
001a	ततः क्षत्ता च भीष्मश्च व्यासो राजा च बन्धुभिः ।
001c	ददुः श्राद्धं तदा पाण्डोः स्वधामृतमयं तदा ॥
002a	`पुरोहितसहायास्ते यथान्यायमकुर्वत ।'
002c	कुरूंश्च विप्रमुख्यांश्च भोजयित्वा सहस्रशः ।
002e	रत्नौघान्द्विजमुख्येभ्यो दत्त्वा ग्रामवरांस्तथा ॥
003a	कृतशौचांस्ततस्तांस्तु पाण्डवान्भरतर्षभान् ।
003c	आदाय विविशुः सर्वे पुरं वारणसाह्वयम् ॥
004a	सततं स्मानुशोचन्तस्तमेव भरतर्षभम् ।
004c	पौरजानपदाः सर्वे मृतं स्वमिव बान्धवम् ॥
005a	श्राद्धावसाने तु तदा दृष्ट्वा तं दुःखितं जनम् ।
005c	सम्मूढां दुःखशोकार्तां व्यासो मातरमब्रवीत् ॥
006a	अतिक्रान्तसुखाः कालाः पर्युपस्थितदारुणाः ।
006c	श्वःश्वः पापिष्ठदिवसाः पृथिवी गतयौवना ॥
007a	बहुमायासमाकीर्णो नानादोषसमाकुलः ।
007c	लुप्तधर्मक्रियाचारो घोरः कालो भविष्यति ॥
008a	कुरूणामनयाच्चापि पृथिवी न भविष्यति ।
008c	गच्छ त्वं योगमास्थाय युक्ता वस तपोवने ॥
009a	माद्राक्षीस्त्वं कुलस्यास्य घोरं सङ्क्षयमात्मनः ।
009c	तथेति समनुज्ञाय सा प्रविश्याब्रवीत्स्नुषाम् ॥
010a	अम्बिक तव पौत्रस्य दुर्नयात्किल भारताः ।
010c	सानुबन्धा विनङ्क्ष्यन्ति पौराश्चैवेति नः श्रुतम् ॥
011a	तत्कौसल्यामिमामार्तां पुत्रशोकाभिपीडिताम् ।
011c	वनमादाय भद्रं ते गच्छावो यदि मन्यसे ॥
012a	तथेत्युक्ता त्वम्बिकया भीष्ममामन्त्र्य सुव्रता ।
012c	वनं ययौ सत्यवती स्नुषाभ्यां सह भारत ॥
013a	ताः सुघोरं तपस्तप्त्वा देव्यो भरतसत्तम ॥
013c	देहं त्यक्त्वा महाराज गतिमिष्टां ययुस्तदा ॥
014	वैशम्पायन उवाच ।
014a	अथाप्तवन्तो वेदोक्तान्संस्कारान्पाण्डवास्तदा ।
014c	संव्यवर्धन्त भोगांस्ते भुञ्जानाः पितृवेश्मनि ॥
015a	धार्तराष्ट्रैश्च सहिताः क्रीडन्तो मुदिताः सुखम् ।
015c	बालक्रीडासु सर्वासु विशिष्टास्तेजसाऽभवन् ॥
016a	जवे लक्ष्याभिहरणे भोज्ये पांसुविकर्षणे ।
016c	धार्तराष्ट्रान्भीमसेनः सर्वान्स परिमर्दति ॥
017a	हर्षात्प्रक्रीडमानांस्तान् गृह्य राजन्निलीयते ।
017c	शिरःसु विनिगृह्यैतान्योजयामास पाण्डवैः ॥
018a	शतमेकोत्तरं तेषां कुमाराणां महौजसाम् ।
018c	एक एव निगृह्णाति नातिकृच्छ्राद्वृकोदरः ॥
019a	कचेषु च निगृह्यैनान्विनिहत्य बलाद्बली ।
019c	चकर्ष क्रोशतो भूमौ घृष्टजानुशिरोंसकान् ॥
020a	दश बालाञ्जले क्रीडन्भुजाभ्यां परिगृह्य सः ।
020c	आस्ते स्म सलिले मग्नो मृतकल्पान्विमुञ्चति ॥
021a	फलानि वृक्षमारुह्य विचिन्वन्ति च ये तदा ।
021c	तदा पादप्रहारेण भीमः कम्पयते द्रुमान् ॥
022a	प्रहारवेगाभिहता द्रुमा व्याघूर्णितास्ततः ।
022c	सफलाः प्रपतन्ति स्म द्रुमात्स्रस्ताः कुमारकाः ॥
023a	`केचिद्भग्नशिरोरस्काः केचिद्भग्नकटीमुखाः ।
023c	निपेतुर्भ्रातरः सर्वे भीमसेनभुजार्दिताः ॥'
024a	न ते नियुद्धे न जवे न योग्यासु कदाचन ।
024c	कुमारा उत्तरं चक्रुः स्पर्धमाना वृकोदरम् ॥
025a	एवं स धार्तराष्ट्रांश्च स्पर्धमानो वृकोदरः ।
025c	अप्रियेऽतिष्ठदत्यन्तं बाल्यान्न द्रोहचेतसा ॥
026a	ततो बलमतिख्यातं धार्तराष्ट्रः प्रतापवान् ।
026c	भीमसेनस्य तज्ज्ञात्वा दुष्टभावमदर्शयत् ॥
027a	तस्य धर्मादपेतस्य पापानि परिपश्यतः ।
027c	मोहादैश्वर्यलोभाच्च पापा मतिरजायत ॥
028a	अयं बलवतां श्रेष्ठः कुन्तीपुत्रो वृकोदरः ।
028c	मध्यमः कुन्तिपुत्राणां निकृत्या सन्निगृह्यतां ॥
029a	प्राणवान्विक्रमी चैव शौर्येण महताऽन्वितः ।
029c	स्पर्धते चापि सहितानस्मानेको वृकोदरः ॥
030a	तं तु सुप्तं पुरोद्याने गङ्गायां प्रक्षिपामहे ।
030c	अथ तस्मादवरजं श्रेष्ठं चैव युधिष्ठिरम् ॥
031a	प्रसह्य बन्धने बद्ध्वा प्रशासिष्ये वसुन्धराम् ।
031c	एवं स निश्चयं पापः कृत्वा दुर्योधनस्तदा ।
031e	नित्यमेवान्तरप्रेक्षी भीमस्यासीन्महात्मनः ॥
032a	ततो जलविहारार्थं कारयामास भारत ।
032c	चैलकम्बलवेश्मानि विचित्राणि महान्ति च ॥
033a	सर्वकामैः सुपूर्णानि पताकोच्छ्रायवन्ति च ।
033c	तत्र सञ्जनयामास नानागाराण्यनेकशः ॥
034a	उदकक्रीडनं नाम कारयामास भारत ।
034c	प्रमाणकोट्यां तं देशं स्थलं किञ्चिदुपेत्यह ॥
035a	`क्रीडावसाने ते सर्वे शुचिवस्त्राः स्वलङ्कृताः ।
035c	सर्वकामसमृद्धं तदन्नं बुभुजिरे शनैः ॥
036a	दिवसान्ते परिश्रान्ता विहृत्य च कुरूद्वहाः ।
036c	विहारावसथेष्वेव वीरा वासमरोचयन् ॥
037a	खिन्नस्तु बलवान्भीमो व्यायामाभ्यधिकस्तदा ।
037c	वाहयित्वा कुमारांस्ताञ्जलक्रीडागतान्विभुः ॥
038a	प्रमाणकोट्यां वासार्थं सुष्वापारुह्य तत्स्थलम् ।
038c	शीतं वासं समासाद्य शान्तो मदविमोहितः ॥
039a	निश्चेष्टः पाण्डवो राजन्सुष्वाप मृतवत्क्षितौ ।
039c	ततो बद्ध्वा लतापाशैर्भीमं दुर्योधनः शनैः ॥
040a	प्रमाणकोट्यां संसुप्तं गङ्गायां प्राक्षिपज्जले ।
040c	ततः प्रबुद्धः कौन्तेयः सर्वान्सञ्छिद्य बन्धनान् ॥
041a	उदतिष्ठद्बलाद्भूयो भीमः प्रहरतां वरः ।
041c	स विमुक्तो महातेजा नाज्ञासीत्तेन तत्कृतम् ॥
042a	पुनर्निद्रावशं प्राप्तस्तत्रैव प्रास्वपद्बली ।
042c	अर्धरात्र्यां व्यतीतायामुत्तस्थुः कुरुपाण्जवाः ।
042e	दुर्योधनस्तु कौन्तेयं दृष्ट्वा निर्वेदमभ्यगात् ॥
043a	सुप्तं चापि पुनः सर्पैस्तीक्ष्णदंष्ट्रैर्महाविषैः ।
043c	कुपितैर्दंशयामास सर्वेष्वेवाङ्गसन्धिषु ॥
044a	दंष्ट्राश्च दंष्ट्रिणां मर्मस्वपि तेन निपातिताः ।
044c	त्वचं न चास्य बिभिदुः सारत्वात्पृथुपक्षसः ॥
045a	प्रबुद्धो भीसेनस्तान्सर्वान्सर्पानपोथयत् ।
045c	सारथिं चास्य दयितमपहस्तेन जघ्निवान् ॥
046a	तथान्यदिवसे राजन्हन्तुकामोऽत्यमर्षणः ।
046c	वलनेन सहामन्त्र्य सौबलस्य मते स्थितः ॥
047a	भोजने भीमसेनस्य ततः प्राक्षेपयद्विषम् ।
047c	कालकूटं विषं तीक्ष्णं सम्भृतं रोमहर्षणम् ॥
048a	तच्चापि भुक्त्वाऽजरयदविकारो वृकोदरः ।
048c	विकारं नाभ्यजनयत्सुतीक्ष्णमपि तद्विषम् ॥
049a	भीमसंहननो भीमस्तस्मादजरयद्विषम् ।
049c	ततोऽन्यदिवसे राजन्हन्तुकामो वृकोदरम् ॥
050a	सौबलेन सहायेन धार्तराष्ट्रोऽभ्यचिन्तयत् ।
050c	चिन्तयन्नालभन्निद्रां दिवारात्रमतन्द्रितः ॥
051a	एवं दुर्योधनः कर्णः शकुनिश्चापि सौबलः ।
051c	अनेकैरप्युपायैस्ताञ्जिघांसन्ति स्म पाण्डवान् ॥
052a	वैश्या पुत्रस्तदाचष्ट पार्थानां हितकाम्यया ।
052c	पाण्डवा ह्यपि तत्सर्वं प्रत्यजानन्नरिन्दमाः ।
052e	द्भावनमकुर्वन्तो विदुरस्य मते स्थिताः ॥' ॥

इति श्रीमन्महाभाऱते आदिपर्वणि सम्भवपर्वणि सप्तत्रिंशदधिकशततमोऽध्यायः ॥ 137 ॥

1-137-6 श्वःश्वः पूर्वपूर्वदिनापेक्षया उत्तरमुत्तरं पापिष्ठण् । गतयौवना सम्यक्फलसून्या ॥ 1-137-8 योगं चित्तवृत्तिनिरोधं प्रयाणोद्योगंवा । युक्ता समाहिता ॥ 1-137-24 योग्यासु क्रियास्विति शेषः । उत्तरमुत्कर्षम् ॥ 1-137-28 निकृत्या कपटेन ॥ 1-137-29 प्राणवान् बलवान् ॥ 1-137-31 प्रसह्य बलात्कारेण ॥ 1-137-34 प्रमाणकोट्यां गङ्गायां प्रदेशविशेषे । स्थलं किञ्चिदर्धं जलेऽर्धं स्थले च क्रीडागारम् ॥ 1-137-46 वलनेन तन्नामकेन सहचरेण ॥ सप्तत्रिंशदधिकशततमोऽध्यायः ॥ 137 ॥
