अध्यायः 214

पञ्चेन्द्रोपाख्यानप्रारम्भः ॥ 1 ॥ नैमिशारण्ये देवैरारब्धे सत्रे यमस्य शामित्रकर्मणि व्यापृतत्वात् लोके प्रजाबाहुल्यं दृष्ट्वा तत्परिजिहीर्षया देवैर्ब्रह्मसमीपगमनम् ॥ 2 ॥ ब्रह्माज्ञया पुनर्नैमिशारण्यं गतस्य गङ्गायां पुण्डरीकं दृष्ट्वा तज्जिहीर्षया गतस्य इन्द्रस्य तत्र रुदन्त्याः स्त्रियाः दर्शनम् ॥ 3 ॥ तामनुगच्छतेन्द्रेण पर्वतविवरे पूर्वेषां चतुर्णां इन्द्राणां दर्शनम् ॥ 4 ॥ बलरामकेशवद्रौपद्यादीनामुत्पत्तिकथा ॥ 5 ॥ व्यासदत्तदिव्यदृष्टेर्द्रुपदस्य पाण्डवद्रौपदीपूर्वरूपदर्शनं ॥ 6 ॥ द्रौपद्या अव्यवहितपूर्वजन्मवृत्तान्तकथनम् ॥ 7 ॥

KK0113214001	व्यास उवाच ।

KK0113214001a	पुरा वै नैमिशारण्ये देवाः सत्रमुपासते ।
KK0113214001c	तत्र वैवस्वतो राजञ्शामित्रमकरोत्तदा ॥
KK0113214002a	ततो यमो दीक्षितस्तत्र राजन्नामारयत्कञ्चिदपि प्रजानाम् ।
KK0113214002c	ततः प्रजास्ता बहुला बभूवुः कालातिपातान्मरणप्रहीणाः ॥
KK0113214003a	सोमश्च शक्रो वरुणः कुबेरः साध्या रुद्रा वसवोऽथाश्विनौ च ।
KK0113214003c	प्रजापतिर्भुवनस्य प्रणेता समाजग्मुस्तत्र देवास्तथाऽन्ये ॥
KK0113214004a	ततोऽब्रुवँल्लोकगुरुं समेता भयात्तीव्रान्मानुषाणां विवृद्ध्या ।
KK0113214004c	तस्माद्भयादुद्विजन्तः सुखेप्सवःप्रयाम सर्वे शरणं भवन्तम् ॥
KK0113214005	पितामह उवाच ।
KK0113214005a	किं वो भयं मानुषेभ्यो यूयं सर्वे यदाऽमराः ।
KK0113214005c	मा वो मर्त्यसकाशाद्वै भयं भवितुमर्हति ॥
KK0113214006	देवा ऊचुः ।
KK0113214006a	मर्त्या अमर्त्याः संवृत्ता न विशेषोऽस्ति कश्चन ।
KK0113214006c	अविशेषादुद्विजन्तो विशेषार्थमिहागताः ॥
KK0113214007	श्रीभगवानुवाच ।
KK0113214007a	वैवस्वतो व्यापृतः सत्रहेतोस्तेन त्विमे न म्रियन्ते मनुष्याः ।
KK0113214007c	तस्मिन्नेकाग्रे कृतसर्वकार्ये तत एषां भवितैवान्तकालः ॥
KK0113214008a	वैवस्वतस्यैव तनुर्विभक्तावीर्येण युष्माकमुत प्रवृद्धा ।
KK0113214008c	सैषामन्तो भविता ह्यन्तकाले न तत्र वीर्यं भविता नरेषु ॥
KK0113214009	व्यास उवाच ।
KK0113214009a	ततस्तु ते पूर्वजदेववाक्यं श्रुत्वा जग्मुर्यत्र देवा यजन्ते ।
KK0113214009c	समासीनास्ते समेता महाबला भागीरथ्यां ददृशुः पुण्डरीकम् ॥
KK0113214010a	दृष्ट्वा च तद्विस्मितास्ते बभूवुस्तेषामिन्द्रस्तत्र शूरो जगाम ।
KK0113214010c	सोऽपश्यद्योषामथ पावकप्रभांयत्र देवी गङ्गा सततं प्रसूता ॥
KK0113214011a	सा तत्र योषा रुदती जलार्थिनी गङ्गां देवीं व्यवगाह्य व्यतिष्ठत् ।
KK0113214011c	तस्याश्रुबिन्दुः पतितो जले यस्तत्पद्ममासीदथ तत्र काञ्चनम् ॥
KK0113214012a	तदद्भुतं प्रेक्ष्य वज्री तदानीमपृच्छत्तां योषितमन्तिकाद्वै ।
KK0113214012c	का त्वं भद्रे रोदिषि कस्य हेतोर्वाक्यं तथ्यं कामयेऽहं ब्रवीहि ॥
KK0113214013	स्त्र्युवाच ।
KK0113214013a	त्वं वेत्स्यसे मामिह याऽस्मि शक्र यदर्थं चाहं रोदिमि मन्दभाग्या ।
KK0113214013c	आगच्छ राजन्पुरतो गमिष्येद्रष्टाऽसि तद्रोदिमि यत्कृतेऽहम् ॥
KK0113214014	व्यास उवाच ।
KK0113214014a	तां गच्छन्तीमन्वगच्छत्तदानीं सोऽपश्यदारात्तरुणं दर्शनीयम् ।
KK0113214014c	सिद्धासनस्थं युवतीसहायं क्रीडन्तमक्षैर्गिरिराजमूर्ध्नि ॥
KK0113214015a	तमब्रवीद्देवराजो ममेदं त्वं विद्धि विद्वन्भुवनं वशे स्थितम् ।
KK0113214015c	ईशोऽहस्मीति समन्युरब्रवीद्दृष्ट्वा तमक्षैः सुभृशं प्रमत्तम् ॥
KK0113214016a	क्रुद्धं च शक्रं प्रसमीक्ष्य देवो जहाय शक्रं च शैरुदैक्षत ।
KK0113214016c	संस्तम्भितोऽभूदथ देवराजस्तेनेक्षितः स्थाणुरिवावतस्थे ॥
KK0113214017a	यदा तु पर्याप्तमिहास्य क्रीडया तदा देवीं रुदतीं तामुवाच ।
KK0113214017c	आनीयतामेष यतोऽहमारान्नैनं दर्पः पुनरप्याविशेत ॥
KK0113214018a	ततः शक्रः स्पृष्टमात्रस्तया तुस्रस्तैरङ्गैः पतितोऽभूद्धरण्याम् ।
KK0113214018c	तमब्रवीद्भगवानुग्रतेजा मैवं पुनः शक्र कृथाः कथञ्चित् ॥
KK0113214019a	निवर्तयैनं च महाद्रिराजं बलं च वीर्यं च तवाप्रमेयम् ।
KK0113214019c	छिद्रस्य चैवाविश मध्यमस्य यत्रासते त्वद्विधाः सूर्यभासः ॥
KK0113214020a	स तद्विवृत्य विवरं महागिरेस्तुल्यद्युतींश्चतुरोऽन्यान्ददर्श ।
KK0113214020c	स तानभिप्रेक्ष्य बभूव दुःखितःकच्चिन्नाहं भविता वै यथेमे ॥
KK0113214021a	ततो देवो गिरिशो वज्रपाणिं विवृत्य नेत्रे कुपितोऽभ्युवाच ।
KK0113214021c	दरीमेतां प्रविश त्वं शतक्रतो यन्मां बाल्यादवमंस्थाः पुरस्तात् ॥
KK0113214022a	उक्तस्त्वेवं विभुना देवराजःप्रावेपताऽऽर्तो भृशमेवाभिषङ्गात् ।
KK0113214022c	स्रस्तैरङ्गैरनिलेनेव नुन्नमश्वत्थपत्रं गिरिराजमूर्ध्नि ॥
KK0113214023a	स प्राञ्जलिर्वै वृषवाहनेन प्रवेपमानः सहसैवमुक्तः ।
KK0113214023c	उवाच देवं बहुरूपमुग्रमद्याशेषस्य भुवनस्य त्वं भवाद्यः ॥
KK0113214024a	तमब्रवीदुग्रवर्चाः प्रहस्य नैवंशीलाः शेषमिहाप्नुवन्ति ।
KK0113214024c	एतेऽप्येवं भवितारः पुरस्तात्तस्मादेतां दरीमाविश्य शेष्य ॥
KK0113214025a	एषा भार्या भविता वो न संशयो योनिं सर्वे मानुषीमाविशध्वम् ।
KK0113214025c	तत्र यूयं कर्म कृत्वाऽविषह्यं बहूनन्यान्निधनं प्रापयित्वा ॥
KK0113214026a	`अस्त्रैर्दिव्यैर्मानुषान्योधयित्वा शूरान्सर्वानाहवे संविजित्य ।'
KK0113214026c	आगन्तारः पुनरेवेन्द्रवलोकं स्वकर्मणा पूर्वचितं महार्हम् ।
KK0113214026e	सर्वं मया भाषितमेतदेवं कर्तव्यमन्यद्विविधार्थयुक्तम् ॥
KK0113214027	पूर्वेन्द्रा ऊचुः ।
KK0113214027a	गमिष्यामो मानुषं देवलोकाद्दुराधरो विहितो यत्र मोक्षः ।
KK0113214027c	देवास्त्वस्मानादधीरञ्जनन्यां धर्मो वायुर्मघवानश्विनौ च ॥
KK0113214028	व्यास उवाच ।
KK0113214028a	एतच्छ्रुत्वा वज्रपाणिर्वचस्तु देवश्रेष्ठं पुनरेवेदमाह ।
KK0113214028c	वीर्येणाहं पुरुषं कार्यहेतोर्दद्यामेषां पञ्चमं मत्प्रसूतम् ॥
KK0113214029a	विश्वभुग्भूतधामा च शिबिरिन्द्रः प्रतापवान् ।
KK0113214029c	शान्तिश्चतुर्थस्तेषां वै तेजस्वी पञ्चमः स्मृतः ॥
KK0113214030a	तेषां कामं भगवानुग्रधन्वा प्रादादिष्टं सन्निसर्गाद्यथोक्तम् ।
KK0113214030c	तां चाप्येषां योषितं लोककान्तां श्रियं भार्यां व्यदधान्मानुषेषु ॥
KK0113214031a	तैरेव सार्धं तु ततः स देवो जगाम नारायणमप्रमेयम् ।
KK0113214031c	अनन्तमव्यक्तमजं पुराणं सनातनं विश्वमनन्तरूपम् ॥
KK0113214032a	स चापि तद्व्यदधात्सर्वमेव ततः सर्वे सम्बभूवुर्धरण्यमाम् ।
KK0113214032c	`नरं तु देवं विबुधप्रधानमिन्द्राज्जिष्णुं पञ्चमं कल्पयित्वा ।
KK0113214032e	'स चापि केशौ हरिरुद्बबर्हशुक्लमेकमपरं चापि कृष्णम् ॥
KK0113214033a	तौ चापि केशौ विशतां यदूनाङ्कुले स्त्रियौ देवकीं रोहिणीं च ।
KK0113214033c	तयोरेको बलदेवो बभूव योऽसौ श्वेतस्य देवस्य केशः ।
KK0113214033e	कृष्णो द्वितीयः केशवः सम्बभूव केशो योऽसौ वर्णतः कृष्ण उक्तः ॥
KK0113214034a	ये ते पूर्वं शक्ररूपा निबद्धास्तस्यां दर्यां पर्वतस्योत्तरस्य ।
KK0113214034c	इहैव ते पाण्डवा वीर्यवन्तः शक्रस्यांशः पाण्डवः सव्यसाची ॥
KK0113214035a	एवमेते पाण्डवाः सम्बभूवुर्ये ते राजन्पूर्वमिन्द्रा बभूवुः ।
KK0113214035c	लक्ष्मीश्चैषां पूर्वमेवोपदिष्टा भार्या यैषा द्रौपदी दिव्यरूपा ॥
KK0113214036a	कथं हि स्त्री कर्मणा ते महीतलात्समुत्तिष्ठेदन्यतो दैवयोगात् ।
KK0113214036c	यस्या रूपं सोमसूर्यप्रकाशं गन्धश्चास्याः कोशमात्रात्प्रवाति ॥
KK0113214037a	इदं चान्यत्प्रीतिपूर्वं नरेन्द्र ददानि ते वरमत्यद्भुतं च ।
KK0113214037c	दिव्यं चक्षुः पश्य कुन्तीसुतांस्त्वं पुण्यैर्दिव्यैः पूर्वदेहैरुपेतान् ॥
KK0113214038	वैशम्पायन उवाच ।
KK0113214038a	ततो व्यासः परमोदारकर्मा शुचिर्विप्रस्तपसा तस्य राज्ञः ।
KK0113214038c	चक्षुर्दिव्यं प्रददौ तांश्च सर्वान्राजाऽपश्यत्पूर्वदेहैर्यथावत् ॥
KK0113214039a	ततो दिव्यान्हेमकिरीटमालिनः शक्रप्रख्यान्पावकादित्यवर्णान् ।
KK0113214039c	बद्धापीडांश्चारुरूपांश्च यूनो व्यूढोरस्कांस्तालमात्रान्ददर्श ॥
KK0113214040a	दिव्यैर्वस्त्रैररजोभिः सुगन्धैर्माल्यैश्चाग्र्यैः शोभमानानतीव ।
KK0113214040c	साक्षात्त्र्यक्षान्वा वसूंश्चापि रुद्रा-नादित्यान्वा सर्वगुणोपपन्नान् ॥
KK0113214041a	तान्पूर्वेन्द्रानभिवीक्ष्याभिरूपाञ्शक्रात्मजं चेन्द्ररूपं निशम्य ।
KK0113214041c	प्रीतो राजा द्रुपदो विस्मितश्च दिव्यां मायां तामवेक्ष्याप्रमेयाम् ॥
KK0113214042a	तां चैवाग्र्यां स्त्रियमतिरूपयुक्तां दिव्यां साक्षात्सोमवह्निप्रकाशाम् ।
KK0113214042c	योग्यां तेषां रूपतेजोयशोभिःपत्नी मत्वा हृष्टवान्पार्थिवेन्द्रः ॥
KK0113214043a	स तद्दृष्ट्वा महदाश्चर्यरूपं जग्राह पादौ सत्यवत्याः सुतस्य ।
KK0113214043c	नैतच्चित्रं परमर्षे त्वयीति प्रसन्नचेताः स उवाच चैनम् ॥
KK0113214044	`व्यास उवाच ।
KK0113214044a	इदं चापि पुरावृत्तं तन्निबोध च भूमिप ।
KK0113214044c	कीर्त्यमानं नृपर्षीणां पूर्वेषां दारकर्मणि ॥
KK0113214045a	नितन्तुर्नाम राजर्षिर्बभूव भुवि विश्रुतः ।
KK0113214045c	तस्य पुत्रा महेष्वासा बभूवुः पञ्च भूमिपाः ॥
KK0113214046a	साल्वेयः शूरसेनश्च श्रुतसेनश्च वीर्यवान् ।
KK0113214046c	तिन्दुसारोऽतिसारश्च क्षत्रियाः क्रतुयाजिनः ॥
KK0113214047a	नातिचक्रमुरन्योन्यमन्योन्यस्य प्रियंवदाः ।
KK0113214047c	अनीर्ष्यवो धर्मविदः सौम्याश्चैव प्रियङ्कराः ॥
KK0113214048a	एतान्नैतन्तवान्पञ्च शिबिपुत्री स्वयंवरे ।
KK0113214048c	अवाप स्वपतीन्वीरान्भौमाश्वी मनुजाधिपान् ॥
KK0113214049a	वीणेव मधुरारावा गान्धर्वस्वरमूर्च्छिता ।
KK0113214049c	उत्तमा सर्वनारीणां भौमाश्वी ह्यभवत्तदा ॥
KK0113214050a	यस्या नैतन्तवाः पञ्च पतयः क्षत्रियर्षभाः ।
KK0113214050c	बभूवुः पृथिवीपालाः सर्वैः समुदिता गुणैः ॥
KK0113214051a	तेषामेकाभवद्भार्या राज्ञामौशीनरी शुभा ।
KK0113214051c	भौमाश्वी नाम भद्रं ते तथारूपगुणान्विता ॥
KK0113214052a	पञ्चभ्यः पञ्चधा पञ्च दायादान्सा व्यजायत ।
KK0113214052c	तेभ्यो नैतन्तवेभ्यस्तु राजशार्दूल वै तदा ॥
KK0113214053a	पृथगाख्याऽभवत्तेषां भ्रातॄणां पञ्चधा भुवि ।
KK0113214053c	यथावत्कीर्त्यमानांस्ताञ्छृणु मे राजसत्तम ॥
KK0113214054a	साल्वेयाः शूरसेनाश्च श्रुतसेनाश्च पार्थिवाः ।
KK0113214054c	तिन्दुसारातिसाराश्च वंशा एषां नृपोत्तम ॥
KK0113214055a	एवमेकाऽभवद्भार्या भौमाश्वी भुवि विश्रुता ।
KK0113214055c	तथैव द्रुपदैषा ते सुता वै देवरूपिणी ।
KK0113214055e	पञ्चानां विहिता पत्नी कृष्णा पार्षत्यनिन्दिता' ॥
KK0113214056	व्यास उवाच ।
KK0113214056a	आसीत्तपोवंने काचिदृषेः कन्या महात्मनः ।
KK0113214056c	नाध्यगच्छत्पतिं सा तु कन्या रूपवती सती ॥
KK0113214057a	तोषयामास तपसा सा किलोग्रेण शङ्करम् ।
KK0113214057c	तामुवाचेश्वरः प्रीतो वृणु काममिति स्वयम् ॥
KK0113214058a	सैवमुक्ताऽब्रवीत्कन्या देवं वरदमीश्वरम् ।
KK0113214058c	पतिं सर्वगुणोपेतमिच्छामीति पुनःपुनः ॥
KK0113214059a	ददौ तस्यै स देवेशस्तं वरं प्रीतमानसः ।
KK0113214059c	पञ्च ते पतयो भद्रे भविष्यन्तीति शङ्करः ॥
KK0113214060a	सा प्रसादयती देवमिदं भूयोऽभ्यभाषत ।
KK0113214060c	एकं पतिं गुणोपेतं त्वत्तोऽर्हामीति शङ्कर ॥
KK0113214061a	तां देवदेवः प्रीतात्मा पुनः प्राह शुभं वचः ।
KK0113214061c	पञ्चकृत्वस्त्वयोक्तोऽहं पतिं देहीति वै पुनः ॥
KK0113214062a	तत्तथा भविता भद्रे वचस्तद्भद्रमस्तु ते ।
KK0113214062c	देहमन्यं गतायास्ते सर्वमेतद्भविष्यति ॥
KK0113214063a	द्रुपदैषा हि सा जज्ञे सुता वै देवरूपिणी ।
KK0113214063c	पञ्चानां विहिता पत्नी कृष्णा पार्षत्यनिन्दिता ॥
KK0113214064a	`सैव नालायनी भूत्वा रूपेणाप्रतिमा भुवि ।
KK0113214064c	मौद्गल्यं पतिमास्थाय शिवाद्वरमभीप्सती ॥
KK0113214065a	एतद्देवरहस्यं ते श्रावितं राजसत्तम ।
KK0113214065c	नाख्यातव्यं कस्यचिद्वै देवगुह्यमिदं यतः ॥'
KK0113214066a	स्वर्गश्रीः पाण्डवार्थं तु समुत्पन्ना महामखे ।
KK0113214066c	सेह तप्त्वा तपो घोरं दुहितृत्वं तवागता ॥
KK0113214067a	सैषा देवी रुचिरा देवजुष्टापञ्चानामेका स्वकृतेनेह कर्मणा ।
KK0113214067c	सृष्टा स्वयं देवपत्नी स्वयंभुवा श्रुत्वा राजन्द्रुपदेष्टं कुरुष्व ॥ ॥

इति श्रीमन्महाभारते आदिपर्वणि वैवाहिकपर्वणि चतुर्दशाधिकद्विशततमोऽध्यायः ॥ 214 ॥

1-214-1 शमिता यज्ञे पशुवधकर्ता तस्य भावः शामित्रम् ॥ 1-214-3 यत्र प्रजापतिस्तत्र सोमादयः समाजग्मुः ॥ 1-214-11 तस्याः अश्रुबिन्दुः । सन्धिरार्षः ॥ 1-214-21 ततः शीघ्रमप्रवेशाद्धेतोः ॥ 1-214-23 हे भव अद्य त्वमशेषस्य भुवनस्य आद्यः पतिरसि । अद्येत्यनेन मां जित्वैव नत्वन्यथेति सूचितम् ॥ 1-214-24 शेषं प्रसादम् ॥ 1-214-27 दुराधरो दुष्प्रापः ॥ 1-214-28 वीर्येण शुक्रद्वारा पुरुषमंशभूतं दद्याम् ॥ 1-214-29 तेजस्वी इन्द्रांशः ॥ 1-214-31 तैर्विश्वभुगादिभिः । स देवो महादेवः ॥ 1-214-32 व्यदधाद्विहितवान् आज्ञप्तवानित्यर्थः । उद्बबर्ह उद्धृतवान् ॥ 1-214-38 तस्य राज्ञः । तस्मै राज्ञे ॥ चतुर्दशाधिकद्विशततमोऽध्यायः ॥ 214 ॥
