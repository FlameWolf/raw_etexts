अध्यायः 214

पञ्चेन्द्रोपाख्यानप्रारम्भः ॥ 1 ॥ नैमिशारण्ये देवैरारब्धे सत्रे यमस्य शामित्रकर्मणि व्यापृतत्वात् लोके प्रजाबाहुल्यं दृष्ट्वा तत्परिजिहीर्षया देवैर्ब्रह्मसमीपगमनम् ॥ 2 ॥ ब्रह्माज्ञया पुनर्नैमिशारण्यं गतस्य गङ्गायां पुण्डरीकं दृष्ट्वा तज्जिहीर्षया गतस्य इन्द्रस्य तत्र रुदन्त्याः स्त्रियाः दर्शनम् ॥ 3 ॥ तामनुगच्छतेन्द्रेण पर्वतविवरे पूर्वेषां चतुर्णां इन्द्राणां दर्शनम् ॥ 4 ॥ बलरामकेशवद्रौपद्यादीनामुत्पत्तिकथा ॥ 5 ॥ व्यासदत्तदिव्यदृष्टेर्द्रुपदस्य पाण्डवद्रौपदीपूर्वरूपदर्शनं ॥ 6 ॥ द्रौपद्या अव्यवहितपूर्वजन्मवृत्तान्तकथनम् ॥ 7 ॥

001	व्यास उवाच ।

001a	पुरा वै नैमिशारण्ये देवाः सत्रमुपासते ।
001c	तत्र वैवस्वतो राजञ्शामित्रमकरोत्तदा ॥
002a	ततो यमो दीक्षितस्तत्र राजन्नामारयत्कञ्चिदपि प्रजानाम् ।
002c	ततः प्रजास्ता बहुला बभूवुः कालातिपातान्मरणप्रहीणाः ॥
003a	सोमश्च शक्रो वरुणः कुबेरः साध्या रुद्रा वसवोऽथाश्विनौ च ।
003c	प्रजापतिर्भुवनस्य प्रणेता समाजग्मुस्तत्र देवास्तथाऽन्ये ॥
004a	ततोऽब्रुवँल्लोकगुरुं समेता भयात्तीव्रान्मानुषाणां विवृद्ध्या ।
004c	तस्माद्भयादुद्विजन्तः सुखेप्सवःप्रयाम सर्वे शरणं भवन्तम् ॥
005	पितामह उवाच ।
005a	किं वो भयं मानुषेभ्यो यूयं सर्वे यदाऽमराः ।
005c	मा वो मर्त्यसकाशाद्वै भयं भवितुमर्हति ॥
006	देवा ऊचुः ।
006a	मर्त्या अमर्त्याः संवृत्ता न विशेषोऽस्ति कश्चन ।
006c	अविशेषादुद्विजन्तो विशेषार्थमिहागताः ॥
007	श्रीभगवानुवाच ।
007a	वैवस्वतो व्यापृतः सत्रहेतोस्तेन त्विमे न म्रियन्ते मनुष्याः ।
007c	तस्मिन्नेकाग्रे कृतसर्वकार्ये तत एषां भवितैवान्तकालः ॥
008a	वैवस्वतस्यैव तनुर्विभक्तावीर्येण युष्माकमुत प्रवृद्धा ।
008c	सैषामन्तो भविता ह्यन्तकाले न तत्र वीर्यं भविता नरेषु ॥
009	व्यास उवाच ।
009a	ततस्तु ते पूर्वजदेववाक्यं श्रुत्वा जग्मुर्यत्र देवा यजन्ते ।
009c	समासीनास्ते समेता महाबला भागीरथ्यां ददृशुः पुण्डरीकम् ॥
010a	दृष्ट्वा च तद्विस्मितास्ते बभूवुस्तेषामिन्द्रस्तत्र शूरो जगाम ।
010c	सोऽपश्यद्योषामथ पावकप्रभांयत्र देवी गङ्गा सततं प्रसूता ॥
011a	सा तत्र योषा रुदती जलार्थिनी गङ्गां देवीं व्यवगाह्य व्यतिष्ठत् ।
011c	तस्याश्रुबिन्दुः पतितो जले यस्तत्पद्ममासीदथ तत्र काञ्चनम् ॥
012a	तदद्भुतं प्रेक्ष्य वज्री तदानीमपृच्छत्तां योषितमन्तिकाद्वै ।
012c	का त्वं भद्रे रोदिषि कस्य हेतोर्वाक्यं तथ्यं कामयेऽहं ब्रवीहि ॥
013	स्त्र्युवाच ।
013a	त्वं वेत्स्यसे मामिह याऽस्मि शक्र यदर्थं चाहं रोदिमि मन्दभाग्या ।
013c	आगच्छ राजन्पुरतो गमिष्येद्रष्टाऽसि तद्रोदिमि यत्कृतेऽहम् ॥
014	व्यास उवाच ।
014a	तां गच्छन्तीमन्वगच्छत्तदानीं सोऽपश्यदारात्तरुणं दर्शनीयम् ।
014c	सिद्धासनस्थं युवतीसहायं क्रीडन्तमक्षैर्गिरिराजमूर्ध्नि ॥
015a	तमब्रवीद्देवराजो ममेदं त्वं विद्धि विद्वन्भुवनं वशे स्थितम् ।
015c	ईशोऽहस्मीति समन्युरब्रवीद्दृष्ट्वा तमक्षैः सुभृशं प्रमत्तम् ॥
016a	क्रुद्धं च शक्रं प्रसमीक्ष्य देवो जहाय शक्रं च शैरुदैक्षत ।
016c	संस्तम्भितोऽभूदथ देवराजस्तेनेक्षितः स्थाणुरिवावतस्थे ॥
017a	यदा तु पर्याप्तमिहास्य क्रीडया तदा देवीं रुदतीं तामुवाच ।
017c	आनीयतामेष यतोऽहमारान्नैनं दर्पः पुनरप्याविशेत ॥
018a	ततः शक्रः स्पृष्टमात्रस्तया तुस्रस्तैरङ्गैः पतितोऽभूद्धरण्याम् ।
018c	तमब्रवीद्भगवानुग्रतेजा मैवं पुनः शक्र कृथाः कथञ्चित् ॥
019a	निवर्तयैनं च महाद्रिराजं बलं च वीर्यं च तवाप्रमेयम् ।
019c	छिद्रस्य चैवाविश मध्यमस्य यत्रासते त्वद्विधाः सूर्यभासः ॥
020a	स तद्विवृत्य विवरं महागिरेस्तुल्यद्युतींश्चतुरोऽन्यान्ददर्श ।
020c	स तानभिप्रेक्ष्य बभूव दुःखितःकच्चिन्नाहं भविता वै यथेमे ॥
021a	ततो देवो गिरिशो वज्रपाणिं विवृत्य नेत्रे कुपितोऽभ्युवाच ।
021c	दरीमेतां प्रविश त्वं शतक्रतो यन्मां बाल्यादवमंस्थाः पुरस्तात् ॥
022a	उक्तस्त्वेवं विभुना देवराजःप्रावेपताऽऽर्तो भृशमेवाभिषङ्गात् ।
022c	स्रस्तैरङ्गैरनिलेनेव नुन्नमश्वत्थपत्रं गिरिराजमूर्ध्नि ॥
023a	स प्राञ्जलिर्वै वृषवाहनेन प्रवेपमानः सहसैवमुक्तः ।
023c	उवाच देवं बहुरूपमुग्रमद्याशेषस्य भुवनस्य त्वं भवाद्यः ॥
024a	तमब्रवीदुग्रवर्चाः प्रहस्य नैवंशीलाः शेषमिहाप्नुवन्ति ।
024c	एतेऽप्येवं भवितारः पुरस्तात्तस्मादेतां दरीमाविश्य शेष्य ॥
025a	एषा भार्या भविता वो न संशयो योनिं सर्वे मानुषीमाविशध्वम् ।
025c	तत्र यूयं कर्म कृत्वाऽविषह्यं बहूनन्यान्निधनं प्रापयित्वा ॥
026a	`अस्त्रैर्दिव्यैर्मानुषान्योधयित्वा शूरान्सर्वानाहवे संविजित्य ।'
026c	आगन्तारः पुनरेवेन्द्रवलोकं स्वकर्मणा पूर्वचितं महार्हम् ।
026e	सर्वं मया भाषितमेतदेवं कर्तव्यमन्यद्विविधार्थयुक्तम् ॥
027	पूर्वेन्द्रा ऊचुः ।
027a	गमिष्यामो मानुषं देवलोकाद्दुराधरो विहितो यत्र मोक्षः ।
027c	देवास्त्वस्मानादधीरञ्जनन्यां धर्मो वायुर्मघवानश्विनौ च ॥
028	व्यास उवाच ।
028a	एतच्छ्रुत्वा वज्रपाणिर्वचस्तु देवश्रेष्ठं पुनरेवेदमाह ।
028c	वीर्येणाहं पुरुषं कार्यहेतोर्दद्यामेषां पञ्चमं मत्प्रसूतम् ॥
029a	विश्वभुग्भूतधामा च शिबिरिन्द्रः प्रतापवान् ।
029c	शान्तिश्चतुर्थस्तेषां वै तेजस्वी पञ्चमः स्मृतः ॥
030a	तेषां कामं भगवानुग्रधन्वा प्रादादिष्टं सन्निसर्गाद्यथोक्तम् ।
030c	तां चाप्येषां योषितं लोककान्तां श्रियं भार्यां व्यदधान्मानुषेषु ॥
031a	तैरेव सार्धं तु ततः स देवो जगाम नारायणमप्रमेयम् ।
031c	अनन्तमव्यक्तमजं पुराणं सनातनं विश्वमनन्तरूपम् ॥
032a	स चापि तद्व्यदधात्सर्वमेव ततः सर्वे सम्बभूवुर्धरण्यमाम् ।
032c	`नरं तु देवं विबुधप्रधानमिन्द्राज्जिष्णुं पञ्चमं कल्पयित्वा ।
032e	'स चापि केशौ हरिरुद्बबर्हशुक्लमेकमपरं चापि कृष्णम् ॥
033a	तौ चापि केशौ विशतां यदूनाङ्कुले स्त्रियौ देवकीं रोहिणीं च ।
033c	तयोरेको बलदेवो बभूव योऽसौ श्वेतस्य देवस्य केशः ।
033e	कृष्णो द्वितीयः केशवः सम्बभूव केशो योऽसौ वर्णतः कृष्ण उक्तः ॥
034a	ये ते पूर्वं शक्ररूपा निबद्धास्तस्यां दर्यां पर्वतस्योत्तरस्य ।
034c	इहैव ते पाण्डवा वीर्यवन्तः शक्रस्यांशः पाण्डवः सव्यसाची ॥
035a	एवमेते पाण्डवाः सम्बभूवुर्ये ते राजन्पूर्वमिन्द्रा बभूवुः ।
035c	लक्ष्मीश्चैषां पूर्वमेवोपदिष्टा भार्या यैषा द्रौपदी दिव्यरूपा ॥
036a	कथं हि स्त्री कर्मणा ते महीतलात्समुत्तिष्ठेदन्यतो दैवयोगात् ।
036c	यस्या रूपं सोमसूर्यप्रकाशं गन्धश्चास्याः कोशमात्रात्प्रवाति ॥
037a	इदं चान्यत्प्रीतिपूर्वं नरेन्द्र ददानि ते वरमत्यद्भुतं च ।
037c	दिव्यं चक्षुः पश्य कुन्तीसुतांस्त्वं पुण्यैर्दिव्यैः पूर्वदेहैरुपेतान् ॥
038	वैशम्पायन उवाच ।
038a	ततो व्यासः परमोदारकर्मा शुचिर्विप्रस्तपसा तस्य राज्ञः ।
038c	चक्षुर्दिव्यं प्रददौ तांश्च सर्वान्राजाऽपश्यत्पूर्वदेहैर्यथावत् ॥
039a	ततो दिव्यान्हेमकिरीटमालिनः शक्रप्रख्यान्पावकादित्यवर्णान् ।
039c	बद्धापीडांश्चारुरूपांश्च यूनो व्यूढोरस्कांस्तालमात्रान्ददर्श ॥
040a	दिव्यैर्वस्त्रैररजोभिः सुगन्धैर्माल्यैश्चाग्र्यैः शोभमानानतीव ।
040c	साक्षात्त्र्यक्षान्वा वसूंश्चापि रुद्रा-नादित्यान्वा सर्वगुणोपपन्नान् ॥
041a	तान्पूर्वेन्द्रानभिवीक्ष्याभिरूपाञ्शक्रात्मजं चेन्द्ररूपं निशम्य ।
041c	प्रीतो राजा द्रुपदो विस्मितश्च दिव्यां मायां तामवेक्ष्याप्रमेयाम् ॥
042a	तां चैवाग्र्यां स्त्रियमतिरूपयुक्तां दिव्यां साक्षात्सोमवह्निप्रकाशाम् ।
042c	योग्यां तेषां रूपतेजोयशोभिःपत्नी मत्वा हृष्टवान्पार्थिवेन्द्रः ॥
043a	स तद्दृष्ट्वा महदाश्चर्यरूपं जग्राह पादौ सत्यवत्याः सुतस्य ।
043c	नैतच्चित्रं परमर्षे त्वयीति प्रसन्नचेताः स उवाच चैनम् ॥
044	`व्यास उवाच ।
044a	इदं चापि पुरावृत्तं तन्निबोध च भूमिप ।
044c	कीर्त्यमानं नृपर्षीणां पूर्वेषां दारकर्मणि ॥
045a	नितन्तुर्नाम राजर्षिर्बभूव भुवि विश्रुतः ।
045c	तस्य पुत्रा महेष्वासा बभूवुः पञ्च भूमिपाः ॥
046a	साल्वेयः शूरसेनश्च श्रुतसेनश्च वीर्यवान् ।
046c	तिन्दुसारोऽतिसारश्च क्षत्रियाः क्रतुयाजिनः ॥
047a	नातिचक्रमुरन्योन्यमन्योन्यस्य प्रियंवदाः ।
047c	अनीर्ष्यवो धर्मविदः सौम्याश्चैव प्रियङ्कराः ॥
048a	एतान्नैतन्तवान्पञ्च शिबिपुत्री स्वयंवरे ।
048c	अवाप स्वपतीन्वीरान्भौमाश्वी मनुजाधिपान् ॥
049a	वीणेव मधुरारावा गान्धर्वस्वरमूर्च्छिता ।
049c	उत्तमा सर्वनारीणां भौमाश्वी ह्यभवत्तदा ॥
050a	यस्या नैतन्तवाः पञ्च पतयः क्षत्रियर्षभाः ।
050c	बभूवुः पृथिवीपालाः सर्वैः समुदिता गुणैः ॥
051a	तेषामेकाभवद्भार्या राज्ञामौशीनरी शुभा ।
051c	भौमाश्वी नाम भद्रं ते तथारूपगुणान्विता ॥
052a	पञ्चभ्यः पञ्चधा पञ्च दायादान्सा व्यजायत ।
052c	तेभ्यो नैतन्तवेभ्यस्तु राजशार्दूल वै तदा ॥
053a	पृथगाख्याऽभवत्तेषां भ्रातॄणां पञ्चधा भुवि ।
053c	यथावत्कीर्त्यमानांस्ताञ्छृणु मे राजसत्तम ॥
054a	साल्वेयाः शूरसेनाश्च श्रुतसेनाश्च पार्थिवाः ।
054c	तिन्दुसारातिसाराश्च वंशा एषां नृपोत्तम ॥
055a	एवमेकाऽभवद्भार्या भौमाश्वी भुवि विश्रुता ।
055c	तथैव द्रुपदैषा ते सुता वै देवरूपिणी ।
055e	पञ्चानां विहिता पत्नी कृष्णा पार्षत्यनिन्दिता' ॥
056	व्यास उवाच ।
056a	आसीत्तपोवंने काचिदृषेः कन्या महात्मनः ।
056c	नाध्यगच्छत्पतिं सा तु कन्या रूपवती सती ॥
057a	तोषयामास तपसा सा किलोग्रेण शङ्करम् ।
057c	तामुवाचेश्वरः प्रीतो वृणु काममिति स्वयम् ॥
058a	सैवमुक्ताऽब्रवीत्कन्या देवं वरदमीश्वरम् ।
058c	पतिं सर्वगुणोपेतमिच्छामीति पुनःपुनः ॥
059a	ददौ तस्यै स देवेशस्तं वरं प्रीतमानसः ।
059c	पञ्च ते पतयो भद्रे भविष्यन्तीति शङ्करः ॥
060a	सा प्रसादयती देवमिदं भूयोऽभ्यभाषत ।
060c	एकं पतिं गुणोपेतं त्वत्तोऽर्हामीति शङ्कर ॥
061a	तां देवदेवः प्रीतात्मा पुनः प्राह शुभं वचः ।
061c	पञ्चकृत्वस्त्वयोक्तोऽहं पतिं देहीति वै पुनः ॥
062a	तत्तथा भविता भद्रे वचस्तद्भद्रमस्तु ते ।
062c	देहमन्यं गतायास्ते सर्वमेतद्भविष्यति ॥
063a	द्रुपदैषा हि सा जज्ञे सुता वै देवरूपिणी ।
063c	पञ्चानां विहिता पत्नी कृष्णा पार्षत्यनिन्दिता ॥
064a	`सैव नालायनी भूत्वा रूपेणाप्रतिमा भुवि ।
064c	मौद्गल्यं पतिमास्थाय शिवाद्वरमभीप्सती ॥
065a	एतद्देवरहस्यं ते श्रावितं राजसत्तम ।
065c	नाख्यातव्यं कस्यचिद्वै देवगुह्यमिदं यतः ॥'
066a	स्वर्गश्रीः पाण्डवार्थं तु समुत्पन्ना महामखे ।
066c	सेह तप्त्वा तपो घोरं दुहितृत्वं तवागता ॥
067a	सैषा देवी रुचिरा देवजुष्टापञ्चानामेका स्वकृतेनेह कर्मणा ।
067c	सृष्टा स्वयं देवपत्नी स्वयंभुवा श्रुत्वा राजन्द्रुपदेष्टं कुरुष्व ॥ ॥

इति श्रीमन्महाभारते आदिपर्वणि वैवाहिकपर्वणि चतुर्दशाधिकद्विशततमोऽध्यायः ॥ 214 ॥

1-214-1 शमिता यज्ञे पशुवधकर्ता तस्य भावः शामित्रम् ॥ 1-214-3 यत्र प्रजापतिस्तत्र सोमादयः समाजग्मुः ॥ 1-214-11 तस्याः अश्रुबिन्दुः । सन्धिरार्षः ॥ 1-214-21 ततः शीघ्रमप्रवेशाद्धेतोः ॥ 1-214-23 हे भव अद्य त्वमशेषस्य भुवनस्य आद्यः पतिरसि । अद्येत्यनेन मां जित्वैव नत्वन्यथेति सूचितम् ॥ 1-214-24 शेषं प्रसादम् ॥ 1-214-27 दुराधरो दुष्प्रापः ॥ 1-214-28 वीर्येण शुक्रद्वारा पुरुषमंशभूतं दद्याम् ॥ 1-214-29 तेजस्वी इन्द्रांशः ॥ 1-214-31 तैर्विश्वभुगादिभिः । स देवो महादेवः ॥ 1-214-32 व्यदधाद्विहितवान् आज्ञप्तवानित्यर्थः । उद्बबर्ह उद्धृतवान् ॥ 1-214-38 तस्य राज्ञः । तस्मै राज्ञे ॥ चतुर्दशाधिकद्विशततमोऽध्यायः ॥ 214 ॥
