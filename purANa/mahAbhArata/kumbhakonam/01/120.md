अध्यायः 120

पृथाया बाल्यचरित्रकथनम् ॥ 1 ॥ तस्या दुर्वाससो मन्त्रप्राप्तिः ॥ 2 ॥ मन्त्रप्रभावजिज्ञासयाऽऽहूतात्सूर्यात्कुन्त्यां कर्णस्योत्पत्तिः ॥ 3 ॥ लोकभयात्कुन्त्या यमुनायां विसृष्टस्य राधाभर्त्रा स्वीकारो वसुषेणेति नामकरणं च ॥ 4 ॥ सङ्ग्रहेण कर्णचरित्रकथनम् ॥ 5 ॥
001	वैशम्पायन उवाच ।
001a	शूरो नाम यदुश्रेष्ठो वसुदेवपिताऽभवत् ।
001c	तस्य कन्या पृथा नाम रूपेणाप्रतिमा भुवि ॥
002a	पितृष्वस्रीयाय स तामनपत्याय भारत ।
002c	अग्र्यमग्रे प्रतिज्ञाय स्वस्यापत्यं स सत्यवाक् ॥
003a	अग्रजामथ तां कन्यां शूरोऽनुग्रहकाङ्क्षिणे ।
003c	प्रददौ कुन्तिभोजाय सखा सख्ये महात्मने ॥
004a	नियुक्ता सा पितुर्गेहे ब्राह्मणातिथिपूजने ।
004c	उग्रं पर्यचरत्तत्र ब्राह्मणं संशितब्रतम् ॥
005a	निगूढनिश्चयं धर्मे यं तं दुर्वाससं विदुः ।
005c	तमुग्रं संशितात्मानं सर्वयत्नैरतोषयत् ॥
006a	`दध्याज्यकादिभिर्नित्यं व्यञ्जनैः प्रत्यहं शुभा ।
006c	सहस्रसङ्ख्यैर्योगीन्द्रमुपचारदनुत्तमा ॥
007a	दुर्वासा वत्सरस्यान्ते ददौ मन्त्रमनुत्तमम्' ।
007c	यशस्विन्यै पृथायै तदापद्धर्मान्ववेक्षया ।
007e	अभिचाराभिसंयुक्तमब्रवीच्चैव तां मुनिः ॥
008a	यं यं देवं त्वमेतेन मन्त्रेणावाहयिष्यसि ।
008c	तस्य तस्य प्रभावेण तव पुत्रो भविष्यति ॥
009a	तथोक्ता सा तु विप्रेण कुन्ती कौतूहलान्विता ।
009c	कन्या सती देवमर्कमाजुहाव यशस्विनी ॥
010a	ततो घनान्तरं कृत्वा स्वमार्गं तपनस्तदा ।
010c	उपतस्थे स तां कन्यां पृथां पृथुललोचनाम् ॥
011a	सा ददर्श तमायान्तं भास्करं लोकभावनम् ।
011c	विस्मिता चानवद्याङ्गी दृष्ट्वा तन्महदद्भुतम् ॥
012a	`साब्रवीद्भगवन्कस्त्वमाविर्भूतो ममाग्रतः ।
012	आदित्य उवाच ।
012a	आहूतोपस्थितं भद्रे ऋषिमन्त्रेण चोदितम् ।
012c	विद्धि मां पुत्रलाभाय देवमर्कं शुचिस्मिते ॥
013a	पुत्रस्ते निर्मितः सुभ्रु शृणु महादृक्छुभानने ।
013c	आदित्ये कुण्डले बिभ्रत्कवचं चैव मामकम् ॥
014a	शस्त्रास्त्राणामभेद्यश्च भविष्यति शुचिस्मिते ।
014c	नास्य किञ्चिददेयं च ब्राह्मणेभ्यो भविष्यति ॥
015a	चोद्यमानो मया चापि न क्षमं चिन्तयिष्यति ।
015c	दास्यत्येव हि विप्रेभ्यो मानी चैव भविष्यति ॥
016	वैशम्पायन उवाच ।
016a	एवमुक्ता ततः कुन्ती गोपतिं प्रत्युवाच ह ।
016c	कन्या पितृवशा चाहं पुरुषार्थो न चैव मे ॥'
017a	कश्चिन्मे ब्राह्मणः प्रादाद्वरं विद्यां च शत्रुहन् ।
017c	तद्विजिज्ञासयाऽऽह्वानं कृतवत्यस्मि ते विभो ॥
018a	एतस्मिन्नपराधे त्वां शिरसाऽहं प्रसादये ।
018c	योषितो हि सदा रक्ष्यास्त्वपराधेऽपि नित्यशः ॥
019	सूर्य उवाच ।
019a	वेदाहं सर्वमेवैतद्यद्दुर्वासा वरं ददौ ।
019c	सन्त्यज्य भयमेवेह क्रियतां सङ्गमो मम ॥
020a	अमोघं दर्शनं मह्यमाहूतश्चास्मि ते शुभे ।
020c	वृथाऽऽह्वानेऽपि ते भीरु दोषः स्यान्नात्र संशयः ॥
021a	`यद्येवं मन्यसे भीरु किमाह्वयसि भास्करम् ।
021c	यदि मामवजानासि ऋषिः स न भविष्यति ॥
022a	मन्त्रदानेन यस्मात्त्वमवलेपेन दर्पिता ।
022c	कुलं च तेऽद्य धक्ष्यामि क्रोधदीप्तेन चक्षुषा' ॥
023	वैशम्पायन उवाच ।
023a	एवमुक्ता बहुविधं सान्त्वपूर्वं विवस्वता ।
023c	सा तु नैच्छद्वरारोहा कन्याहमिति भारत ॥
024a	बन्धुपक्षभयाद्भीता लज्जया च यशस्विनी ।
024c	तामर्कः पुनरेवेदब्रवीद्भरतर्षभ ॥
025ac	मत्प्रसादान्न ते राज्ञि भविता दोष इत्युत ॥
026	`कुन्त्युवाच ।
026a	प्रसीद भगवन्मह्यमवलेपो हि नास्ति मे ।
026c	त्वयैव परिहार्यं स्यात्कन्याभावस्य दूषणम् ॥
027	आदित्य उवाच ।
027a	व्यपयातु भयं तेऽद्य कुमारं प्रसमीक्षसे ।
027c	मया त्वं चाप्यनुज्ञाता पुनः कन्या भविष्यसि ॥
028	वैशम्पायन उवाच ।
028a	एवमुक्ता ततः कुन्ती सम्प्रहृष्टतनूरुहा ।
028c	सङ्गताऽभूत्तदा सुभ्रूरादित्येन महात्मना ॥
029a	प्रकाशकर्मा तपनः कन्यागर्भं ददौ पुनः ।'
029c	तत्र वीरः समभवत्सर्वशस्त्रभृतां वरः ॥
030a	आमुक्तकवचः श्रीमान्देवगर्भः श्रियान्वितः ।
030c	सहजं कवचं बिभ्रत्कुण्डलोद्द्योतिताननः ॥
031a	अजायत सुतः कर्णः सर्वलोकेषु विश्रुतः ।
031c	प्रादाच्च तस्यै कन्यात्वं पुनः स परमद्युतिः ॥
032a	दत्त्वा च तपतां श्रेष्ठो दिवमाचक्रमे ततः ।
032c	दृष्ट्वा कुमारं जातं सा वार्ष्णेयी दीनमानसा ॥
033a	एकाग्रं चिन्तयामास किं कृत्वा सुकृतं भवेत् ।
033c	गूहमानापचारं सा बन्धुपक्षभयात्तदा ॥
034a	मञ्जूषां रत्नसम्पूर्णां कृत्वा बालसमाश्रिताम् ।
034c	उत्ससर्ज कुमारं तं जले कुन्ती महाबलम् ॥
035a	तमुत्सृष्टं जले गर्भं राधाभर्ता महायशाः ।
035c	पुत्रत्वे कल्पयामास सभार्यः सूतनन्दनः ॥
036a	नामधेयं च चक्राते तस्य बालस्य तावुभौ ।
036c	वसुना सह जातोऽयं वसुषेणो भवत्विति ॥
037a	स वर्धमानो बलवान्सर्वास्त्रेषूद्यतोऽभवत् ।
037c	आपृष्ठतापादादित्यमुपातिष्ठत वीर्यवान् ॥
038a	तस्मिन्काले तु जपतस्तस्य वीरस्य धीमतः ।
038c	नादेयं ब्राह्मणेष्वासीत्किञ्चिद्वसु महीतले ॥
039a	`ततः काले तु कस्मिंश्चित्स्वप्नान्ते कर्णमब्रवीत् ।
039c	आदित्यो ब्राह्मणो भूत्वा शृणु वीर वचो मम ॥
040a	प्रभातायां रजन्यां त्वामागमिष्यति वासवः ।
040c	न तस्य भिक्षा दातव्या विप्ररूपी भविष्यति ॥
041a	निश्चयोऽस्यापहर्तुं ते कवचं कुण्डले तथा ।
041c	अतस्त्वां बोधयाम्येष स्मर्तासि वचनं मम ॥
042	कर्ण उवाच ।
042a	शक्रो मां विप्ररूपेण यदि वै याचते द्विज ।
042c	कथं तस्मै न दास्यामि यथा चास्म्यवबोधितः ॥
043a	विप्राः पूज्यास्तु देवानां सततं प्रियमिच्छताम् ।
043c	तं देवदेवं जानन्वै न शक्तोऽस्म्यवमन्त्रणे ॥
044	सूर्य उवाच ।
044a	यद्येवं शृणु मे वीर वरं ते सोऽपि दास्यति ।
044c	शक्तिं त्वमपि याचेथाः सर्वशत्रुविबाधिनीम् ॥
045	वैशम्पायन उवाच ।
045a	एवमुक्त्वा द्विजः स्वप्ने तत्रैवान्तरधीयत ।
045c	कर्णः प्रबुद्धस्तं स्वप्नं चिन्तयानोऽभवत्तदा ॥
046a	तमिन्द्रो ब्राह्मणो भूत्वा पुत्रार्थं भूतभावनः ।
046c	कुण्डले प्रार्थयामास कवचं च महाद्युतिः ॥
047a	उत्कृत्याविमनाः स्वाङ्गात्कवचं रुधिरस्रवम् ।
047c	कर्णौ पार्श्वे च द्वे छित्त्वा प्रायच्छत्स कृताञ्जलिः ॥
048a	प्रतिगृह्य तु देवेशस्तुष्टस्तेनास्य कर्मणा ।
048c	अहो साहसमित्याह मनसा वासवो हसन् ॥
049a	देवदानवयक्षाणां गन्धर्वोरगरक्षसाम् ।
049c	न तं पश्यामि यो ह्येतत्कर्म कर्ता भविष्यति ॥
050a	प्रीतोऽस्मि कर्मणा तेन वरं ब्रूहि यदिच्छसि ।
050	कर्ण उवाच ।
050c	इच्छामि भगवद्दत्तां शक्तिं शत्रुनिबर्हणीम् ॥
051	वैशम्पायन उवाच ।
051a	शक्तिं तस्मै ददौ शक्रो विस्मयाद्वाक्यमब्रवीत् ।
051c	देवदानवयक्षाणां गन्धर्वोरगरक्षसाम् ॥
052a	यस्मै क्षेप्स्यसि रुष्टः सन्सोऽनया न भविष्यति ।
052c	हत्वैकं समरे शत्रुं ततो मामागमिष्यति ।
052e	इत्युक्त्वान्तर्दधे शक्रो वरं दत्त्वा तु तस्य वै ॥
053a	प्राङ्नाम तस्य कथितं वसुषेण इति क्षितौ ।
053c	कर्णो वैकर्तनश्चैव कर्मणा तेन सोऽभवत् ॥ ॥

इति श्रीमन्महाभारते आदिपर्वणि सम्भवपर्वणि विंशत्यधिकशततमोऽध्यायः ॥ 120 ॥

1-120-2 अग्र्यं प्रथमम् । अग्रे जन्मतः पूर्वं प्रतिज्ञाय मया प्रथममपत्यं तुभ्यं देयमिति प्रतिश्रुत्य ॥ 1-120-7 अभिचारो वश्याकर्षणादिदृष्टफलं तद्युक्तम् ॥ 1-120-36 वसुना कवचकुण्डलादिद्रव्येण बद्ध इति वसुषेणः ॥ 1-120-37 आपृष्ठतापात् मध्याह्नात्परत इत्यर्थः ॥ 1-120-53 सहजकवचकर्तनात् कर्णः विशेषतः कर्तनेन वैकर्तनः । स्वार्थे तद्धितः ॥ विंशत्यधिकशततमोऽध्यायः ॥ 120 ॥
