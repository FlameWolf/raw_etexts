अध्यायः 042
*शृङ्गिशमीकसवादः ॥ 1 ॥ शमीकप्रेषितेन गौरमुखाख्यशिष्येण सह परिक्षित्संवादः ॥ 2 ॥ मन्त्रिभिः सह राज्ञो विचारः ॥ 3 ॥ तक्षककाश्यपसंवादः ॥ 4 ॥ 

001	शृङ्ग्युवाच । 
001a	यद्येतत्साहसं तात यदि वा दुष्कृतं कृतम् ।
001b	प्रियं वाप्यप्रियं वा ते वागुक्ता न मृषा भवेत् ॥
002a	नैवान्यथेदं भविता पितरेष ब्रवीमि ते ।
002b	नाहं मृषा ब्रवीम्येवं स्वैरेष्वपि कुतः शपन् ॥
003	शमीक उवाच । 
003a	जानाम्युग्रप्रभावं त्वां तात सत्यगिरं तथा ।
003b	नानृतं चोक्तपूर्वं ते नैतन्मिथ्या भविष्यति ॥
004a	पित्रा पुत्रो वयस्थोऽपि सततं वाच्य एव तु ।
004b	यथा स्याद्गुणसंयुक्तः प्राप्नुयाच्च महद्यशः ॥
005a	किं पुनर्बाल एव त्वं तपसा भावितः सदा ।
005b	वर्धते चेत्प्रभवतां कोपोऽतीव महात्मनाम् ॥
006a	उत्सीदेयुरिमे लोकाः क्षमा चास्य प्रतिक्रिया ।'
006b	सोऽहं पश्यामि वक्तव्यं त्वयि धर्मभृतां वर । 
006c	पुत्रत्वं बालतां चैव तवावेक्ष्य च साहसम् ॥ 
007a	स त्वं शमपरो भूत्वा वन्यमाहारमाचरन् ।
007b	चर क्रोधमिमं हित्वा नैवं धर्मं प्रहास्यसि ॥
008a	क्रोधो हि धर्मं हरति यतीनां दुःखसंचितम् ।
008b	ततो धर्मविहीनानां गतिरिष्टा न विद्यते ॥
009a	शम एव यतीनां हि क्षमिणां सिद्धिकारकः ।
009b	क्षमावतामयं लोकः परश्चैव क्षमावताम् ॥
010a	तस्माच्चरेथाः सततं क्षमाशीलो जितेन्द्रियः ।
010b	क्षमया प्राप्स्यसे लोकान्ब्रह्मणः समनन्तरान् ॥
011a	मया तु शममास्थाय यच्छक्यं कर्तुमद्य वै ।
011b	तत्करिष्याम्यहं तात प्रेपयिष्ये नृपाय वै ॥
012a	मम पुत्रेण शप्तोऽसि बालेनाकृतबुद्धिना ।
012b	ममेमां धर्षणां त्वत्तः प्रेक्ष्य राजन्नमर्षिणा ॥
013	सौतिरुवाच । 
013a	एवमादिश्य शिष्यं स प्रेषयामास सुव्रतः ।
013b	परिक्षिते नृपतये दयापन्नो महातपाः ॥
014a	संदिश्य कुशलप्रश्नं कार्यवृत्तान्तमेव च ।
014b	शिष्यं गौरमुखं नाम शीलवन्तं समाहितम् ॥
015a	सोऽभिगम्य ततः शीघ्रं नरेन्द्रं कुरुवर्धनम् ।
015b	विवेश भवनं राज्ञः पूर्वं द्वास्थैर्निवेदितः ॥
016a	पूजितस्तु नरेन्द्रेण द्विजो गौरमुखस्तदा ।
016b	आचख्यौ च परिश्रान्तो राज्ञः सर्वमशेषतः ॥
017a	शमीकवचनं घोरं यथोक्तं मन्त्रिसन्निधौ ।
017	गौरमुख उवाच |
017b	शमीको नाम राजेन्द्र वर्तते विषये तव ॥
018a	ऋषिः परमधर्मात्मा दान्तः शान्तो महातपाः ।
018b	तस्य त्वया नरव्याघ्र सर्पः प्राणैर्वियोजितः ॥
019a	अवसक्तो धनुष्कोट्या स्कन्धे मौनान्वितस्य च ।
019b	क्षान्तवांस्तव तत्कर्म पुत्रस्तस्य न चक्षमे ॥
020a	तेन शप्तोऽसि राजेन्द्र पितुरज्ञातमद्य वै ।
020b	तक्षकः सप्तरात्रेण मृत्युस्तव भविष्यति ॥
021a	तत्र रक्षां कुरुष्वेति पुनः पुनरथाब्रवीत् ।
021b	तदन्यथा न शक्यं च कर्तुं केनचिदप्युत ॥
022a	न हि शक्नोति संयन्तुं पुत्रं कोपसमन्वितम् ।
022b	ततोऽहं प्रेषितस्तेन तव राजन्हितार्थिना ॥
023	सौतिरुवाच । 
023a	इति श्रुत्वा वचो घोरं स राजा कुरुनन्दनः ।
023b	पर्यतप्यत तत्पापं कृत्वा राजा महातपाः ॥
024a	तं च मौनव्रतं श्रुत्वा वने मुनिवरं तदा ।
024b	भूय एवाभवद्राजा शोकसंतप्तमानसः ॥
025a	अनुक्रोशात्मतां तस्य शमीकस्यावधार्य च ।
025b	पर्यतप्यत भूयोपि कृत्वा तत्किल्बिषं मुनेः ॥
026a	न हि मृत्युं तथा राजा श्रुत्वा वै सोऽन्वतप्यत ।
026b	अशोचदमरप्रख्यो यथा कृत्वेह कर्म तत् ॥
027a	ततस्तं प्रेषयामास राजा गौरमुखं तदा ।
027b	भूयः प्रसादं भगवान्करोत्विह ममेति वै ॥
028a	श्रुत्वा तु वचनं राज्ञो मुनिर्गौरमुखस्तदा ।
028b	समनुज्ञाप्य वेगेन प्रजगामाश्रमं गुरोः ॥' 
029a	तस्मिंश्च गतमात्रेऽथ राजा गौरमुखे तदा ।
029b	मन्त्रिभिर्मन्त्रयामास सह संविग्नमानसः ॥
030a	संमन्त्र्य मन्त्रिभिश्चैव स तथा मन्त्रतत्त्ववित् ।
030b	प्रासादं कारयामास एकस्तम्भं सुरक्षितम् ॥
031a	रक्षां च विदधे तत्र भिषजश्चौषधानि च ।
031b	ब्राह्मणान्मन्त्रसिद्धांश्च सर्वतो वै न्ययोजयत् ॥
032a	राजकार्याणि तत्रस्थः सर्वाण्येवाकरोच्च सः ।
032b	मन्त्रिभिः सह धर्मज्ञः समन्तात्परिरक्षितः ॥
033a	न चैनं कश्चिदारूढं लभते राजसत्तमम् ।
033b	वातोऽपि निश्चरंस्तत्र प्रवेशे विनिवार्यते ॥
034a	प्राप्ते च दिवसे तस्मिन्सप्तमे द्विजसत्तमः ।
034b	काश्यपोऽभ्यागमद्विद्वांस्तं राजानं चिकित्सितुम् ॥
035a	श्रुतं हि तेन तदभूद्यथा तं राजसत्तमम् ।
035b	तक्षकः पन्नगश्रेष्ठो नेष्यते यमसादनम् ॥
036a	तं दष्टं पन्नगेन्द्रेण करिष्येऽहमपज्वरम् ।
036b	तत्र मेऽर्थश्च धर्मश्च भवितेति विचिन्तयन् ॥
037a	तं ददर्श स नागेन्द्रस्तक्षकः काश्यपं पथि ।
037b	गच्छन्तमेकमनसं द्विजो भूत्वा वयोऽतिगः ॥
038a	तमब्रवीत्पन्नगेन्द्रः काश्यपं मुनिपुंगवम् ।
038b	क्व भवांस्त्वरितो याति किंच कार्यं चिकीर्षति ॥
039	काश्यप उवाच । 
039a	नृपं कुरुकुलोत्पन्नं परिक्षितमरिंदमम् ।
039b	तक्षकः पन्नगश्रेष्ठस्तेजसाऽध्य प्रधक्ष्यति ॥
040a	तं दष्टं पन्नगेन्द्रेण तेनाग्निसमतेजसम् ।
040b	पाण्डवानां कुलकरं राजानममितौजसम् । 
040c	गच्छामित्वरितं सौम्य सद्यः कर्तुमपज्वरम् ॥ 
041a	विज्ञातविषविद्योऽहं ब्राह्मणो लोकपूजितः ।
041b	अस्मद्गुरुकटाक्षेण कल्योऽहं विषनाशने ॥' 
042	तक्षक उवाच । 
042a	अहं स तक्षको ब्रह्मंस्तं धक्ष्यामि महीपतिम् ।
042b	निवर्तस्व न शक्तस्त्वं मया दष्टं चिकित्सितुम् ॥
043	काश्यप उवाच । 
043a	अहं तं नृपतिं गत्वा त्वया दष्टमपज्वरम् ।
043b	करिष्यामीति मे बुद्धिर्विद्याबलसमन्विता ॥ ॥
इति श्रीमन्महाभारते आदिपर्वणि आस्तीकपर्वणि द्विचत्वारिंशोऽध्यायः ॥ 42 ॥ 
*1-42-2 स्वैरेष्वपि परिहासादिष्वपि ॥ 1-42-4 वयस्थोऽपि प्रौढोपि । वाच्यः शास्यः ॥ 1-42-5 प्रभवतां योगैश्वर्यवताम् ॥ 1-42-8 यतीनां आमुष्मिकहितार्थं यतमानानाम् ॥ 1-42-10 समनन्तरान् प्रत्यासन्नान् ॥ 1-42-11 प्रेषयिष्ये संदेशहरमिति शेषः ॥ 1-42-19 न चक्षमे न क्षान्तवान् ॥ 1-42-23 पापं कृत्वैव पर्यतप्यत नतु मृत्युं श्रुत्वा ॥ 1-42-33 आरूढं प्रासादारूढम् ॥ 1-42-43 नृपतिं गत्वा नृपतिं नागेति पाठान्तरम् ॥ द्विचत्वारिंशोऽध्यायः ॥ 42 ॥
