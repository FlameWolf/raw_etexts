अध्यायः 061

वैशंपायनेन जनमेजयाय संक्षिप्य भारतकथाकथनम् ॥ 1 ॥
KK0106061001	वैशंपायन उवाच ।
KK0106061001a	शृणु राजन्यथा वीरा भ्रातरः पञ्च पाण्डवाः ।
KK0106061001c	विरोधमन्वगच्छन्त धार्तराष्ट्रैर्दुरात्मभिः ॥'
KK0106061002a	गुरवे प्राङ्नमस्कृत्य मनोबुद्धिसमाधिभिः ।
KK0106061002c	संपूज्य च द्विजान्सर्वांस्तथान्यान्विदुषो जनान् ॥
KK0106061003a	महर्षेर्विश्रुतस्येह सर्वलोकेषु धीमतः ।
KK0106061003c	प्रवक्ष्यामि मतं कृत्स्नं व्यासस्यामिततेजसः ॥
KK0106061004a	श्रोतुं पात्रं च राजंस्त्वं प्राप्येमां भारतीं कथाम् ।
KK0106061004c	गुरोर्वक्त्रपरिस्पन्दो मनः प्रोत्साहतीव मे ॥
KK0106061005a	शृणु राजन्यथा भेदः कुरुपाण्डवयोरभूत् ।
KK0106061005c	राज्यार्थे द्यूतसंभूतो वनवासस्तथैव च ॥
KK0106061006a	यथा च युद्धमभवत्पृथिवीक्षयकारकम् ।
KK0106061006c	तत्तेऽहं कथयिष्यामि पृच्छते भरतर्षभ ॥
KK0106061007a	मृते पितरि ते वीरा वनादेत्य स्वमन्दिरम् ।
KK0106061007c	नचिरादेव विद्वांसो वेदे धनुषि चाभवन् ॥
KK0106061008a	तांस्तथा सत्ववीर्यौजःसंपन्नान्पौरसंमतान् ।
KK0106061008c	नामृष्यन्कुरवो दृष्ट्वा पाण्डवाञ्श्रीयशोभृतः ॥
KK0106061009a	ततो दुर्योधनः क्रूरः कर्णश्च सहसौबलः ।
KK0106061009c	तेषां निग्रहनिर्वासान्विविधांस्ते समारभन् ॥
KK0106061010a	ततो दुर्योधनः क्रूरः कुलिङ्गस्य मते स्थितः ।
KK0106061010c	पाम्डवान्विविधोपायै राज्यहेतोरपीडयत् ॥
KK0106061011a	ददावथ विषं पापो भीमाय धृतराष्ट्रजः ।
KK0106061011c	जरयामास तद्वीरः सहान्नेन वृकोदरः ॥
KK0106061012a	प्रमाणकोट्यां संसुप्तं पुनर्बद्ध्वा वृकोदरम् ।
KK0106061012c	तोयेषु भीमं गङ्गायाः प्रक्षिप्य पुरमाव्रजत् ॥
KK0106061013a	यदा विबुद्धः कौन्तेयस्तदा संछिद्य बन्धनम् ।
KK0106061013c	उदतिष्ठन्महाबाहुर्भीमसेनो गतव्यथः ॥
KK0106061014a	आशीविषैः कृष्णसर्पैः सुप्तं चैनमदंशयत् ।
KK0106061014c	सर्वेष्वेवाङ्गदेशेषु न ममार स शत्रुहा ॥
KK0106061015a	तेषां तु विप्रकारेषु तेषु तेषु महामतिः ।
KK0106061015c	मोक्षणे प्रतिकारे च विदुरोऽवहितोऽभवत् ॥
KK0106061016a	स्वर्गस्थो जीवलोकस्य यथा शक्रः सुखावहः ।
KK0106061016c	पाण्डवानां तथा नित्यं विदुरोऽपि सुखावहः ॥
KK0106061017a	यदा तु विविधोपायैः संवृतैर्विवृतैरपि ।
KK0106061017c	नाशकद्विनिहन्तुं तान्दैवभाव्यर्थरक्षितान् ॥
KK0106061018a	ततः संमन्त्र्य सचिवैर्वृषदुःशासनादिभिः ।
KK0106061018c	धृतराष्ट्रमनुज्ञाप्य जातुषं गृहमादिशत् ॥
KK0106061019a	तत्र तान्वासयामास पाण्डवानमितौजसः ।
KK0106061019c	सुतप्रियैषी तान्राजा पाण्डवानम्बिकासुतः ।
KK0106061019e	ततो विवासयामास राज्यभोगबुभुक्षया ॥
KK0106061020a	ते प्रातिष्ठन्त सहिता नगरान्नागसाह्वयात् ।
KK0106061021c	प्रस्थाने चाभवन्मन्त्री क्षत्ता तेषां महात्मनाम् ॥
KK0106061021a	तेन मुक्ता जतुगृहान्निशीथे प्राद्रवन्वनम् ।
KK0106061021c	ततः संप्राप्य कौन्तेया नगरं वारणावतम् ॥
KK0106061022a	न्यवसन्त महात्मानो मात्रा सह परन्तपाः ।
KK0106061022c	धृतराष्ट्रेण चाज्ञप्ता उषिता जातुषे गृहे ॥
KK0106061023a	पुरोचनाद्रक्षमाणाः संवत्सरमतन्द्रिताः ।
KK0106061023c	सुरुङ्गां कारयित्वा तु विदुरेण प्रचोदिताः ॥
KK0106061024a	आदीप्य जातुषं वेश्म दग्ध्वा चैव पुरोचनम् ।
KK0106061024c	प्राद्रवन्भयसंविग्ना मात्रा सह परन्तपाः ॥
KK0106061025a	ददृशुर्दारुमं रक्षो हिडिम्बं वननिर्झरे ।
KK0106061025c	हत्वा च तं राक्षसेन्द्रं भीताः समवबोधनात् ॥
KK0106061026a	निशि संप्राद्रवन्पार्था धार्तराष्ट्रभयार्दिताः ।
KK0106061026c	प्राप्ता हिडिम्बा भीमेन यत्र जातो घटोत्कचः ॥
KK0106061027a	एकचक्रां ततो हत्वा पाण्डवाः संशितव्रताः ।
KK0106061027c	वेदाध्ययनसंपन्नास्तेऽभवन्ब्रह्मचारिणः ॥
KK0106061028a	ते तत्र नियताः कालं कंचिदूषुर्नरर्षभाः ।
KK0106061028c	मात्रा सहैकचक्रायां ब्राह्मणस्य निवेशने ॥
KK0106061029a	तत्राससाद क्षुधितं पुरुषादं वृकोदरः ।
KK0106061029c	भीमसेनो महाबाहुर्बकं नाम महाबलम् ॥
KK0106061030a	तं चापि पुरुषव्याघ्रो बाहुवीर्येण पाण्डवः ।
KK0106061030c	निहत्य तरसा वीरो नागरान्पर्यसान्त्वयत् ॥
KK0106061031a	ततस्ते शुश्रुवुः कृष्णां पञ्चालेषु स्वयंवराम् ।
KK0106061031c	श्रुत्वा चैवाभ्यगच्छ्त गत्वा चैवालभन्त ताम् ॥
KK0106061032a	ते तत्र द्रौपदीं लब्ध्वा परिसंवत्सरोषिताः ।
KK0106061032c	विदिता हास्तिनपुरं प्रत्याजग्मुररिन्दमाः ॥
KK0106061033a	ते उक्ता धृतराष्ट्रेण राज्ञा शान्तनवेन च ।
KK0106061033c	भ्रातृभिर्विग्रहस्तात कथं वो न भवेदिति ॥
KK0106061034a	अस्माभिः खाण्डवप्रस्थे युष्मद्वासोऽनुचिन्तितः ।
KK0106061034c	तस्माज्जनपदोपेतं सुविभक्तमहापथम् ॥
KK0106061035a	वासाय स्वाण्डवप्रस्थं व्रजध्वं गतमत्सराः ।
KK0106061035c	तयोस्ते वचनाज्जग्मुः सह सर्वैः सुहृज्जनैः ॥
KK0106061036a	नगरं खाण्डवप्रस्थं रत्नान्यादाय सर्वशः ।
KK0106061036c	तत्र ते न्यवसन्पार्थाः संवत्सरगणांन्बहून् ॥
KK0106061037a	वशे शस्त्रप्रतापेन कुर्वन्तोऽन्यान्महीभृतः ।
KK0106061037c	एवं धर्मप्रधानास्ते सत्यव्रतपरायणाः ॥
KK0106061038a	अप्रमत्तोत्थिताः क्षान्ताः प्रतपन्तोऽहितान्बहून् ।
KK0106061038c	अजयद्भीमसेनस्तु दिशं प्राचीं महायशाः ॥
KK0106061039a	उदीचीमर्जुनो वीरः प्रतीचीं नकुलस्तथा ।
KK0106061039c	दक्षिणां सहदेवस्तु विजिग्ये परवीरहा ॥
KK0106061040a	एवं चक्रुरिमां सर्वे वशे कृत्स्नां वसुन्धराम् ।
KK0106061040c	पञ्चभिः सूर्यसङ्काशैः सूर्येण च विराजता ॥
KK0106061041a	षट्सूर्येवाभवत्पृथ्वी पाण्डवैः सत्यविक्रमैः ।
KK0106061041c	ततो निमित्ते कस्मिंश्चिद्धर्मराजो युधिष्ठिरः ॥
KK0106061042a	वनं प्रस्थापयामास तेजस्वी सत्यविक्रमः ।
KK0106061042c	प्राणेभ्योऽपि प्रियतरं भ्रातरं सव्यसाचिनम् ॥
KK0106061043a	अर्जुनं पुरुषव्याघ्रं स्थिरात्मानं गुणैर्युतम् ।
KK0106061043c	स वै संवत्सरं पूर्णं मासं चैकं वने वसन् ॥
KK0106061044a	तीर्थयात्रां च कृतवान्नागकन्यामवाप च ।
KK0106061044c	पाण्ड्यस्य तनयां लब्ध्वा तत्र ताभ्यांसहोषितः' ॥
KK0106061045a	ततोऽगच्छद्धृषीकेशं द्वारवत्यां कदाचन ।
KK0106061045c	लब्धवांस्तत्र बीभत्सुर्भार्यां राजीवलोचनाम् ॥
KK0106061046a	अनुजां वासुदेवस्य सुभद्रां भद्रभाषिणीम् ।
KK0106061046c	सा शचीव महेन्द्रेण श्रीः कृष्णेनेव सङ्गता ॥
KK0106061047a	सुभद्रा युयुजे प्रीत्या पाण्डवेनार्जुनेन ह ।
KK0106061047c	अतर्पयच्च कौन्तेयः खाण्डवे हव्यवाहनम् ॥
KK0106061048a	बीभत्सुर्वासुदेवेन सहितो नृपस्तम ।
KK0106061048c	नातिभारो हि पार्थस्य केशवेन सहाभवत् ॥
KK0106061049a	व्यवसायसहायस्य विष्णोः शत्रुवधेष्विव ।
KK0106061049c	पार्थायाग्निर्ददौ चापि गाण्डीवं धनुरुत्तमम् ॥
KK0106061050a	इषुधी चाक्षयैर्बाणै रथं च कपिलक्षणम् ।
KK0106061050c	मोक्षयामास बीभत्सुर्मयं यत्र महासुरम् ॥
KK0106061051a	स चकार सभां दिव्यां सर्वरत्नसमाचिताम् ।
KK0106061051c	तस्यां दुर्योधनो मन्दो लोभं चक्रे सुदुर्मतिः ॥
KK0106061052a	ततोऽक्षैर्वञ्चयित्वा च सौबलेन युधिष्ठिरम् ।
KK0106061052c	वनं प्रस्थापयामास सप्तवर्षाणि पञ्च च ॥
KK0106061053a	अज्ञातमेकं राष्ट्रे च ततो वर्षं त्रयोदशम् ।
KK0106061053c	ततश्चतुर्दशे वर्षे याचमानाः स्वकं वसु ॥
KK0106061054a	नालभन्त महाराज ततो युद्धमवर्तत ।
KK0106061054c	ततस्ते क्षत्रमुत्साद्य हत्वा दुर्योधनं नृपम् ॥
KK0106061055a	राज्यं विहतभूयिष्ठं प्रत्यपद्यन्त पाण्डवाः ।
KK0106061055c	इष्ट्वा क्रतूंश्च विविधानश्वमेधादिकान्बहून् ॥
KK0106061056a	धृतराष्ट्रे गते स्वर्गं विदुरे पञ्चतां गते ।
KK0106061056c	गमयित्वा क्रियां स्वर्ग्यां राज्ञाममिततेजसाम् ॥
KK0106061057a	स्वं धाम याते वार्ष्णेये कृष्णदारान्प्ररक्ष्य च ।
KK0106061057c	महाप्रस्थानिकं कृत्वा गताः स्वर्गमनुत्तमम्' ॥
KK0106061058a	एवमेतत्पुरावृत्तं तेषामक्लिष्टकर्मणाम् ।
KK0106061058c	भेदो राज्यविनाशश्च जयश्च जयतांवर ॥ ॥

इति श्रीमन्महाभारते आदिपर्वणि अंशावतरणपर्वणि एकषष्टितमोऽध्यायः ॥ 61 ॥

1-61-4 प्रोत्साहतीव प्रोत्साहयतीव । परिस्पन्दमुदुत्साहयतीव मे इति पाठेगुरोर्वक्त्रपरिस्पन्दस्त्वं कथां कथयेत्याज्ञावचनं तज्जन्या मुत्प्रीतिः सा प्रोत्साहयती ॥ 4 ॥ 1-61-7 नचिरात् शीघ्र । विद्वांसोऽमवन् ॥ 1-61-12 प्रमाणकोट्यां गङ्गायास्तीर्थविशेषे । वृकनामा बहुभ क्षोऽग्निरुदरे यस्य स वृकोदरः ॥ 1-61-17 संवृतैर्गुप्तैः । विवृतै प्रकाशैः । दैवभाव्यर्थरक्षितान् दैवेनादृष्टेन भावी कुरुक्षयपाण्ड वराज्यलाभादिरर्थस्तस्मै रक्षितान् ॥ 1-61-18 वृषः कर्णः जातुषं लाक्षामयम् ॥ 1-61-20 अभवन्मित्रमित्यपि पाठः । क्षत्ता विदुरः ॥ 1-61-21 तेन क्षत्तुर्मन्त्रणेन ॥ 1-61-31 स्वयं वृणुते इति स्वयंवरा ताम् ॥ 1-61-33 शान्तनवेन भीष्मेण ॥ 1-61-36 आदाय भागश इत्यपि पाठः ॥ 1-61-48 नातीति खाण्डवदाह इति शेषः ॥ 1-61-49 व्यवसायो बुद्धिः ॥ 1-61-50 बाणैर्युक्ताविति शेषः । कपिलक्षणं वानरध्वजं । यत्र खाण्डवदाहे ॥ एकषष्टितमोऽध्यायः ॥ 61 ॥
