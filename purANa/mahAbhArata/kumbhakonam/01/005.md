अध्यायः 04005

*भृगुवंशकथनम् ॥ 1 ॥ पौलोमोपाख्यानम् ॥ 2 ॥ पुलोमापहारः ॥ 3 ॥ पुलोमाग्निसंवादः ॥ 4॥

शौनक उवाच ।	
KK0104005001a	पुराणमखिलं तात पिता तेऽधीतवान्पुरा ।
KK0104005001b	भारताध्ययनं सर्वं कृष्णद्वैपायनात्तदा ।'
KK0104005001c	कच्चित्त्वमपि तत्सर्वमधीषे रौमहर्षणे ॥
KK0104005002a	पुराणे हि कथा दिव्या आदिवंशाश्च धीमताम् ।
KK0104005002b	कथ्यन्ते ये पुराऽस्माभिः श्रुतपूर्वाः पितुस्तव ॥
KK0104005003a	तत्र वंशमहं पूर्वं श्रोतुमिच्छामि भार्गवम् ।
KK0104005003b	कथयस्व कथामेतां कल्याः स्मः श्रवणे तव ॥
KK0104005004	सौतिरुवाच ।
KK0104005004a	यदधीतं पुरा सम्यग्द्विजश्रेष्ठैर्महात्मभिः ।
KK0104005004b	वैशंपायनविप्राग्र्यैस्तैश्चापि कथितं यथा ॥
KK0104005005a	यदधीतं च पित्रा मे सम्यक्चैव ततो मया ।
KK0104005005b	तावच्छृणुष्व यो देवैः सेन्द्रैः सर्षिमरुद्गणैः ॥
KK0104005006a	पूजितः प्रवरो वंशो भार्गवो भृगुनन्दन ।
KK0104005006b	इमं वंशमहं पूर्वं भार्गवं ते महामुने ॥
KK0104005007a	निगदामि यथायुक्तं पुराणाश्रयसंयुतम् ।
KK0104005007b	भृगुर्महर्षिर्भगवान्ब्रह्मणा वै स्वयंभुवा ॥
KK0104005008a	वरुणस्य क्रतौ जातः पावकादिति नः श्रुतम् ।
KK0104005008b	भृगोः सुदयितः पुत्रश्च्यवनो नाम भार्गवः ॥
KK0104005009a	च्यवनस्य च दायादः प्रमतिर्नाम धार्मिकः ।
KK0104005009b	प्रमतेरप्यभूत्पुत्रो घृताच्यां रुरुरित्युत ॥
KK0104005010a	रुरोरपि सुतो जज्ञे शुनको वेदपारगः ।
KK0104005010b	प्रमद्वरायां धर्मात्मा तव पूर्वपितामहः ॥
KK0104005011a	तपस्वी च यशस्वी च श्रुतवान्ब्रह्मवित्तमः ।
KK0104005011b	धार्मिकः सत्यवादी च नियतो नियताशनः ॥
KK0104005012	शौनक उवाच ।
KK0104005012a	सूतपुत्र यथा तस्य भार्गवस्य महात्मनः ।
KK0104005012b	च्यवनत्वं परिख्यातं तन्ममाचक्ष्व पृच्छतः ॥
KK0104005013	सौतिरुवाच ।
KK0104005013a	भृगोः सुदयिता भार्या पुलोमेत्यभिविश्रुता ।
KK0104005013b	तस्यां समभवद्गर्भो भृगुवीर्यसमुद्भवः ॥
KK0104005014a	तस्मिन्गर्भेऽथ संभूते पुलोमायां भृगूद्वह ।
KK0104005014b	समये समशीलिन्यां धर्मपत्न्यां यशस्विनः ॥
KK0104005015a	अभिषेकाय निष्क्रान्ते भृगौ धर्मभृतां वरे ।
KK0104005015b	आश्रमं तस्य रक्षोऽथ पुलोमाऽभ्याजगाम ह ॥
KK0104005016a	तं प्रविश्याश्रमं दृष्ट्वा भृगोर्भार्यामनिन्दिताम् ।
KK0104005016b	हृच्छयेन समाविष्टो विचेताः समपद्यत ॥
KK0104005017a	अभ्यागतं तु तद्रक्षः पुलोमा चारुदर्शना ।
KK0104005017b	न्यमन्त्रयत वन्येन फलमूलादिना तदा ॥
KK0104005018a	तां तु रक्षस्तदा ब्रह्मन्हृच्छयेनाभिपीडितम् ।
KK0104005018b	दृष्ट्वा हृष्टमभूद्राजञ्जिहीर्षुस्तामनिन्दिताम् ॥
KK0104005019a	जातमित्यब्रवीत्कार्यं जिहीर्षुर्मुदितः शुभाम् ।
KK0104005019b	सा हि पूर्वं वृता तेन पुलोम्ना तु शुचिस्मिता ॥
KK0104005020a	तां तु प्रादात्पिता पश्चाद्भृगवे शास्त्रवत्तदा ।
KK0104005020b	तस्य तत्किल्बिषं नित्यं हृदि वर्तति भार्गव ॥
KK0104005021a	इदमन्तरमित्येवं हर्तुं चक्रे मनस्तदा ।
KK0104005021b	अथाग्निशरणेऽपश्यज्ज्वलन्तं जातवेदसम् ॥
KK0104005022a	तमपृच्छत्ततो रक्षः पावकं ज्वलितं तदा ।
KK0104005022b	शंस मे कस्य भार्येयमग्ने पृच्छे ऋतेन वै ॥
KK0104005023a	मुखं त्वमसि देवानां वद पावक पृच्छते ।
KK0104005023b	मया हीयं वृता पूर्वं भार्यार्थे वरवर्णिनी ॥
KK0104005024a	पश्चादिमां पिता प्रादाद्भृगवेऽनृतकारकः ।
KK0104005024b	सेयं यदि वरारोहा भृगोर्भार्या रहोगता ॥
KK0104005025a	तथा सत्यं समाख्याहि जिहीर्षाम्याश्रमादिमाम् ।
KK0104005025b	स मन्युस्तत्र हृदयं प्रदहन्निव तिष्ठति ॥
KK0104005026a	मत्पूर्वभार्यां यदिमां भृगुराप सुमध्यमाम् ।
KK0104005026b	असंमतमिदं मेऽद्य हरिष्याम्याश्रमादिमाम्' ॥
KK0104005027	सौतिरुवाच ।
KK0104005027a	एवं रक्षस्तमामन्त्र्य ज्वलितं जातवेदसम् ।
KK0104005027b	शङ्कमानं भृगोर्भार्यां पुनःपुनरपृच्छत ॥
KK0104005028a	त्वमग्ने सर्वभूतानामन्तश्चरसि नित्यदा ।
KK0104005028b	साक्षिवत्पुण्यपापेषु सत्यं ब्रूहि कवे वचः ॥
KK0104005029a	मत्पूर्वभार्याऽपहृता भृगुणाऽनृतकारिणा ।
KK0104005029b	सेयं यदि तथा मे त्वं सत्यमाख्यातुमर्हसि ॥
KK0104005030a	श्रुत्वा त्वत्तो भृगोर्भार्यां हरिष्याम्याश्रमादिमाम् ।
KK0104005030b	जातवेदः पश्यतस्ते वद सत्यां गिरं मम ॥
सौतिरुवाच ।
KK0104005031a	तस्यैतद्वचनं श्रुत्वा सप्तार्चिर्दुःखितोऽभवत् ।
KK0104005031b	सत्यं वदामि यदि मे शापः स्याद्ब्रह्मवित्तमात् ॥
KK0104005032a	असत्यं चेदहं ब्रूयां पतिष्ये नरकान्ध्रुवम्’।
KK0104005032b	भीतोऽनृताच्च शापाच्च भृगोरित्यब्रवीच्छनैः ॥
KK0104005033a	त्वया वृता पुलोमेयं पूर्वं दानवनन्दन ।
KK0104005033b	किं त्वियं विधिना पूर्वं मन्त्रवन्न वृता त्वया ॥
KK0104005034a	पित्रा तु भृगवे दत्ता पुलोमेयं यशस्विनी ।
KK0104005034b	ददाति न पिता तुभ्यं वरलोभान्महायशाः ॥
KK0104005035a	अथेमां वेददृष्टेन कर्मणा विधिपूर्वकम् ।
KK0104005035b	भार्यामृषिर्भृगुः प्राप मां पुरस्कृत्य दानव ॥
KK0104005036a	सेयमित्यवगच्छामि नानृतं वक्तुमुत्सहे ।
KK0104005036b	नानृतं हि सदा लोके पूज्यते दानवोत्तम ॥ ॥

इति श्रीमन्महाभारते आदिपर्वणि पौलोमपर्वणि पञ्चमोऽध्यायः ॥ 5 ॥

*1-5-3 कल्याः समर्थाः । तव त्वत्तः श्रोतुमिति संबन्धः ॥ 1-5-7 यथायुक्तं कथायुक्तं इत्यपि पाठः । पुराणस्य आश्रयः उपोद्धातः तत्संयुतं ॥ 1-5-19 बाल्ये किल रुदतीं कन्यां रोदनानिवृत्त्यर्थं भीषयितुं पित्रोक्तं रे रक्ष एनां गृहाणेति । तावतैव गृहे सन्निहितेन रक्षसा वृता ममेयं भार्येति ॥ 1-5-27 शङ्कमानं छलवचनेन पूर्वं मह्यं दत्ता पश्चाद्विधिपूर्वकं भृगवे दत्ताऽतो मम वा भृगोर्वा भार्येति सन्दिहानम् ॥ 1-5-28 कवे सर्वज्ञ ॥ पञ्चमोऽध्यायः ॥ 5 ॥
