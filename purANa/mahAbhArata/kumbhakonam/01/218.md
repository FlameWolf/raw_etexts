अध्यायः 218

पाण्डवा हन्तव्या एवेति कर्णस्योक्तिः ॥ 1 ॥ पाञ्चालनगरम्प्रति युद्धार्थं दुर्योधनादीनां गमनम् ॥ 2 ॥ तैः सह योद्धुं सपाण्डवस्य द्रुपदस्यागमनम् ॥ 3 ॥ कर्णजयद्रथाभ्यां सुमित्रप्रियदर्शनयोर्वधः ॥ 4 ॥ अर्जुनेन कर्णजयद्रथपुत्रयोर्वधः ॥ 5 ॥ कर्णदुर्योधनादीनां पराजयः ॥ 6 ॥ पराजितानां तेषां हास्तिनपुरगमनम् ॥ 7 ॥ कृष्णबलरामयोः पाञ्चालपुरे वासः ॥ 8 ॥

001	वैशम्पायन उवाच ।

001a	सौमदत्तेर्वचः श्रुत्वा कर्णो वैकर्तनो वृषा ।
001c	उवाच वचनं काले कालज्ञः सर्वकर्मणाम् ॥
002a	नीतिपूर्वमिदं सर्वमुक्तं वचनमर्थवत् ।
002c	वचनं नाभ्यसूयामि श्रूयतां यद्वचस्त्विति ॥
003a	द्वैधीभावो न गन्तव्यः सर्वकर्मसु मानवैः ।
003c	द्विधाभूतेन मनसा अन्यत्कर्म न सिध्यति ॥
004a	सम्प्रयाणासनाभ्यां तु कर्शनेन तथैव च ।
004c	नैतच्छक्यं पुरं हर्तुमाक्रन्दश्चाप्यशोभनः ॥
005a	अवमर्दनकालोऽत्र मतश्चिन्तयतो मम ।
005c	यावन्नो वृष्णयः पार्ष्णिं न गृह्णन्तिरणप्रियाः ॥
006a	भवन्तश्च तथा हृष्टाः स्वबाहुबलशालिनः ।
006c	प्राकारमवमृद्नन्तु परिघाः पूरयन्त्वपि ॥
007a	प्रस्रावयन्तु सलिलं क्रियतां विषमं समम् ।
007c	तृणकाष्ठेन महता खातमस्य प्रपूर्यताम् ॥
008a	घुष्यतां राजमार्गेषु परेषां यो हनिष्यति ।
008c	नागमश्वं पदातिं वा दानमानं स लप्स्यति ॥
KKK0114218009a	नागे दशसहस्राणि पञ्च चाश्वपदातिषु ।
009c	रथे वै द्विगुणं नागाद्वसु दास्यन्ति पार्थिवाः ॥
010a	यश्च कामसुखे सक्तो बालश्च स्थविरश्च यः ।
010c	अयुद्धमनसो ये च ते तु तिष्ठन्तु भीरवः ॥
011a	प्रदरश्च न दातव्यो न गन्तव्यमचोदितैः ।
011c	यशो रक्षत भद्रं वो जेष्यामो वै रिपून्वयम् ॥
012a	अनुलोमाश्च नो वाताः सततं मृगपक्षिणः ।
012c	अग्नयश्च विराजन्ते शस्त्राणि कवचानि च ॥
013	वैशम्पायन उवाच ।
013a	ततः कर्णवचः श्रुत्वा धार्तराष्ट्रप्रियैषिणः ।
013c	निर्ययुः पृथिवीपालाश्चालयन्तः परान्रणे ॥
014a	न हि तेषां मनःसक्तिरिन्द्रियार्थेषु सर्वशः ।
014c	यथा पररिपुघ्नानां प्रसभं युद्ध एव च ॥
015a	वैकर्तनपुरोव्रातः सैन्धवोर्मिमहास्वनः ।
015c	दुःशासनमहामत्स्यो दुर्योधनमहाग्रहः ॥
016a	स राजसागरो भीमो भीमघोषप्रदर्शनः ।
016c	अभिदुद्राव वेगेन पुरं तदपसव्यतः ॥
017a	तदनीकमनाधृष्यं शस्त्राग्निव्यालदीपितम् ।
017c	समुत्कम्पितमाज्ञाय चुक्रुशुर्द्रुपदात्मजाः ॥
018a	ते मेघसमनिर्घोषैर्बलिनः स्यन्दनोत्तमैः ।
018c	निर्ययुर्नगरद्वारात्त्रासयन्तः परान्रणे ||
019a	धृष्टद्युम्नः शिखण्डी च सुमित्रः प्रियदर्शनः ।
019c	चित्रकेतुः सुकेतुश्च ध्वजकेतुश्च वीर्यवान् ॥
020a	पुत्रा द्रुपदराजस्य बलवन्तो जयैषिणः ।
020c	द्रुपदस्य महावीर्यः पाण्डरोष्णीषकेतनः ॥
021a	पाण्डरव्यजनच्छत्रः पाण्डरध्वजवाहनः ।
021c	स पुत्रगणमध्यस्थः शुशुभे राजसत्तमः ॥
022a	चन्द्रमा ज्योतिषां मध्ये पौर्णमास्यामिवोदितः ।
022c	अथोद्धूतपताकाग्रमजिह्मगतिमव्ययम् ॥
023a	द्रुपदानीकमायान्तं कुरुसैन्यमभिद्रवत् ।
023c	तयोरुभयतो जज्ञे तेषां तु तुमुलः स्वनः ॥
024a	बलयोः सम्प्रसरतोः सरितां स्रोतसोरिव ।
024c	प्रकीर्णरथनागाश्वैस्तान्यनीकानि सर्वशः ॥
025a	ज्योतींषीव प्रकीर्णानि सर्वतः प्रचकाशिरे ।
025c	उत्कृष्टभेरीनिनदे सम्प्रवृत्ते महारवे ॥
026a	अमर्षिता महात्मानः पाण्डवा निर्ययुस्ततः ।
026c	रथांश्च मेघनिर्घोषान्युक्तान्परमवाजिभिः ॥
027a	धून्वन्तो ध्वजिनः शुभ्रानास्थाय भरतर्षभाः ।
027c	ततः पाण्डुसुतान्दृष्ट्वा रथस्थानात्तकार्मुकान् ॥
028a	नृपाणामभवत्कम्पो वेपथुर्हृदयेषु च ।
028c	निर्यातेष्वथ पार्थेषु द्रौपदं तद्बलं रणे ॥
029a	आविशत्परमो हर्षः प्रमोदश्च जयं प्रति ।
039c	सुमुहूर्तं व्यतिकरः सैन्यानामभवद्भृशम् ॥
030a	ततो द्वन्द्वमयुध्यन्त मृत्युं कृत्वा पुरस्कृतम् ।
030c	जघ्नतुः समरे तस्मिन्सुमित्रप्रियदर्शनौ ॥
031a	जयद्रथश्च कर्णश्च पश्यतः सव्यसाचिनः ।
031c	अर्जुनः प्रेक्ष्य निहतौ सौमित्रप्रियदर्शनौ ॥
032a	जयद्रथसुतं तत्र जघान पितुरन्तिके ।
032c	वृषसेनादवरजं सुदामानं धनञ्जयः ॥
033a	कर्णपुत्रं महेष्वासं रथनीडादपातयत् ।
033c	तौ सुतौ निहतौ दृष्ट्वा राजसिंहौ तरस्विनौ ॥
034a	नामृष्येतां महाबाहू प्रहारमिव सद्गजौ ।
034c	तौ जग्मतुरसम्भ्रान्तौ फल्गुनस्य रथम्प्रति ॥
035a	प्रतिमुक्ततलत्राणौ शपमानौ परस्परम् ।
035c	सन्निपातस्तयोरासीदतिघोरो महामृधे ॥
036a	वृत्रशम्बरयोः सङ्ख्ये वज्रिणेव महारणे ।
036c	त्रीनश्वाञ्जघ्नतुस्तस्य फल्गुनस्य नर्षभौ ॥
037a	ततः किलिकिलाशब्दः कुरूणामभवत्तदा ।
037c	तान्हयान्निहतान्दृष्ट्वा भीमसेनः प्रतापवान् ॥
038a	निमेषान्तरमात्रेण रथमश्वैरयोजयत् ।
038c	उपयातं रथं दृष्ट्वा दुर्योधनपुरःसरौ ॥
039a	सौबलः सौमदत्तिश्च समेयातां परन्तपौ ।
039c	तैः पञ्चभिरदीनात्मा भीमसेनो महाबलः ॥
040a	अयुध्यत तदा वीरैरिन्द्रियार्थैरिवेश्वरः ।
040c	तैर्निरुद्धो न सन्त्रासं जगाम समितिञ्जयः ॥
041a	पञ्चभिर्द्विरदैर्मत्तैर्निरुद्ध इव केसरी ।
041c	तस्यैते युगपत्पञ्च पञ्चभिर्निशितैः शरैः ॥
042a	सारथिं वाजिनश्चैव निन्युर्वैवस्वतक्षयम् ।
042c	हताश्वात्स्यन्दनश्रेष्ठादवरुह्य महारथः ॥
043a	चचार विविधान्मार्गानसिमुद्यम्य पाण्डवः ।
043c	अश्वस्कन्धेषु चक्रेषु युगेष्वीषासु चैव हि ॥
044a	व्यचरत्पातयञ्शत्रून्सुपर्ण इव भोगिनः ।
044c	विधनुष्कं विकवचं विरथं च समीक्ष्य तम् ॥
045a	अभिपेतुर्नव्याघ्रा अर्जुनप्रमुखा रथाः ।
045c	धृष्टद्युम्नः शिखण्डी च यमौ च युधि दुर्जयौ ॥
046a	तस्मिन्महारथे युद्धे प्रवृत्ते शरवृष्टिभिः ।
046c	रथध्वजपताकाश्च सवर्मन्तरधीयत ॥
047a	तत्प्रवृत्तं चिरं कालं युद्धं सममिवाभवत् ।
047c	रथेन तान्महाबाहुरर्जुनो व्यधमत्पुनः ॥
048a	तमापतन्तं दृष्ट्वेव महाबाहुर्धनुर्धरः ।
048c	कर्णोऽस्त्रविदुषां श्रेष्ठो वारयामास सायकैः ॥
049a	स तेनाभिहतः पार्थो वासविर्वज्रसन्निभान् ।
049c	त्रीञ्शरान्सन्दधे क्रुद्धो वधात्क्रुद्धस्य पाण्डवः ॥
050a	तैः शरैराहतं कर्णं ध्वजयष्टिमुपाश्रितम् ।
050c	अपोवाह रथाच्चाशु सूतः परपुरञ्जयम् ॥
051a	ततः पराजिते कर्णे धार्तराष्ट्रान्महाभयम् ।
051c	विवेश समुदग्रांश्च पाण्डवान्प्रसमीक्ष्य तु ॥
052a	तत्प्रकम्पितमत्यर्थं तद्दृष्ट्वा सौबलो बलम् ।
052c	गिरा मधुरया चापि समाश्वासयतासकृत् ॥
053a	धार्तराष्ट्रैस्ततः सर्वैर्दुर्योधनपुरःसरैः ।
053c	धृतं तत्पुनरेवासीद्बलं पार्थप्रपीडितम् ॥
054a	ततो दुर्योधनं दृष्ट्वा भीमो भीमपराक्रमः ।
054c	अक्रुध्यत्स महाबाहुरगारं जातुषं स्मरन् ॥
055a	ततः सङ्ग्रामशिरसि ददर्श विपुलद्रुमम् ।
055c	आयामभूतं तिष्ठन्तं स्कन्धपञ्चाशदुन्नतम् ॥
056a	महास्कन्धं महोत्सेधं शक्रध्वजमिवोच्छ्रितम् ।
056c	तमुत्पाठ्य च पाणिभ्यामुद्यम्य चरणावपि ॥
057a	अभिपेदे परान्सङ्ख्ये वज्रपाणिरिवासुरान् ।
057c	भीमसेनभयार्तानि फल्गुनाभिहतानि च ॥
058a	न शेकुस्तान्यनीकानि धार्तराष्ट्राण्युदीक्षितुम् ।
058c	तानि सम्भ्रान्तयोधानि श्रान्तवाजिगजानि च ॥
059a	दिशः प्राकालयद्भीमो दिवीवाभ्राणि मारुतः ।
059c	तान्निवृत्तान्निरानन्दान्नरवारणवाजिनः ॥
060a	नानुसस्रुर्न चाजघ्नुर्नोचुः किञ्चिच्च दारुणम् ।
060c	स्वमेव शिबिरं जग्मुः क्षत्रियाः शरविक्षताः ॥
061a	परेऽप्यभिययुर्हृष्टाः पुरं पौरसुखावहाः ।
061c	मुहूर्तमभवद्युद्धं तेषां वै पाण्डवैः सह ॥
062a	यावत्तद्युद्धमभवन्महद्देवासुरोपमम् ।
062c	तावदेवाभवच्छान्तं निवृत्ता वै महारथाः ॥
063a	सुव्रतं चक्रिरे सर्वे सुवृतामब्रुवन्वधूम् ।
063c	कृतार्थं द्रुपदं चोचुर्धृष्टद्युम्नं च पार्षतम् ॥
064a	शकुनिः सिन्धुराजश्च कर्णदुर्योधनावपि ।
064c	तेषां तदाभवद्दुःखं हृदि वाचा तु नाब्रुवन् ॥
065a	ततः प्रयाता राजानः सर्व एव यथागतम् ।
065c	धार्तराष्ट्रा हि ते सर्वे गता नागपुरं तदा ॥
066a	प्रागेव पूर्निरोधात्तु पाण्डवैरश्वसादिनः ।
066c	प्रेषिता गच्छतारिष्टानस्मानाख्यात शौरये ॥
067a	तेऽचिरेणैव कालेन सम्प्राप्ता यादवीं पुरीम् ।
067c	ऊचुः सङ्कर्षणोपेन्द्रौ वचनं वचनक्षमौ ॥
068a	कुशलं पाण्डवाः सर्वानाहुः स्मान्धकवृष्णयः ।
068c	आत्मनश्चाहतानाहुर्विमुक्ताञ्जातुषाद्गृहात् ॥
069a	समाजे द्रौपदीं लब्धामाहू राजीवलोचनाम् ।
069c	आत्मनः सदृशीं सर्वैः शीलवृत्तसमाधिभिः ॥
070a	तच्छ्रुत्वा वचनं कृष्णस्तानुवाचोत्तरं वचः ।
070c	सर्वमेतदहं जाने वधात्तस्य तु रक्षसः ॥
071a	तत उद्योजयामास माधवश्चतुरङ्गिणीम् ।
071c	सेनामुपानयत्तूर्णं पाञ्चालनगरीं प्रति ॥
072a	ततः सङ्कर्षणश्चैव केशवश्च महाबलः ।
072c	यादवैः सह सर्वैश्च पाण्डवानभिजग्मतुः ॥
073a	पितृष्वसारं सम्पूज्य नत्वा चैव तु यादवीम् ।
073c	द्रौपदीं भूषणैः शुभ्रैर्भूषयित्वा यथाविधि ॥
074a	पाण्डवान्हर्षयित्वा तु पूजयामासतुश्च तान् ।
074c	न्यायतः पूजितौ राज्ञा द्रुपदेन महात्मना ॥
075a	यादवाः पूजिताः सर्वे पाण्डवैश्च महात्मभिः ।
075c	रेमिरे पाण्डवैः सार्धं ते पाञ्चालपुरे तदा ॥ ॥

इति श्रीमन्माहाभारते आदिपर्वणि विदुरागमनराज्यलाभपर्वणि अष्टादशाधिकद्विशततमोऽध्यायः ॥ 218 ॥
