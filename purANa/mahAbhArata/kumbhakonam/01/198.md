अध्यायः 198

सौदासभार्यायां वसिष्ठेन पुत्रोत्पादनकारणं पृष्टवन्तमर्जुनंप्रति पुनः कल्माषपादकथाकथनम् ॥ 1 ॥ मैथुनधर्मस्थं ब्राह्मणं भक्षितवतः सौदासस्य ब्राह्मण्या शापः ॥ 2 ॥
001	`गन्धर्व उवाच 
001a	पुनश्चैव महातेजा विश्वामित्रजिघांसया ।
001c	अग्निं सम्भृतवान्घोरं शाक्तेयः सुमहातपाः ॥
002a	वासिष्ठसम्भृतश्चाग्निर्विश्वामित्रहितैषिणा ।
002c	तेजसा वह्नितुल्येन ग्रस्तः स्कन्देन धीमता ॥'
003	अर्जुन उवाच 
003a	राज्ञा कल्माषपादेन गुरौ ब्रह्मविदां वरे ।
003c	कारणं किं पुरस्कृत्य भार्या वै सन्नियोजिता ॥
004a	जानता वै परं धर्मं वसिष्ठेन महात्मना ।
004c	अगम्यागमनं कस्मात्कृतं तेन महर्षिणा ॥
005a	अधर्मिष्ठं वसिष्ठेन कृतं चापि पुरा सखे ।
005c	एतन्मे संशयं सर्वं छेत्तुमर्हसि पृच्छतः ॥
006	गन्धर्व उवाच 
006a	धनञ्जय निबोधेयं यन्मां त्वं परिपृच्छसि ।
006c	वसिष्ठं प्रति दुर्धर्ष तथा मित्रसहं नृपम् ॥
007a	कथितं ते मया सर्वं यथा शप्तः स पार्थिवः ।
007c	शक्तिना भरतश्रेष्ठ वासिष्ठेन महात्मना ॥
008a	स तु शापवशं प्राप्तः क्रोधपर्याकुलेक्षणः ।
008c	निर्जगाम पुराद्राजा सहदारः परन्तपः ॥
009a	अरण्यं निर्जनं गत्वा सदारः परिचक्रमे ।
009c	नानामृगगणाकीर्णं नानासत्वसमाकुलम् ॥
010a	नानागुल्मलताच्छन्नं नानाद्रुमसमावृतम् ।
010c	अरण्यं घोरसन्नादं शापग्रस्तः परिभ्रमन् ॥
011a	स कदाचित्क्षुधाविष्टो मृगयन्भक्ष्यमात्मनः ।
011c	ददर्श सुपरिक्लिष्टः कस्मिंश्चिन्निर्जने वने ॥
012a	ब्राह्मणं ब्राह्मणीं चैव मिथुनायोपसङ्गतौ ।
012c	तौ तं वीक्ष्य सुवित्रस्तावकृतार्थौ प्रधावितौ ॥
013a	तयोः प्रद्रवतोर्विप्रं जग्राह नृपतिर्बलात् ।
013c	दृष्ट्वा गृहीतं भर्तारमथ ब्राह्मण्यभाषत ॥
014a	शृणु राजन्मम वचो यत्त्वां वक्ष्यामि सुव्रत ।
014c	आदित्यवंशप्रभवस्त्वं हि लोके परिश्रुतः ॥
015a	अप्रमत्तः स्थितो धर्मे गुरुशुश्रूषणे रतः ।
015c	शापोपहत दुर्धर्ष न पापं कर्तुमर्हसि ॥
016a	ऋतुकाले तु सम्प्राप्ते भर्तृव्यसनकर्शिता ।
016c	अकृतार्था ह्यहं भर्त्रा प्रसवार्थं समागता ॥
017a	प्रसीद नृपतिश्रेष्ठ भर्ताऽयं मे विसृज्यताम् ।
017c	एवं विक्रोशमानायास्तस्यास्तु न नृशंसवत् ॥
018a	भर्तारं भक्षयामास व्याघ्रो मृगमिवेप्सितम् ।
018c	तस्याः क्रोधाभिभूताया यान्यश्रूण्यपतन्भुवि ॥
019a	सोऽग्निः समभवद्दीप्तस्तं च देशं व्यदीपयत् ।
019c	ततः सा शोकसन्तप्ता भर्तृव्यसनकर्शिता ॥
020a	कल्माषपादं राजर्षिमशपद्ब्राह्मणी रुषा ।
020c	यस्मान्ममाकृतार्थायास्त्वया क्षुद्र नृशंसवत् ॥
021a	प्रेक्षन्त्या भक्षितो मेऽद्य प्रियो भर्ता महायशाः ।
021c	तस्मात्त्वमपि दुर्बुद्धे मच्छापपरिविक्षतः ॥
022a	पत्नीमृतावनुप्राप्य सद्यस्त्यक्ष्यसि जीवितम् ।
022c	`तेन प्रसाद्यमाना सा प्रसादमकरोत्तदा ।'
022e	यस्य चर्षेर्वसिष्ठस्य त्वया पुत्रा विनाशिताः ॥
023a	तेन सङ्गम्य ते भार्या तनयं जनयिष्यति ।
023c	सते वंशकरः पुत्रो भविष्यति नृपाधम ॥
024a	एवं शप्त्वा तु राजानं सा तमाङ्गिरसी शुभा ।
024c	तस्यैव सन्निधौ दीप्तं प्रविवेश हुताशनम् ॥
025a	वसिष्ठश्च महाभागः सर्वमेतदवैक्षत ।
025c	ज्ञानयोगेन महता तपसा च परन्तप ॥
026a	मुक्तशापश्च राजर्षिः कालेन महता ततः ।
026c	ऋतुकालेऽभिपतितो मदयन्त्या निवारितः ॥
027a	न हि सस्मार स नृपस्तं शापं काममोहितः ।
027c	देव्याः सोऽथ वचः श्रुत्वा सम्भ्रान्तो नृपसत्तमः ॥
028a	तं शापमनुसंस्मृत्य पर्यतप्यद्भृशं तदा ।
028c	एतस्मात्कारणाद्राजा वसिष्ठं सन्ययोजयत् ।
028e	स्वदारेषु नरश्रेष्ठ शापदोषसमन्वितः ॥ 

इति श्रीमन्महाभारते आदिपर्वणि चैत्ररथपर्वणि अष्टनवत्यधिकशततमोऽध्यायः ॥ 198 ॥
