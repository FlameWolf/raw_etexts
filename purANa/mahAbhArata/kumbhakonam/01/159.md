अध्यायः 159

खनकेन सुरङ्गकरणम् ॥ 1 ॥
KK0108159001	वैशम्पायन उवाच 
KK0108159001a	विदुरस्य सुहृत्कश्चित्खनकः कुशलः क्वचित् ।
KK0108159001c	विविक्ते पाण्डवान्राजन्निदं वचनमब्रवीत् ॥
KK0108159002a	प्रहितो विदुरेणास्मि खनकः कुशलो ह्यहम् ।
KK0108159002c	पाण्डवानां प्रियं कार्यमिति किं करवाणि वः ॥
KK0108159003a	प्रच्छन्नं विदुरेणोक्तं प्रियं यन्म्लेच्छभाषया ।
KK0108159003c	त्वया च तत्तथेत्युक्तमेतद्विश्वासकारणम् ॥
KK0108159004a	कृष्णपक्षे चतुर्दश्यां रात्रावस्यां पुरोचनः ।
KK0108159004c	भवनस्य तव द्वारि प्रदास्यति हुताशनम् ॥
KK0108159005a	मात्रा सह प्रदग्धव्याः पाण्डवाः पुरुषर्षभाः ।
KK0108159005c	इति व्यवसितं तस्य धार्तराष्ट्रस्य दुर्मतेः ॥
KK0108159006	वैशम्पायन उवाच 
KK0108159006a	उवाच तं सत्यधृतिः कुन्तीपुत्रो युधिष्ठिरः ।
KK0108159006c	अभिजानामि सौम्य त्वां सुहृदं विदुरस्य वै ॥
KK0108159007a	शुचिमाप्तं प्रियं चैव सदा च दृढभक्तिकम् ।
KK0108159007c	न विद्यते कवेः किञ्चिदविज्ञातं प्रयोजनम् ॥
KK0108159008a	यथा तस्य तथा नस्त्वं निर्विशेषा वयं त्वयि ।
KK0108159008c	भवतश्च यथा तस्य पालयास्मान्यथा कविः ॥
KK0108159009a	इदं शरणमाग्नेयं मदर्थमिति मे मतिः ।
KK0108159009c	पुरोचनेन विहितं धार्तराष्ट्रस्य शासनात् ॥
KK0108159010a	स पापः कोशवांश्चैव ससहायश्च दुर्मतिः ।
KK0108159010c	अस्मानपि च पापात्मा नित्यकालं प्रबाधते ॥
KK0108159011a	स भवान्भोक्षयत्वस्मान्यत्नेनास्माद्धुताशनात् ।
KK0108159011c	अस्मास्विह हि दग्धेषु सकामः स्यात्सुयोधनः ॥
KK0108159012a	समृद्धमायुधागारमिदं तस्य दुरात्मनः ।
KK0108159012c	वप्रान्तं निष्प्रतीकारमाश्रित्येदं कृतं महत् ॥
KK0108159013a	इदं तदशुभं नूनं तस्य कर्म चिकीर्षितम् ।
KK0108159013c	प्रागेव विदुरो वेद तेनास्मानन्वबोधयत् ॥
KK0108159014a	सेयमापदनुप्राप्ता क्षत्ता यां दृष्टवान्पुरा ।
KK0108159014c	पुरोचनस्याविदितानस्मांस्त्वं प्रतिमोचय ॥
KK0108159015	वैशम्पायन उवाच 
KK0108159015a	स तथेति प्रतिश्रुत्य खनको यत्नमास्थितः ।
KK0108159015c	परिखामुत्किरन्नाम चकार च महाबिलम् ॥
KK0108159016a	चक्रे च वेश्मनस्तस्य मध्ये नातिमहद्बिलम् ।
KK0108159016c	कपाटयुक्तमज्ञातं समं भूम्याश्च भारत ॥
KK0108159017a	पुरोचनभयादेव व्यदधात्संवृतं मुखम् ।
KK0108159017c	स तस्य तु गृहद्वारि वसत्यशुभधीः सदा ।
KK0108159017e	तत्र ते सायुधाः सर्वे वसन्ति स्म क्षपां नृप ॥
KK0108159018a	दिवा चरन्ति मृगयां पाण्डवेया वनाद्वनम् ।
KK0108159018c	विश्वस्तवदविश्वस्ता वञ्चयन्तः पुरोचनम् ॥
KK0108159019ac	अतुष्टास्तुष्टवद्राजन्नूषुः परमविस्मिताः ॥
KK0108159020a	न चैनानन्वबुध्यन्त नरा नगरवासिनः ।
KK0108159020c	अन्यत्र विदुरामात्यात्तस्मात्खनकसत्तमात् ॥ ॥

इति श्रीमन्महाभारते आदिपर्वणि जतुगृहपर्वणि ऊनषष्ट्यधिकशततमोऽध्यायः ॥ 159 ॥

1-159-4 आर्द्रायां च पुरोचनः । भवनस्य निशि द्वारि इति ङ. पाठः ॥ 1-159-7 कवेः सर्वज्ञस्य क्रान्तदर्शिनो वा ॥ 1-159-8 यथा वयं तस्य तथा भवतश्च ॥ 1-159-9 शरणं गृहम् ॥ 1-159-12 वप्रान्तं प्राकारमूलम् । निष्प्रतीकारं बहिर्निर्गमनप्रकारशून्यम् ॥ 1-159-14 अस्मांस्त्वं विप्रवासय इति ङ. पाठः ॥ 1-159-15 परिखा प्राकारपरिधिभूतो गर्तस्ताम् । नाम प्रसिद्धण् । उत्किरन्परिखापरिष्कारव्याजेन बिलान्मृदमुत्किरन् बहिः क्षिपन् महाबिलं सुरङ्गाख्यं चकार ॥ 1-159-16 नातिमहामुखम् इति ङ. पाठः ॥ ऊनषष्ट्यधिकशततमोऽध्यायः ॥ 159 ॥
