अध्यायः 159

खनकेन सुरङ्गकरणम् ॥ 1 ॥
001	वैशम्पायन उवाच 
001a	विदुरस्य सुहृत्कश्चित्खनकः कुशलः क्वचित् ।
001c	विविक्ते पाण्डवान्राजन्निदं वचनमब्रवीत् ॥
002a	प्रहितो विदुरेणास्मि खनकः कुशलो ह्यहम् ।
002c	पाण्डवानां प्रियं कार्यमिति किं करवाणि वः ॥
003a	प्रच्छन्नं विदुरेणोक्तं प्रियं यन्म्लेच्छभाषया ।
003c	त्वया च तत्तथेत्युक्तमेतद्विश्वासकारणम् ॥
004a	कृष्णपक्षे चतुर्दश्यां रात्रावस्यां पुरोचनः ।
004c	भवनस्य तव द्वारि प्रदास्यति हुताशनम् ॥
005a	मात्रा सह प्रदग्धव्याः पाण्डवाः पुरुषर्षभाः ।
005c	इति व्यवसितं तस्य धार्तराष्ट्रस्य दुर्मतेः ॥
006	वैशम्पायन उवाच 
006a	उवाच तं सत्यधृतिः कुन्तीपुत्रो युधिष्ठिरः ।
006c	अभिजानामि सौम्य त्वां सुहृदं विदुरस्य वै ॥
007a	शुचिमाप्तं प्रियं चैव सदा च दृढभक्तिकम् ।
007c	न विद्यते कवेः किञ्चिदविज्ञातं प्रयोजनम् ॥
008a	यथा तस्य तथा नस्त्वं निर्विशेषा वयं त्वयि ।
008c	भवतश्च यथा तस्य पालयास्मान्यथा कविः ॥
009a	इदं शरणमाग्नेयं मदर्थमिति मे मतिः ।
009c	पुरोचनेन विहितं धार्तराष्ट्रस्य शासनात् ॥
010a	स पापः कोशवांश्चैव ससहायश्च दुर्मतिः ।
010c	अस्मानपि च पापात्मा नित्यकालं प्रबाधते ॥
011a	स भवान्भोक्षयत्वस्मान्यत्नेनास्माद्धुताशनात् ।
011c	अस्मास्विह हि दग्धेषु सकामः स्यात्सुयोधनः ॥
012a	समृद्धमायुधागारमिदं तस्य दुरात्मनः ।
012c	वप्रान्तं निष्प्रतीकारमाश्रित्येदं कृतं महत् ॥
013a	इदं तदशुभं नूनं तस्य कर्म चिकीर्षितम् ।
013c	प्रागेव विदुरो वेद तेनास्मानन्वबोधयत् ॥
014a	सेयमापदनुप्राप्ता क्षत्ता यां दृष्टवान्पुरा ।
014c	पुरोचनस्याविदितानस्मांस्त्वं प्रतिमोचय ॥
015	वैशम्पायन उवाच 
015a	स तथेति प्रतिश्रुत्य खनको यत्नमास्थितः ।
015c	परिखामुत्किरन्नाम चकार च महाबिलम् ॥
016a	चक्रे च वेश्मनस्तस्य मध्ये नातिमहद्बिलम् ।
016c	कपाटयुक्तमज्ञातं समं भूम्याश्च भारत ॥
017a	पुरोचनभयादेव व्यदधात्संवृतं मुखम् ।
017c	स तस्य तु गृहद्वारि वसत्यशुभधीः सदा ।
017e	तत्र ते सायुधाः सर्वे वसन्ति स्म क्षपां नृप ॥
018a	दिवा चरन्ति मृगयां पाण्डवेया वनाद्वनम् ।
018c	विश्वस्तवदविश्वस्ता वञ्चयन्तः पुरोचनम् ॥
019ac	अतुष्टास्तुष्टवद्राजन्नूषुः परमविस्मिताः ॥
020a	न चैनानन्वबुध्यन्त नरा नगरवासिनः ।
020c	अन्यत्र विदुरामात्यात्तस्मात्खनकसत्तमात् ॥ ॥

इति श्रीमन्महाभारते आदिपर्वणि जतुगृहपर्वणि ऊनषष्ट्यधिकशततमोऽध्यायः ॥ 159 ॥

1-159-4 आर्द्रायां च पुरोचनः । भवनस्य निशि द्वारि इति ङ. पाठः ॥ 1-159-7 कवेः सर्वज्ञस्य क्रान्तदर्शिनो वा ॥ 1-159-8 यथा वयं तस्य तथा भवतश्च ॥ 1-159-9 शरणं गृहम् ॥ 1-159-12 वप्रान्तं प्राकारमूलम् । निष्प्रतीकारं बहिर्निर्गमनप्रकारशून्यम् ॥ 1-159-14 अस्मांस्त्वं विप्रवासय इति ङ. पाठः ॥ 1-159-15 परिखा प्राकारपरिधिभूतो गर्तस्ताम् । नाम प्रसिद्धण् । उत्किरन्परिखापरिष्कारव्याजेन बिलान्मृदमुत्किरन् बहिः क्षिपन् महाबिलं सुरङ्गाख्यं चकार ॥ 1-159-16 नातिमहामुखम् इति ङ. पाठः ॥ ऊनषष्ट्यधिकशततमोऽध्यायः ॥ 159 ॥
