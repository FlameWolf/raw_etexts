अध्यायः 072

स्वर्गंप्रत्यागतात्कचात्संजीविन्यध्ययनेन देवानां कृतार्थता ॥ 1 ॥ शुक्रवृषपर्वणोर्विरोधोत्पादनार्थमिन्द्रकृतं कन्यानां वस्त्रमिश्रणम् ॥ 2 ॥ वस्त्रमिश्रणेन शर्मिष्ठादेवयान्योर्विरोधः ॥ 3 ॥ शर्मिष्ठया कूपे प्रक्षिप्ताया देवयान्या ययातिना कूपादुद्धरणम् ॥ 4 ॥ शुक्रस्य कूपसमीपागमनं देवयानीसान्त्वनं च ॥ 5 ॥
KK0107072001	वैशंपायन उवाच ।
KK0107072001a	कृतविद्ये कचे प्राप्ते हृष्टरूपा दिवौकसः ।
KK0107072001c	कचादधीत्य तां विद्यां कृतार्था भरतर्षभ ॥
KK0107072002a	सर्व एव समागम्य शतक्रतुमथाब्रुवन् ।
KK0107072002c	कालस्ते विक्रमस्याद्य जहि शत्रून्पुरन्दर ॥
KK0107072003	वैशंपायन उवाच ।
KK0107072003a	एवमुक्तस्तु सहितैस्त्रिदशैर्मघवांस्तदा ।
KK0107072003c	तथेत्युक्त्वा प्रचक्राम सोऽपश्यत वने स्त्रियः ॥
KK0107072004a	क्रीडन्तीनां तु कन्यानां वने चैत्ररथोपमे ।
KK0107072004c	वायुभूतः स वस्त्राणि सर्वाण्येव व्यमिश्रयत् ॥
KK0107072005a	ततो जलात्समुत्तीर्य कन्यास्ताः सहितास्तदा ।
KK0107072005c	वस्त्राणि जगृहुस्तानि यथाऽऽसन्नान्यनेकशः ॥
KK0107072006a	तत्र वासो देवयानयाः शर्मिष्ठा जगृहे तदा ।
KK0107072006c	व्यतिमिश्रमजानन्ती दुहिता वृषपर्वणः ॥
KK0107072007a	ततस्तयोर्मिथस्तत्र विरोधः समजायत ।
KK0107072007c	देवयान्याश्च राजेन्द्र शर्मिष्ठायाश्च तत्कृते ॥
KK0107072008	देवयान्युवाच ।
KK0107072008a	कस्माद्गृह्णासि मे वस्त्रं शिष्या भूत्वा ममासुरि ।
KK0107072008c	समुदाचारहीनाया न ते साधु भविष्यति ॥
KK0107072009	शर्मिष्ठोवाच ।
KK0107072009a	आसीनं च शयानं च पिता ते पितरं मम ।
KK0107072009c	स्तौतिबन्दीव चाभीक्ष्णं नीचैः स्थित्वा विनीतवत् ॥
KK0107072010a	याचतस्त्वं हि दुहिता स्तुवतः प्रतिगृह्णतः ।
KK0107072010c	सुताहं स्तूयमानस्य ददतोऽप्रतिगृह्णतः ॥
KK0107072011a	आदुन्वस्व विदुन्वस्व द्रुह्य कुप्यस्व याचकि ।
KK0107072011c	अनायुधा सायुधाया रिक्ता क्षुभ्यसि भिक्षुकि ॥
KK0107072012a	लप्स्यसे प्रतियोद्धारं न हि त्वां गणयाम्यहम् ।
KK0107072012c	प्रतिकूलं वदसि चेदितःप्रभृति याचकि ॥'
KK0107072013	वैशंपायन उवाच ।
KK0107072013a	समुच्छ्रयं देवयानीं गतां सक्तां च वाससि ।
KK0107072013c	शर्मिष्ठा प्राक्षिपत्कूपे ततः स्वपुरमागमत् ।
KK0107072013e	हतेयमिति विज्ञाय शर्मिष्ठा पापनिश्चया ॥
KK0107072014a	अनवेक्ष्य ययौ वेश्म क्रोधवेगपरायणा ।
KK0107072014c	प्रविश्य स्वगृहं स्वस्था धर्ममासुरमास्थिता ।'
KK0107072014e	अथ तं देशमभ्यागाद्ययातिर्नहुषात्मजः ॥
KK0107072015a	श्रान्तयुग्यः श्रान्तहयो मृगलिप्सुः पिपासितः ।
KK0107072015c	स नाहुषः प्रेक्षमाण उदपानं गतोदकम् ॥
KK0107072016a	ददर्श राजा तां तत्र कन्यामग्निशिखामिव ।
KK0107072016c	तामपृच्छत्स दृष्ट्वैव कन्याममरवर्णिनीम् ॥
KK0107072017a	सान्त्वयित्वा नृपश्रेष्ठः साम्ना परमवल्गुना ।
KK0107072017c	का त्वं ताम्रनखी श्यामा सुमृष्टमणिकुण्डला ॥
KK0107072018a	दीर्घं ध्यायसि चात्यर्थं कस्माच्छ्वसिषि चातुरा ।
KK0107072018c	कथं च पतिताऽस्यस्मिन्कूपे वीरुत्तृणावृते ॥
KK0107072019a	दुहिता चैव कस्य त्वं वद सत्यं सुमध्यमे ।
KK0107072019	देवयान्युवाच ।
KK0107072019c	योऽसौ देवैर्हतान्दैत्यानुत्थापयति विद्यया ॥
KK0107072020a	तस्य शुक्रस्य कन्याहं स मां नूनं न बुध्यते ।
KK0107072020c	एष मे दक्षिणो राजन्पाणिस्ताम्रनखाङ्गुलिः ॥
KK0107072021a	समुद्धर गृहीत्वा मां कुलीनस्त्वं हि मे मतः ।
KK0107072021c	जानामि हि त्वां संशान्तं वीर्यवन्तं यशस्विनम् ॥
KK0107072022a	तस्मान्मां पतितामस्मात्कूपादुद्धर्तुमर्हसि ।
KK0107072022	वैशंपायन उवाच ।
KK0107072022c	तामथो ब्राह्मणीं कन्यां विज्ञायनहुषात्मजः ॥
KK0107072023a	गृहीत्वा दक्षिणे पाणावुज्जहार ततोऽवटात् ।
KK0107072023c	उद्धृत्य चैनां तरसा तस्मात्कूपान्नराधिपः ॥
KK0107072024	ययातिरुवाच ।
KK0107072024a	गच्छ भद्रे यथाकामं न भयं विद्यते तव ।
KK0107072024c	इत्युच्यमाना नृपतिं देवयानीदमुत्तरम् ॥
KK0107072025a	उवाच मामुपादाय गच्छ शीघ्रं प्रियो हि मे ।
KK0107072025c	गृहीताहं त्वया पाणौ तस्माद्भर्ता भविष्यसि ॥
KK0107072026a	इत्येवमुक्तो नृपतिराह क्षत्रकुलोद्भवः ।
KK0107072026c	त्वं भद्रे ब्राह्मणी तस्मान्मया नार्हसि सङ्गमम् ॥
KK0107072027a	सर्वलोकगुरुः काव्यस्त्वं तस्य दुहिता शुभे ।
KK0107072027c	तस्मादपि भयं मेऽद्य ततः कल्याणि नार्हसि ॥
KK0107072028	देवयान्युवाच ।
KK0107072028a	यदि मद्वचनान्नाद्य मां नेच्छसि नराधिप ।
KK0107072028c	त्वामेव वरये पित्रा तस्माल्लप्स्यसि गच्छ हि ॥
KK0107072029	वैशंपायन उवाच ।
KK0107072029a	आमन्त्रयित्वा सुश्रोणीं ययातिः स्वपुरं ययौ ।
KK0107072029c	गते तु नाहुषे तस्मिन्देवयान्यप्यनिन्दिता ॥
KK0107072030a	क्वचिद्गत्वा च रुदती वृक्षमाश्रित्य धिष्ठिता ।
KK0107072030c	ततश्चिरायमाणायां दुहितर्यथ भार्गवः ॥
KK0107072031a	संस्मृत्योवाच धात्रीं तां दुहितुः स्नेहविक्लवः ।
KK0107072031c	धात्रि त्वमानय क्षिप्रं देवयानीं समुध्यमाम् ॥
KK0107072032a	इत्युक्तमात्रे सा धात्री त्वरिताऽऽनयितुं गता ।
KK0107072032c	यत्रयत्र सशीभिः सा गता पदममार्गत ॥
KK0107072033a	सा ददर्श तथा दीनां श्रमार्तां रुदतीं स्थिताम् ।
KK0107072033c	वृत्तान्तं किमिदं भद्रे शीघ्रं वद पिताह्वयत् ॥
KK0107072034a	एवमुक्ताह धात्रीं तां शर्मिष्ठावृजिनं कृतम् ।
KK0107072034c	उवाच शोकसंतप्ता घूर्णिकामागतां पुरः' ॥
KK0107072035	देवयान्युवाच ।
KK0107072035a	त्वरितं घूर्णिके गच्छ शीघ्रमाचक्ष्व मे पितुः ॥
KK0107072036a	नेदानीं संप्रवेक्ष्यामि नगरं वृषपर्वणः ।
KK0107072036	वैशंपायन उवाच ।
KK0107072036c	सा तत्र त्वरितं गत्वा घूर्णिकाऽसुरमन्दिरम् ॥
KK0107072037a	दृष्ट्वा काव्यमुवाचेदं संभ्रमाविष्टचेतना ।
KK0107072037c	आचचक्षे महाप्राज्ञं देवयानीं वने हताम् ॥
KK0107072038a	शर्मिष्ठया महाभाग दुहित्रा वृषपर्वणः ।
KK0107072038c	श्रुत्वा दुहितरं काव्यस्तत्र शर्मिष्ठया हताम् ॥
KK0107072039a	त्वरया निर्ययौ दुःखान्मार्गमाणः सुतां वने ।
KK0107072039c	दृष्ट्वा दुहितरं काव्यो देवयानीं ततो वने ॥
KK0107072040a	बाहुभ्यां संपरिष्वज्य दुःखितो वाक्यमब्रवीत् ।
KK0107072040c	आत्मदोषैर्नियच्छन्ति सर्वे दुःखसुखे जनाः ॥
KK0107072041a	मन्ये दुश्चरितं तेऽस्ति यस्येयं निष्कृतिः कृता ।
KK0107072041	देवयान्युवाच ।
KK0107072041c	निष्कृतिर्मेऽस्तु वा मास्तु शृणुष्वावहितो मम ॥
KK0107072042a	शर्मिष्ठया यदुक्ताऽस्मि दुहित्रा वृषपर्वणः ॥
KK0107072042c	सत्यं किलैतत्सा प्राह दैत्यानामसि गायनः ॥
KK0107072043a	एवं हि मे कथयति शर्मिष्ठा वार्षपर्वणी ।
KK0107072043c	वचनं तीक्ष्णपरुषं क्रोधरक्तेक्षणा भृशम् ॥
KK0107072044a	स्तुवतो दुहिता नित्यं याचतः प्रतिगृह्णतः ।
KK0107072044c	अहं तु स्तूयमानस्य ददतोऽप्रतिगृह्णतः ॥
KK0107072045a	इदं मामाह शर्मिष्ठा दुहिता वृषपर्वणः ।
KK0107072045c	क्रोधसंरक्तनयना दर्पपूर्णा पुनः पुनः ॥
KK0107072046a	यद्यहं स्तुवतस्तात दुहिता प्रतिगृह्णतः ।
KK0107072046c	प्रसादयिष्ये शर्मिष्ठामित्युक्ता तु सखी मया ॥
KK0107072047a	`उक्ताप्येवं भृशं मां सा निगृह्य विजने वने ।
KK0107072047c	कूपे प्रक्षेपयामास प्रक्षिप्य गृहमागमत् ॥'
KK0107072048	शुक्र उवाच ।
KK0107072048a	स्तुवतो दुहिता न त्वं याचतः प्रतिगृह्णतः ।
KK0107072048c	अस्तोतुः स्तूयमानस्य दुहिता देवयान्यसि ॥
KK0107072049a	वृषपर्वैव तद्वेद शक्रो राजा च नाहुषः ।
KK0107072049c	अचिन्त्यं ब्रह्म निर्द्वन्द्वमैश्वरं हि बलं मम ॥
KK0107072050a	जानामि जीविनीं विद्यां लोकेस्मिञ्शाश्वतीं ध्रुवम् ।
KK0107072050c	मृतः संजीवते जन्तुर्यया कमललोचने ॥
KK0107072051a	कत्थनं स्वगुणानां च कृत्वा तप्यति सञ्जनः ।
KK0107072051c	ततो वक्तुमशक्तोऽस्मित्वं मे जानासि यद्बलम् ॥
KK0107072052a	तसमादुत्तिष्ठ गच्छामः स्वगृहं कुलनन्दिनि ।
KK0107072052c	क्षमां कृत्वा विशालाक्षि क्षमासारा हि साधवः' ॥
KK0107072053a	यच्च किंचित्सर्वगतं भूमौ वा यदि वा दिवि ।
KK0107072053c	तस्याहमीश्वरो नित्यं तुष्टेनोक्तः स्वयंभुवा ॥
KK0107072054a	अहं जलं विमुञ्चामि प्रजानां हितकाम्यया ।
KK0107072054c	पुष्णाम्यौषधयः सर्वा इति सत्यं ब्रवीमि ते ॥
KK0107072055	वैशंपायन उवाच ।
KK0107072055a	एवं विषादमापन्नां मन्युना संप्रपीडिताम् ।
KK0107072055c	वचनैर्मधुरैः श्लक्ष्णैः सान्त्वयामास तां पिता ॥ ॥

इति श्रीमन्महाभारते आदिपर्वणि संभवपर्वणि द्विसप्ततितमोऽध्यायः ॥ 72 ॥

1-72-3 प्रचक्राम भूतलं प्रतीति शेषः ॥ 1-72-8 समुदाचारः सदाचारः ॥ 1-72-11 आदुन्वस्व आभिमुख्येन वक्षस्ताडनादिना संतापं प्राप्नुहि । विदुन्वस्व पांसुषु लुण्ठनादिना । द्रुह्य द्रोहं चिरकालिकं क्रोधं कुरु । कुप्यस्व सद्यः परानिष्टफलो यत्नः कोपस्तं कुरु । रिक्ता दरिद्रा ॥ 1-72-12 प्रतियोद्धारं प्रहर्तारम् ॥ 1-72-15 युग्या रथवाहकाः । हयाः केवलाश्वाः । उदकं पीयतेस्मादित्युदपानं कूपः ॥ 1-72-23 अवटाद्गर्तात् ॥ 1-72-34 घूर्णिकां दासीम् ॥ 1-72-37 हतां ताडिताम् ॥ 1-72-40 नियच्छन्ति प्रयच्छन्ति प्राप्नुवन्तीति भावः ॥ 1-72-41 एतदेवाह मन्ये इति । निष्कृतिः फलभोगेन निरसनम् ॥ 1-72-45 इदं पूर्वोक्तम् ॥ 1-72-49 नाहुषो ययातिः । मम ऐश्वरं निर्द्वन्द्वमप्रतिपक्षं बलमस्ति ॥ द्विसप्ततितमोऽध्यायः ॥ 72 ॥
