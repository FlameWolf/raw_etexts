अध्यायः 072

स्वर्गंप्रत्यागतात्कचात्संजीविन्यध्ययनेन देवानां कृतार्थता ॥ 1 ॥ शुक्रवृषपर्वणोर्विरोधोत्पादनार्थमिन्द्रकृतं कन्यानां वस्त्रमिश्रणम् ॥ 2 ॥ वस्त्रमिश्रणेन शर्मिष्ठादेवयान्योर्विरोधः ॥ 3 ॥ शर्मिष्ठया कूपे प्रक्षिप्ताया देवयान्या ययातिना कूपादुद्धरणम् ॥ 4 ॥ शुक्रस्य कूपसमीपागमनं देवयानीसान्त्वनं च ॥ 5 ॥
001	वैशंपायन उवाच ।
001a	कृतविद्ये कचे प्राप्ते हृष्टरूपा दिवौकसः ।
001c	कचादधीत्य तां विद्यां कृतार्था भरतर्षभ ॥
002a	सर्व एव समागम्य शतक्रतुमथाब्रुवन् ।
002c	कालस्ते विक्रमस्याद्य जहि शत्रून्पुरन्दर ॥
003	वैशंपायन उवाच ।
003a	एवमुक्तस्तु सहितैस्त्रिदशैर्मघवांस्तदा ।
003c	तथेत्युक्त्वा प्रचक्राम सोऽपश्यत वने स्त्रियः ॥
004a	क्रीडन्तीनां तु कन्यानां वने चैत्ररथोपमे ।
004c	वायुभूतः स वस्त्राणि सर्वाण्येव व्यमिश्रयत् ॥
005a	ततो जलात्समुत्तीर्य कन्यास्ताः सहितास्तदा ।
005c	वस्त्राणि जगृहुस्तानि यथाऽऽसन्नान्यनेकशः ॥
006a	तत्र वासो देवयानयाः शर्मिष्ठा जगृहे तदा ।
006c	व्यतिमिश्रमजानन्ती दुहिता वृषपर्वणः ॥
007a	ततस्तयोर्मिथस्तत्र विरोधः समजायत ।
007c	देवयान्याश्च राजेन्द्र शर्मिष्ठायाश्च तत्कृते ॥
008	देवयान्युवाच ।
008a	कस्माद्गृह्णासि मे वस्त्रं शिष्या भूत्वा ममासुरि ।
008c	समुदाचारहीनाया न ते साधु भविष्यति ॥
009	शर्मिष्ठोवाच ।
009a	आसीनं च शयानं च पिता ते पितरं मम ।
009c	स्तौतिबन्दीव चाभीक्ष्णं नीचैः स्थित्वा विनीतवत् ॥
010a	याचतस्त्वं हि दुहिता स्तुवतः प्रतिगृह्णतः ।
010c	सुताहं स्तूयमानस्य ददतोऽप्रतिगृह्णतः ॥
011a	आदुन्वस्व विदुन्वस्व द्रुह्य कुप्यस्व याचकि ।
011c	अनायुधा सायुधाया रिक्ता क्षुभ्यसि भिक्षुकि ॥
012a	लप्स्यसे प्रतियोद्धारं न हि त्वां गणयाम्यहम् ।
012c	प्रतिकूलं वदसि चेदितःप्रभृति याचकि ॥'
013	वैशंपायन उवाच ।
013a	समुच्छ्रयं देवयानीं गतां सक्तां च वाससि ।
013c	शर्मिष्ठा प्राक्षिपत्कूपे ततः स्वपुरमागमत् ।
013e	हतेयमिति विज्ञाय शर्मिष्ठा पापनिश्चया ॥
014a	अनवेक्ष्य ययौ वेश्म क्रोधवेगपरायणा ।
014c	प्रविश्य स्वगृहं स्वस्था धर्ममासुरमास्थिता ।'
014e	अथ तं देशमभ्यागाद्ययातिर्नहुषात्मजः ॥
015a	श्रान्तयुग्यः श्रान्तहयो मृगलिप्सुः पिपासितः ।
015c	स नाहुषः प्रेक्षमाण उदपानं गतोदकम् ॥
016a	ददर्श राजा तां तत्र कन्यामग्निशिखामिव ।
016c	तामपृच्छत्स दृष्ट्वैव कन्याममरवर्णिनीम् ॥
017a	सान्त्वयित्वा नृपश्रेष्ठः साम्ना परमवल्गुना ।
017c	का त्वं ताम्रनखी श्यामा सुमृष्टमणिकुण्डला ॥
018a	दीर्घं ध्यायसि चात्यर्थं कस्माच्छ्वसिषि चातुरा ।
018c	कथं च पतिताऽस्यस्मिन्कूपे वीरुत्तृणावृते ॥
019a	दुहिता चैव कस्य त्वं वद सत्यं सुमध्यमे ।
019	देवयान्युवाच ।
019c	योऽसौ देवैर्हतान्दैत्यानुत्थापयति विद्यया ॥
020a	तस्य शुक्रस्य कन्याहं स मां नूनं न बुध्यते ।
020c	एष मे दक्षिणो राजन्पाणिस्ताम्रनखाङ्गुलिः ॥
021a	समुद्धर गृहीत्वा मां कुलीनस्त्वं हि मे मतः ।
021c	जानामि हि त्वां संशान्तं वीर्यवन्तं यशस्विनम् ॥
022a	तस्मान्मां पतितामस्मात्कूपादुद्धर्तुमर्हसि ।
022	वैशंपायन उवाच ।
022c	तामथो ब्राह्मणीं कन्यां विज्ञायनहुषात्मजः ॥
023a	गृहीत्वा दक्षिणे पाणावुज्जहार ततोऽवटात् ।
023c	उद्धृत्य चैनां तरसा तस्मात्कूपान्नराधिपः ॥
024	ययातिरुवाच ।
024a	गच्छ भद्रे यथाकामं न भयं विद्यते तव ।
024c	इत्युच्यमाना नृपतिं देवयानीदमुत्तरम् ॥
025a	उवाच मामुपादाय गच्छ शीघ्रं प्रियो हि मे ।
025c	गृहीताहं त्वया पाणौ तस्माद्भर्ता भविष्यसि ॥
026a	इत्येवमुक्तो नृपतिराह क्षत्रकुलोद्भवः ।
026c	त्वं भद्रे ब्राह्मणी तस्मान्मया नार्हसि सङ्गमम् ॥
027a	सर्वलोकगुरुः काव्यस्त्वं तस्य दुहिता शुभे ।
027c	तस्मादपि भयं मेऽद्य ततः कल्याणि नार्हसि ॥
028	देवयान्युवाच ।
028a	यदि मद्वचनान्नाद्य मां नेच्छसि नराधिप ।
028c	त्वामेव वरये पित्रा तस्माल्लप्स्यसि गच्छ हि ॥
029	वैशंपायन उवाच ।
029a	आमन्त्रयित्वा सुश्रोणीं ययातिः स्वपुरं ययौ ।
029c	गते तु नाहुषे तस्मिन्देवयान्यप्यनिन्दिता ॥
030a	क्वचिद्गत्वा च रुदती वृक्षमाश्रित्य धिष्ठिता ।
030c	ततश्चिरायमाणायां दुहितर्यथ भार्गवः ॥
031a	संस्मृत्योवाच धात्रीं तां दुहितुः स्नेहविक्लवः ।
031c	धात्रि त्वमानय क्षिप्रं देवयानीं समुध्यमाम् ॥
032a	इत्युक्तमात्रे सा धात्री त्वरिताऽऽनयितुं गता ।
032c	यत्रयत्र सशीभिः सा गता पदममार्गत ॥
033a	सा ददर्श तथा दीनां श्रमार्तां रुदतीं स्थिताम् ।
033c	वृत्तान्तं किमिदं भद्रे शीघ्रं वद पिताह्वयत् ॥
034a	एवमुक्ताह धात्रीं तां शर्मिष्ठावृजिनं कृतम् ।
034c	उवाच शोकसंतप्ता घूर्णिकामागतां पुरः' ॥
035	देवयान्युवाच ।
035a	त्वरितं घूर्णिके गच्छ शीघ्रमाचक्ष्व मे पितुः ॥
036a	नेदानीं संप्रवेक्ष्यामि नगरं वृषपर्वणः ।
036	वैशंपायन उवाच ।
036c	सा तत्र त्वरितं गत्वा घूर्णिकाऽसुरमन्दिरम् ॥
037a	दृष्ट्वा काव्यमुवाचेदं संभ्रमाविष्टचेतना ।
037c	आचचक्षे महाप्राज्ञं देवयानीं वने हताम् ॥
038a	शर्मिष्ठया महाभाग दुहित्रा वृषपर्वणः ।
038c	श्रुत्वा दुहितरं काव्यस्तत्र शर्मिष्ठया हताम् ॥
039a	त्वरया निर्ययौ दुःखान्मार्गमाणः सुतां वने ।
039c	दृष्ट्वा दुहितरं काव्यो देवयानीं ततो वने ॥
040a	बाहुभ्यां संपरिष्वज्य दुःखितो वाक्यमब्रवीत् ।
040c	आत्मदोषैर्नियच्छन्ति सर्वे दुःखसुखे जनाः ॥
041a	मन्ये दुश्चरितं तेऽस्ति यस्येयं निष्कृतिः कृता ।
041	देवयान्युवाच ।
041c	निष्कृतिर्मेऽस्तु वा मास्तु शृणुष्वावहितो मम ॥
042a	शर्मिष्ठया यदुक्ताऽस्मि दुहित्रा वृषपर्वणः ॥
042c	सत्यं किलैतत्सा प्राह दैत्यानामसि गायनः ॥
043a	एवं हि मे कथयति शर्मिष्ठा वार्षपर्वणी ।
043c	वचनं तीक्ष्णपरुषं क्रोधरक्तेक्षणा भृशम् ॥
044a	स्तुवतो दुहिता नित्यं याचतः प्रतिगृह्णतः ।
044c	अहं तु स्तूयमानस्य ददतोऽप्रतिगृह्णतः ॥
045a	इदं मामाह शर्मिष्ठा दुहिता वृषपर्वणः ।
045c	क्रोधसंरक्तनयना दर्पपूर्णा पुनः पुनः ॥
046a	यद्यहं स्तुवतस्तात दुहिता प्रतिगृह्णतः ।
046c	प्रसादयिष्ये शर्मिष्ठामित्युक्ता तु सखी मया ॥
047a	`उक्ताप्येवं भृशं मां सा निगृह्य विजने वने ।
047c	कूपे प्रक्षेपयामास प्रक्षिप्य गृहमागमत् ॥'
048	शुक्र उवाच ।
048a	स्तुवतो दुहिता न त्वं याचतः प्रतिगृह्णतः ।
048c	अस्तोतुः स्तूयमानस्य दुहिता देवयान्यसि ॥
049a	वृषपर्वैव तद्वेद शक्रो राजा च नाहुषः ।
049c	अचिन्त्यं ब्रह्म निर्द्वन्द्वमैश्वरं हि बलं मम ॥
050a	जानामि जीविनीं विद्यां लोकेस्मिञ्शाश्वतीं ध्रुवम् ।
050c	मृतः संजीवते जन्तुर्यया कमललोचने ॥
051a	कत्थनं स्वगुणानां च कृत्वा तप्यति सञ्जनः ।
051c	ततो वक्तुमशक्तोऽस्मित्वं मे जानासि यद्बलम् ॥
052a	तसमादुत्तिष्ठ गच्छामः स्वगृहं कुलनन्दिनि ।
052c	क्षमां कृत्वा विशालाक्षि क्षमासारा हि साधवः' ॥
053a	यच्च किंचित्सर्वगतं भूमौ वा यदि वा दिवि ।
053c	तस्याहमीश्वरो नित्यं तुष्टेनोक्तः स्वयंभुवा ॥
054a	अहं जलं विमुञ्चामि प्रजानां हितकाम्यया ।
054c	पुष्णाम्यौषधयः सर्वा इति सत्यं ब्रवीमि ते ॥
055	वैशंपायन उवाच ।
055a	एवं विषादमापन्नां मन्युना संप्रपीडिताम् ।
055c	वचनैर्मधुरैः श्लक्ष्णैः सान्त्वयामास तां पिता ॥ ॥

इति श्रीमन्महाभारते आदिपर्वणि संभवपर्वणि द्विसप्ततितमोऽध्यायः ॥ 72 ॥

1-72-3 प्रचक्राम भूतलं प्रतीति शेषः ॥ 1-72-8 समुदाचारः सदाचारः ॥ 1-72-11 आदुन्वस्व आभिमुख्येन वक्षस्ताडनादिना संतापं प्राप्नुहि । विदुन्वस्व पांसुषु लुण्ठनादिना । द्रुह्य द्रोहं चिरकालिकं क्रोधं कुरु । कुप्यस्व सद्यः परानिष्टफलो यत्नः कोपस्तं कुरु । रिक्ता दरिद्रा ॥ 1-72-12 प्रतियोद्धारं प्रहर्तारम् ॥ 1-72-15 युग्या रथवाहकाः । हयाः केवलाश्वाः । उदकं पीयतेस्मादित्युदपानं कूपः ॥ 1-72-23 अवटाद्गर्तात् ॥ 1-72-34 घूर्णिकां दासीम् ॥ 1-72-37 हतां ताडिताम् ॥ 1-72-40 नियच्छन्ति प्रयच्छन्ति प्राप्नुवन्तीति भावः ॥ 1-72-41 एतदेवाह मन्ये इति । निष्कृतिः फलभोगेन निरसनम् ॥ 1-72-45 इदं पूर्वोक्तम् ॥ 1-72-49 नाहुषो ययातिः । मम ऐश्वरं निर्द्वन्द्वमप्रतिपक्षं बलमस्ति ॥ द्विसप्ततितमोऽध्यायः ॥ 72 ॥
