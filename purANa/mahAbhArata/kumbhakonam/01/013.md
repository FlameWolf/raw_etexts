अध्यायः 013
(अथास्तीकपर्व ॥ 5 ॥)
आस्तीकजरत्कार्वोराख्यानं ॥ 1 ॥ जरत्कारोस्तत्पितॄणां च संवादः ॥ 2 ॥
शौनक उवाच ।
001a	किमर्थं राजशार्दूलः स राजा जनमेजयः ।
001b	सर्पसत्रेण सर्पाणां गतोऽन्तं तद्वदस्व मे ॥
002a	निखिलेन यथातत्त्वं सौते सर्वमशेषतः ।
002b	आस्तीकश्च द्विजश्रेष्ठः किमर्थं जपतां वरः ॥
003a	मोक्षयामास भुजगान्प्रदीप्ताद्वसुरेतसः ।
003b	कस्य पुत्रः स राजासीत्सर्पसत्रं य आहरत् ॥
004a	स च द्विजातिप्रवरः कस्य पुत्रोऽभिधत्स्व मे ।
सौतिरुवाच ।
004b	महदाक्यानमास्तीकं यथैतत्प्रोच्यते द्विज ॥
005a	सर्वमेतदशेषेण शृणु मे वदतां वर ।
शौनक उवाच ।
005b	श्रोतुमिच्छाम्यशेषेण कथामेतां मनोरमाम् ॥
006a	आस्तीकस्य पुराणर्षेर्ब्राह्मणस्य यशस्विनः ।
सौतिरुवाच ।
006b	इतिहासमिमं विप्राः पुराणं परिचक्षते ॥
007a	कृष्णद्वैपायनप्रोक्तं नैमिषारण्यवासिषु ।
007b	पूर्वं प्रचोदितः सूतः पिता मे लोमहर्षणः ॥
008a	शिष्यो व्यासस्य मेधावी ब्राह्मणेष्विदमुक्तवान् ।
008b	तस्मादहमुपश्रुत्य प्रवक्ष्यामि यथातथम् ॥
009a	इदमास्तीकमाख्यानं तुभ्यं शौनक पृच्छते ।
009b	कथयिष्याम्यशेषेण सर्वपापप्रणाशनम् ॥
010a	आस्तीकस्य पिता ह्यासीत्प्रजापतिसमः प्रभुः ।
010b	ब्रह्मचारी यताहारस्तपस्युग्रे रतः सदा ॥
011a	जरत्कारुरिति ख्यात ऊर्ध्वरेता महातपाः ।
011b	यायावराणां प्रवरो धर्मज्ञः संशितव्रतः ॥
012a	स कदाचिन्महाभागस्तपोबलसमन्वितः ।
012b	चचार पृथिवीं सर्वां यत्रसायंगृहो मुनिः ॥
013a	तीर्थेषु च समाप्लावं कुर्वन्नटति सर्वशः ।
013b	चरन्दीक्षां महातेजा दुश्चरामकृतात्मभिः ॥
014a	वायुभक्षो निराहारः शुष्यन्ननिमिषो मुनिः ।
014b	इतस्ततः परिचरन्दीप्तपावकसप्रभः ॥
015a	अटमानः कदाचित्स्वान्स ददर्श पितामहान् ।
015b	लम्बमानान्महागर्ते पादैरूर्ध्वैरवाङ्मुखान् ॥
016a	तानब्रवीत्स दृष्ट्वै जरत्कारुः पितामहान् ।
016b	के भवन्तोऽवलम्बन्ते गर्ते ह्यस्मिन्नधोमुखाः ॥
017a	वीरणस्तम्भके लग्नाः सर्वतः परिभक्षिते ।
017b	मूषकेन निगूढेन गर्तेऽस्मिन्नित्यवासिना ॥
पितर ऊचुः ।
018a	यायावरा नाम वयमृषयः संशितव्रताः ।
018b	संतानप्रक्षयाद्ब्रह्मन्नधो गच्छाम मेदिनीम् ॥
019a	अस्माकं संततिस्त्वेको जरत्कारुरिति स्मृतः ।
019b	मन्दभाग्योऽल्पभाग्यानां तप एकं समास्थितः ॥
020a	न स पुत्राञ्जनयितुं दारान्मूढश्चिकीर्षति ।
020b	तेन लम्बामहे गर्ते संतानस्य क्षयादिह ॥
021a	अनाथास्तेन नाथेन यथा दुष्कृतिनस्तथा ।
021b	येषां तु संततिर्नास्ति मर्त्यलोके सुखावहा ॥
022a	न ते लभन्ते वसतिं स्वर्गे पुण्यकृतोऽपि हि ।'
022b	कस्त्वं बन्धुरिवास्माकमनुशोचसि सत्तम ॥
023a	ज्ञातुमिच्छामहे ब्रह्मन्को भवानिह नः स्थितः ।
023b	किमर्थं चैव नः शोच्याननुशोचसि सत्तम ॥
जरत्कारुरुवाच ।
024a	मम पूर्वे भवन्तो वै पितरः सपितामहाः ।
024b	ब्रूत किं करवाण्यद्य जरत्कारुरहं स्वयम् ॥
पितर ऊचुः ।
025a	यतस्व यत्नवांस्तात संतानाय कुलस्य नः ।
025b	आत्मनोऽर्थेऽस्मदर्थे च धर्म इत्येव वा विभो ॥
026a	न हि धर्मफलैस्तात न तपोऽभिः सुसंचितैः ।
026b	तां गतिं प्राप्नुवन्तीह पुत्रिणो यां व्रजन्ति वै ॥
027a	तद्दारग्रहणे यत्नं संतत्यां च मनः कुरु ।
027b	पुत्रकास्मन्नियोगात्त्वमेतन्नः परमं हितम् ॥
जरत्कारुरुवाच ।
028a	न दारान्वै करिष्येऽहं न धनं जीवितार्थतः ।
028b	भवतां तु हितार्थाय करिष्ये दारसंग्रहम् ॥
029a	समयेन च कर्ताऽहमनेन विधिपूर्वकम् ।
029b	तथा यद्युपलप्स्यामि करिष्ये नान्यथा ह्यहम् ॥
030a	सनाम्नी या भवित्री मे दित्सिता चैव बन्धुभिः ।
030b	भैक्ष्यवत्तामहं कन्यामुपयंस्ये विधानतः ॥
031a	दरिद्राय हि मे भार्यां को दास्यति विशेषतः ।
031b	प्रतिग्रहीष्ये भिक्षां तु यदि कश्चित्प्रदास्यति ॥
032a	एवं दारक्रियाहेतोः प्रयतिष्ये पितामहाः ।
032b	अनेन विधिना शश्वन्न करिष्येऽहमन्यथा ॥
033a	तत्र चोत्पत्स्यते जन्तुर्भवतां तारणाय वै ।
033b	शाश्वतं स्थानमासाद्य मोदन्तां पितरो मम ॥ ॥
इति श्रीमन्महाभारते आदिपर्वणि आस्तीकपर्वणि त्रयोदशोऽध्यायः ॥ 13 ॥
*1-13-11 यायावराणां ग्रामैकरात्रवासिनां गृहस्थानां ॥ 1-13-12 यत्रैव सायंकालस्तत्रैव गृहमस्येति यत्रसायंगृहः ॥ 1-13-30 उपयंस्येपरिणेष्ये ॥ त्रयोदशोऽध्यायः ॥ 13 ॥
