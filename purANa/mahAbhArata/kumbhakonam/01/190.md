अध्यायः 190

गन्धर्वेण वसिष्ठमाहात्म्यकथनपूर्वकं पाण्डवानां पुरोहितसङ्ग्रहणोपदेशः ॥ 1 ॥
KK0111190001	वैशम्पायन उवाच 
KK0111190001a	स गन्धर्ववचः श्रुत्वा तत्तदा भरतर्षभ ।
KK0111190001c	अर्जुनः परया भक्त्या पूर्णचन्द्र इवाबभौ ॥
KK0111190002a	उवाच च महेष्वासो गन्धर्वं कुरुसत्तमः ।
KK0111190002c	जातकौतूहलोऽतीव वसिष्ठस्य तपोबलात् ॥
KK0111190003a	वसिष्ठ इति तस्यैतदृषेर्नाम त्वयेरितम् ।
KK0111190003c	एतदिच्छाम्यहं श्रोतुं यथावत्तद्वदस्व मे ॥
KK0111190004a	य एष गन्धर्वपते पूर्वेषां नः पुरोहितः ।
KK0111190004c	आसीदेतन्ममाचक्ष्व क एष भगवानृषिः ॥
KK0111190005	गन्धर्व उवाच 
KK0111190005a	ब्रह्मणो मानसः पुत्रो वसिष्ठोऽरुन्धतीपतिः ।
KK0111190005c	तपसा निर्जितौ शश्वदजेयावमरैरपि ॥
KK0111190006a	कामक्रोधावुभौ यस्य चरणौ समुवाहतुः ।
KK0111190006c	इन्द्रियाणां वशकरो वशिष्ठ इति चोच्यते ॥
KK0111190007a	`यथा कामश्च क्रोधश्च निर्जितावजितौ नरैः
KK0111190007c	जितारयो जिता लोकाः पन्थानश्च जिता दिशः ॥'
KK0111190008a	यस्तु नोच्छेदनं चक्रे कुशिकानामुदारधीः ।
KK0111190008c	विश्वामित्रापराधेन धारयन्मन्युमुत्तमम् ॥
KK0111190009a	पुत्रव्यसनसन्तप्तः शक्तिमानप्यशक्तवत् ।
KK0111190009c	विश्वामित्रविनाशाय न चक्रे कर्म दारुणम् ॥
KK0111190010a	मृतांश्च पुनराहर्तुं शक्तः पुत्रान्यमक्षयात् ।
KK0111190010c	कृतान्तं नातिचक्राम वेलामिव महोदधिः ॥
KK0111190011a	यं प्राप्य विजितात्मानं महात्मानं नराधिपाः ।
KK0111190011c	इक्ष्वाकवो महीपाला लेभिरे पृथिवीमिमाम् ॥
KK0111190012a	पुरोहितमिमं प्राप्य वसिष्ठमृषिसत्तमम् ।
KK0111190012c	ईजिरे क्रतुभिश्चैव नृपास्ते कुरुनन्दन ॥
KK0111190013a	स हि तान्याजयामास सर्वान्नृपतिसत्तमान् ।
KK0111190013c	ब्रह्मर्षिः पाण्डवश्रेष्ठ बृहस्पतिरिवामरान् ॥
KK0111190014a	तस्माद्धर्मप्रधानात्मा वेदधर्मविदीप्सितः ।
KK0111190014c	ब्राह्मणो गुणवान्कश्चित्पुरोधाः प्रतिदृश्यताम् ॥
KK0111190015a	क्षत्रियेणाभिजातेन पृथिवीं जेतुमिच्छता ।
KK0111190015c	पूर्वं पुरोहितः कार्यः पार्थ राज्याभिवृद्धये ॥
KK0111190016a	महीं जिगीषता राज्ञा ब्रह्म कार्यं पुरस्कृतम् ।
KK0111190016c	तस्मात्पुरोहितः कश्चिद्गुणवान्विजितेन्द्रियः ।
KK0111190016e	विद्वान्भवतु वो विप्रो धर्मकामार्थतत्त्ववित् ॥ ॥

इति श्रीमन्महाभारते आदिपर्वमि चैत्ररथपर्वणि नवत्यधिकशततमोऽध्यायः ॥ 190 ॥

1-190-2 तपोबलात् तपोबलं श्रुत्वा ॥ 1-190-7 जितारयः जिता अस्य इति च्छेदः ॥ 1-190-8 अपराधेन पुत्रशतवधरूपेण ॥ नवत्यधिकशततमोऽध्यायः ॥ 190 ॥
