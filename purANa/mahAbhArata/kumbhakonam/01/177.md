अध्यायः 177

परेद्युः प्रातः ब्राह्मणेन दत्तमन्नं भुक्त्वा बकाय प्रापणीयं अन्नादिपूर्णं शकटमारुह्य बकवनं प्रति भीमस्य गमनम् ॥ 1 ॥ तत्र भीमेन शकटस्तान्नभोजनम् ॥ 2 ॥ अन्नं भुञ्जानं भीमं दृष्ट्वा क्रुद्धेन बकेन सह भीमस्य युद्धम् ॥ 3 ॥ बकवधः ॥ 4 ॥
KK0110177001	युधिष्ठिर उवाच ।
KK0110177001a	उपपन्नमिदं मातस्त्वया यद्बुद्धिपूर्वकम् ।
KK0110177001c	आर्तस्य ब्राह्मणस्यैतदनुक्रोशादिदं कृतम् ॥
KK0110177002a	ध्रुवमेष्यति भीमोऽयं निहत्य पुरुषादकम् ।
KK0110177002c	सर्वथा ब्राह्मणस्यार्थे यदनुक्रोशवत्यसि ॥
KK0110177003a	यथा त्विदं न विन्देयुर्नरा नगरवासिनः ।
KK0110177003c	तथाऽयं ब्राह्मणो वाच्यः परिग्राह्यश्च यत्नतः ॥
KK0110177004	वैशम्पायन उवाच ।
KK0110177004a	`युधिष्ठिरेण सम्मन्त्र्य ब्राह्मणार्थमरिन्दम ।
KK0110177004c	कुन्ती प्रविश्य तान्सर्वान्मन्त्रयामास भारत ॥
KK0110177005a	अथ रात्र्यां व्यतीतायां भीमसेनो महाबलः ।
KK0110177005c	ब्राह्मणं समुपागम्य वचश्चेदमुवाच ह ॥
KK0110177006a	आपदस्त्वां विमोक्ष्येऽहं सपुत्रं ब्राह्मण प्रियम् ।
KK0110177006c	मा भैषी राक्षसात्तस्मान्मां ददातु बलिं भवान् ॥
KK0110177007a	इह मामशितं कर्तुं प्रयतस्व सकृद्गृहे ।
KK0110177007c	अथात्मानं प्रादास्यामि तस्मै घोराय रक्षसे ॥
KK0110177008a	त्वरध्वं किं विलम्बध्वे मा चिरं कुरुतानघाः ।
KK0110177008c	व्यवस्येयं मनः प्राणैर्युष्मान्रक्षितुमद्य वै ॥
KK0110177009	वैशम्पायन उवाच 
KK0110177009a	एवमुक्तः स भीमेन ब्राह्मणो भरतर्षभ ।
KK0110177009c	सुहृदां तत्समाख्याय ददावन्नं सुसंस्कृतम् ॥
KK0110177010a	पिशितोदनमाजह्रुरथास्मै पुरवासिनः ।
KK0110177010c	सघृतं सोपदंशं च सूपैर्नानाविधैः सह ॥
KK0110177011a	तदाऽशित्वा भीमसेनो मांसानि विविधानि च ।
KK0110177011c	मोदकानि च मुख्यानि चित्रोदनचयान्बहून् ॥
KK0110177012a	ततोऽपिबद्दधिघटान्सुबहून्द्रोणसम्मितान् ।
KK0110177012c	तस्य भुक्तवतः पौरा यथावत्समुपार्जितान् ॥
KK0110177013a	उपजह्रुर्भृतं भागं समृद्धमनसस्तदा ।
KK0110177013c	ततो रात्र्यां व्यतीतायां सव्यञ्जनदधिप्लुतम् ॥
KK0110177014a	समारुह्यान्नसम्पूर्णं शकटं स वृकोदरः ।
KK0110177014c	प्रययौ तूर्यनिर्घोषैः पौरैश्च परिवारितः ॥
KK0110177015a	आत्मानमेषोऽन्नभूतो राक्षसाय प्रदास्यति ।
KK0110177015c	तरुणोऽप्रतिरूपश्च दृढ औदरिको युवा ॥
KK0110177016a	वाग्भिरेवंप्रकाराभिः स्तूयमानो वृकोदरः ।
KK0110177016c	चुचोद स बलीवर्दौ युक्तौ सर्वाङ्गकालकौ ॥
KK0110177017a	वादित्राणां प्रवादेन ततस्तं पुरुषादकम् ।
KK0110177017c	अभ्यगच्छत्सुसंहृष्टः सर्वत्र मनुजैर्वृतः ॥
KK0110177018a	सम्प्राप्य स च तं देशमेकाकी समुपाययौ ।
KK0110177018c	पुरुषादभयाद्भीतस्तत्रैवासीज्जनव्रजः ॥
KK0110177019a	स गत्वा दूरमध्वानं दक्षिणामभितो दिशम् ।
KK0110177019c	यतोपदिष्टमुद्देशे ददर्श विपुलं द्रुमम् ॥
KK0110177020a	केशमज्जास्थिमेदोभिर्बाहूरुचरणैरपि ।
KK0110177020c	आर्द्रैः शुष्कैश्च सङ्कीर्णमभितोऽथ वनस्पतिम् ॥
KK0110177021a	गृध्रकङ्कबलच्छन्नं गोमायुगणसेवितम् ।
KK0110177021c	उग्रगन्धमचक्षुष्यं श्मशानमिव दारुणम् ॥
KK0110177022a	तं प्रविश्य महावृक्षं चिन्तयामास वीर्यवान् ।
KK0110177022c	यावन्न पश्यते रक्षो बकाभिख्यं बलोत्तरम् ॥
KK0110177023a	आचितं विविधैर्भोज्यैरन्नैरुच्चावचैरिदम् ।
KK0110177023c	शकटं सूपसम्पूर्णं यावद्द्रक्ष्यति राक्षसः ॥
KK0110177024a	तावदेवेह भोक्ष्येऽहं दुर्लभं हि पुनर्भवेत् ।
KK0110177024c	विप्रकीर्येत सर्वं हि प्रयुद्धे मयि रक्षसा ॥
KK0110177025a	अभोज्यं हि शवस्पर्शे निगृहीते बके भवेत् ।
KK0110177025c	स त्वेवं भीमकर्मा तु भीमसेनोऽभिलक्ष्य च ॥
KK0110177026a	उपविश्य विविक्तेऽन्नं भुङ्क्ते स्म परमं परः ।
KK0110177026c	तं ततः सर्वतोऽपश्यन्द्रुमानारुह्य नागराः ॥
KK0110177027a	नारक्षो बलिमश्नीयादेवं बहु च मानवाः ।
KK0110177027c	भुङ्क्ते ब्राह्मणरूपेण बकोऽयमिति चाब्रुवन् ॥
KK0110177028a	स तं हसति तेजस्वी तदन्नमुपभुज्य च ।
KK0110177028c	'आसाद्य तु वनं तस्य रक्षसः पाण्डवो बली ।
KK0110177028e	आजुहाव ततो नाम्ना तदन्नमुपपादयन् ॥
KK0110177029a	ततः स राक्षसः क्रुद्धो भीमस्य वचनात्तदा ।
KK0110177029c	आजगाम सुसङ्क्रुद्धो यत्र भीमो व्यवस्थितः ॥
KK0110177030a	महाकायो महावेगो दारयन्निव मेदिनीम् ।
KK0110177030c	लोहिताक्षः करालश्च लोहितश्मश्रुमूर्धजः ॥
KK0110177031a	आकर्णाद्भिन्नवक्त्रश्च शङ्कुकर्णो विभीषणः ।
KK0110177031c	त्रिशिखां भ्रुकुटिं कृत्वा सन्दश्य दशनच्छदम् ॥
KK0110177032a	भुञ्जानमन्नं तं दृष्ट्वा भीमसेनं स राक्षसः ।
KK0110177032c	विवृत्य नयने क्रुद्ध इदं वचनमब्रवीत् ॥
KK0110177033a	कोऽयमन्नमिदं भुङ्क्ते मदर्थमुपकल्पितम् ।
KK0110177033c	पश्यतो मम दुर्बुद्धिर्यियासुर्यमसादनम् ॥
KK0110177034a	भीमसेनस्ततः श्रुत्वा प्रहसन्निव भारत ।
KK0110177034c	राक्षसं तमनादृत्य भुङ्क्त एव पराङ्मुखः ॥
KK0110177035a	रवं स भैरवं कृत्वा समुद्यम्य करावुभौ ।
KK0110177035c	अभ्यद्रवद्भीमसेनं जिघांसुः पुरुषादकः ॥
KK0110177036a	तथापि परिभूयैनं प्रेक्षमाणो वृकोदरः ।
KK0110177036c	राक्षसं भुङ्क्त एवान्नं पाण्डवः परवीरहा ॥
KK0110177037a	अमर्षेण तु सम्पूर्णः कुन्तीपुत्रं वृकोदरम् ।
KK0110177037c	जघान पृष्ठे पाणिभ्यामुभाभ्यां पृष्ठतः स्थितः ॥
KK0110177038a	तथा बलवता भीमः पाणिभ्यां भृशमाहतः ।
KK0110177038c	नैवावलोकयामास राक्षसं भुङ्क्त एव सः ॥
KK0110177039a	ततः स भूयः सङ्क्रुद्धो वृक्षमादाय राक्षसः ।
KK0110177039c	ताडयिष्यंस्तदा भीमं पुनरभ्यद्रवद्बली ॥
KK0110177040a	क्षिप्तं क्रुद्धेन तं वृक्षं प्रतिजग्राह वीर्यवान् ।
KK0110177040c	सव्येन पाणिना भीमो दक्षिणेनाप्यभुङ्क्त ह ॥
KK0110177041a	`शकटान्नं ततो भुक्त्वा रक्षसः पाणिना सह ।
KK0110177041c	गृह्णन्नेव तदा वृक्षं निःशेषं पर्वतोपमम् ॥
KK0110177042a	भीमसेनो हसन्नेव भुक्त्वा त्यक्त्वा च राक्षसम् ।
KK0110177042c	पीत्वा दधिघटान्पूर्णान्घृतकुम्भाञ्शतं शतम् ॥
KK0110177043a	वार्युपस्पृश्य संहृष्टस्तस्थौ गिरिरिवापरः ।
KK0110177043c	भ्रामयन्तं महावृक्षमायान्तं भीमदर्शनम् ॥
KK0110177044a	दृष्ट्वोत्थायाहवे वीरः सिंहनादं व्यनादयत् ।
KK0110177044c	भुजवेगं तथाऽऽस्फोटं क्ष्वेलितं च महास्वनम् ॥
KK0110177045a	कृत्वाऽऽह्वयत सङ्क्रुद्धो भीमसेनोऽथ राक्षसम् ।
KK0110177045c	उवाचाशनिशब्देन ध्वनिना भीषयन्निव ॥
KK0110177046	भीम उवाच 
KK0110177046a	बहुकालं सुपुष्टं ते शरीरं राक्षसाधम ।
KK0110177046c	द्विपच्चतुष्पन्मांसैश्च बहुभिश्चौदनैरपि ॥
KK0110177047a	मद्बाहुबलमाश्रित्य न त्वं भूयस्त्वशिष्यसि ।
KK0110177047c	अद्य मद्बाहुनिष्पिष्टो गमिष्यसि यमालयम् ॥
KK0110177048a	अद्यप्रभृति स्वप्स्यन्ति वेत्रकीयनिवासिनः ।
KK0110177048c	निरुद्विग्नाः पुरस्यास्य कण्टके सूद्धृते मया ॥
KK0110177049a	अद्य युद्धे शरीरं ते कङ्कगोमायुवायसाः ।
KK0110177049c	मया हतस्य खादन्तु विकर्षन्तु च भूतले ॥
KK0110177050	वैशम्पायन उवाच 
KK0110177050a	एवमुक्त्वा सुसङ्क्रुद्धः पार्थो बकजिघांसया ।
KK0110177050c	उपाधावद्बकश्चापि पार्थं पार्थिवसत्तम ॥
KK0110177051a	महाकायो महावेगो दारयन्निव मेदिनीम् ।
KK0110177051c	पिशङ्गरूपः पिङ्गाक्षो भीमसेनमभिद्रवत् ॥
KK0110177052a	त्रिशिखां भ्रुकुटीं कृत्वा सन्दश्य दशनच्छदम् ।
KK0110177052c	भृशं स भूयः सङ्क्रुद्धो वृक्षमादाय राक्षसः ॥
KK0110177053a	ताडयिष्यंस्तदा भीमं तरसाऽभ्यद्रवद्बली ।
KK0110177053c	क्रुद्धेनाभिहतं वृक्षं प्रतिजग्राह लीलया ॥
KK0110177054a	सव्येन पाणिना भीमः प्रहसन्निव भारत ।
KK0110177054c	ततः स पुनरुद्यम्य वृक्षान्बहुविधान्बली ॥
KK0110177055a	प्राहिणोद्भीमसेनाय बकोऽपि बलवान्रणे ।
KK0110177055c	सर्वानपोहयद्वृक्षान्स्वस्य हस्तस्य शाखया ॥
KK0110177056a	तद्वृक्षयुद्धमभवद्वृक्षषण्डविनाशनम् ॥
KK0110177056c	महत्सुघोरं राजेन्द्र बकपाण्डवयोस्तदा ॥
KK0110177057a	नाम विश्राव्य स बकः समभिद्रुत्य पाण्डवम् ।
KK0110177057c	समयुध्यत तीव्रेण वेगेन पुरुषादकः ॥
KK0110177058a	तयोर्वेगेन महता पृथिवी समकम्पत ।
KK0110177058c	पादपांश्च महामात्रांश्चूर्णयामासतुः क्षणात् ॥
KK0110177059a	द्रुतमागत्य पाणिभ्यां गृहीत्वा चैनमाक्षिपत् ।
KK0110177059c	आक्षिप्तो भीमसेनश्च पुनरेवोत्थितो हसन् ॥
KK0110177060a	आलिङ्ग्यापि बकं भीमो न्यहनद्वसुधातले ।
KK0110177060c	भीमो विसर्जयित्वैनं समाश्वसिहि राक्षस ॥
KK0110177061a	इत्युक्त्वा पुनरास्फोट्य उत्तिष्ठेति च सोऽब्रवीत् ।
KK0110177061c	समुत्पत्य ततः क्रुद्धो रूपं कृत्वा महत्तरम् ॥
KK0110177062a	विरूपः सहसा तस्थौ तर्जयित्वा वृकोदरम् ।
KK0110177062c	अहसद्भीमसेनोऽपि राक्षसं भीमदर्शनम् ॥
KK0110177063a	असौ गृहीत्वा पाणिभ्यां पृष्ठतश्च व्यवस्थितः ।
KK0110177063c	जानुभ्यां पीडयित्वाथ पातयामास भूतले ॥
KK0110177064a	पुनः क्रुद्धो विसृज्यैनं राक्षसं क्रोधजीवितम् ।
KK0110177064c	स्वां कटीमीषदुन्नम्य बाहू तस्य परामृशत् ॥
KK0110177065a	तस्य बाहू समादाय त्वरमाणो वृकोदरः ।
KK0110177065c	उत्क्षिप्य चावधूयैनं पातयन्बलवान्भुवि ॥
KK0110177066a	तं तु वामेन पादेन क्रुद्धो भीमपराक्रमः ।
KK0110177066c	उरस्येनं समाजघ्ने भीमस्तु पतितं भुवि ॥
KK0110177067a	व्यात्ताननेन घोरेण लम्बजिह्वेन रक्षसा ।
KK0110177067c	तेनाभिद्रुत्य भीमेन भीमो मूर्ध्नि समाहतः ॥
KK0110177068a	एवं निहन्यमानः स राक्षसेन बलीयसा ।
KK0110177068c	रोषेण महताऽऽविष्टो भीमो भीमपराक्रमः ॥
KK0110177069a	गृहीत्वा मध्यमुत्क्षिप्य बली जग्राह राक्षसम् ।
KK0110177069c	तावन्योन्यं पीडयन्तौ पुरुषादवृकोदरौ ॥
KK0110177070ac	मत्ताविव महानागावन्योन्यं विचकर्षतुः ॥
KK0110177071	बाहुविक्षेपशब्दैश्च भीमराक्षसयोस्तदा ।
KK0110177071c	वेत्रकीयपुरी सर्वा वित्रस्ता समपद्यत ॥'
KK0110177072a	तयोर्वेगेन महता तत्र भूमिरकम्पत ।
KK0110177072c	पादपान्वीरुधश्चैव चूर्णयामासतू रयात् ॥
KK0110177073a	समागतौ च तौ वीरावन्योन्यवधकाङ्क्षिणौ ।
KK0110177073c	गिरिभिर्गिरिशृङ्गैश्च पाषाणैः पर्वतच्युतैः ॥
KK0110177074a	अन्योन्यं ताडयन्तौ तौ चूर्णयामासतुस्तदा ।
KK0110177074c	आयामविस्तराभ्यां च परितो योजनद्वयम् ॥
KK0110177075a	निर्महीरुहपाषाणतृणकुञ्जलतावलिम् ।
KK0110177075c	चक्रतुर्युद्धदुर्मत्तौ कूर्मपृष्ठोपमां महीम् ॥
KK0110177076a	मुहूर्तमेवं संयुध्य समं रक्षःकुरूद्वहौ ।
KK0110177076c	ततो रक्षोविनाशाय मतिं कृत्वा कुरूत्तमः ॥
KK0110177077a	दन्तान्कटकटीकृत्य दष्ट्वा च दशनच्छदम् ।
KK0110177077c	नेत्रे संवृत्य विकटं तिर्यक्प्रैक्षत राक्षसम् ॥
KK0110177078a	अथ तं लोलयित्वा तु भीमसेनो महाबलः ।
KK0110177078c	अगृह्णात्परिरभ्यैनं बाहुभ्यां परिरभ्य च ॥
KK0110177079a	जानुभ्यां पार्श्वयोः कुक्षौ पृष्ठे वक्षसि जघ्निवान् ।
KK0110177079c	भग्नोरुबाहुहृच्चैव विस्रंसद्देहबन्धनः ॥
KK0110177080a	प्रस्वेददीर्घनिश्वासो निर्यञ्जीवाक्षितारकः ।
KK0110177080c	अजाण्डास्फोटनं कुर्वन्नाक्रोशंश्च श्वसञ्छनैः ॥
KK0110177081a	भूमौ निपत्य विलुठन्दण्डाहत इवोरगः ।
KK0110177081c	विस्फुरन्तं महाकायं परितो विचकर्ष ह ॥
KK0110177082a	विकृष्यमाणो वेगेन पाण्डवेन बलीयसा ।
KK0110177082c	समयुज्यत तीव्रेण श्रमेण पुरुषादकः ॥'
KK0110177083a	हीयमानबलं रक्षः समीक्ष्य पुरुषर्षभः ।
KK0110177083c	निष्पिष्य भूमौ जानुभ्यां समाजघ्ने वृकोदरः ॥
KK0110177084a	ततो ।ञस्य जानुना पृष्ठमवपीड्य बलादिव ।
KK0110177084c	बाहुना परिजग्राह दक्षिणेन शिरोधराम् ॥
KK0110177085a	सव्येन च कटीदेशे गृह्य वाससि पाण्डवः ।
KK0110177085c	जानुन्यारोप्य तत्पृष्ठं महाशब्दं बभञ्ज ह ॥
KK0110177086a	ततोऽस्य रुधिरं वक्त्रात्प्रादुरासीद्विशांपते ।
KK0110177086c	भज्यमानस्य भीमेन तस्य घोरस्य रक्षसः ॥ ॥

इति श्रीमन्महाभारते आदिपर्वणि बकवधपर्वणि सप्तसप्तत्यधिकशततमोऽध्यायः ॥ 177 ॥
1-177-31 त्रिशिखां त्रिरेखाम् ॥ सप्तसप्तत्यधिकशततमोऽध्यायः ॥ 177 ॥
