अध्यायः 177

परेद्युः प्रातः ब्राह्मणेन दत्तमन्नं भुक्त्वा बकाय प्रापणीयं अन्नादिपूर्णं शकटमारुह्य बकवनं प्रति भीमस्य गमनम् ॥ 1 ॥ तत्र भीमेन शकटस्तान्नभोजनम् ॥ 2 ॥ अन्नं भुञ्जानं भीमं दृष्ट्वा क्रुद्धेन बकेन सह भीमस्य युद्धम् ॥ 3 ॥ बकवधः ॥ 4 ॥
001	युधिष्ठिर उवाच ।
001a	उपपन्नमिदं मातस्त्वया यद्बुद्धिपूर्वकम् ।
001c	आर्तस्य ब्राह्मणस्यैतदनुक्रोशादिदं कृतम् ॥
002a	ध्रुवमेष्यति भीमोऽयं निहत्य पुरुषादकम् ।
002c	सर्वथा ब्राह्मणस्यार्थे यदनुक्रोशवत्यसि ॥
003a	यथा त्विदं न विन्देयुर्नरा नगरवासिनः ।
003c	तथाऽयं ब्राह्मणो वाच्यः परिग्राह्यश्च यत्नतः ॥
004	वैशम्पायन उवाच ।
004a	`युधिष्ठिरेण सम्मन्त्र्य ब्राह्मणार्थमरिन्दम ।
004c	कुन्ती प्रविश्य तान्सर्वान्मन्त्रयामास भारत ॥
005a	अथ रात्र्यां व्यतीतायां भीमसेनो महाबलः ।
005c	ब्राह्मणं समुपागम्य वचश्चेदमुवाच ह ॥
006a	आपदस्त्वां विमोक्ष्येऽहं सपुत्रं ब्राह्मण प्रियम् ।
006c	मा भैषी राक्षसात्तस्मान्मां ददातु बलिं भवान् ॥
007a	इह मामशितं कर्तुं प्रयतस्व सकृद्गृहे ।
007c	अथात्मानं प्रादास्यामि तस्मै घोराय रक्षसे ॥
008a	त्वरध्वं किं विलम्बध्वे मा चिरं कुरुतानघाः ।
008c	व्यवस्येयं मनः प्राणैर्युष्मान्रक्षितुमद्य वै ॥
009	वैशम्पायन उवाच 
009a	एवमुक्तः स भीमेन ब्राह्मणो भरतर्षभ ।
009c	सुहृदां तत्समाख्याय ददावन्नं सुसंस्कृतम् ॥
010a	पिशितोदनमाजह्रुरथास्मै पुरवासिनः ।
010c	सघृतं सोपदंशं च सूपैर्नानाविधैः सह ॥
011a	तदाऽशित्वा भीमसेनो मांसानि विविधानि च ।
011c	मोदकानि च मुख्यानि चित्रोदनचयान्बहून् ॥
012a	ततोऽपिबद्दधिघटान्सुबहून्द्रोणसम्मितान् ।
012c	तस्य भुक्तवतः पौरा यथावत्समुपार्जितान् ॥
013a	उपजह्रुर्भृतं भागं समृद्धमनसस्तदा ।
013c	ततो रात्र्यां व्यतीतायां सव्यञ्जनदधिप्लुतम् ॥
014a	समारुह्यान्नसम्पूर्णं शकटं स वृकोदरः ।
014c	प्रययौ तूर्यनिर्घोषैः पौरैश्च परिवारितः ॥
015a	आत्मानमेषोऽन्नभूतो राक्षसाय प्रदास्यति ।
015c	तरुणोऽप्रतिरूपश्च दृढ औदरिको युवा ॥
016a	वाग्भिरेवंप्रकाराभिः स्तूयमानो वृकोदरः ।
016c	चुचोद स बलीवर्दौ युक्तौ सर्वाङ्गकालकौ ॥
017a	वादित्राणां प्रवादेन ततस्तं पुरुषादकम् ।
017c	अभ्यगच्छत्सुसंहृष्टः सर्वत्र मनुजैर्वृतः ॥
018a	सम्प्राप्य स च तं देशमेकाकी समुपाययौ ।
018c	पुरुषादभयाद्भीतस्तत्रैवासीज्जनव्रजः ॥
019a	स गत्वा दूरमध्वानं दक्षिणामभितो दिशम् ।
019c	यतोपदिष्टमुद्देशे ददर्श विपुलं द्रुमम् ॥
020a	केशमज्जास्थिमेदोभिर्बाहूरुचरणैरपि ।
020c	आर्द्रैः शुष्कैश्च सङ्कीर्णमभितोऽथ वनस्पतिम् ॥
021a	गृध्रकङ्कबलच्छन्नं गोमायुगणसेवितम् ।
021c	उग्रगन्धमचक्षुष्यं श्मशानमिव दारुणम् ॥
022a	तं प्रविश्य महावृक्षं चिन्तयामास वीर्यवान् ।
022c	यावन्न पश्यते रक्षो बकाभिख्यं बलोत्तरम् ॥
023a	आचितं विविधैर्भोज्यैरन्नैरुच्चावचैरिदम् ।
023c	शकटं सूपसम्पूर्णं यावद्द्रक्ष्यति राक्षसः ॥
024a	तावदेवेह भोक्ष्येऽहं दुर्लभं हि पुनर्भवेत् ।
024c	विप्रकीर्येत सर्वं हि प्रयुद्धे मयि रक्षसा ॥
025a	अभोज्यं हि शवस्पर्शे निगृहीते बके भवेत् ।
025c	स त्वेवं भीमकर्मा तु भीमसेनोऽभिलक्ष्य च ॥
026a	उपविश्य विविक्तेऽन्नं भुङ्क्ते स्म परमं परः ।
026c	तं ततः सर्वतोऽपश्यन्द्रुमानारुह्य नागराः ॥
027a	नारक्षो बलिमश्नीयादेवं बहु च मानवाः ।
027c	भुङ्क्ते ब्राह्मणरूपेण बकोऽयमिति चाब्रुवन् ॥
028a	स तं हसति तेजस्वी तदन्नमुपभुज्य च ।
028c	'आसाद्य तु वनं तस्य रक्षसः पाण्डवो बली ।
028e	आजुहाव ततो नाम्ना तदन्नमुपपादयन् ॥
029a	ततः स राक्षसः क्रुद्धो भीमस्य वचनात्तदा ।
029c	आजगाम सुसङ्क्रुद्धो यत्र भीमो व्यवस्थितः ॥
030a	महाकायो महावेगो दारयन्निव मेदिनीम् ।
030c	लोहिताक्षः करालश्च लोहितश्मश्रुमूर्धजः ॥
031a	आकर्णाद्भिन्नवक्त्रश्च शङ्कुकर्णो विभीषणः ।
031c	त्रिशिखां भ्रुकुटिं कृत्वा सन्दश्य दशनच्छदम् ॥
032a	भुञ्जानमन्नं तं दृष्ट्वा भीमसेनं स राक्षसः ।
032c	विवृत्य नयने क्रुद्ध इदं वचनमब्रवीत् ॥
033a	कोऽयमन्नमिदं भुङ्क्ते मदर्थमुपकल्पितम् ।
033c	पश्यतो मम दुर्बुद्धिर्यियासुर्यमसादनम् ॥
034a	भीमसेनस्ततः श्रुत्वा प्रहसन्निव भारत ।
034c	राक्षसं तमनादृत्य भुङ्क्त एव पराङ्मुखः ॥
035a	रवं स भैरवं कृत्वा समुद्यम्य करावुभौ ।
035c	अभ्यद्रवद्भीमसेनं जिघांसुः पुरुषादकः ॥
036a	तथापि परिभूयैनं प्रेक्षमाणो वृकोदरः ।
036c	राक्षसं भुङ्क्त एवान्नं पाण्डवः परवीरहा ॥
037a	अमर्षेण तु सम्पूर्णः कुन्तीपुत्रं वृकोदरम् ।
037c	जघान पृष्ठे पाणिभ्यामुभाभ्यां पृष्ठतः स्थितः ॥
038a	तथा बलवता भीमः पाणिभ्यां भृशमाहतः ।
038c	नैवावलोकयामास राक्षसं भुङ्क्त एव सः ॥
039a	ततः स भूयः सङ्क्रुद्धो वृक्षमादाय राक्षसः ।
039c	ताडयिष्यंस्तदा भीमं पुनरभ्यद्रवद्बली ॥
040a	क्षिप्तं क्रुद्धेन तं वृक्षं प्रतिजग्राह वीर्यवान् ।
040c	सव्येन पाणिना भीमो दक्षिणेनाप्यभुङ्क्त ह ॥
041a	`शकटान्नं ततो भुक्त्वा रक्षसः पाणिना सह ।
041c	गृह्णन्नेव तदा वृक्षं निःशेषं पर्वतोपमम् ॥
042a	भीमसेनो हसन्नेव भुक्त्वा त्यक्त्वा च राक्षसम् ।
042c	पीत्वा दधिघटान्पूर्णान्घृतकुम्भाञ्शतं शतम् ॥
043a	वार्युपस्पृश्य संहृष्टस्तस्थौ गिरिरिवापरः ।
043c	भ्रामयन्तं महावृक्षमायान्तं भीमदर्शनम् ॥
044a	दृष्ट्वोत्थायाहवे वीरः सिंहनादं व्यनादयत् ।
044c	भुजवेगं तथाऽऽस्फोटं क्ष्वेलितं च महास्वनम् ॥
045a	कृत्वाऽऽह्वयत सङ्क्रुद्धो भीमसेनोऽथ राक्षसम् ।
045c	उवाचाशनिशब्देन ध्वनिना भीषयन्निव ॥
046	भीम उवाच 
046a	बहुकालं सुपुष्टं ते शरीरं राक्षसाधम ।
046c	द्विपच्चतुष्पन्मांसैश्च बहुभिश्चौदनैरपि ॥
047a	मद्बाहुबलमाश्रित्य न त्वं भूयस्त्वशिष्यसि ।
047c	अद्य मद्बाहुनिष्पिष्टो गमिष्यसि यमालयम् ॥
048a	अद्यप्रभृति स्वप्स्यन्ति वेत्रकीयनिवासिनः ।
048c	निरुद्विग्नाः पुरस्यास्य कण्टके सूद्धृते मया ॥
049a	अद्य युद्धे शरीरं ते कङ्कगोमायुवायसाः ।
049c	मया हतस्य खादन्तु विकर्षन्तु च भूतले ॥
050	वैशम्पायन उवाच 
050a	एवमुक्त्वा सुसङ्क्रुद्धः पार्थो बकजिघांसया ।
050c	उपाधावद्बकश्चापि पार्थं पार्थिवसत्तम ॥
051a	महाकायो महावेगो दारयन्निव मेदिनीम् ।
051c	पिशङ्गरूपः पिङ्गाक्षो भीमसेनमभिद्रवत् ॥
052a	त्रिशिखां भ्रुकुटीं कृत्वा सन्दश्य दशनच्छदम् ।
052c	भृशं स भूयः सङ्क्रुद्धो वृक्षमादाय राक्षसः ॥
053a	ताडयिष्यंस्तदा भीमं तरसाऽभ्यद्रवद्बली ।
053c	क्रुद्धेनाभिहतं वृक्षं प्रतिजग्राह लीलया ॥
054a	सव्येन पाणिना भीमः प्रहसन्निव भारत ।
054c	ततः स पुनरुद्यम्य वृक्षान्बहुविधान्बली ॥
055a	प्राहिणोद्भीमसेनाय बकोऽपि बलवान्रणे ।
055c	सर्वानपोहयद्वृक्षान्स्वस्य हस्तस्य शाखया ॥
056a	तद्वृक्षयुद्धमभवद्वृक्षषण्डविनाशनम् ॥
056c	महत्सुघोरं राजेन्द्र बकपाण्डवयोस्तदा ॥
057a	नाम विश्राव्य स बकः समभिद्रुत्य पाण्डवम् ।
057c	समयुध्यत तीव्रेण वेगेन पुरुषादकः ॥
058a	तयोर्वेगेन महता पृथिवी समकम्पत ।
058c	पादपांश्च महामात्रांश्चूर्णयामासतुः क्षणात् ॥
059a	द्रुतमागत्य पाणिभ्यां गृहीत्वा चैनमाक्षिपत् ।
059c	आक्षिप्तो भीमसेनश्च पुनरेवोत्थितो हसन् ॥
060a	आलिङ्ग्यापि बकं भीमो न्यहनद्वसुधातले ।
060c	भीमो विसर्जयित्वैनं समाश्वसिहि राक्षस ॥
061a	इत्युक्त्वा पुनरास्फोट्य उत्तिष्ठेति च सोऽब्रवीत् ।
061c	समुत्पत्य ततः क्रुद्धो रूपं कृत्वा महत्तरम् ॥
062a	विरूपः सहसा तस्थौ तर्जयित्वा वृकोदरम् ।
062c	अहसद्भीमसेनोऽपि राक्षसं भीमदर्शनम् ॥
063a	असौ गृहीत्वा पाणिभ्यां पृष्ठतश्च व्यवस्थितः ।
063c	जानुभ्यां पीडयित्वाथ पातयामास भूतले ॥
064a	पुनः क्रुद्धो विसृज्यैनं राक्षसं क्रोधजीवितम् ।
064c	स्वां कटीमीषदुन्नम्य बाहू तस्य परामृशत् ॥
065a	तस्य बाहू समादाय त्वरमाणो वृकोदरः ।
065c	उत्क्षिप्य चावधूयैनं पातयन्बलवान्भुवि ॥
066a	तं तु वामेन पादेन क्रुद्धो भीमपराक्रमः ।
066c	उरस्येनं समाजघ्ने भीमस्तु पतितं भुवि ॥
067a	व्यात्ताननेन घोरेण लम्बजिह्वेन रक्षसा ।
067c	तेनाभिद्रुत्य भीमेन भीमो मूर्ध्नि समाहतः ॥
068a	एवं निहन्यमानः स राक्षसेन बलीयसा ।
068c	रोषेण महताऽऽविष्टो भीमो भीमपराक्रमः ॥
069a	गृहीत्वा मध्यमुत्क्षिप्य बली जग्राह राक्षसम् ।
069c	तावन्योन्यं पीडयन्तौ पुरुषादवृकोदरौ ॥
070ac	मत्ताविव महानागावन्योन्यं विचकर्षतुः ॥
071	बाहुविक्षेपशब्दैश्च भीमराक्षसयोस्तदा ।
071c	वेत्रकीयपुरी सर्वा वित्रस्ता समपद्यत ॥'
072a	तयोर्वेगेन महता तत्र भूमिरकम्पत ।
072c	पादपान्वीरुधश्चैव चूर्णयामासतू रयात् ॥
073a	समागतौ च तौ वीरावन्योन्यवधकाङ्क्षिणौ ।
073c	गिरिभिर्गिरिशृङ्गैश्च पाषाणैः पर्वतच्युतैः ॥
074a	अन्योन्यं ताडयन्तौ तौ चूर्णयामासतुस्तदा ।
074c	आयामविस्तराभ्यां च परितो योजनद्वयम् ॥
075a	निर्महीरुहपाषाणतृणकुञ्जलतावलिम् ।
075c	चक्रतुर्युद्धदुर्मत्तौ कूर्मपृष्ठोपमां महीम् ॥
076a	मुहूर्तमेवं संयुध्य समं रक्षःकुरूद्वहौ ।
076c	ततो रक्षोविनाशाय मतिं कृत्वा कुरूत्तमः ॥
077a	दन्तान्कटकटीकृत्य दष्ट्वा च दशनच्छदम् ।
077c	नेत्रे संवृत्य विकटं तिर्यक्प्रैक्षत राक्षसम् ॥
078a	अथ तं लोलयित्वा तु भीमसेनो महाबलः ।
078c	अगृह्णात्परिरभ्यैनं बाहुभ्यां परिरभ्य च ॥
079a	जानुभ्यां पार्श्वयोः कुक्षौ पृष्ठे वक्षसि जघ्निवान् ।
079c	भग्नोरुबाहुहृच्चैव विस्रंसद्देहबन्धनः ॥
080a	प्रस्वेददीर्घनिश्वासो निर्यञ्जीवाक्षितारकः ।
080c	अजाण्डास्फोटनं कुर्वन्नाक्रोशंश्च श्वसञ्छनैः ॥
081a	भूमौ निपत्य विलुठन्दण्डाहत इवोरगः ।
081c	विस्फुरन्तं महाकायं परितो विचकर्ष ह ॥
082a	विकृष्यमाणो वेगेन पाण्डवेन बलीयसा ।
082c	समयुज्यत तीव्रेण श्रमेण पुरुषादकः ॥'
083a	हीयमानबलं रक्षः समीक्ष्य पुरुषर्षभः ।
083c	निष्पिष्य भूमौ जानुभ्यां समाजघ्ने वृकोदरः ॥
084a	ततो ।ञस्य जानुना पृष्ठमवपीड्य बलादिव ।
084c	बाहुना परिजग्राह दक्षिणेन शिरोधराम् ॥
085a	सव्येन च कटीदेशे गृह्य वाससि पाण्डवः ।
085c	जानुन्यारोप्य तत्पृष्ठं महाशब्दं बभञ्ज ह ॥
086a	ततोऽस्य रुधिरं वक्त्रात्प्रादुरासीद्विशांपते ।
086c	भज्यमानस्य भीमेन तस्य घोरस्य रक्षसः ॥ ॥

इति श्रीमन्महाभारते आदिपर्वणि बकवधपर्वणि सप्तसप्तत्यधिकशततमोऽध्यायः ॥ 177 ॥
1-177-31 त्रिशिखां त्रिरेखाम् ॥ सप्तसप्तत्यधिकशततमोऽध्यायः ॥ 177 ॥
