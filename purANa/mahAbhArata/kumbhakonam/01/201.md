अध्यायः 201

रङ्गे आगतानां राज्ञां नामकथनम् ॥ 1 ॥
001	धृष्टद्युम्न उवाच 
001a	दुर्योधनो दुर्विषहो दुर्मुखो दुष्प्रधर्षणः ।
001c	विविंशतिर्विकर्णश्च सहो दुःशासनस्तथा ॥
002a	युयुत्सुर्वायुवेगश्च भीमवेगरवस्तथा ।
002c	उग्रायुधो बलाकी च करकायुर्विरोचनः ॥
003a	कुण्डकश्चित्रसेनश्च सुवर्चाः कनकध्वजः ।
003c	नन्दको बाहुशाली च तुहुण्डो विकटस्तथा ॥
004a	एते चान्ये च बहवो धार्तराष्ट्रा महाबलाः ।
004c	कर्णेन सहिता वीरास्त्वदर्थं समुपागताः ॥
005a	असङ्ख्याता महात्मानः पार्थिवाः क्षत्रियर्षभाः ।
005c	शकुनिः सौबलश्चैव वृषकोऽथ बृहद्बलः ॥
006a	एते गान्धारराजस्य सुताः सर्वे समागताः ।
006c	अश्वत्थामा च भोजश्च सर्वशस्त्रभृतां वरौ ॥
007a	समवेतौ महात्मानौ त्वदर्थे समलङ्कृतौ ।
007c	बृहन्तो मणिमांश्चैव दण्डधारश्च पार्थिवः ॥
008a	सहदेवजयत्सेनौ मेघसन्धिश्च पार्थिवः ।
008c	विराटः सह पुत्राभ्यां शङ्खेनैवोत्तरेण च ॥
009a	वार्धक्षेमिः सुशर्मा च सेनाबिन्दुश्च पार्थिवः ।
009c	सुकेतुः सह पुत्रेण सुनाम्ना च सुवर्चसा ॥
010a	सुचित्रः सुकुमारश्च वृकः सत्यधृतिस्तथा ।
010c	सूर्यध्वजो रोचमानो नीलश्चित्रायुधस्तथा ॥
011a	अंशुमांश्चेकितानश्च श्रेणिमांश्च महाबलः ।
011c	समुद्रसेनपुत्रश्च चन्द्रसेनः प्रतापवान् ॥
012a	जलसन्धः पितापुत्रौ विदण्डो दण्ड एव च ।
012c	पौण्ड्रको वासुदेवश्च भगदत्तश्च वीर्यवान् ॥
013a	कलिङ्गस्ताम्रलिप्तश्च पत्तनाधिपतिस्तथा ।
013c	मद्रराजस्तथा शल्यः सहपुत्रो महारथः ॥
014a	रुक्माङ्गदेन वीरेण तथा रुक्मरथेन च ।
014c	कौरव्यः सोमदत्तश्च पुत्रश्चास्य महारथः ॥
015a	समवेतास्त्रयः शूरा भूरिर्भूरिश्रवाः शलः ।
015c	सुदक्षिणश्च काम्भोजो दृढधन्वा च पौरवः ॥
016a	बृहद्बलः सुषेणश्च शिबिरौशीनरस्तथा ।
016c	पटच्चरनिहन्ता च कारूषाधिपतिस्तथा ॥
017a	सङ्कर्षणो वासुदेवो रौक्मिणेयश्च वीर्यवान् ।
017c	साम्बश्च चारुदेष्णश्च प्राद्युम्निः सगदस्तथा ॥
018a	अक्रूरः सात्यकिश्चैव उद्धवश्च महामतिः ।
018c	कृतवर्मा च हार्दिक्यः पृथुर्विपृथुरेव च ॥
019a	विदूरथश्च कङ्कश्च शङ्कुश्च सगवेषणः ।
019c	आशावहोऽनिरुद्धश्च समीकः सारिमेजयः ॥
020a	वीरो वातपतिश्चैव झिल्लीपिण्डारकस्तथा ।
020c	उशीनरश्च विक्रान्तो वृष्णयस्ते प्रकीर्तिताः ॥
021a	भगीरथो बृहत्क्षत्रः सैन्धवश्च जयद्रथः ।
021c	बृहद्रथो बाह्लिकश्च श्रुतायुश्च महारथः ॥
022a	उलूकः कैतवो राजा चित्राङ्गदशुभाङ्गदौ ।
022c	वत्सराजश्च मतिमान्कोसलाधिपतिस्तथा ॥
023a	शिशुपालश्च विक्रान्तो जरासन्धस्तथैव च ।
023c	एते चान्ये च बहवो नानाजनपदेश्वराः ॥
024a	त्वदर्थमागता भद्रे क्षत्रियाः प्रथिता भुवि |
024c	एते भेत्स्यन्ति विक्रान्तास्त्वदर्थे लक्ष्यमुत्तमम् |
024e	विध्यते य इदं लक्ष्यं वरयेथाः शभेऽद्य तम् ||
इति श्रीमन्महाभारते आदिपर्वणि स्वयंवरपर्वणि एकाधिकद्विशततमोऽध्यायः ॥ 201 ॥
