अध्यायः 206

भीमार्जुनाश्यां द्रौपद्याः भिक्षेत्यावेदने कुन्त्या पञ्चानां सह भोजनानुज्ञा ॥ 1 ॥ पश्चात् द्रौपदीदर्शनेन चिन्तान्वितायां कुन्त्यां युधिष्ठिरार्जुनयोः संवादः ॥ 2 ॥ द्वैपायनवचःस्मरणेन सर्वेषां द्रौपदी भार्येति युधिष्ठिरनिश्चयः ॥ 3 ॥ जनमेजयेन कृष्णस्य कार्मुकानारोपणे कारणप्रश्ने पाण्डवार्थमिति वैशम्पायनस्योत्तरम् ॥ 4 ॥ कुलालशालाम्प्रति श्रीकृष्णस्यागमनम् ॥ 5 ॥

KK0112206001	वैशम्पायन उवाच ।

KK0112206001a	गत्वा तु तां भार्गवकर्मशालाम्पार्थौ पृथां प्राप्य महानुभावौ ।
KK0112206001c	तां याज्ञसेनीं परमप्रतीतौभिक्षेत्यथावेदयतां नराग्र्यौ ॥
KK0112206002a	कुटीगता सा त्वनवेक्ष्य पुत्रौ प्रोवाच भुङ्क्तेति समेत्य सर्वे ।
KK0112206002c	पश्चाच्च कुन्ती प्रसमीक्ष्य कृष्णां कष्टं मया भाषितमित्युवाच ॥
KK0112206003a	साऽधर्मभीता परिचिन्तयन्ती तां याज्ञसेनीं परमप्रतीताम् ।
KK0112206003c	पाणौ गृहीत्वोपजगाम कुन्ती युधिष्ठिरं वाक्यमुवाच चेदम् ॥
KK0112206004	कुन्त्युवाच ।
KK0112206004a	इयं तु कन्या द्रुपदस्य राज्ञस्तवानुजाभ्यां मयि सन्निसृष्टा ।
KK0112206004c	यथोचितं पुत्र मयाऽपि चोक्तंसमेत्य भुङ्क्तेति नृप प्रमादात् ॥
KK0112206005a	मया कथं नानृतमुक्तमद्य भवेत्कुरूणामृषभ ब्रवीहि ।
KK0112206005c	पञ्चालराजस्य सुतामधर्मो न चोपवर्तेत न विभ्रमेच्च ॥
KK0112206006	वैशम्पायन उवाच ।
KK0112206006a	स एवमुक्तो मतिमान्नृवीरोमात्रा मुहूर्तं तु विचिन्त्य राजा ।
KK0112206006c	कुन्तीं समाश्वास्य कुरुप्रवीरोधनञ्जयं वाक्यमिदं बभाषे ॥
KK0112206007a	त्वया जिता फाल्गुन याज्ञसेनीत्वयैव शोभिष्यति राजपुत्री ।
KK0112206007c	प्रज्वाल्यतामग्निरमित्रसाहगृहाण पाणिं विधिवत्त्वमस्याः ॥
KK0112206008	अर्जुन उवाच ।
KK0112206008a	मा मां नरेन्द्र त्वमधर्मभाजं कृथा न धर्मोऽयमशिष्टदृष्टः ।
KK0112206008c	भवान्निवेश्यः प्रथमं ततोऽयं भीमो महाबाहुरचिन्त्यकर्मा ॥
KK0112206009a	अहं ततो नकुलोऽनन्तरं मे पश्चादयं सहदेवस्तरस्वी ।
KK0112206009c	वृकोदरोऽहं च यमौ च राजन्नियं च कन्या भवतो नियोज्याः ॥
KK0112206010a	एवं गते यत्करणीयमत्र धर्म्यं यशस्यं कुरु तद्विचिन्त्य ।
KK0112206010c	पाञ्चालराजस्य हितं च यत्स्यात्प्रशाधि सर्वे स्म वशे स्थितास्ते ॥
KK0112206011	वैशम्पायन उवाच ।
KK0112206011a	जिष्णोर्वचनमाज्ञाय भक्तिस्नेहसमन्वितम् ।
KK0112206011c	दृष्टिं निवेशयामासुः पाञ्चाल्यां पाण्डुनन्दनाः ॥
KK0112206012a	दृष्ट्वा ते तत्र पश्यन्तीं सर्वे कृष्णां यशस्विनीम् ।
KK0112206012c	सम्प्रेक्ष्यान्योन्यमासीना हृदयैस्तामधारयन् ॥
KK0112206013a	तेषां तु द्रौपदीं दृष्ट्वा सर्वेषाममितौजसाम् ।
KK0112206013c	सम्प्रमथ्येन्द्रियग्रामं प्रादुरासीन्मनोभवः ॥
KK0112206014a	काम्यं हि रूपं पाञ्चाल्या विधात्रा विहितं स्वयम् ।
KK0112206014c	बभूवाधिकमन्याभ्यः सर्वभूतमनोहरम् ॥
KK0112206015a	तेषामाकारभावज्ञः कुन्तीपुत्रो युधिष्ठिरः ।
KK0112206015c	द्वैपायनवचः कृत्स्नं सस्मार मनुजर्षभः ॥
KK0112206016a	अब्रवीत्सहितान्भ्रातॄन्मिथो भेदभयान्नृपः ।
KK0112206016c	सर्वेषां द्रौपदी भार्या भविष्यति हि नः शुभा ॥
KK0112206017	`जनमेजय उवाच ।
KK0112206017a	सताऽपि शक्तेन च केशवेन सज्यं धनुस्तन्न कृतं किमर्थम् ।
KK0112206017c	विद्धं च लक्ष्यं न च कस्य हेतोराचक्ष्व तन्मे द्विपदां वरिष्ठ ॥
KK0112206018	वैशम्पायन उवाच ।
KK0112206018a	शक्तेन कृष्णेन च कार्मुकं तन्नारोपितं ज्ञातुकामेन पार्थान् ।
KK0112206018c	परिश्रवादेव बभूव लोके जीवन्ति पार्था इति निश्चयोऽस्य ॥
KK0112206019a	अन्यानशक्तान्नृपतीन्समीक्ष्यस्वयंवरे कार्मुकेणोत्तमेन ।
KK0112206019c	धनञ्जयस्तद्धनुरेकवीरःसज्यं करोतीत्यभिवीक्ष्य कृष्णः ॥
KK0112206020a	इति स्वयं वासुदेवो विचिन्त्यपार्थान्विवित्सन्विविधैरुपायैः ।
KK0112206020c	न तद्धनुः सज्यमियेष कर्तुम्बभूवुरस्येष्टतमा हि पार्थाः ॥'
KK0112206021a	भ्रातुर्वचस्तत्प्रसमीक्ष्य सर्वेज्येष्ठस्य पाण्डोस्तनयास्तदानीम् ।
KK0112206021c	तमेवार्थं ध्यायमाना मनोभिःसर्वे च ते तस्थुरदीनसत्वाः ॥
KK0112206022a	वृष्णिप्रवीरस्तु कुरुप्रवीरानाशंसमानः सहरौहिणेयः ।
KK0112206022c	जगाम तां भार्गवकर्मशालांयत्रासते ते पुरुषप्रवीराः ॥
KK0112206023a	तत्रोपविष्टं पृथुदीर्घबाहुम्ददर्श कृष्णः सहरौहिणेयः ।
KK0112206023c	अजातशत्रुं परिवार्य तांश्चाप्युपोपविष्टाञ्ज्वलनप्रकाशान् ॥
KK0112206024a	ततोऽब्रवीद्वासुदेवोऽभिगम्यकुन्तीसुतं धर्मभृतां वरिष्ठम् ।
KK0112206024c	कृष्णोऽहमस्मीति निपीड्य पादौयुधिष्ठिरस्याजमीढस्य राज्ञः ॥
KK0112206025a	तथैव तस्याप्यनु रौहिणेयस्तौ चापि हृष्टाः कुरवोऽभ्यनन्दन ।
KK0112206025c	पितृष्वसुश्चापि यदुप्रवीरावगृह्णतां भारतमुख्य पादौ ॥
KK0112206026a	अजातशत्रुश्च कुरुप्रवीरःपप्रच्छ कृष्णं कुशलं विलोक्य ।
KK0112206026c	कथं वयं वासुदेव त्वयेहगूढा वसन्तो विदिताश्च सर्वे ॥
KK0112206027a	तमब्रवीद्वासुदेवः प्रहस्यगूढोऽप्यग्निर्ज्ञायत एव राजन् ।
KK0112206027c	तं विक्रमं पाण्डवेयानतीत्यकोऽन्यः कर्ता विद्यते मानुषेषु ॥
KK0112206028a	दिष्ट्या सर्वे पावकाद्विप्रमुक्तायूयं घोरात्पाण्डवाः शत्रुसाहाः ।
KK0112206028c	दिष्ट्या पापो धृतराष्ट्रस्य पुत्रःसहामात्यो न सकामोऽभविष्यत् ॥
KK0112206029a	भद्रं वोऽस्तु निहितं यद्गुहायांविवर्धध्वं ज्वलना इवैधमानाः ।
KK0112206029c	मा वो विद्युः पार्थिवाः केचिदेवयास्यावहे शिबिरायैव तावत् ।
KK0112206029e	सोऽनुज्ञातः पाण्डवेनाव्ययश्रीः प्रायाच्छीघ्रं बलदेवेन सार्धम् ॥ ॥

इति श्रीमन्महाभारते आदिपर्वणि स्वयंवरपर्वणि षडधिकद्विशततमोऽध्यायः ॥ 206 ॥

1-206-12 दृष्ट्वा ते तत्र तिष्ठन्ती इति ङ. पाठः ॥ 1-206-29 यद्भद्रं गुहायां बुद्धौ वो निहितं तद्वोस्तु ॥ षडधिकद्विशततमोऽध्यायः ॥ 206 ॥
