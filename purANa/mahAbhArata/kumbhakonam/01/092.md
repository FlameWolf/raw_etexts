अध्यायः 092

कण्वाश्रमे दुष्यन्तशकुन्तलासंवादः ॥ 1 ॥ शकुन्तलायाः स्वजन्मवृत्तान्तकथनारम्भः ॥ 2 ॥
001	वैशम्पायन उवाच 
001a	ततो गच्छन्महाबाहुरेकोऽमात्यान्विसृज्य तान् ।
001c	नापश्यच्चाश्रमे तस्मिंस्तमृषिं संशितव्रतम् ॥
002a	सोऽपश्यमानस्तमृषिं शून्यं दृष्ट्वा तथाऽऽश्रमम् ।
002c	उवाच क इहेत्युच्चैर्वनं सन्नादयन्निव ॥
003a	श्रुत्वाऽथ तस्य तं शब्दं कन्या श्रीरिव रूपिणी ।
003c	निश्चक्रामाश्रमात्तस्मात्तापसीवेषधारिणी ॥
004a	सा तं दृष्ट्वैव राजानं दुष्यन्तमसितेक्षणा ।
004c	`सुप्रीताऽभ्यागतं तं तु पूज्यं प्राप्तमथेश्वरम् ॥
005a	रूपयौवनसम्पन्ना शीलाचारवती शुभा ।
005c	सा तमायतपद्माक्षं व्यूढोरस्कं महाभुजम् ॥
006a	सिंहस्कन्धं दीर्घबाहुं सर्वलक्षणपूजितम् ।
006c	स्पृष्टं मधुरया वाचा साऽब्रवीज्जनमेजया ॥'
007a	स्वागतं त इति क्षिप्रमुवाच प्रतिपूज्य च ।
007c	आसनेनार्चयित्वा च पाद्येनार्घ्येण चैव हि ॥
008a	पप्रच्छानामयं राजन्कुशलं च नराधिपम् ।
008c	यथावदर्चयित्वाऽथ पृष्ट्वा चानामयं तदा ॥
009a	उवाच स्मयमानेव किं कार्यं क्रियतामिति ।
009c	`आश्रमस्याभिगमने किं त्वं कार्यं चिकीर्षसि ॥
010a	कस्त्वमद्येह सम्प्राप्तो महर्षेराश्रमं शुभम् ।
010c	'तामब्रवीत्ततो राजा कन्यां मधुरभाषिणीम् ॥
011a	दृष्ट्वा सर्वानवद्याङ्गीं यथावत्प्रतिपूजितः ।
011c	`राजर्षेस्तस्य पुत्रोऽहमिलिनस्य महात्मनः ॥
012a	दुष्यन्त इति मे नाम सत्यं पुष्करलोचने ।
012c	'आगतोऽहं महाभागमृषिं कण्वमुपासितुम् ॥
013a	क्व गतो भगवान्भद्रे तन्ममाचक्ष्व शोभने ।
013	शकुन्तलोवाच 
013c	गतः पिता मे भगवान्फलान्याहर्तुमाश्रमात् ।
013e	मुहूर्तं सम्प्रतीक्षस्व द्रष्टास्येनमुपागतम् ॥
014	वैशम्पायन उवाच 
014a	अपश्यमानस्तमृषिं तथा चोक्तस्तया च सः ।
014c	तां दृष्ट्वा च वरारोहां श्रीमतीं चारुहासिनीम् ॥
015a	विभ्राजमानां वपुषा तपसा च दमेन च ।
015c	रूपयौवनसम्पन्नामित्युवाच महीपतिः ॥
016a	का त्वं कस्यासि सुश्रोणि किमर्थं चागता वनम् ।
016c	एवंरूपगुणोपेता कुतस्त्वमसि शोभने ॥
017a	दर्शनादेव हि शुभे त्वया मेऽपहृतं मनः ।
017c	इच्छामि त्वामहं ज्ञातुं तन्ममाचक्ष्व शोभने ॥
018a	`स्थितोस्म्यमितसौभाग्ये विवक्षुश्चास्मि किञ्चन ।
018c	शृणु मे नागनासोरु वचनं मत्तकाशिनि ॥
019a	राजर्षेरन्वये जातः पूरोरस्मि विशेषतः ।
019c	वृण्वे त्वामद्य सुश्रोणि दुष्यन्तो वरवर्णिनि ॥
020a	न मेऽन्यत्र क्षत्रियाया मनो जातु प्रवर्तते ।
020c	ऋषिपुत्रीषु चान्यासु नावरासु परासु च ॥
021a	तस्मात्प्रणिहितात्मानं विद्दि मां कलभाषिणि ।
021c	यस्यां मे त्वयि भावोऽस्ति क्षत्रिया ह्यसि का वदा ॥
022a	न हि मे भीरु विप्रायां मनः प्रसहते गतिम् ।
022c	भजे त्वामायतापाङ्गे भक्तं भजितुमर्हसि ।
022e	भुङ्क्ष राज्यं विशालाक्षि बुद्धिं मात्वन्यथा कृथाः' ॥
023a	एवमुक्ता तु सा कन्या तेन राज्ञा तमाश्रमे ।
023c	उवाच हसती वाक्यमिदं सुमधुराक्षरम् ॥
024a	कण्वस्याहं भगवतो दुष्यन्त दुहिता मता ।
024c	तपस्विनो धृतिमतो धर्मज्ञस्य महात्मनः ॥
025a	`अस्वतन्त्रास्मि राजेन्द्र काश्यपो मे गुरुः पिता ।
025c	तमेव प्रार्थय स्वार्थं नायुक्तं कर्तुमर्हसि ॥'
026	दुष्यन्त उवाच 
026a	ऊर्ध्वरेता महाभागे भगवाँल्लोकपूजितः ।
026c	चलेद्धि वृत्ताद्धर्मोपि न चलेत्संशितव्रतः ॥
027a	कथं त्वं तस्य दुहिता सम्भूता वरवर्णिनी ।
027c	संशयो मे महानत्र तन्मे छेत्तुमिहार्हसि ॥
028	शकुन्तलोवाच 
028a	यथाऽयमागमो मह्यं यथा चेदमभूत्पुरा ।
028c	`अन्यथा सन्तमात्मानमन्यथा सत्सु भाषते ॥
029a	स पापेनावृतो मूर्खस्तेन आत्मापहारकः ।
029c	'शृणु राजन्यथातत्त्वं यथाऽस्मि दुहिता मुनेः ॥
030a	ऋषिः कश्चिदिहागम्य मम जन्माभ्यचोदयत् ।
030c	`ऊर्ध्वरेता यथासि त्वं कुतस्त्वेयं शकुन्तला ॥
031a	पुत्री त्वत्तः कथं जाता तत्त्वं मे ब्रूहि काश्यप ।
031c	'तस्मै प्रोवाच भगवान्यथा तच्छृणु पार्थिवा ॥
032	कण्व उवाच 
032a	तप्यमानः किल पुरा विश्वामित्रो महत्तपः ।
032c	सुभृशं तापयामास शक्रं सुरगणेश्वरम् ॥
033a	तपसा दीप्तवीर्योऽयं स्थानान्मां च्यावयेदिति ।
033c	भीतः पुरन्दरस्तस्मान्मेनकामिदमब्रवीत् ॥
034a	गुणैरप्सरसां दिव्यैर्मेनके त्वं विशिष्यसे ।
034c	श्रेयो मे कुरु कल्याणि यत्त्वां वक्ष्यामि तच्छृणु ॥
035a	असावादित्यशङ्काशो विश्वामित्रो महातपाः ।
035c	तप्यमानस्तपो घोरं मम कम्पयते मनः ॥
036a	मेनके तव भारोऽयं विश्वामित्रः सुमध्यमे ।
036c	शंसितात्मा सुदुर्धर्ष उग्रे तपसि वर्तते ॥
037a	स मां न च्यावयेत्स्थानात्तं वै गत्वा प्रलोभय ।
037c	चर तस्य तपोविघ्नं कुरु मे प्रियमुत्तमम् ॥
038a	रूपयौवनमाधुर्यचेष्टितस्मितभाषणैः ।
038c	लोभयित्वा वरारोहे तपसस्तं निवर्तय ॥
039	मेनकोवाच 
039a	महातेजाः स भगवांस्तथैव च महातपाः ।
039c	कोपनश्च तथा ह्येनं जानाति भगवानपि ॥
040a	तेजस्तपसश्चैव कोपस्य च महात्मनः ।
040c	त्वमप्युद्विजसे यस्य नोद्विजेयमहं कथम् ॥
041a	महाभागं वसिष्ठं यः पुत्रैरिष्टैर्व्ययोजयत् ।
041c	क्षत्रजातश्च यः पूर्वमभवद्ब्राह्मणो बलात् ॥
042a	शौचार्थं यो नदीं चक्रे दुर्गमां बहुभिर्जलैः ।
042c	यां तां पुण्यतमां लोके कौशिकीति विदुर्जनाः ॥
043a	बभार यत्रास्य पुरा काले दुर्गे महात्मनः ।
043c	दारान्मतङ्गो धर्मात्मा राजर्षिर्व्याधतां गतः ॥
044a	अतीतकाले दुर्भिक्षे अभ्येत्य पुनराक्षमम् ।
044c	मुनिः पारेति नद्या वै नाम चक्रे तदा प्रभुः ॥
045a	मतङ्गं याजयाञ्चक्रे यत्र प्रीतमनाः स्वयम् ।
045c	त्वं च सोमं भयाद्यस्य गतः पातुं सुरेश्वर ॥
046a	चकारान्यं च लोकं वै क्रुद्धो नक्षत्रसम्पदा ।
046c	प्रतिश्रवणपूर्वाणि नक्षत्राणि चकार यः ।
046e	गुरुशापहतस्यापि त्रिशङ्कोः शरणं ददौ ॥
047a	ब्रह्मर्षिशापं राजर्षिः कथं मोक्ष्यति कौशिकः ।
047c	अवमत्य तदा देवैर्यज्ञाङ्गं तद्विनाशितम् ॥
048a	अन्यानि च महातेजा यज्ञाङ्गान्यसृजत्प्रभुः ।
048c	निनाय च तदा स्वर्गं त्रिशङ्कुं स महातपाः ॥
049a	एतानि यस्य कर्माणि तस्याहं भृशमुद्विजे ।
049c	यथाऽसौ न दहेत्क्रुद्धस्तथाऽऽज्ञापय मां विभो ॥
050a	तेजसा निर्दहेल्लोकान्कम्पयेद्धरणीं पदा ।
050c	सङ्क्षिपेच्च महामेरुं तूर्णमावर्तयेद्दिशः ॥
051a	तादृशं तपसा युक्तं प्रदीप्तमिव पावकम् ।
051c	कथमस्मद्विधा नारी जितेन्द्रियमभिस्पृशेत् ॥
052a	हुताशनमुखं दीप्तं सूर्यचन्द्राक्षितारकम् ।
052c	कालजिह्वं सुरश्रेष्ठ कथमस्मद्विधा स्पृशेत् ॥
053a	यमश्च सोमश्च महर्षयश्चसाध्या विश्वे वालस्विल्याश्च सर्वे ।
053c	एतेऽपि यस्योद्विजन्ते प्रभावात्तस्मात्कस्मान्मादृशी नोद्विजेत ॥
054a	त्वयैवमुक्ता च कथं समीपमृषेर्न गच्छेयमहं सुरेन्द्र ।
054c	रक्षां च मे चिन्तय देवराज यथा त्वदर्थं रक्षिताऽहं चरेयम् ॥
055a	कामं तु मे मारुतस्तत्र वासः प्रक्रीडिताया विवृणोतु देव ।
055c	भवेच्च मे मन्मथस्तत्र कार्ये सहायभूतस्तु तव प्रसादात् ॥
056a	वनाच्च वायुः सुरभिः प्रवायात्तस्मिन्काले तमृषिं लोभयन्त्याः ।
056c	तथेत्युक्त्वा विहिते चैव तस्मिंस्ततो ययौ साऽऽश्रमं कौशिकस्य ॥ ॥

इति श्रीमन्महाभारते आदिपर्वणि सम्भवपर्वणि द्विनवतितमोऽध्यायः ॥ 92 ॥

1-92-23 हसती हसन्ती ॥ 
1-92-30 अभ्यचोदयत् पृष्टवान् ॥ 1-92-43 बभार पोषितवान् । मतङ्गस्त्रिशङ्कुः ॥ 1-92-44 आश्रममभ्येत्य तपस्तप्त्वेति शेषः । नद्याः कौशिक्याः ॥ 
1-92-49 तस्य तस्मात् ॥
 1-92-50 आवर्तयेदेकीकुर्यात् ॥
 1-92-52 सूर्यचन्द्रावेवाक्ष्णोः सम्बन्धिनी तारके यस्य तावपि भ्रूभङ्गमात्रेण स्रष्टुं समर्थ इत्यर्थः ॥ 
1-92-55 प्रक्रीडितायाः प्रकृष्टं क्रीडितं यस्याः । विवृणोतु अपसारयतु ॥ द्विनवतितमोऽध्यायः ॥ 92 ॥
