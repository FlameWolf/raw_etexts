अध्यायः 216

द्रौपदीम्प्रति कुन्त्या आशीर्वादः ॥ 1 ॥ श्रीकृष्णप्रेषितालङ्कारादीनां पाण्डवैः स्वीकारः ॥ 2 ॥

001	वैशम्पायन उवाच ।

001a	पाण्डवैः सह संयोगं गतस्य द्रुपदस्य ह ।
001c	न बभूव भयं किञ्चिद्देवेभ्योऽपि कथञ्चन ॥
002a	कुन्तीमासाद्य ता नार्यो द्रुपदस्य महात्मनः ।
002c	नाम सङ्कीर्तयन्त्योऽस्या जग्मुः पादौ स्वमूर्धभिः ॥
003a	कृष्णा च क्षौमसंवीता कृतकौतुकमङ्गला ।
003c	कृताभिवादना श्वश्र्वास्तस्थौ प्रह्वा कृताञ्जलिः ॥
004a	रूपलक्षणसम्पन्नां शीलाचारसमन्विताम् ।
004c	द्रौपदीमवदत्प्रेम्णा पृथाशीर्वचनं स्नुषाम् ॥
005a	यथेन्द्राणी हरिहये स्वाहा चैव विभावसौ ।
005c	रोहिणी च यथा सोमे दमयन्ती यथा नले ॥
006a	यथा वैश्रवणे भद्रा वसिष्ठे चाप्यरुन्धती ।
006c	यथा नारायणे लक्ष्मीस्तथा त्वं भव भर्तृषु ॥
007a	जीवसूर्वीरसूर्भद्रे बहुसौख्यसमन्विता ।
007c	सुभगा भोगसम्पन्ना यज्ञपत्नी पतिव्रता ॥
008a	अतिथीनागतान्साधून्वृद्दान्बालांस्तथा गुरून् ।
008c	पूजयन्त्या यथान्यायं शश्वद्गच्छन्तु ते समाः ॥
009a	कुरुजाङ्गलमुख्येषु राष्ट्रेषु नगरेषु च ।
009c	अनु त्वमभिषिच्यस्व नृपतिं धर्मवत्सला ॥
010a	पतिभिर्निर्जितामुर्वीं विक्रमेण महाबलैः ।
010c	कुरु ब्राह्मणसात्सर्वामश्वमेधे महाक्रतौ ॥
011a	पृथिव्यां यानि रत्नानि गुणवन्ति गुणान्विते ।
011c	तान्याप्नुहि त्वं कल्याणि सुखिनी शरदां शतं ॥
012a	यथा च त्वाऽभिनन्दामि वध्वद्य क्षौमसंवृताम् ।
012c	तथा भूयोऽभिनन्दिष्ये जातपुत्रां गुणान्वितां ॥
013	वैशम्पायन उवाच ।
013a	ततस्तु कृतदारेभ्यः पाण्डुभ्यः प्राहिणोद्धरिः ।
013c	वैदूर्यमणिचित्राणि हैमान्याभरणानि च ॥
014a	वासांसि च महार्हाणि नानादेश्यानि माधवः ।
014c	कम्बलाजिनरत्नानि स्पर्शवन्ति शुभानि च ॥
015a	शयनासनयानानि विविधानि महान्ति च ।
015c	वैदूर्यवज्रचित्राणि शतशो भाजनानि च ॥
016a	रूपयौवनदाक्षिण्यैरुपेताश्च स्वलङ्कृताः ।
016c	प्रेष्याः सम्प्रददौ कृष्णो नानादेश्याः स्वलङ्कृताः ॥
017a	गजान्विनीतान्भद्रांश्च सदश्वांश्च स्वलङ्कृतान् ।
017c	रथांश्च दान्तान्सौवर्णैः शुभ्रैः पट्टैरलङ्कृतान् ॥
018a	कोटिशश्च सुवर्णं च तेषामकृतकं तथा ।
018c	वीथीकृतममेयात्मा प्राहिणोन्मधुसूदनः ॥
019a	तत्सर्वं प्रतिजग्राह धर्मराजो युधिष्ठिरः ।
019c	मुदा परमया युक्तो गोविन्दप्रियकाम्यया ॥ ॥

इति श्रीमन्महाभारते आदिपर्वणि वैवाहिकपर्वणि षोडशाधिकद्विशततमोऽध्यायः ॥ 216 ॥ ॥ समाप्तं वैवाहिकपर्व ॥

1-216-12 हे वधु अद्य ॥ षोडशाधिकद्विशततमोऽध्यायः ॥ 216 ॥
