अध्यायः 204

क्रोधाद्राजसु द्रुपदहननार्थमागतेषु राजसम्मुखे भीमार्जुनयोः सज्जीभूय स्थितयोः सतोः कृष्णबलरामयोः संवादः ॥ 1 ॥

0011	वैशम्पायन उवाच ।

001a	तस्मै दित्सति कन्यां तु ब्राह्मणाय तदा नृपे ।
001c	कोप आसीन्महीपानामालोक्यान्योन्यमन्तिकात् ॥
002a	`ऊचुः सर्वे समागम्य परस्परहितैषिणः ।
002c	वयं सर्वे समाहूता द्रुपदेन दुरात्मना ।
002e	संहत्य चाभ्यगच्छाम स्वयंवरदिदृक्षया ॥'
003a	अस्मानयमतिक्रम्य तृणीकृत्य च सङ्गतान् ।
003c	दातुमिच्छति विप्राय द्रौपदीं योषितां वराम् ॥
004a	अवरोप्येह वृक्षस्तु फलकाले निपात्यते ।
004c	निहन्मैनं दुरात्मानं योयमस्मान्न मन्यते ॥
005a	न ह्यर्हत्येष सम्मानं नापि वृद्धक्रमं गुणैः ।
005c	हन्मैनं सह पुत्रेण दुराचारं नृपद्विषम् ॥
006a	अयं हि सर्वानाहूय सत्कृत्य च नराधिपान् ।
006c	गुणवद्भोजयित्वान्नं ततः पश्चान्न मन्यते ॥
007a	अस्मिन्राजसमावाये देवानामिव सन्नये ।
007c	किमयं सदृशं कञ्चिन्नृपतिं नैव दृष्टवान् ॥
008a	न च विप्रेष्वधीकारो विद्यते वरणं प्रति ।
008c	स्वयंवरः क्षत्रियाणामितीयं प्रथिता श्रुतिः ॥
009a	अथवा यदि कन्येयं न च कञ्चिद्बुभूषति ।
009c	अग्नावेनां परिक्षिप्य याम राष्ट्राणि पार्थिवाः ॥
010a	ब्राह्मणो यदि चापल्याल्लोभाद्वा कृतवानिदम् ।
010c	विप्रियं पार्थिवेन्द्राणां नैष वध्यः कथञ्चन ॥
011a	ब्राह्मणार्थं हि नो राज्यं जीवितं हि वसूनि च ।
011c	पुत्रपौत्रं च यच्चान्यदस्माकं विद्यते धनम् ॥
012a	अवमानभयाच्चैव स्वधर्मस्य च रक्षणात् ।
012c	स्वयंवराणामन्येषां मा भूदेवंविधा गतिः ॥
013a	इत्युक्त्वा राजशार्दूला रुष्टाः परिघबाहवः ।
013c	द्रुपदं तु जिघांसन्तः सायुधाः समुपाद्रवन् ॥
014a	तान्गृहीतशरावापान्क्रुद्धानापततो बहून् ।
014c	द्रुपदो वीक्ष्य सन्त्रासाद्ब्राह्मणाञ्छरणं गतः ॥
015a	`न भयान्नापि कार्पण्यान्न प्राणपरिरक्षणात् ।
015c	जगाम द्रुपदो विप्राञ्शमार्थी प्रत्यपद्यत ॥'
016a	वेगेनापततस्तांस्तु प्रभिन्नानिव वारणान् ।
016c	पाण्डुपुत्रौ महेष्वासौ प्रतियातावरिन्दमौ ॥
017a	ततः समुत्पेतुरुदायुधास्ते महीक्षितो बद्धगोधाङ्गुलित्राः ।
017c	जिघांसमानाः कुरुराजपुत्रावमर्षयन्तोऽर्जुनभीमसेनौ ॥
018a	ततस्तु भीमोऽद्भुतभीमकर्मा महाबलो वज्रसमानसारः ।
018c	उत्पाट्य दोर्भ्यां द्रुममेकवीरो निष्पत्रयामास यथा गजेन्द्रः ॥
019a	तं वृक्षमादाय रिपुप्रमाथीदण्डीव दण्डं पितृराज उग्रम् ।
019c	तस्थौ समीपे पुरुषर्षभस्यपार्थस्य पार्थः पृथुदीर्घबाहुः ॥
020a	तत्प्रेक्ष्य कर्मातिमनुष्यबुद्धिर्जिष्णुः स हि भ्रातुरचिन्त्यकर्मा ।
020c	विसिष्मिये चापि भयं विहायतस्थौ धनुर्गृह्य महेन्द्रकर्मा ॥
021a	तत्प्रेक्ष्य कर्मातिमनुष्यबुद्धिर्जिष्णोः सहभ्रातुरचिन्त्यकर्मा ।
021c	दामोदरो भ्रातरमुग्रवीर्यं हलायुधं वाक्यमिदं बभाषे ॥
022a	य एष सिंहर्षभखेलगामी महद्धनुः कर्षति तालमात्रम् ।
022c	एषोऽर्जुनो नात्र विचार्यमस्तियद्यस्मि सङ्कर्षण वासुदेवः ॥
023a	यस्त्वेष वृक्षं तरसाऽवभज्यराज्ञां निकारे सहसा प्रवृत्तः ।
023c	वृकोदरान्नान्य इहैतदद्य कर्तुं समर्थः समरे पृथिव्याम् ॥
024a	योऽसौ पुरस्तात्कमलायताक्षो महातनुः सिंहगतिर्विनीतः ।
024c	गौरः प्रलम्बोज्ज्वलचारुघोणो विनिःसृतः सोऽप्युत धर्मपुत्रः ॥
025a	यौ तौ कुमाराविव कार्तिकेयौ द्वावाश्विनेयाविति मे वितर्कः ।
025c	मुक्ता हि तस्माज्जतुवेश्मदाहान्मया श्रुताः पाण्डुसुताः पृथा च ॥
025	वैशम्पायन उवाच ।
026a	तमब्रवीन्निर्जलतोयदाभोहलायुधोऽनन्तरजं प्रतीतः ।
026c	प्रीतोऽस्मि दृष्ट्वा हि पितृष्वसारं पृथां विमुक्तां सह कौरवाग्र्यैः ॥ ॥

इति श्रीमन्महाभारते आदिपर्वणि स्वयंवरपर्वणि चतुरधिकद्विशततमोऽध्यायः ॥ 204 ॥
