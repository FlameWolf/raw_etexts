अध्यायः 235

अर्जुनस्य मणलूरग्रामगमनम् ॥ 1 ॥ पुत्रिकापुत्रकधर्मेण चित्राङ्गदापरिग्रहः ॥ 2 ॥
001	वैशम्पायन उवाच ।
001a	कथयित्वा च तत्सर्वं ब्राह्मणेभ्यः स भारत ।
001c	प्रययौ हिमवत्पार्श्वं ततो वज्रधरात्मजः ॥
002a	अगस्त्यवटमासाद्य वसिष्ठस्य च पर्वतम् ।
002c	भृगुतुङ्गे च कौन्तेयः कृतवाञ्शौचमात्मनः ॥
003a	प्रददौ गोसहस्राणि सुबहूनि च भारत ।
003c	निवेशांश्च द्विजातिभ्यः सोऽददत्कुरुसत्तमः ॥
004a	हिरण्यबिन्दोस्तीर्थे च स्नात्वा पुरुषसत्तमः ।
004c	दृष्टवान्पाण्डवश्रेष्ठः पुण्यान्यायतनानि च ॥
005a	अवतीर्य नरश्रेष्ठो ब्राह्मणैः सह भारत ।
005c	प्राचीं दिशमभिप्रेप्सुर्जगाम भरतर्षभः ॥
006a	आनुपूर्व्येण तीर्थानि दृष्टवान्कुरुसत्तमः ।
006c	नदीं चोत्पलिनीं रम्यामरण्यं नैमिषं प्रति ॥
007a	नन्दामपरनन्दां च कौशिकीं च यशस्विनीम् ।
007c	महानदीं गयां चैव गङ्गामपि च भारत ॥
008a	एवं तीर्थानि सर्वाणि पश्यमानस्तथाश्रमान् ।
008c	आत्मनः पावनं कुर्वन्ब्राह्मणेभ्यो ददौ च गाः ॥
009a	अङ्गवङ्गकलिङ्गेषु यानि तीर्थानि कानिचित् ।
009c	जगाम तानि सर्वाणि पुण्यान्यायतनानि च ॥
010a	दृष्ट्वा च विधिवत्तानि धनं चापि ददौ ततः ।
010c	कलिङ्गराष्ट्रद्वारेषु ब्राह्मणाः पाण्डवानुगाः ।
010e	अभ्यनुज्ञाय कौन्तेयमुपावर्तन्त भारत ॥
011a	स तु तैरभ्यनुज्ञातः कुन्तीपुत्रो धनञ्जयः ।
011c	सहायैरल्पकैः शूरः प्रययौ यत्र सागरः ॥
012a	स कलिङ्गानतिक्रम्य देशानायतनानि च ।
012c	हर्म्याणि रमणीयानि प्रेक्षणाणो ययौ प्रभुः ॥
013a	महेन्द्रपर्वतं दृष्ट्वा तापसैरुपशोभितम् ।
013c	`गोदावर्यां ततः स्नात्वा तामतीत्य महाबलः ॥
014a	कावेरीं तां समासाद्य सङ्गमे सागरस्य च ।
014c	स्नात्वा सम्पूज्य देवांश्च पितॄंश्च मुनिभिः सह' ॥
015ac	समुद्रतीरेण शनैर्मणलूरं जगाम ह ॥
016a	तत्र सर्वाणि तीर्थानि पुण्यान्यायतनानि च ।
016c	अभिगम्य महाबाहुरभ्यगच्छन्महीपतिम् ॥
017a	मणलूरेश्वरं राजन्धर्मज्ञं चित्रवाहनम् ।
017c	तस्य चित्राङ्गदा नाम दुहिता चारुदर्शना ॥
018a	तां ददर्श पुरे तस्मिन्विचरन्तीं यदृच्छया ।
018c	दृष्ट्वा च तां वरारोहां चकमे चैत्रवाहनीम् ॥
019a	अभिगम्य च राजानमवदत्स्वं प्रयोजनम् ।
019c	देहि मे खल्विमां राजन्क्षत्रियाय महात्मने ॥
020a	तच्छ्रुत्वा त्वब्रवीद्राजा कस्य पुत्रोऽसि नाम किम् ।
020c	उवाच तं पाण्डवोऽहं कुन्तीपुत्रो धनञ्जयः ॥
021a	तमुवाचाथ राजा स सान्त्वपूर्वमिदं वचः ।
021c	राजा प्रभञ्जनो नाम कुलेऽस्मिन्सम्बभूव ह ॥
022a	अपुत्रः प्रसवेनार्थी तपस्तेपे स उत्तमम् ।
022c	उग्रेण तपसा तेन देवदेवः पिनाकधृक् ॥
023a	ईश्वरस्तोषितः पार्थ देवदेवः उमापतिः ।
023c	स तस्मै भघवान्प्रादादेकैकं प्रसवं कुले ॥
024a	एकैकः प्रसवस्तस्माद्भवत्यस्मिन्कुले सदा ।
024c	तेषां कुमाराः सर्वेषां पूर्वेषां मम जज्ञिरे ॥
025a	एका च मम कन्येयं कुलस्योत्पादनी भृशम् ।
025c	पुत्रो ममायमिति मे भावना पुरुषर्षभ ॥
026a	पुत्रिकाहेतुविधिना संज्ञिता भरतर्षभ ।
026c	तस्मादेकः सुतो योऽस्यां जायते भारत त्वया ॥
027a	एतच्छुल्कं भवत्वस्याः कुलकृज्जायतामिह ।
027c	एतेन समयेनेमां प्रतिगृह्णीष्व पाण्डव ॥
028a	स तथेति प्रतिज्ञाय तां कन्यां प्रतिगृह्य च ।
028c	`मासे त्रयोदशे पार्थः कृत्वा वैवाहिकीं क्रियाम् ।'
028e	उवास नगरे तस्मिन्मासांस्त्रीन्स तया सह ॥ ॥

इति श्रीमन्महाभारते आदिपर्वणि अर्जुनवनवासपर्वणि पञ्चत्रिंशदधिकद्विशततमोऽध्यायः ॥ 235 ॥
