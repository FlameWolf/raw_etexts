अध्यायः 091

मृगयाप्रसङ्गेन दुष्यन्तस्य कण्वाश्रमगमनम् ॥ 1 ॥
001	वैशम्पायन उवाच ।
001a	ततो मृगसहस्राणि हत्वा सबलवाहनः ।
001c	तत्र मेघघनप्रख्यं सिद्धचारणसेवितम् ॥
002a	वनमालोकयामास नगराद्योजनद्वये ।
002c	मृगाननुचरन्वन्याञ्श्रमेण परिपीडितः ॥
003a	मृगाननुचरन्राजा वेगेनाश्वानचोदयत् ।
003c	राजा मृगप्रसङ्गेन वनमन्यद्विवेश ह ॥
004a	एक एवोत्तमबलः क्षुत्पिपासाश्रमान्वितः ।
004c	स वनस्यान्तमासाद्य महच्छून्यं समासदत् ॥
005a	तच्चाप्यतीत्य नृपतिरुत्तमाश्रमसंयुतम् ।
005c	मनःप्रह्लादजननं दृष्टिकान्तमतीव च ॥
006a	सीतमारुतसंयुक्तं जगामान्यन्महद्वनम् ।
006c	पुष्पितैः पादपैः कीर्णमतीव सुखशाद्वलम् ॥
007a	विपुलं मधुरारावैर्नादितं विहगैस्तथा ।
007c	पुंस्कोकिलनिनादैश्च झिल्लीकगणनादितम् ॥
008a	प्रवृद्धविटपैर्वृक्षैः सुखच्छायैः समावृतम् ।
008c	षट्पदाघूर्णिततलं लक्ष्म्या परमया युतम् ॥
009a	नापुष्पः पादपः कश्चिन्नाफलो नापि कण्टकी ।
009c	षट्पदैर्नाप्यपाकीर्णस्तस्मिन्वै काननेऽभवत् ॥
010a	विगहैर्नादितं पुष्पैरलङ्कृतमतीव च ।
010c	सर्वर्तुकुसुमैर्वृक्षैः सुखच्छायैः समावृतम् ॥
011a	मनोरमं सहेष्वासो विवेश वनमुत्तमम् ।
011c	मारुता कलितास्तत्र द्रुमाः कुसुमशाखिनः ॥
012a	पुष्पवृष्टिं विचित्रां तु व्यसजंस्ते पुनः पुनः ।
012c	दिवस्पृशोऽथ सङ्घुष्टाः पक्षिभिर्मधुरस्वनैः ॥
013a	विरेजुः पादपास्तत्र विचित्रकुसुमाम्बराः ।
013c	तेषां तत्र प्रवालेषु पुष्पभारावनामिषु ॥
014a	रुवन्ति रावान्मधुरान्षट्पदा मधुलिप्सवः ।
014c	तत्र प्रदेशांश्च बहून्कुसुमोत्करमण्डितान् ॥
015a	लतागृहपरिक्षिप्तान्मनसः प्रीतिवर्धनान् ।
015c	सम्पश्यन्सुमहातेजा बभूव मुदितस्तदा ॥
016a	परस्पराश्लिष्टशाखैः पादपैः कुसुमान्वितैः ।
016c	अशोभत वनं तत्तु महेन्द्रध्वजसन्निभैः ॥
017a	सिद्धचारणसङ्घैश्च गन्धर्वाप्सरसां गणैः ।
017c	सेवितं वनमत्यर्थं मत्तवानरकिन्नरैः ॥
018a	सुखः शीतः सुगन्धी च पुष्परेणुवहोऽनिलः ।
018c	परिक्रामन्वने वृक्षानुपैतीव रिरंसया ॥
019a	एवङ्गुणसमायुक्तं ददर्श स वनं नृपः ।
019c	नदीकच्छोद्भं कान्तमुच्छ्रितध्वजसन्निभम् ॥
020a	प्रेक्षमाणो वनं तत्तु सुप्रहृष्टविहङ्गमम् ।
020c	आश्रमप्रवरं रम्यं ददर्श च मनोरमम् ॥
021a	नानावृक्षसमाकीर्णं सम्प्रज्वलितपावकम् ।
021c	तं तदाऽप्रतिमं श्रीमानाश्रमं प्रत्यपूजयत् ॥
022a	यतिभिर्वालखिल्यैश्च वृतं मुनिगणान्वितम् ।
022c	अग्न्यगारैश्च बहुभिः पुष्पसंस्तरसंस्तृतम् ॥
023a	महाकच्छैर्बृहद्भिश्च विभ्राजितमतीव च ।
023c	मालिनीमभितो राजन्नदीं पुण्यां सुखोदकाम् ॥
024a	नैकपक्षिगणाकीर्णां तपोवनमनोरमाम् ।
024c	तत्रव्यालमृगान्सैम्यान्पश्यन्प्रीतिमवाप सः ॥
025a	तं चाप्रतिरथः श्रीमानाश्रमं प्रत्यपद्यत ।
025c	देवलोकप्रतीकाशं सर्वतः सुमनोहरम् ॥
026a	नदीं चाश्रमसंश्लिष्टां पुण्यतोयां ददर्श सः ।
026c	सर्वप्राणभृतां तत्र जननीमिव धिष्ठिताम् ॥
027a	सचक्रवाकपुलिनां पुष्पफेनप्रवाहिनीम् ।
027c	सकिन्नरगणावासां वारनर्क्षनिषेविताम् ॥
028a	पुण्यस्वाध्यायसङ्घुष्टा पुलिनैरुपशोभिताम् ।
028c	मत्तवारणशार्दूलभुजगेन्द्रनिषेविताम् ॥
029a	तस्यास्तीरे भगवतः काश्यपस्य महात्मनः ।
029c	आश्रमप्रवरं रम्यं महर्षिगणसेवितम् ॥
030a	नदीमाश्रमसम्बद्धां दृष्ट्वाश्रमपदं तथा ।
030c	चकाराभिप्रवेशाय मतिं स नृपतिस्तदा ॥
031a	अलङ्कृतं द्वीपवत्या मालिन्या रम्यतीरया ।
031c	नरनारायणस्थानं गङ्गयेवोपशोभितम् ॥
032a	मत्तबर्हिणसङ्घुष्टं प्रविवेश महद्वनम् ।
032c	तत्स चैत्ररथप्रख्यं समुपेत्य नरर्षभः ॥
033a	अतीव गुणसम्पन्नमनिर्देश्यं च वर्चसा ।
033c	महर्षिं काश्यपं द्रष्टुमथ कण्वं तपोधनम् ॥
034a	ध्वजिनीमश्वसम्बाधां पदातिगजसङ्कुलाम् ।
034c	अवस्थाप्य वनद्वारि सेनामिदमुवाच सः ॥
035a	मुनिं विरजसं द्रष्टुं गमिष्यामि तपोधनम् ।
035c	काश्यपं स्थीयतामत्र यावदागमनं मम ॥
036a	तद्वनं नन्दनप्रख्यमासाद्य मनुजेश्वरः ॥
036c	क्षुत्पिपासे जहौ राजा मुदं चावाप पुष्कलाम् |
037a	सामात्यो राजलिङ्गानि सोपनीय नराधिपः ।
037c	पुरोहितसहायश्च जगामाश्रममुत्तमम् ॥
038a	दिदृक्षुस्तत्र तमृषिं तपोराशिमथाव्ययम् ।
038c	ब्रह्मलोकप्रतीकाशमाश्रमं सोऽभिवीक्ष्य ह ।
038e	षट्पदोद्गीतसङ्घुष्टं नानाद्विजगणायुतम् ॥
039a	विस्मयोत्फुल्लनयनो राजा प्रीतो बभूवह ।
039c	ऋचो बह्वृचमुख्यैश्च प्रेर्यमाणाः पदक्रमैः ।
039e	शुश्राव मनुजव्याघ्रो विततेष्विह कर्मसु ॥
040a	यज्ञविद्याङ्गविद्भिश्च यजुर्विद्भिश्च शोभितम् ।
040c	मधुरैः सामगीतैश्च ऋषिभिर्नियतव्रतैः ॥
041a	भारुण्डसामगीताभिरथर्वशिरसोद्गतैः ।
041c	यतात्मभिः सुनियतैः शुशुभे स तदाश्रमः ॥
042a	अथर्ववेदप्रवराः पूगयज्ञियसामगाः ।
042c	संहितामीरयन्ति स्म पदक्रमयुतां तु ते ॥
043a	शब्दसंस्कारसंयुक्तर्ब्रुवद्भिश्चापरैर्द्विजैः ।
043c	नादितः स बभौ श्रीमान्ब्रह्मलोक इवापरः ॥
044a	यज्ञसंस्तरविद्भिश्च क्रमशिक्षाविशारदैः ।
044c	न्यायतत्त्वात्मविज्ञानसम्पन्नैर्वेदपारगैः ॥
045a	नानावाक्यसमाहारसमवायविशारदैः ।
045c	विशेषकार्यविद्भिश्च मोक्षधर्मपरायणैः ॥
046a	स्थापनाक्षेपसिद्धान्तपरमार्थज्ञतां गतैः ।
046c	शब्दच्छन्दोनिरुक्तज्ञैः कालज्ञानविशारदैः ॥
047a	द्रव्यकर्मगुणज्ञैश्च कार्यकारणवेदिभिः ।
047c	पक्षिवानररुतज्ञैश्च व्यासग्रन्थसमाश्रितैः ॥
048a	नानाशास्त्रेषु मुख्यैश्च शुश्राव स्वनमीरितम् ।
048c	लोकायतिकमुख्यैश्च समन्तादनुनादितम् ॥
049a	तत्रतत्र च विप्रेन्द्रान्नियतान्संशितव्रतान् ।
049c	जपहोमपरान्विप्रान्ददर्श परवीरहा ॥
050a	आसनानि विचित्राणि रुचिराणि महीपतिः ।
050c	प्रयत्नोपहितानि स्म दृष्ट्वा विस्मयमागमत् ॥
051a	देवतायतनानां च प्रेक्ष्य पूजां कृतां द्विजैः ।
051c	ब्रह्मलोकस्थमात्मानं मेने स नृपसत्तमः ॥
052a	स काश्यपतपोगुप्तमाश्रमप्रवरं शुभम् ।
052c	नातृप्यत्प्रेक्षमाणो वै तपोवनगुणैर्युतम् ॥
053a	स काश्यपस्यायतनं महाव्रतैर्वृतं समान्तादृषिभिस्तपोधनैः ।
053c	विवेश सामात्यपुरोहितोऽरिहाविविक्तमत्यर्थमनोहरं शुभम् ॥ ॥

इति श्रीमन्महाभारते आदिपर्वणि सम्भवपर्वणि एकनवतितमोऽध्यायः ॥ 91 ॥

1-91-4 शून्यं वृक्षादिरहितमूषरम् ॥
 1-91-18 रिरंसया रमयितुमिच्छया ॥
 1-91-19 नदीकच्छोद्भवं कच्छः सजलोऽनूपप्रदेशः ॥
 1-91-29 काश्यपस्य कश्यपगोत्रस्य कण्वस्य ॥
 1-91-39 विततेषु वैतानिकेषु इष्टिपशुसोमादिषु प्रवर्तमानेषु ॥ 
1-91-40 यज्ञविद्यायामङ्गभूतानि कल्पसूत्रादीनि ॥ 
1-91-41 भारुण्डसामानि पूगयज्ञियसामानि च साम्नामवान्तरभेदाः ॥ 
1-91-46 स्थापनं प्रथमं स्वसिद्धान्तव्यवस्था ततस्तत्र शङ्काऽऽक्षेपः तस्याः परिहारः सिद्धान्तस्तैर्या परमार्थज्ञता तां गतैः ॥
 1-91-48 लोके एव आयतन्ते ते लोकायतिकाः तेषु लोकरञ्जनपरेषु मुख्यैः ॥ एकनवतितमोऽध्यायः ॥ 91 ॥
