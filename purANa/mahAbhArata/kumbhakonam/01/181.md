अध्यायः 181

द्रोणहन्तृपुत्रोत्पादनेच्छया याजकान्वेषणार्थमटतो द्रुपदस्य उपयाजवचनेन याजसमीपगमनम् ॥ 1 ॥ पुत्रार्थं यज्ञे आरब्धे अग्निकुण्डाद्धृष्टद्युम्नस्योत्पत्तिस्तच्चरितमाकाशवाणी च ॥ 2 ॥ पाञ्चाल्या उत्पत्तिः ॥ 3 ॥ तयोर्नामकरणम् ॥ 4 ॥ द्रोणेन धृष्टद्युम्नस्यास्त्रशिक्षणम् ॥ 5 ॥
001	ब्राह्मण उवाच 
001a	अमर्षी द्रुपदो राजा कर्मसिद्धान्द्विजर्षभान् ।
001c	अन्विच्छन्परिचक्राम ब्राह्मणावसथान्बहून् ॥
002a	पुत्रजन्म परीप्सन्वै शोकोपहतचेतनः ।
002c	`द्रोणेन वैरं द्रुपदो न सुष्वाप स्मरन्सदा ।'
002e	नास्ति श्रेष्ठमपत्यं म इति नित्यमचिन्तयत् ॥
003a	जातान्पुत्रान्स निर्वेदाद्धिग्बन्धूनिति चाब्रवीत् ।
003c	निःश्वासपरमश्चासीद्द्रोणं प्रतिचिकीर्षया ॥
004a	प्रभावं विनयं शिक्षां द्रोणस्य चरितानि च ।
004c	क्षात्रेण च बलेनास्य चिन्तयन्नाध्यगच्छत ॥
005a	प्रतिकर्तुं नृपश्रेष्ठो यतमानोऽपि भारत ।
005c	अभितः सोऽथ कल्माषीं गङ्गाकूले परिभ्रमन् ॥
006a	ब्राह्मणावसथं पुम्यमाससाद महीपतिः ।
006c	तत्र नास्नातकः कश्चिन्न चासीदव्रती द्विजः ॥
007a	अधीयानौ महाभागौ सोऽपश्यत्संशितव्रतौ ।
007c	याजोपयाजौ ब्रह्मर्षी शाम्यन्तौ परमेष्ठिनौ ॥
008a	संहिताध्ययने युक्तौ गोत्रतश्चापि काश्यपौ ।
008c	तारणेयौ युक्तरूपौ ब्राह्मणावृषिसत्तमौ ॥
009a	स तावामन्त्रयामास सर्वकामैरतन्द्रितः ।
009c	बुद्ध्वा बलं तयोस्तत्र कनीयांसमुपह्वरे ॥
010a	प्रपेदे च्छन्दयन्कामैरुपयाजं धृतव्रतम् ।
010c	पादशुश्रूषणे युक्तः प्रियवाक्सर्वकामदः ॥
011a	अर्चयित्वा यथान्यायमुपयाजमुवाच सः ।
011c	येन मे कर्मणा ब्रह्मन्पुत्रः स्याद्द्रोणमृत्यवे ॥
012a	`अर्जुनस्य भवेद्भार्या भवेद्या वरवर्णिनी ।
012c	'उपयाज कृते तस्मिन् गवां दाताऽस्मि तेऽर्बुदं ॥
013a	यद्वा तेऽन्यद्द्विजश्रेष्ठ मनसः सुप्रियं भवेत् ।
013c	सर्वं तत्ते प्रदाताऽहं न हि मेऽत्रास्ति संशयः ॥
014a	इत्युक्तो नाहमित्येवं तमृषिः प्रत्यभाषत ।
014c	आराधयिष्यन्द्रुपदः स तं पर्यचरत्पुनः ॥
015a	ततः संवत्सरस्यान्ते द्रुपदं स द्विजोत्तमः ।
015c	उपयाजोऽब्रवीत्काले राजन्मधुरया गिरा ॥
016a	ज्येष्ठो भ्राता ममागृह्माद्विचरन् गहने वने ।
016c	अपरिज्ञातशौचायां भूमौ निपतितं फलम् ॥
017a	तदपश्यमहं भ्रातुरसाम्प्रतमनुव्रजन् ।
017c	विमर्शं सङ्करादाने नायं कुर्यात्कदाचन ॥
018a	दृष्ट्वा फलस्य नापश्यद्दोषान्पापानुबन्धकान् ।
018c	विविनक्ति न शौचं यः सोऽन्यत्रापि कथं भवेत् ॥
019a	संहिताध्ययनं कुर्वन्वसन्गुरुकुले च यः ।
019c	भैक्षमुत्सृष्टमन्येषां भुङ्क्ते स्म च यदा तदा ॥
020a	कीर्तयन्गुणमन्नानामघृणी च पुनः पुनः ।
020c	तं वै फलार्थिनं मन्ये भ्रातरं तर्कचक्षुषा ॥
021a	तं वै गच्छस्व नृपते स त्वां संयाजयिष्यति ।
021c	जुगुप्समानो नृपतिर्मनसेदं विचिन्तयन् ॥
022a	उपयाजवचः श्रुत्वा याजस्याश्रममभ्यगात् ।
022c	अभिसम्पूज्य पूजार्हमथ याजमुवाच ह ॥
023a	अयुतानि ददान्यष्टौ गवां याजय मां विभो ।
023c	द्रोणवैराभिसन्तप्तं प्रह्लादयितुमर्हसि ॥
024a	स हि ब्रह्मविदां श्रेष्ठो ब्रह्मास्त्रे चाप्यनुत्तमः ।
024c	तस्माद्द्रोणः पराजैष्ट मां वै स सखिविग्रहे ॥
025a	क्षत्रियो नास्ति तस्यास्यां पृथिव्यां कश्चिदग्रणीः ।
025c	कौरवाचार्यमुख्यस्य भारद्वाजस्य धीमतः ॥
026a	द्रोणस्य शरजालानि प्राणिदेहहराणि च ।
026c	षडरत्नि धनुश्चास्य दृश्यते परमं महत् ॥
027a	स हि ब्राह्मणवेषेण क्षात्रं वेगमशंसयम् ।
027c	प्रतिहन्ति महेष्वासो भारद्वाजो महामनाः ॥
028a	क्षत्रोच्छेदाय विहितो जामदग्न्य इवास्थितः ।
028c	तस्य ह्यस्त्रबलं घोरमप्रधृष्यं नरैर्भुवि ॥
029a	ब्राह्मं सन्धारयंस्तेजो हुताहुतिरिवानलः ।
029c	समेत्य स दहत्याजौ क्षात्रधर्मपुरःसरः ॥
030a	ब्रह्मक्षत्रे च विहिते ब्राह्मं तेजो विशिष्यते ।
030c	सोऽहं क्षात्राद्बलाद्धीनो ब्राह्मं तेजः प्रपेदिवान् ॥
031a	द्रोणाद्विशिष्टमासाद्य भवन्तं ब्रह्मवित्तमम् ।
031c	द्रोणान्तकमहं पुत्रं लभेयं युधि दुर्जयम् ॥
032a	तत्कर्म कुरु मे मे याज वितराम्यर्बुदं गवाम् ।
032c	तथेत्युक्त्वा तु तं याजो याज्यार्थमुपकल्पयत् ॥
033a	गुर्वर्थ इति चाकाममुपयाजमचोदयत् ।
033c	याजो द्रोणविनाशाय प्रतिजज्ञे तथा च सः ॥
034a	ततस्तस्य नरेन्द्रस्य उपयाजो महातपाः ।
034c	आचख्यौ कर्म वैतानं तदा पुत्रफलाय वै ॥
035a	स च पुत्रो महावीर्यो महातेजा महाबलः ।
035c	इष्यते यद्विधो राजन्भविता ते तथाविधः ॥
036a	भारद्वाजस्य हन्तारं सोऽभिसन्धाय भूपतिः ।
036c	आजह्वे तत्तथा सर्वं द्रुपदः कर्मसिद्धये ॥
037a	याजस्तु हवनस्यान्ते देवीमाज्ञापयत्तदा ।
037c	प्रेहि मां राज्ञि पृषति मिथुनं त्वामुपस्थितम् ॥
038	राज्ञ्युवाच 
038a	अवलिप्तं मुखं ब्रह्मन्दिव्यान्गन्धान्बिभर्मि च ।
038c	सूतार्थे नोपलब्धाऽस्मि तिष्ठ याज मम प्रिये ॥
039	याज उवाच 
039a	याजेन श्रपितं हव्यमुपयाजाभिमन्त्रितम् ।
039c	कथं कामं न सन्दध्यात्सा त्वं विप्रेहि तिष्ठ वा ॥
040	ब्राह्मण उवाच 
040a	एवमुक्त्वा तु याजेन हुते हविषि संस्कृते ।
040c	उत्तस्थौ पावकात्तस्मात्कुमारो देवसन्निभः ॥
041a	ज्वालावर्णो घोररूपः किरीटी वर्म चोत्तमम् ।
041c	बिभ्रत्सखड्गः सशरो धनुष्मान्विनदन्मुहुः ॥
042a	सोऽध्यारोदद्रथवरं तेन च प्रययौ तदा ।
042c	ततः प्रणेदुः पञ्चालाः प्रहृष्टाः साधुसाध्विति ॥
043a	हर्षाविष्टांस्ततश्चैतान्नेयं सेहे वसुन्धरा ।
043c	भयापहो राजपुत्रः पञ्चालानां यशस्करः ॥
044a	राज्ञः शोकापहो जात एष द्रोणवधाय वै ।
044c	इत्युवाच महद्भूतमदृश्यं खेचरं तदा ॥
045a	कुमारी चापि पाञ्चाली वेदीमध्यात्समुत्थिता ।
045c	सुभगा दर्शनीयाङ्गी स्वसितायतलोचना ॥
046a	श्यामा पद्मपलाशाक्षी नीलकुञ्चितमूर्धजा ।
046c	ताम्रतुङ्गनखी सुभ्रूश्चारुपीनपयोधरा ॥
047a	मानुषं विग्रहं कृत्वा साक्षादमरवर्णिनी ।
047c	नीलोत्पलसमो गन्धो यस्याः क्रोशात्प्रधावति ॥
048a	या बिभर्ति परं रूपं यस्या नास्त्युपमा भुवि ।
048c	देवदानवयक्षाणामीप्सितां देवरूपिणीम् ॥
049a	`सदृशी पाण्डुपुत्रस्य अर्जुनस्येति भारत ।
049c	ऊचुः प्रहृष्टमनसो राजभक्तिपुरस्कृताः ॥'
050a	तां चापि जातां सुश्रोणीं वागुवाचाशरीरिणी ।
050c	सर्वयोषिद्वरा कृष्णा निनीषुः क्षत्रियान्क्षयम् ॥
051a	सुरकार्यमियं काले करिष्यति सुमध्यमा ।
051c	अस्या हेतोः कौरवाणां महदुत्पत्स्यते भयम् ॥
052a	तच्छ्रुत्वा सर्वपञ्चालाः प्रणेदुः सिंहसङ्घवत् ।
052c	न चैतान्हर्षसम्पूर्णानियं सेहे वसुन्धरा ॥
053a	`पाञ्चालराजस्तां दृष्ट्वा हर्षादश्रूण्यवर्तयत् ।
053c	परिष्वज्य च तां कृष्णां स्नुषा पाण्डोरिति ब्रुवन् ।
053e	अङ्कमारोप्य पाञ्चालीं राजा हर्षमवाप सः ॥'
054a	तौ दृष्ट्वा पार्षती याजं प्रपेदे वै सुतार्थिनी ।
054c	न वै मदन्यां जननीं जानीयातामिमाविति ॥
055a	तथेत्युवाच तां याजो राज्ञः प्रियचिकीर्षया ।
055c	तयोश्च नामनी चक्रुर्द्विजाः सम्पूर्णमानसाः ॥
056a	धृष्टत्वादत्यमर्षित्वाद्द्युम्नाद्युत्सम्भवादपि ।
056c	धृष्टद्युम्नः कुमारोऽयं द्रुपदस्य भवत्विति ॥
057a	कृष्णेत्येवाब्रुवकन्कृष्णां कृष्णाऽभूत्सा हि वर्णतः ।
057c	तथा तन्मिथुनं जज्ञे द्रुपदस्य महामखे ॥
058ac	`वैदिकाध्ययने पारं धृष्टद्युम्नो गतः परम् ॥'
059a	धृष्टद्युम्नं तु पाञ्चाल्यमानीय स्वं निवेशनम् ।
059c	उपाकरोदस्त्रहेतोर्भारद्वाजः प्रतापवान् ॥
060a	अमोक्षणीयं दैवं हि भावि मत्वा महामतिः ।
060c	तथा तत्कृतवान्द्रोण आत्मकीर्त्यनुरक्षणात् ॥ ॥

इति श्रीमन्महाभारते आदिपर्वणि चैत्ररथपर्वणि एकाशीत्यधिकशततमोऽध्यायः ॥ 181 ॥

1-181-7 परमे ब्रह्मणि वेदे वा स्थातुं शीलं ययोस्तौ ॥ 
1-181-8 तारणेयौ कुमारीप्रभवौ सूर्यभक्तौ वा ॥ 
1-181-17 सङ्करादाने दोषयुक्तवस्त्वादाने ॥ 
1-181-19 उत्सृष्टम् उच्छिष्टम् ॥ 1-181-20 अघृणी लज्जाहीनः ॥ 
1-181-21 इदं याजचरितं जुगुप्समानो निन्दन् । विचिन्तयन् स्वकार्यं चेति शेषः ॥ 
1-181-23 अष्टावयुतानि ददानि । रिक्तपाणिर्न पश्येत राजानं देवतां गुरुमिति स्मृतेरुपायनमात्रमेतत् न दक्षिणा अर्बुदप्रतिज्ञानात् ॥
 1-181-24 पराजैष्ट पराजितवान् ॥
 1-181-25 तस्य तस्मात् । अग्रणीः श्रेष्ठः ॥ 
1-181-56 धृष्टत्वात् प्रगल्भत्वात् । अत्यन्तममर्षः शत्रूत्कर्षासहिष्णुत्वं तद्वत्त्वात् । द्युम्नं वित्तं तच्च राज्ञां बलमेव कवचकुण्डलादिकं वा सहोत्पन्नं तदादिर्यस्य शस्त्रास्त्रशौर्योत्साहादेस्तद्द्युम्नादि तस्योत्सम्भवादुत्कर्षेणोत्पत्तेश्च ॥ एकाशीत्यधिकशततमोऽध्यायः ॥ 181 ॥
