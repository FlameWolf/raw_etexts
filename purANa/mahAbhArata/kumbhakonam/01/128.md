अध्यायः 128

उद्दालककथा ॥ 1 ॥ उद्दालकपुत्रेण श्वेतकेतुना कृता स्त्रीपुरुषमर्यादा ॥ 2 ॥ गुणाधिकात् द्विजातेः पुत्रोत्पादनार्थं प्रति पाण्डोराज्ञा ॥ 3 ॥ कुन्त्या दुर्वाससः स्वस्य मन्त्रप्राप्तिकथनम् ॥ 4 ॥
KK0107128001	वैशम्पायन उवाच ।
KK0107128001a	एवमुक्तस्तया राजा तां देवीं पुनरब्रवीत् ।
KK0107128001c	धर्मविद्धर्मसंयुक्तमिदं वचनमुत्तमम् ॥
KK0107128002	पाण्डुरुवाच ।
KK0107128002a	एवमेतत्पुरा कुन्ति व्युषिताश्वश्चकार ह ।
KK0107128002c	यथा त्वयोक्तं कल्याणि स ह्यासीदमरोपमः ॥
KK0107128003a	अथ त्विदं प्रवक्ष्यामि धर्मतत्त्वं निबोध मे ।
KK0107128003c	पुराणमृषिभिर्दृष्टं धर्मविद्भिर्महात्मभिः ॥
KK0107128004a	अनावृताः किल पुरा स्त्रिय आसन्वरानने ।
KK0107128004c	कामचारविहारिण्यः स्वतन्त्राश्चारुहासिनि ॥
KK0107128005a	तासां व्युच्चरमाणानां कौमारात्सुभगे पतीन् ।
KK0107128005c	नाधर्मोऽभूद्वरारोहे स हि धर्मः पुराऽभवत् ॥
KK0107128006a	तं चैव धर्मं पौराणं तिर्यग्योनिगताः प्रजाः ।
KK0107128006c	अद्याप्यनुविधीयन्ते कामक्रोधविवर्जिताः ॥
KK0107128007a	प्रमाणदृष्टो धर्मोऽयं पूज्यते च महर्षिभिः ।
KK0107128007c	उत्तरेषु च रम्भोरु कुरुष्वद्यापि पूज्यते ।
KK0107128007e	स्त्रीणामनुग्रहकरः स हि धर्मः सनातनः ॥
KK0107128008a	`नाग्निस्तृप्यति काष्ठानां नापगानां महोदधिः ।
KK0107128008c	नान्तकः सर्वभूतानां न पुंसां वामलोचनाः ॥
KK0107128009a	एवं तृष्णा तु नारीणां पुरुषं पुरुषं प्रति ।
KK0107128009c	अगम्यागमनं स्त्रीणां नास्ति नित्यं शुचिस्मिते ॥
KK0107128010a	पुत्रं वा किल पौत्रं वा कासाञ्चिद्धातरं तथा ।
KK0107128010c	रहसीह नरं दृष्ट्वा योनिरुत्क्लिद्यते तदा ॥
KK0107128011a	एतत्स्वाभाविकं स्त्रीणां न निमित्तकृतं शुभे ।'
KK0107128011c	अस्मिंस्तु लोके नचिरान्मर्यादेयं शुचिस्मिते ॥
KK0107128012a	स्थापिता येन यस्माच्च तन्मे विस्तरतः शृणु ।
KK0107128012c	बभूवोद्दालको नाम महर्षिरिति नः श्रुतम् ॥
KK0107128013a	श्वेतकेतुरिति ख्यातः पुत्रस्तस्याभवन्मुनिः ।
KK0107128013c	मर्यादेयं कृता तेन धर्म्या वै श्वेतकेतुना ॥
KK0107128014ac	कोपात्कमलपत्राक्षि यदर्थं तन्निबोध मे ॥
KK0107128015a	`श्वेतकेतोः पिता देवि तप उग्रं समास्थितः ।
KK0107128015c	ग्रीष्मे पञ्चतपा भूत्वा वर्षास्वाकाशगोऽभवत् ॥
KK0107128016a	शिशिरे सलिलस्थायी सह पत्न्या महातपाः ।
KK0107128016c	उद्दालकं तपस्यन्तं नियमेन समाहितम् ॥
KK0107128017a	तस्य पुत्रः श्वेतकेतुः परिचर्यां चकार ह ।
KK0107128017c	अभ्यागच्छद्द्विजः कश्चिद्वलीपलितसन्ततः ॥
KK0107128018a	तं दृष्ट्वैव मुनिः प्रीतः पूजयामास शास्त्रतः ।
KK0107128018c	स्वागतेन च पाद्येन मृदुवाक्यैश्च भारत ॥
KK0107128019a	शाकमूलफलाद्यैश्च वन्यैरन्यैरपूजयत् ।
KK0107128019c	क्षुत्पिपासाश्रमेंणार्तः पूजितश्च महर्षिणा ॥
KK0107128020a	विश्रान्तो मुनिमासाद्य पर्यपृच्छद्द्विजस्तदा ।
KK0107128020c	उद्दालक महर्षे त्वं सत्यं मे ब्रूहि माऽनृतम् ॥
KK0107128021a	ऋषिपुत्रः कुमारोऽयं दर्शनीयो विशेषतः ।
KK0107128021c	तव पुत्रमिमं मन्ये कृतकृत्योऽसि तद्वद ॥
KK0107128022	उद्दालक उवाच ।
KK0107128022a	मम पत्नी महाप्राज्ञ कुशिकस्य सुता मता ।
KK0107128022c	मामेवानुगता पत्नी मम नित्यमनुव्रता ॥
KK0107128023a	अरुन्धतीव पत्नीनां तपसा कर्शितस्तनी ।
KK0107128023c	अस्यां जातः श्वेतकेतुर्मम पुत्रो महातपाः ॥
KK0107128024a	वेदवेदाङ्गविद्विप्र मच्छासनपरायणः ।
KK0107128024c	लोकज्ञः सर्वलोकेषु विश्रुतः सत्यवाग्घृणी ॥
KK0107128025	ब्राह्मण उवाच ।
KK0107128025a	अपुत्री भार्यया चार्थी वृद्धोऽहं मन्दचाक्षुषः ।
KK0107128025c	पित्र्यादृणादनिर्मुक्तः पूर्वमेवाकृतस्त्रियः ॥
KK0107128026a	प्रजारणिस्तु पत्नी ते कुलशीलसमन्विता ।
KK0107128026c	सदृशी मम गोत्रेण वहाम्येनां क्षमस्व मे ॥
KK0107128027	पाण्डुरुवाच ।
KK0107128027a	इत्युक्त्वा मृगशावाक्षीं चीरकृष्णाजिनाम्बराम् ।
KK0107128027c	यष्ट्याधारः स्रस्तगात्रो मन्दचक्षुरबुद्धिमान् ॥
KK0107128028a	स्वव्यापाराक्षमां श्रेष्ठमचित्तामात्मनि द्विजः ।'
KK0107128028c	श्वेतकेतोः किल पुरा समक्षं मातरं पितुः ॥
KK0107128029a	जग्राह ब्राह्मणः पापौ गच्छाव इति चाब्रवीत् ।
KK0107128029c	ऋषिपुत्रस्तदा कोपं चकारामर्षितस्तदा ॥
KK0107128030a	मातरं तां तथा दृष्ट्वा नीयमानां बलादिव ।
KK0107128030c	`तपसा दीप्तवीर्यो हि श्वेतकेतुर्न चक्षमे ॥
KK0107128031a	सङ्गृह्य मातरं हस्ते श्वेतकेतुरभाषत ।
KK0107128031c	दुर्ब्राह्मण विमुञ्च त्वं मातरं मे पतिव्रताम् ॥
KK0107128032a	स्वयं पिता मे ब्रह्मर्षिः क्षमावान्ब्रह्मवित्तमः ।
KK0107128032c	शापानुग्रहयोः शक्तः तूष्णीम्भूतो महाव्रतः ॥
KK0107128033a	तस्य पत्नी दमोपेता मम माता विशेषतः ।
KK0107128033c	पतिव्रतां तपोवृद्धां साध्वाचारैरलङ्कृताम् ॥
KK0107128034ac	अप्रमादेन ते ब्रह्मन्मातृभूतां विमुञ्च वै ॥
KK0107128035a	एवमुक्त्वा तु याचन्तं विमुञ्चेति मुहुर्मुहुः ।
KK0107128035c	प्रत्यवोचद्द्विजो राजन्नप्रगल्भमिदं वचः ॥
KK0107128036	ब्राह्मण उवाच ।
KK0107128036a	अपत्यार्थी श्वेतकेतो वृद्धोऽहं मन्दचाक्षुषः ।
KK0107128036c	पिता ते ऋणनिर्मुक्तस्त्वया पुत्रेण काश्यप ॥
KK0107128037a	ऋणादहमनिर्मुक्तो वृद्धोऽहं विगतस्पृहः ।
KK0107128037c	मम को दास्यति सुतां कन्यां सम्प्राप्तयौवनाम् ॥
KK0107128038a	प्रजारणिमिमां पत्नीं विमुञ्च त्वं महातपः ।
KK0107128038c	एकया प्रजया प्रीतो मातरं ते ददाम्यहम् ॥
KK0107128039a	एवमुक्तः श्वेतकेतुर्लज्जया क्रोधमेयिवान् ।'
KK0107128039c	क्रुद्धं तं तु पिता दृष्ट्वा श्वेतकेतुमुवाच ह ॥
KK0107128040a	मा तात कोपं कार्षीस्त्वमेष धर्मः सनातनः ।
KK0107128040c	अनावृता हि सर्वेषां वर्णानामङ्गना भुवि ॥
KK0107128041a	यथा गावः स्थिताः पुत्र स्वेस्वे वर्णे तथा प्रजाः ।
KK0107128041c	`तथैव च कुटुम्बेषु न प्रमाद्यन्ति कर्हिचित् ॥
KK0107128042a	ऋतुकाले तु सम्प्राप्ते भर्तारं न जहुस्तदा ।'
KK0107128042c	ऋषिपुत्रोऽथ तं धर्मं श्वेतकेतुर्न चक्षमे ॥
KK0107128043a	चकार चैव मर्यादामिमां स्त्रीपुंसयोर्भुवि ।
KK0107128043c	मानुषेषु महाभागे न त्वेवान्येषु जन्तुषु ॥
KK0107128044a	तदाप्रभृति मर्यादा स्थितेयमिति नः श्रुतम् ।
KK0107128044c	व्युच्चरन्त्याः पतिं नार्या अद्यप्रभृति पातकम् ॥
KK0107128045a	भ्रूणहत्यासमं घोरं भविष्यत्यसुखावहम् ।
KK0107128045c	`अद्याप्यनुविधीयन्ते कामक्रोधविवर्जिताः ॥
KK0107128046a	उत्तरेषु महाभागे कुरुष्वेवं यशस्विनि ।
KK0107128046c	पुराणदृष्टो धर्मोऽयं पूज्यते च महर्षिभिः ॥'
KK0107128047a	भार्यां तथा व्युच्चरतः कौमारब्रह्मचारिणीम् ।
KK0107128047c	पतिव्रतामेतदेव भविता पातकं भुवि ॥
KK0107128048a	नियुक्ता पतिना भार्या यद्यपत्यस्य कारणात् ।
KK0107128048c	न कुर्यात्तत्तथा भीरु सैनः सुमहदाप्नुयात् ।
KK0107128048e	इति तेन पुरा भीरु मर्यादा स्थापिता बलात् ॥
KK0107128049a	उद्दालकस्य पुत्रेण धर्म्या वै श्वेतकेतुना ।
KK0107128049c	सौदासेन च रम्भोरु नियुक्ता पुत्रजन्मनि ॥
KK0107128050a	मदयन्ती जगामर्षिं वसिष्ठमिति नः श्रुतम् ।
KK0107128050c	तस्माल्लेभे च सा पुत्रमश्मकं नाम भामिनी ॥
KK0107128051a	एवं कृतवती सापि भर्तुः प्रियचिकीर्षया ।
KK0107128051c	अस्माकमपि ते जन्म विदितं कमलेक्षणे ॥
KK0107128052a	कृष्णद्वैपायनाद्भीरु कुरूणां वंशवृद्धये ।
KK0107128052c	अत एतानि सर्वाणि कारणानि समीक्ष्य वै ॥
KK0107128053a	ममैतद्वचनं धर्म्यं कर्तुमर्हस्यनिन्दिते ।
KK0107128053c	ऋतावृतौ राजपुत्रि स्त्रिया भर्ता पतिव्रते ॥
KK0107128054a	नातिवर्तव्य इत्येवं धर्मं धर्मविदो विदुः ।
KK0107128054c	शेषेष्वन्येषु कालेषु स्वातन्त्र्यं स्त्री किलार्हति ॥
KK0107128055a	धर्ममेवं जनाः सन्तः पुराणं परिचक्षते ।
KK0107128055c	भर्ता भार्यां राजपुत्रि धर्म्यं वाऽधर्म्यमेव वा ॥
KK0107128056a	यद्ब्रूयात्तत्तथा कार्यमिति वेदविदो विदुः ।
KK0107128056c	विशेषतः पुत्रगृद्धी हीनः प्रजननात्स्वयम् ॥
KK0107128057a	यथाऽहमनवद्याङ्गि पुत्रदर्शनलालसः ।
KK0107128057c	अयं रक्ताङ्गुलिनखः पद्मपत्रनिभः शुभे ॥
KK0107128058a	प्रसादनार्थं सुश्रोणि शिरस्यभ्युद्यतोऽञ्जलिः ।
KK0107128058c	मन्नियोगात्सुकेशान्ते द्विजातेस्तपसाऽधिकात् ॥
KK0107128059a	पुत्रान्गुणसमायुक्तानुत्पादयितुमर्हसि ।
KK0107128059c	त्वत्कृतेऽहं पृथुश्रोणि गच्छेयं पुत्रिणां गतिम् ॥
KK0107128060	वैशम्पायन उवाच ।
KK0107128060a	एवमुक्ता ततः कुन्ती पाण्डुं परपुरञ्जयम् ।
KK0107128060c	प्रत्युवाच वरारोहा भर्तुः प्रियहिते रता ॥
KK0107128061a	`अधर्मः सुमहानेषु स्त्रीणां भरतसत्तम ।
KK0107128061c	यत्प्रसादयते भर्ता प्रसाद्यः क्षत्रियर्षभ ।
KK0107128061e	शृणु चेदं महाबाहो मम प्रीतिकरं चः ॥'
KK0107128062a	पितृवेश्मन्यहं बाला नियुक्ताऽतिथिपूजने ।
KK0107128062c	उग्रं पर्यचरं तत्र ब्राह्मणं संशितव्रतम् ॥
KK0107128063a	निगूढनिश्चयं धर्मे यं तं दुर्वाससं विदुः ।
KK0107128063c	तमहं संशितात्मानं सर्वयत्नैरतोषयम् ॥
KK0107128064a	स मेऽभिचारसंयुक्तमाचष्ट भगवान्वरम् ।
KK0107128064c	मन्त्रं त्विमं च मे प्रादादब्रवीच्चैव मामिदम् ॥
KK0107128065a	यं यं देवं त्वमेतेन मन्त्रेणावाहयिष्यसि ।
KK0107128065c	अकामो वा सकामो वा वशं ते समुपैष्यति ॥
KK0107128066a	तस्य तस्य प्रसादात्ते राज्ञि पुत्रो भविष्यति ।
KK0107128066c	इत्युक्ताऽहं तदा तेन पितृवेश्मनि भारत ॥
KK0107128067a	ब्राह्मणस्य वचस्तथ्यं तस्य कालोऽयमागतः ।
KK0107128067c	अनुज्ञाता त्वया देवमाह्वयेयमहं नृप ॥
KK0107128068a	`यां मे विद्यां महाराज अददात्स महायशाः ।
KK0107128068c	तयाऽऽहूतः सुरः पुत्रं प्रदास्यति सुरोपमम् ।
KK0107128068e	अनपत्यकृतं यस्ते शोकं वीर विनेष्यति ॥' ॥

इति श्रीमन्महाभारते आदिपर्वणि सम्भवपर्वणि अष्टाविंशत्यधिकशततमोऽध्यायः ॥ 128 ॥

1-128-4 अनावृताः सर्वैर्द्रष्टुं योग्याः । कामचारो रतिसुखं तदर्थं विहारिण्यः पर्यटनशीलाः । स्वतन्त्रा भर्त्रादिभिरनिवार्याः ॥ 1-128-5 पतीन्व्युच्चरमाणानां व्यभिचरन्तीनाम् ॥ 1-128-6 अनुविधीयन्ते अनुसार्यन्ते ईश्वरेण ॥ 1-128-11 नचिरादल्पकालतः ॥ 1-128-55 पुराणं युगान्तरीयम् ॥ 1-128-59 त्वत्कृते त्वया ॥ 1-128-64 अभिचारो देवताकर्षणशक्तिः ॥ अष्टविंशत्यधिकशततमोऽध्यायः ॥ 128 ॥
