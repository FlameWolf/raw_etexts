अध्यायः 128

उद्दालककथा ॥ 1 ॥ उद्दालकपुत्रेण श्वेतकेतुना कृता स्त्रीपुरुषमर्यादा ॥ 2 ॥ गुणाधिकात् द्विजातेः पुत्रोत्पादनार्थं प्रति पाण्डोराज्ञा ॥ 3 ॥ कुन्त्या दुर्वाससः स्वस्य मन्त्रप्राप्तिकथनम् ॥ 4 ॥
001	वैशम्पायन उवाच ।
001a	एवमुक्तस्तया राजा तां देवीं पुनरब्रवीत् ।
001c	धर्मविद्धर्मसंयुक्तमिदं वचनमुत्तमम् ॥
002	पाण्डुरुवाच ।
002a	एवमेतत्पुरा कुन्ति व्युषिताश्वश्चकार ह ।
002c	यथा त्वयोक्तं कल्याणि स ह्यासीदमरोपमः ॥
003a	अथ त्विदं प्रवक्ष्यामि धर्मतत्त्वं निबोध मे ।
003c	पुराणमृषिभिर्दृष्टं धर्मविद्भिर्महात्मभिः ॥
004a	अनावृताः किल पुरा स्त्रिय आसन्वरानने ।
004c	कामचारविहारिण्यः स्वतन्त्राश्चारुहासिनि ॥
005a	तासां व्युच्चरमाणानां कौमारात्सुभगे पतीन् ।
005c	नाधर्मोऽभूद्वरारोहे स हि धर्मः पुराऽभवत् ॥
006a	तं चैव धर्मं पौराणं तिर्यग्योनिगताः प्रजाः ।
006c	अद्याप्यनुविधीयन्ते कामक्रोधविवर्जिताः ॥
007a	प्रमाणदृष्टो धर्मोऽयं पूज्यते च महर्षिभिः ।
007c	उत्तरेषु च रम्भोरु कुरुष्वद्यापि पूज्यते ।
007e	स्त्रीणामनुग्रहकरः स हि धर्मः सनातनः ॥
008a	`नाग्निस्तृप्यति काष्ठानां नापगानां महोदधिः ।
008c	नान्तकः सर्वभूतानां न पुंसां वामलोचनाः ॥
009a	एवं तृष्णा तु नारीणां पुरुषं पुरुषं प्रति ।
009c	अगम्यागमनं स्त्रीणां नास्ति नित्यं शुचिस्मिते ॥
010a	पुत्रं वा किल पौत्रं वा कासाञ्चिद्धातरं तथा ।
010c	रहसीह नरं दृष्ट्वा योनिरुत्क्लिद्यते तदा ॥
011a	एतत्स्वाभाविकं स्त्रीणां न निमित्तकृतं शुभे ।'
011c	अस्मिंस्तु लोके नचिरान्मर्यादेयं शुचिस्मिते ॥
012a	स्थापिता येन यस्माच्च तन्मे विस्तरतः शृणु ।
012c	बभूवोद्दालको नाम महर्षिरिति नः श्रुतम् ॥
013a	श्वेतकेतुरिति ख्यातः पुत्रस्तस्याभवन्मुनिः ।
013c	मर्यादेयं कृता तेन धर्म्या वै श्वेतकेतुना ॥
014ac	कोपात्कमलपत्राक्षि यदर्थं तन्निबोध मे ॥
015a	`श्वेतकेतोः पिता देवि तप उग्रं समास्थितः ।
015c	ग्रीष्मे पञ्चतपा भूत्वा वर्षास्वाकाशगोऽभवत् ॥
016a	शिशिरे सलिलस्थायी सह पत्न्या महातपाः ।
016c	उद्दालकं तपस्यन्तं नियमेन समाहितम् ॥
017a	तस्य पुत्रः श्वेतकेतुः परिचर्यां चकार ह ।
017c	अभ्यागच्छद्द्विजः कश्चिद्वलीपलितसन्ततः ॥
018a	तं दृष्ट्वैव मुनिः प्रीतः पूजयामास शास्त्रतः ।
018c	स्वागतेन च पाद्येन मृदुवाक्यैश्च भारत ॥
019a	शाकमूलफलाद्यैश्च वन्यैरन्यैरपूजयत् ।
019c	क्षुत्पिपासाश्रमेंणार्तः पूजितश्च महर्षिणा ॥
020a	विश्रान्तो मुनिमासाद्य पर्यपृच्छद्द्विजस्तदा ।
020c	उद्दालक महर्षे त्वं सत्यं मे ब्रूहि माऽनृतम् ॥
021a	ऋषिपुत्रः कुमारोऽयं दर्शनीयो विशेषतः ।
021c	तव पुत्रमिमं मन्ये कृतकृत्योऽसि तद्वद ॥
022	उद्दालक उवाच ।
022a	मम पत्नी महाप्राज्ञ कुशिकस्य सुता मता ।
022c	मामेवानुगता पत्नी मम नित्यमनुव्रता ॥
023a	अरुन्धतीव पत्नीनां तपसा कर्शितस्तनी ।
023c	अस्यां जातः श्वेतकेतुर्मम पुत्रो महातपाः ॥
024a	वेदवेदाङ्गविद्विप्र मच्छासनपरायणः ।
024c	लोकज्ञः सर्वलोकेषु विश्रुतः सत्यवाग्घृणी ॥
025	ब्राह्मण उवाच ।
025a	अपुत्री भार्यया चार्थी वृद्धोऽहं मन्दचाक्षुषः ।
025c	पित्र्यादृणादनिर्मुक्तः पूर्वमेवाकृतस्त्रियः ॥
026a	प्रजारणिस्तु पत्नी ते कुलशीलसमन्विता ।
026c	सदृशी मम गोत्रेण वहाम्येनां क्षमस्व मे ॥
027	पाण्डुरुवाच ।
027a	इत्युक्त्वा मृगशावाक्षीं चीरकृष्णाजिनाम्बराम् ।
027c	यष्ट्याधारः स्रस्तगात्रो मन्दचक्षुरबुद्धिमान् ॥
028a	स्वव्यापाराक्षमां श्रेष्ठमचित्तामात्मनि द्विजः ।'
028c	श्वेतकेतोः किल पुरा समक्षं मातरं पितुः ॥
029a	जग्राह ब्राह्मणः पापौ गच्छाव इति चाब्रवीत् ।
029c	ऋषिपुत्रस्तदा कोपं चकारामर्षितस्तदा ॥
030a	मातरं तां तथा दृष्ट्वा नीयमानां बलादिव ।
030c	`तपसा दीप्तवीर्यो हि श्वेतकेतुर्न चक्षमे ॥
031a	सङ्गृह्य मातरं हस्ते श्वेतकेतुरभाषत ।
031c	दुर्ब्राह्मण विमुञ्च त्वं मातरं मे पतिव्रताम् ॥
032a	स्वयं पिता मे ब्रह्मर्षिः क्षमावान्ब्रह्मवित्तमः ।
032c	शापानुग्रहयोः शक्तः तूष्णीम्भूतो महाव्रतः ॥
033a	तस्य पत्नी दमोपेता मम माता विशेषतः ।
033c	पतिव्रतां तपोवृद्धां साध्वाचारैरलङ्कृताम् ॥
034ac	अप्रमादेन ते ब्रह्मन्मातृभूतां विमुञ्च वै ॥
035a	एवमुक्त्वा तु याचन्तं विमुञ्चेति मुहुर्मुहुः ।
035c	प्रत्यवोचद्द्विजो राजन्नप्रगल्भमिदं वचः ॥
036	ब्राह्मण उवाच ।
036a	अपत्यार्थी श्वेतकेतो वृद्धोऽहं मन्दचाक्षुषः ।
036c	पिता ते ऋणनिर्मुक्तस्त्वया पुत्रेण काश्यप ॥
037a	ऋणादहमनिर्मुक्तो वृद्धोऽहं विगतस्पृहः ।
037c	मम को दास्यति सुतां कन्यां सम्प्राप्तयौवनाम् ॥
038a	प्रजारणिमिमां पत्नीं विमुञ्च त्वं महातपः ।
038c	एकया प्रजया प्रीतो मातरं ते ददाम्यहम् ॥
039a	एवमुक्तः श्वेतकेतुर्लज्जया क्रोधमेयिवान् ।'
039c	क्रुद्धं तं तु पिता दृष्ट्वा श्वेतकेतुमुवाच ह ॥
040a	मा तात कोपं कार्षीस्त्वमेष धर्मः सनातनः ।
040c	अनावृता हि सर्वेषां वर्णानामङ्गना भुवि ॥
041a	यथा गावः स्थिताः पुत्र स्वेस्वे वर्णे तथा प्रजाः ।
041c	`तथैव च कुटुम्बेषु न प्रमाद्यन्ति कर्हिचित् ॥
042a	ऋतुकाले तु सम्प्राप्ते भर्तारं न जहुस्तदा ।'
042c	ऋषिपुत्रोऽथ तं धर्मं श्वेतकेतुर्न चक्षमे ॥
043a	चकार चैव मर्यादामिमां स्त्रीपुंसयोर्भुवि ।
043c	मानुषेषु महाभागे न त्वेवान्येषु जन्तुषु ॥
044a	तदाप्रभृति मर्यादा स्थितेयमिति नः श्रुतम् ।
044c	व्युच्चरन्त्याः पतिं नार्या अद्यप्रभृति पातकम् ॥
045a	भ्रूणहत्यासमं घोरं भविष्यत्यसुखावहम् ।
045c	`अद्याप्यनुविधीयन्ते कामक्रोधविवर्जिताः ॥
046a	उत्तरेषु महाभागे कुरुष्वेवं यशस्विनि ।
046c	पुराणदृष्टो धर्मोऽयं पूज्यते च महर्षिभिः ॥'
047a	भार्यां तथा व्युच्चरतः कौमारब्रह्मचारिणीम् ।
047c	पतिव्रतामेतदेव भविता पातकं भुवि ॥
048a	नियुक्ता पतिना भार्या यद्यपत्यस्य कारणात् ।
048c	न कुर्यात्तत्तथा भीरु सैनः सुमहदाप्नुयात् ।
048e	इति तेन पुरा भीरु मर्यादा स्थापिता बलात् ॥
049a	उद्दालकस्य पुत्रेण धर्म्या वै श्वेतकेतुना ।
049c	सौदासेन च रम्भोरु नियुक्ता पुत्रजन्मनि ॥
050a	मदयन्ती जगामर्षिं वसिष्ठमिति नः श्रुतम् ।
050c	तस्माल्लेभे च सा पुत्रमश्मकं नाम भामिनी ॥
051a	एवं कृतवती सापि भर्तुः प्रियचिकीर्षया ।
051c	अस्माकमपि ते जन्म विदितं कमलेक्षणे ॥
052a	कृष्णद्वैपायनाद्भीरु कुरूणां वंशवृद्धये ।
052c	अत एतानि सर्वाणि कारणानि समीक्ष्य वै ॥
053a	ममैतद्वचनं धर्म्यं कर्तुमर्हस्यनिन्दिते ।
053c	ऋतावृतौ राजपुत्रि स्त्रिया भर्ता पतिव्रते ॥
054a	नातिवर्तव्य इत्येवं धर्मं धर्मविदो विदुः ।
054c	शेषेष्वन्येषु कालेषु स्वातन्त्र्यं स्त्री किलार्हति ॥
055a	धर्ममेवं जनाः सन्तः पुराणं परिचक्षते ।
055c	भर्ता भार्यां राजपुत्रि धर्म्यं वाऽधर्म्यमेव वा ॥
056a	यद्ब्रूयात्तत्तथा कार्यमिति वेदविदो विदुः ।
056c	विशेषतः पुत्रगृद्धी हीनः प्रजननात्स्वयम् ॥
057a	यथाऽहमनवद्याङ्गि पुत्रदर्शनलालसः ।
057c	अयं रक्ताङ्गुलिनखः पद्मपत्रनिभः शुभे ॥
058a	प्रसादनार्थं सुश्रोणि शिरस्यभ्युद्यतोऽञ्जलिः ।
058c	मन्नियोगात्सुकेशान्ते द्विजातेस्तपसाऽधिकात् ॥
059a	पुत्रान्गुणसमायुक्तानुत्पादयितुमर्हसि ।
059c	त्वत्कृतेऽहं पृथुश्रोणि गच्छेयं पुत्रिणां गतिम् ॥
060	वैशम्पायन उवाच ।
060a	एवमुक्ता ततः कुन्ती पाण्डुं परपुरञ्जयम् ।
060c	प्रत्युवाच वरारोहा भर्तुः प्रियहिते रता ॥
061a	`अधर्मः सुमहानेषु स्त्रीणां भरतसत्तम ।
061c	यत्प्रसादयते भर्ता प्रसाद्यः क्षत्रियर्षभ ।
061e	शृणु चेदं महाबाहो मम प्रीतिकरं चः ॥'
062a	पितृवेश्मन्यहं बाला नियुक्ताऽतिथिपूजने ।
062c	उग्रं पर्यचरं तत्र ब्राह्मणं संशितव्रतम् ॥
063a	निगूढनिश्चयं धर्मे यं तं दुर्वाससं विदुः ।
063c	तमहं संशितात्मानं सर्वयत्नैरतोषयम् ॥
064a	स मेऽभिचारसंयुक्तमाचष्ट भगवान्वरम् ।
064c	मन्त्रं त्विमं च मे प्रादादब्रवीच्चैव मामिदम् ॥
065a	यं यं देवं त्वमेतेन मन्त्रेणावाहयिष्यसि ।
065c	अकामो वा सकामो वा वशं ते समुपैष्यति ॥
066a	तस्य तस्य प्रसादात्ते राज्ञि पुत्रो भविष्यति ।
066c	इत्युक्ताऽहं तदा तेन पितृवेश्मनि भारत ॥
067a	ब्राह्मणस्य वचस्तथ्यं तस्य कालोऽयमागतः ।
067c	अनुज्ञाता त्वया देवमाह्वयेयमहं नृप ॥
068a	`यां मे विद्यां महाराज अददात्स महायशाः ।
068c	तयाऽऽहूतः सुरः पुत्रं प्रदास्यति सुरोपमम् ।
068e	अनपत्यकृतं यस्ते शोकं वीर विनेष्यति ॥' ॥

इति श्रीमन्महाभारते आदिपर्वणि सम्भवपर्वणि अष्टाविंशत्यधिकशततमोऽध्यायः ॥ 128 ॥

1-128-4 अनावृताः सर्वैर्द्रष्टुं योग्याः । कामचारो रतिसुखं तदर्थं विहारिण्यः पर्यटनशीलाः । स्वतन्त्रा भर्त्रादिभिरनिवार्याः ॥ 1-128-5 पतीन्व्युच्चरमाणानां व्यभिचरन्तीनाम् ॥ 1-128-6 अनुविधीयन्ते अनुसार्यन्ते ईश्वरेण ॥ 1-128-11 नचिरादल्पकालतः ॥ 1-128-55 पुराणं युगान्तरीयम् ॥ 1-128-59 त्वत्कृते त्वया ॥ 1-128-64 अभिचारो देवताकर्षणशक्तिः ॥ अष्टविंशत्यधिकशततमोऽध्यायः ॥ 128 ॥
