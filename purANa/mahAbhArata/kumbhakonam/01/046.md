अध्यायः 046
जरत्कारोः स्वपितृसंवादानन्तरं दारान्वेषणम् ॥ 1 ॥ 

001	सौतिरुवाच । 
001a	एतच्छ्रुत्वा जरत्कारुर्भृशं शोकपरायणः ।
001c	उवाच तान्पितॄन्दुःखाद्बाष्पसंदिग्धया गिरा ॥
002	जरत्कारुरुवाच । 
002a	मम पूर्वे भवन्तो वै पितरः सपितामहाः ।
002c	तद्ब्रूत यन्मया कार्यं भवतां प्रियकाम्यया ॥
003a	अहमेव जरत्कारुः किल्बिषी भवतां सुतः ।
003c	ते दण्डं धारयत मे दुष्कृतेरकृतात्मनः ॥
004	पितर ऊचुः । 
004a	पुत्र दिष्ट्याऽसि संप्राप्त इमं देशं यदृच्छया ।
004c	किमर्थं च त्वया ब्रह्मन्न कृतो दारसङ्ग्रहः ॥
005	जरत्कारुरुवाच । 
005a	ममायं पितरो नित्यं हृद्यर्थः परिवर्तते ।
005c	ऊर्ध्वरेताः शरीरं वै प्रापयेयममुत्र वै ॥
006a	न दारान्वै करिष्येऽहमिति मे भावितं मनः ।
006c	एवं दृष्ट्वा तु भवतः शकुन्तानिव लम्बतः ॥
007a	मया निवर्तिता बुद्धिर्ब्रह्मचर्यात्पितामहाः ।
007c	करिष्ये वः प्रियं कामं निवेक्ष्येऽहमसंशयम् ॥
008a	सनाम्नीं यद्यहं कन्यामुपलप्स्ये कदाचन ।
008c	भविष्यति च या काचिद्भैक्ष्यवत्स्वयमुद्यता ॥
009a	प्रतिग्रहीता तामस्मि न भरेयं च यामहम् ।
009c	एवंविधमहं कुर्यां निवेशं प्राप्नुयां यदि । 
009e	अन्यथा न करिष्येऽहं सत्यमेतत्पितामहाः ॥ 
010a	तत्र चोत्पत्स्यते जन्तुर्भवतां तारणाय वै ।
010c	शाश्वताश्चाव्ययाश्चैव तिष्ठन्तु पितरो मम ॥
011	सौतिरुवाच । 
011a	एवमुक्त्वा तु स पितॄंश्चचार पृथिवी मुनिः ।
011c	न च स्म लभते भार्यां वृद्धोऽयमिति शानक ॥
012a	यदा निर्वेदमापन्नः पितृभिश्चोदिस्तथा ।
012c	तदाऽरण्यं स गत्वोच्चैश्चुक्रोश भृशदुःखितः ॥
013a	सत्वरण्यगतः प्राज्ञः पितॄणा हितकाम्यया ।
013c	उवाच कन्यां याचामि तिस्रो वाचः शनैरिमाः ॥
014a	यानि भूतानि सन्तीह स्थावराणि चराणि च ।
014c	अन्तर्हितानि वा यानि तानि शृण्वन्तु मे वचः ॥
015a	उग्रे तपसि वर्तन्तं पितरश्चोदयन्ति माम् ।
015c	निविशस्वेति दुःखार्ताः सन्तानस्य चिकीर्षया ॥
016a	निवेशायाखिलां भूमिं कन्याभैक्ष्यं चरामि भोः ।
016c	दरिद्रो दुःखशीलश्च पितृभिः सन्नियोजितः ॥
017a	यस्य कन्याऽस्ति भूतस्य ये मयेह प्रकीर्तिताः ।
017c	ते मे कन्यां प्रयच्छन्तु चरतः सर्वतोदिशम् ॥
018a	मम कन्या सनाम्नी या भैक्ष्यवच्चोदिता भवेत् ।
018c	भरेयं चैव यां नाहं तां मे कन्यां प्रयच्छत ॥
019a	ततस्ते पन्नगा ये वै जरत्कारौ समाहिताः ।
019c	तामादाय प्रवृत्तिं ते वासुकेः प्रत्यवेदयन् ॥
020a	तेषां श्रुत्वा स नागेन्द्रस्तां कन्यां समलङ्कृताम् ।
020c	प्रगृह्यारण्यमगमत्समीपं तस्य पन्नगः ॥
021a	तत्र तां भैक्ष्यवत्कन्यां प्रादात्तस्मै महात्मने ।
021c	नागेन्द्रो वासुकिर्ब्रह्मन्न स तां प्रत्यगृह्णत ॥
022a	असनामेति वै मत्वा भरणे चाविचारिते ।
022c	मोक्षभावे स्थितश्चापि मन्दीभूतः परिग्रहे ॥
023a	ततो नाम स कन्यायाः पप्रच्छ भृगुनन्दन ।
023c	वासुकिं भरणं चास्या न कुर्यामित्युवाच ह ॥ ॥
इति श्रीमन्महाभारते आदिपर्वणि आस्तीकपर्वणि षट्चत्वारिंशोऽध्यायः ॥ 46 ॥ 
1-46-7 निवेक्ष्ये निवेशं विवाहं करिष्ये ॥ 1-46-9 न भरेयं धारणपोषणे न कुर्याम् ॥ 1-46-19 जरत्कारौ जरत्कारोरन्वेषणे । समाहिताः यत्ताः ॥ षट्चत्वारिंशोऽध्यायः ॥ 46 ॥
