अध्यायः 243

कृष्णरथमास्थाय सुभद्रयासह अर्जुनस्य खाण्डवप्रस्थं गन्तुं यत्नः ॥ 1 ॥

KK0115243001	वैशम्पायन उवाच ।

KK0115243001a	वृष्म्यन्धकपुरात्तस्मादपयातुं धनञ्जयः ।
KK0115243001c	विनिश्चित्य तया सार्धं सुभद्रामिदमब्रवीत् ॥
KK0115243002a	द्विजानां गुणमुख्यानां यथार्हं प्रतिपादय ।
KK0115243002c	भोज्यैर्भक्ष्यैश्च कामैश्च स्वपुरीं प्रतियास्यताम् ॥
KK0115243003a	आत्मनश्च समुद्दिश्य महाव्रतसमापनम् ।
KK0115243003c	गच्छ भद्रे स्वयं तूर्णं महाराजनिवेशनम् ॥
KK0115243004a	तेजोबलजवोपेतैः शुक्लैर्हयवरोत्तमैः ।
KK0115243004c	वाजिभिः शैब्यसुग्रीवमेघपुष्पबलाहकैः ॥
KK0115243005a	युक्तं रथवरं तूर्णमिहानय सुसत्कृतम् ।
KK0115243005c	व्रतार्थमिति भाषित्वा सखीभिः सुभगे सह ॥
KK0115243006a	क्षिप्रमादाय पर्येहि सह सर्वायुधेन च ।
KK0115243006c	अनुकर्षान्तपताकाश्च तूणीरांश्च धनूंषि च ॥
KK0115243007ac	सर्वान्रथवरे स्थाप्य सोत्सेधाश्च महागदाः ॥
KK0115243008	वैशम्पायन उवाच ।
KK0115243008a	अर्जुनेनैवमुक्ता सा सुभद्रा भद्रभाषिणी ।
KK0115243008c	जगाम नृपतेर्वेश्म सखीभिः सहिता तदा ॥
KK0115243009a	व्रतार्थमिति तत्रस्थान्रक्षिणो वाक्यमब्रवीत् ।
KK0115243009c	रथेनानेन यास्यामि महाव्रतसमापनम् ॥
KK0115243010a	शैब्यसुग्रीवयुक्तेन सायुधेनैव शार्ङ्गिणः ।
KK0115243010c	रथेन रमणीयेन प्रयास्यामि व्रतार्थिनी ॥
KK0115243011a	सुभद्रयैवमुक्ते तु जनाः प्राञ्जलयोऽभवन् ।
KK0115243011c	योजयित्वा रथवरं कल्याणैरभिभाष्य ताम् ॥
KK0115243012a	यथोक्तं सर्वमारोप्य आयुधानि च भामिनी ।
KK0115243012c	क्षिप्रमादाय कल्याणी सुभद्राऽर्जुनमब्रवीत् ॥
KK0115243013a	रथोऽयं रथिनां श्रेष्ठ आनीतस्तव शासनात् ।
KK0115243013c	स त्वं याहि यथाकामं कुरून्कौरवनन्दन ॥
KK0115243014	वैशम्पायन उवाच ।
KK0115243014a	निवेद्य तु रथं भर्तुः सुभद्रा भद्रसम्मता ।
KK0115243014c	ब्राह्मणानां तदा हृष्टा ददौ सा विविधं वसु ॥
KK0115243015a	स्नेहवन्ति च भोज्यानि प्रददावीप्सितानि च ।
KK0115243015c	यथाकामं यथाश्रद्धं वस्त्राणि विविधानि च ॥
KK0115243016a	तर्पिता विविधैर्भोज्यैस्तान्यवाप्य वसूनि च ।
KK0115243016c	ब्राह्मणाः स्वगृहं जग्मुः प्रयुज्य परमाशिषः ॥
KK0115243017a	सुभद्रया तु विज्ञप्तः पूर्वमेव धनञ्जयः ।
KK0115243017c	अभीशुग्रहणे पार्थ न मेऽस्ति सदृशो भुवि ॥
KK0115243018a	तस्मात्सा पूर्वमारुह्य रश्मीञ्जग्राह माधवी ।
KK0115243018c	सोदरा वासुदेवस्य कृतस्वस्त्ययना हयान् ॥
KK0115243019a	व्यत्ययित्वा तु तल्लिङ्गं यतिवेषं धनञ्जयः ।
KK0115243019c	आमुच्य कवचं वीरः समुच्छ्रितमहद्धनुः ॥
KK0115243020a	आरुरोह रथश्रेष्ठं शुक्लवासा धनञ्जयः ।
KK0115243020c	महेन्द्रदत्तं मुकुटं तथैवाभरणानि च ॥
KK0115243021a	अलङ्कृत्य तु कौन्तेयः प्रयातुमुपचक्रमे ।
KK0115243021c	ततः कन्यापुरे घोषस्तुमुलः समपद्यत ॥
KK0115243022a	दृष्ट्वा नववरं पार्थं बाणखड्गधनुर्धरम् ।
KK0115243022c	अभीशुहस्तां सुश्रोणीमर्जुनेन रथे स्थिताम् ॥
KK0115243023a	ऊचुः कन्यास्तदा यान्तीं वासुदेवसहोदराम् ।
KK0115243023c	सर्वकामसमृद्धा त्वं सुभद्रे भद्रभाषिणि ॥
KK0115243024a	वासुदेवप्रियं लब्ध्वा भर्तारं वीरमर्जुनम् ।
KK0115243024c	सर्वसीमन्तिनीनां त्वां श्रेष्ठां कृष्णसहोदरीम् ॥
KK0115243025a	मन्यामहे महाभागे सुभद्रे भद्रभाषिणि ।
KK0115243025c	यस्मात्सर्वमनुष्याणां श्रेष्ठो भर्ता तवार्जुनः ॥
KK0115243026a	उपपन्नस्त्वया वीरः सर्वलोकमहारथः ।
KK0115243026c	हे प्रयाहि गृहान्भद्रे सुहृद्भिः सङ्गमोऽस्तु ते ॥
KK0115243027	वैशम्पायन उवाच ।
KK0115243027a	एवमुक्ता प्रहृष्टाभिः सखीभिः प्रतिनन्दिता ।
KK0115243027c	भद्रा भद्रजवोपेतानश्वान्पुनरचोदयत् ॥
KK0115243028a	पार्श्वे चामरहस्ता सा सखी तस्याङ्गनाऽभवत् ।
KK0115243028c	ततः कन्यापुरद्वारात्सघोषादभिनिःसृतम् ॥
KK0115243029a	ददृशुस्तं रथश्रेष्ठं जना जीमूतनिस्वनम् ।
KK0115243029c	सुभद्रासङ्गृहीतस्य रथस्य महतः स्वनम् ॥
KK0115243030a	मेघस्वनमिवाकाशे शुश्रुवुः पुरवासिनः ।
KK0115243030c	सुभद्रया तु सम्पन्ने तिष्ठन्रथवरेऽर्जुनः ॥
KK0115243031a	प्रबभौ च तयोपेतः कैलास इव गङ्गया ।
KK0115243031c	पार्थः सुभद्रासहितो विरराज महारथः ॥
KK0115243032a	विराजते यथा शक्रो राजञ्शच्या समन्वितः ।
KK0115243032c	सुभद्रां प्रेक्ष्य पार्थेन ह्रियमाणां यशस्विनीम् ॥
KK0115243033a	चक्रुः किलकिलाशब्दानासाद्य बहवो जनाः ।
KK0115243033c	दाशार्हाणां कुलस्य श्रीः सुभद्रा मद्रभाषिणी ॥
KK0115243034c	अभिकामा सकामेन पार्थेन सह गच्छति ।
KK0115243035a	अथापरे तु सङ्क्रुद्धा गृह्णीत घ्नत माचिरम् ॥
KK0115243035c	इति संवार्य शस्त्राणि ववर्षुरभितो दिशम् ।
KK0115243036a	इति सम्भाषमाणानां स नादः सुमहानभूत् ॥
KK0115243036c	स तेन जनघोषेण वीरो गज इवार्दितः ।
KK0115243037a	ववर्ष शरवर्षाणि न तु कञ्चन रोषयत् ॥
KK0115243037c	मुमोच निशितान्बाणान्दीप्यमानान्स्वतेजसा ।
KK0115243038a	प्रासादवरसङ्घेषु हर्म्येषु भवनेषु च ॥
KK0115243038c	क्षोभयित्वा पुरश्रेष्ठं गरुत्मानिव सागरम् ।
KK0115243039a	प्रेक्षन्रैवकतद्वारं निर्ययौ भरतर्षभः ॥ ॥

इति श्रीमन्महाभारते आदिपर्वणि सुभद्राहरणपर्वणि त्रिचत्वारिंशदधिकद्विशततमोऽध्यायः ॥ 243 ॥
