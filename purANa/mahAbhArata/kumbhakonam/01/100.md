अध्यायः 100

आकाशवाणीश्रवणानन्तरं सपुत्रायाः शकुन्तलाया राज्ञाङ्गीकारः ॥ 1 ॥ भरतेतिनामकरणपूर्वकं पुत्रस्य राज्येऽभिषेकः ॥ 2 ॥
KK01070100001	वैशम्पायन उवाच 
KK01070100001a	अथान्तरिक्षे दुष्यन्तं वागुवाचाशरीरिणी ।
KK01070100001c	ऋत्विक्पुरोहिताचार्यैर्मन्त्रिभिश्चाभिसंवृतम् ॥
KK01070100002a	माता भस्त्रा पितुः पुत्रो यस्माज्जातः स एव सः ।
KK01070100002c	भरस्व पुत्रं दौष्यन्तिं सत्यमाह शकुन्तला ॥
KK01070100003a	`सर्वेभ्यो ह्यङ्गमङ्गेभ्यः साक्षादुत्पद्यते सुतः ।
KK01070100003c	आत्मा चैव सुतो नाम तेनैव तव पौरव ॥
KK01070100004a	आहितं ह्यात्मनाऽऽत्मानं परिरक्ष इमं सुतम् ।
KK01070100004c	अनन्यां त्वं प्रतीक्षस्व मावमंस्थाः शकुन्तलाम् ॥
KK01070100005a	स्त्रियः पवित्रमतुलमेतद्दुष्यन्त धर्मतः ।
KK01070100005c	मासि मासि रजो ह्यासां दुरितान्यपकर्षति ॥
KK01070100006a	ततः सर्वाणि भूतानि व्याजह्रुस्तं समन्ततः ।
KK01070100006	देवा ऊचुः 
KK01070100006c	आहितस्त्वत्तनोरेष मावमंस्थाः शकुन्तलाम्' ॥
KK01070100007a	रेतोधाः पुत्र उन्नयति नरदेव यमक्षयात् ।
KK01070100007c	त्वं चास्य धाता गर्भस्य सत्यमाह शकुन्तला ॥
KK01070100008a	`पतिर्जायां प्रविशति स तस्यां जायते पुनः ।
KK01070100008c	अन्योन्यप्रकृतिर्ह्येषा मावमंस्थाः शकुन्तलाम् ॥'
KK01070100009a	जाया जनयते पुत्रमात्मनोऽङ्गाद्द्विधा कृतम् ।
KK01070100009c	तस्माद्भरस्व दुष्यन्त पुत्रं शाकुन्तलं नृप ॥
KK01070100010a	सुभूतिरेषा न त्याज्या जीवितं जीवयात्मजम् ।
KK01070100010c	शाकुन्तलं महात्मानं दुष्यन्त भर पौरवम् ॥
KK01070100011a	भर्तव्योऽयं त्वया यस्मादस्माकं वचनादपि ।
KK01070100011c	तस्माद्भवत्वयं नाम्ना भरतो नाम ते सुतः ॥
KK01070100012a	`भरताद्भारती कीर्तिर्येनेदं भारतं कुलम् ।
KK01070100012c	अपरे ये च पूर्वे च भारता इति तेऽभवन् ॥
KK01070100013	वैशम्पायन उवाच 
KK01070100013a	एवमुक्त्वा ततो देवा ऋषयश्च तपोधनाः ।
KK01070100013c	पतिव्रतेति संहृष्टाः पुष्पवृष्टिं ववर्षिरे ॥'
KK01070100014a	तच्छ्रुत्वा पौरवो वाक्यं व्याहृतं वे दिवौकसाम् ।
KK01070100014c	`सिंहासनात्समुत्थाय प्रणम्य च दिवौकसः ॥'
KK01070100015a	पुरोहितममात्यांश्च सम्प्रहृष्टोऽब्रवीदिदम् ।
KK01070100015c	शृण्वन्त्वेतद्भवन्तोऽपि देवदूतस्य भाषितम् ॥
KK01070100016a	`शृण्वन्तु देवतानां च महर्षीणां च भाषितम्' ।
KK01070100016c	अहमप्येवमेवैनं जानामि सुतमात्मजम् ॥
KK01070100017a	यद्यहं वचनादस्या गृह्णीयामिममात्मजम् ।
KK01070100017c	भवेद्धि शङ्का लोकस्य नैवं शुद्धो भवेदयम् ॥
KK01070100018	वैशम्पायन उवाच 
KK01070100018a	तां विशोध्य तदा राजा देवैः सह महर्षिभिः ।
KK01070100018c	हृष्टः प्रमुदितश्चापि प्रतिजग्राह तं सुतम् ॥
KK01070100019a	ततस्तस्य तदा राजा पितृकर्माणि सर्वशः ।
KK01070100019c	कारयामास मुदितः प्रीतिमानात्मजस्य ह ।
KK01070100019e	मूर्ध्नि चैनं समाघ्राय सस्नेहं परिषस्वजे ॥
KK01070100020a	सभाज्यमानो विप्रैश्च स्तूयमानश्च वन्दिभिः ।
KK01070100020c	मुदं स परमां लेभे पुत्रस्पर्शनजां नृपः ॥
KK01070100021a	स्वां चैव भार्यां धर्मज्ञः पूजयामास धर्मतः ।
KK01070100021c	अब्रवीच्चैव तां राजा सान्त्वपूर्वमिदं वचः ॥
KK01070100022a	लोकस्यायं परोक्षस्तु सम्बन्धो नौ पुराऽभवत् ।
KK01070100022c	कृतो लोकसमक्षोऽद्य सम्बन्धो वै पुनः कृतः ॥
KK01070100023ac	तस्मादेतन्मया तस्य तन्निमित्तं प्रभाषितम् ॥
KK01070100024a	शङ्केत वाऽयं लोकोऽथ स्त्रीभावान्मयि सङ्गतम् ।
KK01070100024c	तस्मादेतन्मया चापि तच्छुद्ध्यर्थं विचारितम् ॥
KK01070100025a	`ब्राह्मणाः क्षत्रिया वैश्याः शूद्राश्चैव पृथग्विधाः ।
KK01070100025c	त्वां देवि वूजयिष्यन्ति निर्विशङ्कां पतिव्रताम्' ॥
KK01070100026ac	पुत्रश्चायं वृतो राज्ये त्वमग्रमहिषी भव ॥
KK01070100027a	यच्च कोपनयात्यर्थं त्वयोक्तोऽस्म्यप्रियं प्रिये ।
KK01070100027c	प्रणयिन्या विशालाक्षितत्क्षान्तं ते मया शुभे ॥
KK01070100028a	`अनृतं वाप्यनिष्टं वा दुरुक्तं वातिदुष्कृतम् ।
KK01070100028c	त्वयाप्येवं विशालाक्षि क्षन्तव्यं मम दुर्वचः ।
KK01070100028e	क्षान्त्या पतिकृते नार्यः पातिव्रत्यं व्रजन्ति ताः ॥
KK01070100029a	एवमुक्त्वा तु राजर्षिस्तामनिन्दितगामिनीम् ।
KK01070100029c	अन्तःपुरं प्रवेश्याथ दुष्यन्तो महिषीं प्रियाम् ॥
KK01070100030a	वासोभिरन्नपानैश्च पूजयित्वा तु भारत ।
KK01070100030c	`स मातरमुपस्थाय रथन्तर्यामभाषत ॥
KK01070100031a	मम पुत्रो वने जातस्तव शोकप्रणशनः ।
KK01070100031c	ऋणादद्य विमुक्तोऽहं तव पौत्रेण शोभने ॥
KK01070100032a	विश्वामित्रसुता चेयं कण्वेन च विवर्धिता ।
KK01070100032c	स्नुषा तव महाभागे प्रसीदस्व शकुन्तलाम् ॥
KK01070100033a	पुत्रस्य वचनं श्रुत्वा पौत्रं सा परिषस्वजे ।
KK01070100033c	पादयोः पतितां तत्र रथन्तर्या शकुन्तलाम् ॥
KK01070100034a	परिष्वज्य च बाहुभ्यां हर्षादश्रुण्यवर्तयत् ।
KK01070100034c	उवाच वचनं सत्यं लक्षये लक्षणानि च ॥
KK01070100035a	तव पुत्रो विशालाक्षि चक्रवर्ती भविष्यति ।
KK01070100035c	तव भर्ता विशालाक्षि त्रैलोक्यविजयी भवेत् ॥
KK01070100036a	दिव्यान्भोगाननुप्राप्ता भव त्वं वरवर्णिनि ।
KK01070100036c	एवमुक्ता रथ्तर्या परं हर्षमवाप सा ॥
KK01070100037a	शकुन्तलां तदा राजा शास्त्रोक्तेनैव कर्मणा ।
KK01070100037c	ततोऽग्रमहिषीं कृत्वा सर्वाभरणभूषिताम् ॥
KK01070100038a	ब्राह्मणेभ्यो धनं दत्त्वा सैनिकानां च भूपतिः ।
KK01070100038c	दौष्यन्तिं च ततो राजा पुत्रं शाकुन्तलं तदा' ॥
KK01070100039a	भरतं नामतः कृत्वा यौवराज्येऽभ्यषेचयत् ।
KK01070100039c	`भरते भारमावेश्य कृतकृत्योऽभवन्नृपः ॥
KK01070100040a	ततो वर्षशतं पूर्णं राज्यं कृत्वा नराधिपः ।
KK01070100040c	गत्वा वनानि दुष्यन्तः स्वर्गलोकमुपेयिवान् ॥' ॥

इति श्रीमन्महाभारते आदिपर्वणि सम्भवपर्वणि शततमोऽध्यायः ॥ 100 ॥
