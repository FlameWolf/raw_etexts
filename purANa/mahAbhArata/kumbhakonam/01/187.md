अध्यायः 187

सूर्यकन्यायाः तपत्या उपाख्यानम्--स्वभक्ताय संवरणाय स्वकन्यां दातुं सवितुर्निश्चयः ॥ 1 ॥ मृगयार्थं गतस्य संवरणस्य गिरौ तपतीदर्शनेन कामोत्पत्तिः ॥ 2 ॥ राजनि तया सह भाषितुं प्रवृत्ते तप्त्या अन्तर्धानम् ॥ 3 ॥
KK0111187001	अर्जुन उवाच 
KK0111187001a	तापत्य इति यद्वाक्यमुक्तवानसि मामिह ।
KK0111187001c	तदहं ज्ञातुमिच्छामि तापत्यार्थं विनिश्चितम् ॥
KK0111187002a	तपती नाम का चैषा तापत्या यत्कृते वयम् ।
KK0111187002c	कौन्तेया हि वयं साधो तत्त्वमिच्छामि वेदितुम् ॥
KK0111187003	वैशम्पायन उवाच 
KK0111187003a	एवमुक्तः स गन्धर्वः कुन्तीपुत्रं धनञ्जयम् ।
KK0111187003c	विश्रुतं त्रिषु लोकेषु श्रावयामास वै कथाम् ॥
KK0111187004a	हन्त ते कथयिष्यामि कथामेतां मनोरमाम् ।
KK0111187004c	यथावदखिलां पार्थ सर्वबुद्धिमतां वर ॥
KK0111187005a	उक्तवानस्मि येन त्वां तापत्य इति यद्वचः ।
KK0111187005c	तत्तेऽहं कथयिष्यामि शृणुष्वैकमना भव ॥
KK0111187006a	य एष दिवि धिष्ण्येन नाकं व्याप्नोति तेजसा ।
KK0111187006c	एतस्य तपती नाम बभूव सदृशी सुता ॥
KK0111187007a	विवस्वतो वै देवस्य सावित्र्यवरजा विभो ।
KK0111187007c	विश्रुता त्रिषु लोकेषु तपती तपसा युता ॥
KK0111187008a	न देवी नासुरी चैव न यक्षी न च राक्षसी ।
KK0111187008c	नाप्सरा न च गन्धर्वी तथा रूपेण काचन ॥
KK0111187009a	सुविभक्तानवद्याङ्गी स्वसितायतलोचना ।
KK0111187009c	स्वाचारा चैव साध्वी च सुवेषा चैव भामिनी ॥
KK0111187010a	त तस्याः सदृशं कञ्चित्त्रिषु लोकेषु भारत ।
KK0111187010c	भर्तारं सविता मेने रूपशीलगुणश्रुतैः ॥
KK0111187011a	सम्प्राप्तयौवनां पश्यन्देयां दुहितरं तु ताम् ।
KK0111187011c	'द्व्यष्टवर्षां तु तां श्यामां सविता रूपशालिनीम् ।'
KK0111187011e	नोपलेभे ततः शान्तिं सम्प्रदानं विचिन्तयन् ॥
KK0111187012a	अथर्क्षपुत्रः कौन्तेय कुरूणामृषभो बली ।
KK0111187012c	सूर्यमाराधयामास नृपः संवरणस्तदा ॥
KK0111187013a	अर्घ्यमाल्योपहाराद्यैर्गन्धैश्च नियतः शुचिः ।
KK0111187013c	नियमैरुपवासैश्च तपोभिर्विविधैरपि ॥
KK0111187014a	सुश्रूषुरनहंवादी शुचिः पौरवनन्दन ।
KK0111187014c	अंशुमन्तं समुद्यन्तं पूजयामास भक्तिमान् ॥
KK0111187015a	ततः कृतज्ञं धर्मज्ञं रूपेणासदृशं भुवि ।
KK0111187015c	तपत्याः सदृशं मेने सूर्यः संवरणं पतिम् ॥
KK0111187016a	दातुमैच्छत्ततः कन्यां तस्मै संवरणाय ताम् ।
KK0111187016c	नृपोत्तमाय कौरव्य विश्रुताभिजनाय च ॥
KK0111187017a	यथा हि दिवि दीप्तांशुः प्रभासयति तेजसा ।
KK0111187017c	तथा भुवि महिपालो दीप्त्या संवरणोऽभवत् ॥
KK0111187018a	यथाऽर्चयन्ति चादित्यमुद्यन्तं ब्रह्मवादिनः ।
KK0111187018c	तथा संवरणं पार्थ ब्राह्मणावरजाः प्रजाः ॥
KK0111187019a	स सोममति कान्तत्वादादित्यमति तेजसा ।
KK0111187019c	बभूव नृपतिः श्रीमान्सुहृदां दुर्हृदामपि ॥
KK0111187020a	एवङ्गुणस्य नृपतेस्तथावृत्तस्य कौरव ।
KK0111187020c	तस्मै दातुं मनश्चक्रे तपतीं तपनः स्वयम् ॥
KK0111187021a	स कदाचिदथो राजा श्रीमानमितविक्रमः ।
KK0111187021c	चचार मृगयां पार्थ पर्वतोपवने किल ॥
KK0111187022a	चरतो मृगयां तस्य क्षुत्पिपासासमन्वितः ।
KK0111187022c	ममार राज्ञः कौन्तेय गिरावप्रतिमो हयः ॥
KK0111187023a	स मृताश्वश्चरन्पार्थ पद्भ्यामेव गिरौ नृपः ।
KK0111187023c	ददर्शासदृशीं लोके कन्यामायतलोचनाम् ॥
KK0111187024a	स एव एकामासाद्य कन्यां परबलार्दनः ।
KK0111187024c	तस्थौ नृपतिशार्दूलः पश्यन्नविचलेक्षणः ॥
KK0111187025a	स हि तां तर्कयामास रूपतो नृपतिः श्रियम् ।
KK0111187025c	पुनः सन्तर्कयामास रवेर्भ्रष्टामिव प्रभाम् ॥
KK0111187026a	वपुषा वर्चसा चैव शिखामिव विभावसोः ।
KK0111187026c	प्रसन्नत्वेन कान्त्या च चन्द्ररेखामिवामलाम् ॥
KK0111187027a	गिरिपृष्ठे तु सा यस्मिन्स्थिता स्वसितलोचना ।
KK0111187027c	विभ्राजमाना शुशुभे प्रतिमेव हिरण्मयी ॥
KK0111187028a	तस्या रूपेण स गिरिर्वेषेण च विशेषतः ।
KK0111187028c	ससवृक्षक्षुपलतो हिरण्मय इवाभवत् ॥
KK0111187029a	अवमेने च तां दृष्ट्वा सर्वलोकेषु योषितः ।
KK0111187029c	अवाप्तं चात्मनो मेने स राजा चक्षुषः फलम् ॥
KK0111187030a	जन्मप्रभृति यत्किचिन्द्दृष्टवान्स महीपतिः ।
KK0111187030c	रूपं न सदृशं तस्यास्तर्कयामास किञ्चन ॥
KK0111187031a	तया बद्धमनश्चक्षुः पाशैर्गुणमयैस्तदा ।
KK0111187031c	न चचाल ततो देशाद्बुबुधे न च किञ्चन ॥
KK0111187032a	अस्या नूनं विशालाक्ष्याः सदेवासुरमानुषम् ।
KK0111187032c	लोकं निर्मथ्य धात्रेदं रूपमाविष्कृतं कृतम् ॥
KK0111187033a	एवं सन्तर्कयामास रूपद्रविणसम्पदा ।
KK0111187033c	कन्यामसदृशीं लोके नृपः संवरणस्तदा ॥
KK0111187034a	तां च दृष्ट्वैव कल्याणीं कल्याणाभिजनो नृपः ।
KK0111187034c	जगाम मनसा चिन्तां कामबाणेन पीडितः ॥
KK0111187035a	दह्यमानः स तीव्रेण नृपतिर्मन्मथाग्निना ।
KK0111187035c	अप्रगल्भां प्रगल्भस्तां तदोवाच मनोहराम् ॥
KK0111187036a	काऽसि कस्यासि रम्भोरु किमर्थं चेह तिष्ठसि ।
KK0111187036c	कथं च निर्जनेऽरण्ये चरस्येका शुचिस्मिते ॥
KK0111187037a	त्वं हि सर्वानवद्याङ्गी सर्वाभरणभूषिता ।
KK0111187037c	विभूषणमिवैतेषां भूषणानामभीप्सितम् ॥
KK0111187038a	न देवीं नासुरीं चैव न यक्षीं न च राक्षसीम् ।
KK0111187038c	न च भोगवतीं मन्ये न गन्धर्वीं न मानुषीम् ॥
KK0111187039a	या हि दृष्टा मया काश्चिच्छ्रुता वाऽपि वराङ्गनाः ।
KK0111187039c	न तासां सदृशीं मन्ये त्वामहं मत्तकाशिनि ॥
KK0111187040a	दृष्ट्वैव चारुवदने चन्द्रात्कान्ततरं तव ।
KK0111187040c	वदनं पद्मपत्राक्षं मां मथ्नातीव मन्मथः ॥
KK0111187041a	एवं तां स महीपालो बभाषे न तु सा तदा ।
KK0111187041c	कामार्तं निर्जनेऽरण्ये प्रत्यबाषथ किञ्चन ॥
KK0111187042a	ततो लालप्यमानस्य पार्थिवस्यायतेक्षणा ।
KK0111187042c	सौदामिनीव चाभ्रेषु तत्रैवान्तरधीयत ॥
KK0111187043a	तामन्वेष्टुं स नृपतिः परिचक्राम सर्वतः ।
KK0111187043c	वनं वनजपत्राक्षीं भ्रमन्नुन्मत्तवत्तदा ॥
KK0111187044a	अपश्यमानः स तु तां बहु तत्र विलप्य च ।
KK0111187044c	निश्चेष्टः पार्थिवश्रेष्ठो मुहूर्तं स व्यतिष्ठत ॥ ॥

इति श्रीमन्महाभारते आदिपर्वणि चैत्ररथपर्वणि सप्ताशीत्यधिकशततमोऽध्यायः ॥ 187 ॥

1-187-1 यत् यस्मात् तत् तस्मात् । तापत्यार्थं तापत्यशब्दार्थम् ॥ सप्ताशीत्यधिकशततमोऽध्यायः ॥ 187 ॥
