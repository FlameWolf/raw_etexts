अध्यायः 187

सूर्यकन्यायाः तपत्या उपाख्यानम्--स्वभक्ताय संवरणाय स्वकन्यां दातुं सवितुर्निश्चयः ॥ 1 ॥ मृगयार्थं गतस्य संवरणस्य गिरौ तपतीदर्शनेन कामोत्पत्तिः ॥ 2 ॥ राजनि तया सह भाषितुं प्रवृत्ते तप्त्या अन्तर्धानम् ॥ 3 ॥
001	अर्जुन उवाच 
001a	तापत्य इति यद्वाक्यमुक्तवानसि मामिह ।
001c	तदहं ज्ञातुमिच्छामि तापत्यार्थं विनिश्चितम् ॥
002a	तपती नाम का चैषा तापत्या यत्कृते वयम् ।
002c	कौन्तेया हि वयं साधो तत्त्वमिच्छामि वेदितुम् ॥
003	वैशम्पायन उवाच 
003a	एवमुक्तः स गन्धर्वः कुन्तीपुत्रं धनञ्जयम् ।
003c	विश्रुतं त्रिषु लोकेषु श्रावयामास वै कथाम् ॥
004a	हन्त ते कथयिष्यामि कथामेतां मनोरमाम् ।
004c	यथावदखिलां पार्थ सर्वबुद्धिमतां वर ॥
005a	उक्तवानस्मि येन त्वां तापत्य इति यद्वचः ।
005c	तत्तेऽहं कथयिष्यामि शृणुष्वैकमना भव ॥
006a	य एष दिवि धिष्ण्येन नाकं व्याप्नोति तेजसा ।
006c	एतस्य तपती नाम बभूव सदृशी सुता ॥
007a	विवस्वतो वै देवस्य सावित्र्यवरजा विभो ।
007c	विश्रुता त्रिषु लोकेषु तपती तपसा युता ॥
008a	न देवी नासुरी चैव न यक्षी न च राक्षसी ।
008c	नाप्सरा न च गन्धर्वी तथा रूपेण काचन ॥
009a	सुविभक्तानवद्याङ्गी स्वसितायतलोचना ।
009c	स्वाचारा चैव साध्वी च सुवेषा चैव भामिनी ॥
010a	त तस्याः सदृशं कञ्चित्त्रिषु लोकेषु भारत ।
010c	भर्तारं सविता मेने रूपशीलगुणश्रुतैः ॥
011a	सम्प्राप्तयौवनां पश्यन्देयां दुहितरं तु ताम् ।
011c	'द्व्यष्टवर्षां तु तां श्यामां सविता रूपशालिनीम् ।'
011e	नोपलेभे ततः शान्तिं सम्प्रदानं विचिन्तयन् ॥
012a	अथर्क्षपुत्रः कौन्तेय कुरूणामृषभो बली ।
012c	सूर्यमाराधयामास नृपः संवरणस्तदा ॥
013a	अर्घ्यमाल्योपहाराद्यैर्गन्धैश्च नियतः शुचिः ।
013c	नियमैरुपवासैश्च तपोभिर्विविधैरपि ॥
014a	सुश्रूषुरनहंवादी शुचिः पौरवनन्दन ।
014c	अंशुमन्तं समुद्यन्तं पूजयामास भक्तिमान् ॥
015a	ततः कृतज्ञं धर्मज्ञं रूपेणासदृशं भुवि ।
015c	तपत्याः सदृशं मेने सूर्यः संवरणं पतिम् ॥
016a	दातुमैच्छत्ततः कन्यां तस्मै संवरणाय ताम् ।
016c	नृपोत्तमाय कौरव्य विश्रुताभिजनाय च ॥
017a	यथा हि दिवि दीप्तांशुः प्रभासयति तेजसा ।
017c	तथा भुवि महिपालो दीप्त्या संवरणोऽभवत् ॥
018a	यथाऽर्चयन्ति चादित्यमुद्यन्तं ब्रह्मवादिनः ।
018c	तथा संवरणं पार्थ ब्राह्मणावरजाः प्रजाः ॥
019a	स सोममति कान्तत्वादादित्यमति तेजसा ।
019c	बभूव नृपतिः श्रीमान्सुहृदां दुर्हृदामपि ॥
020a	एवङ्गुणस्य नृपतेस्तथावृत्तस्य कौरव ।
020c	तस्मै दातुं मनश्चक्रे तपतीं तपनः स्वयम् ॥
021a	स कदाचिदथो राजा श्रीमानमितविक्रमः ।
021c	चचार मृगयां पार्थ पर्वतोपवने किल ॥
022a	चरतो मृगयां तस्य क्षुत्पिपासासमन्वितः ।
022c	ममार राज्ञः कौन्तेय गिरावप्रतिमो हयः ॥
023a	स मृताश्वश्चरन्पार्थ पद्भ्यामेव गिरौ नृपः ।
023c	ददर्शासदृशीं लोके कन्यामायतलोचनाम् ॥
024a	स एव एकामासाद्य कन्यां परबलार्दनः ।
024c	तस्थौ नृपतिशार्दूलः पश्यन्नविचलेक्षणः ॥
025a	स हि तां तर्कयामास रूपतो नृपतिः श्रियम् ।
025c	पुनः सन्तर्कयामास रवेर्भ्रष्टामिव प्रभाम् ॥
026a	वपुषा वर्चसा चैव शिखामिव विभावसोः ।
026c	प्रसन्नत्वेन कान्त्या च चन्द्ररेखामिवामलाम् ॥
027a	गिरिपृष्ठे तु सा यस्मिन्स्थिता स्वसितलोचना ।
027c	विभ्राजमाना शुशुभे प्रतिमेव हिरण्मयी ॥
028a	तस्या रूपेण स गिरिर्वेषेण च विशेषतः ।
028c	ससवृक्षक्षुपलतो हिरण्मय इवाभवत् ॥
029a	अवमेने च तां दृष्ट्वा सर्वलोकेषु योषितः ।
029c	अवाप्तं चात्मनो मेने स राजा चक्षुषः फलम् ॥
030a	जन्मप्रभृति यत्किचिन्द्दृष्टवान्स महीपतिः ।
030c	रूपं न सदृशं तस्यास्तर्कयामास किञ्चन ॥
031a	तया बद्धमनश्चक्षुः पाशैर्गुणमयैस्तदा ।
031c	न चचाल ततो देशाद्बुबुधे न च किञ्चन ॥
032a	अस्या नूनं विशालाक्ष्याः सदेवासुरमानुषम् ।
032c	लोकं निर्मथ्य धात्रेदं रूपमाविष्कृतं कृतम् ॥
033a	एवं सन्तर्कयामास रूपद्रविणसम्पदा ।
033c	कन्यामसदृशीं लोके नृपः संवरणस्तदा ॥
034a	तां च दृष्ट्वैव कल्याणीं कल्याणाभिजनो नृपः ।
034c	जगाम मनसा चिन्तां कामबाणेन पीडितः ॥
035a	दह्यमानः स तीव्रेण नृपतिर्मन्मथाग्निना ।
035c	अप्रगल्भां प्रगल्भस्तां तदोवाच मनोहराम् ॥
036a	काऽसि कस्यासि रम्भोरु किमर्थं चेह तिष्ठसि ।
036c	कथं च निर्जनेऽरण्ये चरस्येका शुचिस्मिते ॥
037a	त्वं हि सर्वानवद्याङ्गी सर्वाभरणभूषिता ।
037c	विभूषणमिवैतेषां भूषणानामभीप्सितम् ॥
038a	न देवीं नासुरीं चैव न यक्षीं न च राक्षसीम् ।
038c	न च भोगवतीं मन्ये न गन्धर्वीं न मानुषीम् ॥
039a	या हि दृष्टा मया काश्चिच्छ्रुता वाऽपि वराङ्गनाः ।
039c	न तासां सदृशीं मन्ये त्वामहं मत्तकाशिनि ॥
040a	दृष्ट्वैव चारुवदने चन्द्रात्कान्ततरं तव ।
040c	वदनं पद्मपत्राक्षं मां मथ्नातीव मन्मथः ॥
041a	एवं तां स महीपालो बभाषे न तु सा तदा ।
041c	कामार्तं निर्जनेऽरण्ये प्रत्यबाषथ किञ्चन ॥
042a	ततो लालप्यमानस्य पार्थिवस्यायतेक्षणा ।
042c	सौदामिनीव चाभ्रेषु तत्रैवान्तरधीयत ॥
043a	तामन्वेष्टुं स नृपतिः परिचक्राम सर्वतः ।
043c	वनं वनजपत्राक्षीं भ्रमन्नुन्मत्तवत्तदा ॥
044a	अपश्यमानः स तु तां बहु तत्र विलप्य च ।
044c	निश्चेष्टः पार्थिवश्रेष्ठो मुहूर्तं स व्यतिष्ठत ॥ ॥

इति श्रीमन्महाभारते आदिपर्वणि चैत्ररथपर्वणि सप्ताशीत्यधिकशततमोऽध्यायः ॥ 187 ॥

1-187-1 यत् यस्मात् तत् तस्मात् । तापत्यार्थं तापत्यशब्दार्थम् ॥ सप्ताशीत्यधिकशततमोऽध्यायः ॥ 187 ॥
