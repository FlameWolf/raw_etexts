अध्यायः 114

सत्यवत्या स्वस्मिन्कन्यात्वावस्थायां व्यासोत्पत्तिकथनम् ॥ 1 ॥ स्मरणमात्रादागतेन व्यासेन सह सत्यवत्याः संवादः ॥ 2 ॥ व्यासेन अम्बिकाम्बालिकलोः पुत्रोत्पादनाङ्गीकारः ॥ 3 ॥
KK0107114001	भीष्म उवाच ।
KK0107114001a	पुनर्भरतवंशस्य हेतुं सन्तानवृद्धये ।
KK0107114001c	वक्ष्यामि नियतं मातस्तन्मे निगदतः शृणु ॥
KK0107114002a	ब्राह्मणो गुणवान्कश्चिद्धनेनोपनिमन्त्र्यताम् ।
KK0107114002c	विचित्रवीर्यक्षेत्रेषु यः समुत्पादयेत्प्रजाः ॥
KK0107114003	`वैशम्पायन उवाच ।
KK0107114003a	भीष्मस्य तु वचः श्रुत्वा धर्महेत्वर्थसंहितम् ।
KK0107114003c	माता सत्यवती भीष्मं पुनरेवाभ्यभाषत ॥
KK0107114004a	औचथ्यमधिकृत्येदमङ्गं च यदुदाहृतम् ।
KK0107114004c	पौराणी श्रुतिरित्येषा प्राप्तकालमिदं कुरु ॥
KK0107114005a	त्वं हि पुत्र कुलस्यास्य ज्येष्ठः श्रेष्ठश्च भारत ।
KK0107114005c	यथा च ते पितुर्वाक्यं मम कार्यं तथाऽनघ ॥
KK0107114006a	मम पुत्रस्तव भ्राता यवीयान्सुप्रियश्च ते ।
KK0107114006c	बाल एव गतः स्वर्गं भारतो भरतर्षभ ॥
KK0107114007a	इमे महिष्यौ तस्येह काशिराजसुते उभे ।
KK0107114007c	रूपयौवनसम्पन्ने पुत्रकामे च भारत ॥
KK0107114008a	धर्म्यमेतत्परं ज्ञात्वा सन्तानाय कुलस्य च ।
KK0107114008c	आभ्यां मम नियोगात्तु धर्मं चरितुमर्हसि ॥
KK0107114009	भीष्म उवाच ।
KK0107114009a	असंशयं परो धर्मस्त्वयाः मातः प्रकीर्तितः ।
KK0107114009c	त्वमप्येतां प्रतिज्ञां तु वेत्थ या मयि वर्तते ॥
KK0107114010a	अमरत्वस्य वा हेतोस्त्रैलोक्यसदनस्य वा ।
KK0107114010c	उत्सृजेयमहं प्राणान्न तु सत्यं कथञ्चन ॥
KK0107114011	सत्यवत्युवाच ।
KK0107114011a	जानामि त्वयि धर्मज्ञ सत्यं सत्यपराक्रम ।
KK0107114011c	इच्छंस्त्वमिह लोकांस्त्रीन्सृजेरन्यानरिन्दम ॥
KK0107114012a	यथा तु नः कुलं चैव धर्मश्च न पराभवेत् ।
KK0107114012c	सुहृदश्च प्रहृष्टाः स्युस्तथा त्वं कर्तुमर्हसि ॥
KK0107114013	भीष्म उवाच ।
KK0107114013a	त्वमेव कुलवृद्धासि गौरवं तु परं त्वयि ।
KK0107114013c	सोपायं कुलसन्ताने वक्तुमर्हसि नः परम् ॥
KK0107114014a	स्त्रियो हि परमं गुह्यं धारयन्ति सदा कुले ।
KK0107114014c	पुरुषांश्चैव मायाभिर्बह्वीभिरुपगृह्णते ॥
KK0107114015a	सा सत्यवति सम्पश्य धर्मं सत्यपरायणे ।
KK0107114015c	यथा न जह्यां सत्यं च न सीदेच्च कुलं हि नः ॥'
KK0107114016	वैशम्पायन उवाच ।
KK0107114016a	ततः सत्यवती भीष्मं वाचा संसज्जमानया ।
KK0107114016c	विहसन्तीव सव्रीडमिदं वचनमब्रवीत् ॥
KK0107114017a	सत्यमेतन्महाबाहो यथा वदसि भारत ।
KK0107114017c	विश्वासात्ते प्रवक्ष्यामि सन्तानाय कुलस्य नः ॥
KK0107114018a	न ते शक्यमनाख्यातुमापद्धर्मं तथाविधम् ।
KK0107114018c	त्वमेव नः कुले धर्मस्त्वं सत्यं त्वं परा गतिः ॥
KK0107114019a	`यत्त्वं वक्ष्यसि तत्कार्यमस्माभिरिति मे मतिः ।'
KK0107114019c	तस्मान्निशम्य सत्यं मे कुरुष्व यदनन्तरम् ।
KK0107114019e	`शृणु भीष्म वचो मह्यं धर्मार्थसहितं हितम् ॥
KK0107114020a	न च विस्रम्भकथितं भवान्सूचितुमर्हति ।
KK0107114020c	यस्तु राजा वसुर्नाम श्रुतस्ते भरतर्षभ ॥
KK0107114021a	तस्य शुक्लादहं मत्स्या धृता कुक्षौ पुरा किल ।
KK0107114021c	मातरं मे जलाद्धृत्वा दाशः परमधर्मवित् ॥
KK0107114022a	मां तु स्वगृहमानीय दुहितृत्वेऽभ्यकल्पयत् ।
KK0107114022c	धर्मयुक्तः स धर्मेण पिता चासीत्ततो मम ॥'
KK0107114023a	धर्मयुक्तस्य धर्मार्थं पितुरासीत्तरी मम ।
KK0107114023c	सा कदाचिदहं तत्र गता प्रथमयौवनम् ॥
KK0107114024a	अथ धर्मविदां श्रेष्ठः परमर्षिः पराशरः ।
KK0107114024c	आजगाम तरीं धीमांस्तरिष्यन्यमुनां नदीम् ॥
KK0107114025a	स तार्यमाणो यमुनां मामुपेत्याब्रवीत्तदा ।
KK0107114025c	सान्त्वपूर्वं मुनिश्रेष्ठः कामार्तो मधुरं वचः ।
KK0107114025e	उक्त्वा जन्म कुलं मह्यं नासि दाशसुतेति च ॥
KK0107114026a	तमहं शापभीता च पितुर्भीता च भारत ।
KK0107114026c	वरैरसुलभैरुक्ता न प्रत्याख्यातुमुत्सहे ॥
KK0107114027a	`प्रेक्ष्य तांस्तु महाभागान्पारावारे ऋषीन्स्थितान् ।
KK0107114027c	यमुनातीरविन्यस्तान्प्रदीप्तानिव पावकान् ॥
KK0107114028a	पुरस्तादरुणश्चैव तरुणः सम्प्रकाशते ।
KK0107114028c	येनैषा ताम्रवस्त्रेव द्यौः कृता प्रविजृम्भिता ॥
KK0107114029a	उक्तमात्रो मया तत्र नीहारमसृजत्प्रभुः ।
KK0107114029c	पराशरः सत्यधृतिर्द्वीपे च यमुनाम्भसि ॥'
KK0107114030a	अभिभूय स मां बालां तेजसा वशमानयत् ।
KK0107114030c	तमसा लोकमावृत्य नौगतामेव भारत ॥
KK0107114031a	मत्स्यगन्धो महानासीत्पुरा मम जुगुप्सितः ।
KK0107114031c	तमपास्य शुभं गन्धमिमं प्रादात्स मे मुनिः ॥
KK0107114032a	ततो मामाह स मुनिर्गर्भमुत्सृज्य मामकम् ।
KK0107114032c	द्वीपेऽस्या एव सरितः कन्यैव त्वं भविष्यसि ॥
KK0107114033a	कन्यात्वं च ददौ प्रीतः पुनर्विद्वांस्तपोधनः ।
KK0107114033c	तस्य वीर्यमहं दृष्ट्वा तथा युक्तं महात्मनः ॥
KK0107114034a	विस्मिता व्यथिता चैव प्रादामात्मानमेव च ।
KK0107114034c	ततस्तदा महात्मा स कन्यायां मयि भारत ।
KK0107114034e	प्रहृष्टोऽजनयत्पुत्रं द्वीप एव पराशरः ॥'
KK0107114035a	पाराशर्यो महायोगी स बभूव महानृषिः ।
KK0107114035c	कन्यापुत्रो मम पुरा द्वैपायन इति श्रुतः ॥
KK0107114036a	यो व्यस्य वेदांश्चतुरस्तपसा भगवानृषिः ।
KK0107114036c	लोके व्यासत्वमापेदे कार्ष्ण्यात्कृष्णत्वमेव च ॥
KK0107114037a	सत्यवादी शमपरस्तपस्वी दग्धकिल्बिषः ।
KK0107114037c	सद्योत्पन्नः स तु महान्सह पित्रा ततो गतः ॥
KK0107114038a	स नियुक्तो मया व्यक्तं त्वया चाप्रतिमद्युतिः ।
KK0107114038c	भ्रातुः क्षेत्रेषु कल्याणमपत्यं जनयिष्यति ॥
KK0107114039a	स हि मामुक्तवांस्तत्र स्मरेः कृच्छ्रेषु मामिति ।
KK0107114039c	तं स्मरिष्ये महाबाहो यदि भीष्म त्वमिच्छसि ॥
KK0107114040a	तव ह्यनुमते भीष्म नियतं स महातपाः ।
KK0107114040c	विचित्रवीर्यक्षेत्रेषु पुत्रानुत्पादयिष्यति ॥
KK0107114041	वैशम्पायन उवाच ।
KK0107114041a	महर्षेः कीर्तने तस्य भीष्मः प्राञ्जलिरब्रवीत् ।
KK0107114041c	`देशकालौ च जानासि क्रियतामर्थसिद्धये ।'
KK0107114041e	धर्ममर्थं च कामं च त्रीनेतान्योनुपश्यति ॥
KK0107114042a	अर्थमर्थानुबन्धं च धर्मं धर्मानुबन्धनम् ।
KK0107114042c	कामं कामानुबन्धं च विपरीतान्पृथक्पृथक् ॥
KK0107114043a	यो विचिन्त्य धिया धीरो व्यवस्यति स बुद्धिमान् ।
KK0107114043c	तदिदं धर्मयुक्तं च हितं चैव कुलस्य नः ॥
KK0107114044a	उक्तं भवत्या यच्छ्रेयस्तन्मह्यं रोचते भृशम् ।
KK0107114044	वैशम्पायन उवाच ।
KK0107114044c	ततस्तस्मिन्प्रतिज्ञाते भीष्मेण कुरुनन्दन ॥
KK0107114045a	कृष्णद्वैपायनं काली चिन्तयामास वै मुनिम् ।
KK0107114045c	स वेदान्विब्रुवन्धीमान्मातुर्विज्ञाय चिन्तितम् ॥
KK0107114046a	प्रादुर्बभूवाविदितः क्षणेन कुरुनन्दन ।
KK0107114046c	तस्मै पूजां ततः कृत्वा सुताय विधिपूर्वकम् ॥
KK0107114047a	परिष्वज्य च बाहुभ्यां प्रस्रवैरभ्यषिञ्चत ।
KK0107114047c	मुमोच बाष्पं दाशेयी पुत्रं दृष्ट्वा चिरस्य तु ॥
KK0107114048a	तामद्भिः परिषिच्यार्तां महर्षिरभिवाद्य च ।
KK0107114048c	मातरं पूर्वजः पुत्रो व्यासो वचनमब्रवीत् ॥
KK0107114049a	भवत्या यदभिप्रेतं तदहं कर्तुमागतः ।
KK0107114049c	शाधि मां धर्मतत्त्वज्ञे करवाणि प्रियं तव ॥
KK0107114050a	तस्मै पूजां ततोऽकार्षीत्पुरोधाः परमर्षये ।
KK0107114050c	स च तां प्रतिजग्राह विधिमन्मन्त्रपूर्वकम् ॥
KK0107114051a	पूजितो मन्त्रपूर्वं तु विधिवत्प्रीतिमाप सः ।
KK0107114051c	तमासनगतं माता पृष्ट्वा कुशलमव्ययम् ॥
KK0107114052a	सत्यवत्यथ वीक्ष्यैनमुवाचेदमनन्तरम् ।
KK0107114052c	मातापित्रोः प्रजायन्ते पुत्राः साधारणाः कवे ॥
KK0107114053a	तेषां पिता यथा स्वीमी तथा माता न संशयः ।
KK0107114053c	विधानविहितः स त्वं यथा मे प्रथमः सुतः ॥
KK0107114054a	विचित्रवीर्यो ब्रह्मर्षे तथा मेऽवरजः सुतः ।
KK0107114054c	यथैव पितृतो भीष्मस्तथा त्वमपि मातृतः ॥
KK0107114055a	भ्राता विचित्रवीर्यस्य यथा वा पुत्र मन्यसे ।
KK0107114055c	अयं शान्तनवः सत्यं पालयन्सत्यविक्रमः ॥
KK0107114056a	बुद्धिं न कुरुतेऽपत्ये तथा राज्याऽनुशासने ।
KK0107114056c	स त्वं व्यपेक्षया भ्रातुः सन्तानाय कुलस्य च ॥
KK0107114057a	भीष्मस्य चास्य वचनान्नियोगाच्च ममानघ ।
KK0107114057c	अनुक्रोशाच्च भूतानां सर्वेषां रक्षणाय च ॥
KK0107114058a	आनृशंस्याच्च यद्ब्रूयां तच्छ्रुत्वा कर्तुमर्हसि ।
KK0107114058c	यवीयसस्तव भ्रातुर्भार्ये सुरसुतोपमे ॥
KK0107114059a	रूपयौवनसम्पन्ने पुत्रकामे च धर्मतः ।
KK0107114059c	तयोरुत्पादयापत्यं समर्थो ह्यसि पुत्रक ॥
KK0107114060a	अनुरूपं कुलस्यास्य सन्तत्याः प्रसवस्य च ।
KK0107114060	व्यास उवाच ।
KK0107114060c	वेत्थ धर्मं सत्यवति परं चापरमेव च ॥
KK0107114061a	तथा तव महाप्राज्ञे धर्मे प्रणिहिता मतिः ।
KK0107114061c	तस्मादहं त्वन्नियोगाद्धर्ममुद्दिश्य कारणम् ॥
KK0107114062a	ईप्सितं ते करिष्यामि दृष्टं ह्येतत्सनातनम् ।
KK0107114062c	भ्रातुः पुत्रान्प्रदास्यामि मित्रावरुणयोः समान् ॥
KK0107114063a	व्रतं चरेतां ते देव्यौ निर्दिष्टमिह यन्मया ।
KK0107114063c	संवत्सरं यथान्यायं ततः शुद्धे भविष्यतः ॥
KK0107114064a	नहि मामव्रतोपेता उपेयात्काचिदङ्गना ।
KK0107114064	सत्यवत्युवाच ।
KK0107114064c	सद्यो यथा प्रपद्येते देव्यौ गर्भं तथा कुरु ॥
KK0107114065a	अराजकेषु राष्ट्रेषु प्रजाऽनाथा विनश्यति ।
KK0107114065c	नश्यन्ति च क्रियाः सर्वा नास्ति वृष्टिर्न देवता ॥
KK0107114066a	कथं चाराजकं राष्ट्रं शक्यं धारयितुं प्रभो ।
KK0107114066c	तस्माद्गर्भं समाधत्स्व भीष्मः संवर्धयिष्यति ॥
KK0107114067	व्यास उवाच ।
KK0107114067a	यदि पुत्रः प्रदातव्यो मया भ्रातुरकालिकः ।
KK0107114067c	विरूपतां मे सहतां तयोरेतत्परं व्रतम् ॥
KK0107114068a	यदि मे सहते गन्धं रूपं वेषं तथा वपुः ।
KK0107114068c	अद्यैव गर्भं कौसल्या विशिष्टं प्रतिपद्यताम् ॥
KK0107114069a	`तस्यापि च शतं पुत्रा भवितारो न संशयः ।
KK0107114069c	गोप्तारः कुरुवंशस्य भवत्याः शोकनाशनाः ॥'
KK0107114070	वैशम्पायन उवाच ।
KK0107114070a	एवमुक्त्वा महातेजा व्यासः सत्यवतीं तदा ।
KK0107114070c	शयने सा च कौसल्या शुचिवस्त्रा ह्यलङ्कृता ॥
KK0107114071a	समागमनमाकाङ्क्षेदिति सोऽन्तर्हितो मुनिः ।
KK0107114071c	ततोऽभिगम्य सा देवी स्नुषां रहसि सङ्गताम् ॥
KK0107114072a	धर्म्यमर्थसमायुक्तमुवाच वचनं हितम् ।
KK0107114072c	कौसल्ये धर्मतन्त्रं त्वां यद्ब्रवीमि निबोध तत् ॥
KK0107114073a	भरतानां समुच्छेदो व्यक्तं मद्भाग्यसङ्क्षयात् ।
KK0107114073c	व्यथितां मां च सम्प्रेक्ष्य पितृवंशं च पीडितम् ॥
KK0107114074a	भीष्मो बुद्धिमदान्मह्यं कुलस्यास्य विवृद्धये ।
KK0107114074c	सा च बुद्धिस्त्वय्यधीना पुत्रि प्रापय मां तथा ॥
KK0107114075a	नष्टं च भारतं वंशं पुनरेव समुद्धर ।
KK0107114075c	पुत्रं जनय सुश्रोणि देवराजसमप्रभम् ॥
KK0107114076a	स हि राज्यधुरं गुर्वीमुद्वक्ष्यति कुलस्य नः ।
KK0107114076c	`एवमुक्त्वा तु सा देवी स्नुषां सत्यवती तदा ॥'
KK0107114077a	सा धर्मतोऽनुनीयैनां कथञ्चिद्धर्मचारिणीम् ।
KK0107114077c	भोजयामास विप्रांश्च देवर्षीनतिथींस्तथा ॥ ॥

इति श्रीमन्महाभारते आदिपर्वणि सम्भवपर्वणि चतुर्दशाधिकशततमोऽध्यायः ॥ 114 ॥

1-114-16 संसज्जमानया स्खलनवत्या ॥ 1-114-17 विश्वासादन्तरङ्गत्वबुद्धेः । सन्तानाय विस्ताराय ॥ 1-114-18 आपद्धर्ममवेक्ष्येति शेषः ॥ 1-114-38 व्यक्तं निःसंशयम् ॥ 1-114-42 अनुबध्यतेऽनेनेत्यनुबन्धः फलं ॥ 1-114-45 काली सत्यवती ॥ 1-114-47 प्रस्रवैः स्नेहस्रुतस्तनैः ॥ 1-114-53 विधानविहितः पूर्वपुण्यप्रसूतः ॥ 1-114-56 व्यपेक्षया स्नेहानुबन्धेन ॥ 1-114-58 आनृशंस्यादनैष्ठुर्यात् ॥ 1-114-63 देव्यौ राजभार्ये ॥ 1-114-74 यथा भीष्मेणोक्तं तथा मां प्रापय इष्टार्थेन योजय ॥ 1-114-76 उद्वक्ष्यति धुरं धुर उद्वहनं करिष्यति ॥ चतुर्दशाधिकशततमोऽध्यायः ॥ 114 ॥
