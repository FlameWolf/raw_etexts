अध्यायः 196

पितॄणां निदेशेन और्वस्य समुद्रे क्रोधत्यागः ॥ 1 ॥
KK0111196001	और्व उवाच 
KK0111196001a	उक्तवानस्मि यां क्रोधात्प्रतिज्ञां पितरस्तदा ।
KK0111196001c	सर्वलोकविनाशाय न सा मे वितथा भवेत् ॥
KK0111196002a	वृथारोषप्रतिज्ञो वै नाहं जीवितुमुत्सहे ।
KK0111196002c	अनिस्तीर्णो हि मां रोषो दहेदग्निरिवारणिम् ॥
KK0111196003a	यो हि कारणतः क्रोधं सञ्जातं क्षन्तुमर्हति ।
KK0111196003c	नालं स मनुजः सम्यक् त्रिवर्गं परिरक्षितुम् ॥
KK0111196004a	अशिष्टानां नियन्ता हि शिष्टानां परिरक्षिता ।
KK0111196004c	स्थाने रोषः प्रयुक्तः स्यान्नृपैः सर्वजिगीषुभिः ॥
KK0111196005a	अश्रौषमहमूरुस्थो गर्भशय्यागतस्तदा ।
KK0111196005c	आरावं मातृवर्गस्य भृगूणां क्षत्रियैर्वधे ॥
KK0111196006a	सामरैर्हि यदा लोके भृगूणां क्षत्रियाधमैः ।
KK0111196006c	आगर्भोत्सादनं क्षान्तं तदा मां मन्युराविशत् ॥
KK0111196007a	प्रकीर्णकेशाः किल मे मातरः पितरस्तथा ।
KK0111196007c	भयात्सर्वेषु लोकेषु नाधिजग्मुः परायणम् ॥
KK0111196008a	तान्भृगूणां यदा दारान्कश्चिन्नाभ्युपपद्यत ।
KK0111196008c	माता तदा दधारेयमूरुणैकेन मां शुभा ॥
KK0111196009a	प्रतिषेद्धा हि पापस्य यदा लोकेषु विद्यते ।
KK0111196009c	तदा सर्वेषु लोकेषु पापकृन्नोपपद्यते ॥
KK0111196010a	यदा तु प्रतिषेद्धारं पापो न लभते क्वचित् ।
KK0111196010c	तिष्ठन्ति बहवो लोकास्तदा पापेषु कर्मसु ॥
KK0111196011a	जानन्नपि च यः पापं शक्तिमान्न नियच्छति ।
KK0111196011c	ईशः सन्सोऽपि तेनैव कर्मणा सम्प्रयुज्यते ॥
KK0111196012a	राजभिश्चेश्वरैश्चैव यदि वै पितरो मम ।
KK0111196012c	शक्तैर्न शकितास्त्रातुमिष्टं मत्वेह जीवितम् ॥
KK0111196013a	अत एषामहं क्रुद्धो लोकानामीश्वरो ह्यहम् ।
KK0111196013c	भवतां च वचो नालमहं समभिवर्तितुम् ॥
KK0111196014a	ममापि चेद्भवेदेवमीश्वरस्य सतो महत् ।
KK0111196014c	उपेक्षमाणस्य पुनर्लोकानां किल्बिषाद्भयम् ॥
KK0111196015a	यश्चायं मन्युजो मेऽग्निर्लोकानादातुमिच्छति ।
KK0111196015c	दहेदेष च मामेव निगृहीतः स्वतेजसा ॥
KK0111196016a	भवतां च विजानामि सर्वलोकहितेप्सुताम् ।
KK0111196016c	तस्माद्विधद्ध्वं यच्छ्रेयो लोकानां मम चेश्वराः ॥
KK0111196017	पितर ऊचुः 
KK0111196017a	य एष मन्युजस्तेऽग्निर्लोकानादातुमिच्छति ।
KK0111196017c	अप्सु तं मुञ्च भद्रं ते लोका ह्यप्सु प्रतिष्ठिताः ॥
KK0111196018a	आपोमयाः सर्वरसाः सर्वमापोमयं जगत् ।
KK0111196018c	तस्मादप्सु विमुञ्चेमं क्रोधाग्निं द्विजसत्तम ॥
KK0111196019a	अयं तिष्ठतु ते विप्र यदीच्छसि महोदधौ ।
KK0111196019c	मन्युजोऽग्निर्दहन्नापो लोका ह्यापोमयाः स्मृताः ॥
KK0111196020a	एवं प्रतिज्ञा सत्येयं तवानघ भविष्यति ।
KK0111196020c	न चैवं सामरा लोका गमिष्यन्ति पराभवम् ॥
KK0111196021	वसिष्ठ उवाच 
KK0111196021a	ततस्तं क्रोधजं तात और्वोऽग्निं वरुणालये ।
KK0111196021c	उत्ससर्ज स चैवाप उपयुङ्क्ते महोदधौ ॥
KK0111196022a	महद्धयशिरो भूत्वा यत्तद्वेदविदो विदुः ।
KK0111196022c	तमग्निमुद्गिरद्वक्त्रात्पिबत्यापो महोदधौ ॥
KK0111196023a	तस्मात्त्वमपि भद्रं ते न लोकान्हन्तुमर्हसि ।
KK0111196023c	पराशर पराँल्लोकाञ्जानञ्ज्ञानवतां वर ॥ ॥

इति श्रीमन्महाभारते आदिपर्वणि चैत्ररथपर्वणि षण्णवत्यधिकशततमोऽध्यायः ॥ 196 ॥

1-196-2 अनिस्तीर्णोऽकृतकार्यः ॥ 1-196-8 तद्भृगूणां राजा कश्चिन्नाभ्युपपद्यते इति ङ. पाठः ॥ 1-196-21 उपयुङ्क्ते भक्षयति ॥ 1-196-22 हयशिरः वडवामुखम् ॥ षण्णवत्यधिकशततमोऽध्यायः ॥ 196 ॥
