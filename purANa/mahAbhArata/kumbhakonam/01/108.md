अध्यायः 108

शान्तनुसत्यवतीविवाहः ॥ 1 ॥ चित्राङ्गदविचित्रवीर्ययोरुत्पत्तिः ॥ 2 ॥ शान्तनुमरणम् ॥ 3 ॥ चित्राङ्गदमरणम् ॥ 4 ॥ विचित्रवीर्यस्य राज्येऽभिषेकः ॥ 5 ॥
KK0107108001	वैशम्पायन उवाच ।
KK0107108001a	`चेदिराजसुतां ज्ञात्वा दाशराजेन वर्धिताम् ।
KK0107108001c	विवाहं कारयामास शास्त्रदृष्टेन कर्मणा ॥'
KK0107108002a	ततो विवाहे निर्वृत्ते स राजा शान्तनुर्नृपः ।
KK0107108002c	तां कन्यां रूपसम्पन्नां स्वगृहे सन्न्यवेशयत् ॥
KK0107108003a	ततः शान्तनवो धीमान्सत्यवत्यामजायत ।
KK0107108003c	वीरश्चित्राङ्गदो नाम वीर्यवान्पुरुषेश्वरः ॥
KK0107108004a	अथापरं महेष्वासं सत्यवत्यां सुतं प्रभुः ।
KK0107108004c	विचित्रवीर्यं राजानं जनयामास वीर्यवान् ॥
KK0107108005a	अप्राप्तवति तस्मिंस्तु यौवनं पुरुषर्षभे ।
KK0107108005c	स राजा शान्तनुर्धीमान्कालधर्ममुपेयिवान् ॥
KK0107108006a	स्वर्गते शान्तनौ भीष्मश्चित्राङ्गदमरिन्दनम् ।
KK0107108006c	स्थापयामास वै राज्ये सत्यवत्या मते स्थितः ॥
KK0107108007a	स तु चित्राङ्गदः शौर्यात्सर्वांश्चिक्षेप पार्थिवान् ।
KK0107108007c	मनुष्यं न हि मेन स कञ्चित्सदृशमात्मनः ॥
KK0107108008a	तं क्षिपन्तं सुरांश्चैव मनुष्यानसुरांस्तथा ।
KK0107108008c	गन्धर्वराजो बलवांस्तुल्यनामाऽभ्ययात्तदा ॥
KK0107108009	गन्धर्व उवाच ।
KK0107108009a	`त्वं वै सदृशनामासि युद्धं देहि नृपात्मज ।
KK0107108009c	नाम वाऽन्यत्प्रगृह्णीष्व यदि युद्धं न दास्यसि ॥
KK0107108010a	त्वयाहं युद्धमिच्छामि त्वत्सकाशं तु नामतः ।
KK0107108010c	आगतोस्मि वृथाऽऽभाष्य न गच्छेन्नाम ते मम ॥
KK0107108011a	इत्युक्त्वा गर्जमानौ तौ हिरण्वत्यास्तटं गतौ' ।
KK0107108011c	तेनास्य सुमहद्युद्धं कुरुक्षेत्रे बभूव ह ॥
KK0107108012a	तयोर्बलवतोस्तत्र गन्धर्वकुरुमुख्ययोः ।
KK0107108012c	नद्यास्तीरे हिरण्वत्याः समास्तिस्रोऽभवद्रणः ॥
KK0107108013a	तस्मिन्विमर्दे तुमुले शस्त्रवर्षसमाकुले ।
KK0107108013c	मायाधिकोऽवधीद्वीरं गन्धर्वः कुरुसत्तमम् ॥
KK0107108014a	स हत्वा तु नरश्रेष्ठं चित्राङ्गदमरिन्दमम् ।
KK0107108014c	अन्ताय कृत्वा गन्धर्वो दिवमाचक्रमे ततः ॥
KK0107108015a	तस्मिन्पुरुषशार्दूले निहते भूरितेजसि ।
KK0107108015c	भीष्मः शान्तनवो राजा प्रेतकार्याण्यकारयत् ॥
KK0107108016a	विचित्रवीर्यं च तदा बालमप्राप्तयौवनम् ।
KK0107108016c	कुरुराज्ये महाबाहुरभ्यषिञ्चदनन्तरम् ॥
KK0107108017a	विचित्रवीर्यः स तदा भीष्मस्य वचने स्थितः ।
KK0107108017c	अन्वशासन्महाराज पितृपैतामहं पदम् ॥
KK0107108018a	स धर्मशास्त्रकुशलं भीष्मं शान्तनवं नृपः ।
KK0107108018c	पूजयामास धर्मेण स चैनं प्रत्यपालयत् ॥ ॥

इति श्रीमन्महाभारते आदिपर्वणि सम्भवपर्वणि अष्टाधिकशततमोऽध्यायः ॥ 108 ॥
