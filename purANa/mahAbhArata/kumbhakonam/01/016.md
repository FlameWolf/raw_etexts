अध्यायः 016
आस्तीकाख्यानविस्तरः ॥ 1 ॥ कद्रूविनतयोः कश्यपाद्वरलाभः ॥ 2 ॥ कद्र्वाः सर्पोत्पत्तिर्विनताया अरुणोत्पत्तिश्च ॥ 3 ॥
शौनक उवाच ।
001a	सौते त्वं कथयस्वेमां विस्तरेण कथां पुनः ।
001b	आस्तीकस्य कवेःसाधोः शुश्रूषा परमा हि नः ॥
002a	मधुरं कथ्यते सौम्य श्लक्ष्णाक्षरपदं त्वया ।
002b	प्रीयामहे भृशं तात पितेवेदं प्रभाषसे ॥
003a	अस्मच्छुश्रूषणे नित्यं पिता हि निरतस्तव ।
003b	आचष्टैतद्यथाऽऽख्यानं पिता ते त्वं तथा वद ॥
004	सौतिरुवाच ।
004a	आयुष्मन्निदमाख्यानमास्तीकं कथयामि ते ।
004b	यथाश्रुतं कथयतः सकाशाद्वै पितुर्मया ॥
005a	पुरा देवयुगे ब्रह्मन्प्रजापतिसुते शुभे ।
005b	आस्तां भगिन्यौ रूपेण समुपेतेऽद्भुतेऽनघ ॥
006a	ते भार्ये कश्यपस्यास्तां कद्रूश्च विनता च ह ।
006b	प्रादात्ताभ्यां वरं प्रीतः प्रजापतिसमः पतिः ॥
007a	कश्यपो धर्मपत्नीभ्यां मुदा परमया युतः ।
007b	वरातिसर्गं श्रुत्वैवं कश्यपादुत्तमं च ते ॥
008a	हर्षादप्रतिमां प्रीतिं प्रापतुः स्म वरस्त्रियौ ।
008b	वव्रे कद्रूः सुतान्नागान्सहस्रं तुल्यवर्चसः ॥
009a	द्वौ पुत्रौ विनता वव्रे कद्रूपुत्राधिकौ बले ।
009b	तेजसा वपुषा चैव विक्रमेणाधिकौ च तौ ॥
010a	तस्यै भर्ता वरं प्रादादीदृशौ ते भविष्यतः ।
010b	एवमस्त्विति तं चाह कश्यपं विनता तदा ॥
011a	यथावत्प्रार्थितं लब्ध्वा वरं तुष्टाभवत्तदा ।
011b	कृतकृत्या तु विनता लब्ध्वा वीर्याधिकौ सुतौ ॥
012a	कद्रूश्च लब्ध्वा पुत्राणां सहस्रं तुल्यवर्चसाम् ।
012b	धार्यौ प्रयत्नतो गर्भावित्युक्त्वा स महातपाः ॥
013a	ते भार्ये वरसंतुष्टे कश्यपो वनमाविशत् ।
सौतुरिवाच ।
013b	कालेन महता कद्रूरण्डानां दशतीर्दश ॥
014a	जनयामास विप्रेन्द्र द्वे चाण्डे विनता तदा ।
014b	तयोरण्डानि निदधुः प्रहृष्टाः परिचारिकाः ॥
015a	सोपस्वेदेषु भाण्डेषु पञ्चवर्षशतानि च ।
015b	ततः पञ्चशते काले कद्रूपुत्रा विनिःसृताः ॥
016a	अण्डाभ्यां विनतायास्तु मिथुनं न व्यदृश्यत ।
016b	ततः पुत्रार्थिनी देवी व्रीडिता च तपस्विनी ॥
017a	अण्डं बिभेद विनता तत्र पुत्रमपश्यत ।
017b	पूर्वार्धकायसंपन्नमितरेणाप्रकाशता ॥
018a	स पुत्रः क्रोधसंरब्धः शशापैनामिति श्रुतिः ।
018b	योऽहमेवं कृतो मातस्त्वया लोभपरीतया ॥
019a	शरीरेणासमग्रेण तस्माद्दासी भविष्यसि ।
019b	पञ्च वर्षशतान्यस्या यया विस्पर्धसे सह ॥
020a	एष च त्वां सुतो मातर्दासीत्वान्मोचयिष्यति ।
020b	यद्येनमपि मातस्त्वं मामिवाण्डविभेदनात् ॥
021a	न करिष्यस्यनङ्गं वा व्यङ्गं वापि तपस्विनम् ।
021b	प्रतिपालयितव्यस्ते जन्मकालोऽस्य धीरया ॥
022a	विशिष्टं बलमीप्सन्त्या पञ्चवर्षशतात्परः ।
022b	एवं शप्त्वा ततः पुत्रो विनतामन्तरिक्षगः ॥
023a	अरुणोऽदृश्यत ब्रह्मन्प्रभातसमये तदा ।
023b	उद्यन्नथ सहस्रांशुर्दृष्ट्वा तमरुणं प्रभुः ॥
024a	स्वतेजसा प्रज्वलन्तमात्मनः समतेजसम् ।
024b	सारथ्ये कल्पयामास प्रीयमाणस्तमोनुदः ॥
025a	सोऽपि तं रथमारुह्य भानोरमिततेजसः ।
025b	सर्वलोकप्रदीपस्य ह्यमरोऽप्यरुणोऽभवत् ॥'
026a	गरुडोऽपि यथाकालं जज्ञे पन्नगभोजनः ।
026b	स जातमात्रो विनतां परित्यज्य खमाविशत् ॥
027a	आदास्यन्नात्मनो भोज्यमन्नं विहितमस्य यत् ।
027b	विधात्रा भृगुशार्दूल क्षुधितः पतगेश्वरः ॥ ॥
इति श्रीमन्महाभारते आदिपर्वाणि आस्तीकपर्वणि षोडशोऽध्यायः ॥ 16 ॥
*1-16-15 सोपस्वेदेषु ऊष्मवत्सु ॥ षोडशोऽध्यायः ॥ 16 ॥

