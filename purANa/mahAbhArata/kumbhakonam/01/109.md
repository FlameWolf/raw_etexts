अध्यायः 109

भीष्मस्य काशिपतिकन्याहरणार्थं वाराणसीगमनम् ॥ 1 ॥ कन्यां हृतवता भीष्मेण युद्धे राज्ञां पराजयः ॥ 2 ॥ मध्येमार्गं साल्वपराजयः ॥ 3 ॥ विचित्रवीर्यविवाहोपक्रमे तमनिच्छन्त्या ज्येष्ठाया अम्बयाः साल्वं प्रति गमनम् ॥ 4 ॥ तेन प्रत्याख्यातायाः पुनर्भीष्मं प्राप्ताया अम्ब्रायाः भीष्मेण निराकरणम् ॥ 5 ॥ भीष्मजिघांसया तपस्यन्त्या अम्बायाः प्रसन्नात्कुमारान्मालाप्राप्तिः ॥ 6 ॥
001	वैशम्पायन उवाच ।
001a	हते चित्राङ्गदे भीष्मो बाले भ्रातरि कौरव ।
001c	पालयामास तद्राज्यं सत्यवत्या मते स्थितः ॥
002a	`तथा विचित्रवीर्यं तु वर्तमानं सुखेऽतुले ।'
002c	सम्प्राप्तयौवनं दृष्ट्वा भ्रातरं धीमतां वरः ।
002e	भीष्मो विचित्रवीर्यस्य विवाहायाकरोन्मतिम् ॥
003a	अथ काशिपतेर्भीष्मः कन्यास्तिस्रोऽप्सरोपमाः ।
003c	शुश्राव सहिता राजन्वृण्वाना वै स्वयंवरम् ॥
004a	ततः स रथिनां श्रेष्ठो रथेनैकेन शत्रुजित् ।
004c	जगामानुमते मातुः पुरीं वाराणसीं प्रभुः ॥
005a	तत्र राज्ञः समुदितान्सर्वतः समुपागतान् ।
005c	ददर्श कन्यास्ताश्वै भीष्मः शान्तनुनन्दनः ॥
006a	`तासां कामेन सम्मत्ताः सहिताः काशिकोसलाः ।
006c	वङ्गाः पुण्ड्राः कलिङ्गाश्च ते जग्मुस्तां पुरीं प्रति ॥'
007a	कीर्त्यमानेषु राज्ञां तु तदा नामसु सर्वशः ।
007c	एकाकिनं तदा भीष्मं वृद्धं शान्तनुनन्दनम् ॥
008a	सोद्वेगा इव तं दृष्ट्वा कन्याः परमशोभनाः ।
008c	अपाक्रामन्त ताः सर्वा वृद्ध इत्येव चिन्तया ॥
009a	वृद्धः परमधर्मात्मा वलीपलितधारणः ।
009c	किङ्कारणमिहायातो निर्लज्जो भरतर्षभः ॥
010a	मिथ्याप्रतिज्ञो लोकेषु किं वदिष्यति भारत ।
010c	ब्रह्मचारीति भीष्मो हि वृथैव प्रथितो भुवि ॥
011a	इत्येवं प्रबुवन्तस्ते हसन्ति स्म नृपाधमाः ।
011	वैशम्पायन उवाच ।
011c	क्षत्रियाणां वचः श्रुत्वा भीष्मश्चुक्रोध भारत ॥
012a	भीष्मस्तदा स्वयं कन्या वरयामास ताः प्रभुः ।
012c	उवाच च महीपालान्राजञ्जलदनिःस्वनः ॥
013a	रथमारोप्य ताः कन्या भीष्मः प्रहरतां वरः ।
013c	आहूय दानं कन्यानां गुणवद्भ्यः स्मृतं बुधैः ॥
014a	अलङ्कृत्य यथाशक्ति प्रदाय च धनान्यपि ।
014c	प्रयच्छन्त्यपरे कन्यां मिथुनेन गवामपि ॥
015a	वित्तेन कथितेनान्ये बलेनान्येऽनुमान्य च ।
015c	प्रमत्तामुपयन्त्यन्ये स्वयमन्ये च विन्दते ॥
016a	आर्षं विधिं पुरस्कृत्य दारान्विन्दन्ति चापरे ।
016c	अष्टमं तमथो वित्त विवाहं कविभिर्वृतम् ॥
017a	स्वयंवरं तु राजन्याः प्रशंसन्त्युपयान्ति च ।
017c	प्रमथ्य तु हृतामाहुर्ज्यायसीं धर्मवादिनः ॥
018a	ता इमाः पृथिवीपाला जिहीर्षामि बलादितः ।
018c	ते यतध्वं परं शक्त्या विजयायेतराय वा ॥
019a	स्थितोऽहं पृथिवीपाला युद्धाय कृतनिश्चयः ।
019	वैशम्पायन उवाच ।
019c	एवमुक्त्वा महीपालान्काशिराजं च वीर्यवान् ॥
020a	सर्वाः कन्याः स कौरव्यो रथमारोप्य च स्वकम् ।
020c	आमन्त्र्य च स तान्प्रायाच्छीघ्रं कन्याः प्रगृह्य ताः ॥
021a	ततस्ते पार्थिवाः सर्वे समुत्पेतुरमर्षिताः ।
021c	संस्पृशन्तः स्वकान्बाहून्दशन्तो दशनच्छदान् ॥
022a	तेषामाभरणान्याशु त्वरितानां विमुञ्चताम् ।
022c	आमुञ्चतां च वर्माणि सम्भ्रमः सुमहानभूत् ॥
023a	ताराणामिव सम्पातो बभूव जनमेजय ।
023c	भूषणानां च सर्वेषां कवचानां च सर्वशः ॥
024a	सवर्मभिर्भूषणैश्च प्रकीर्यद्भिरितस्ततः ।
024c	सक्रोधामर्षजिह्मभ्रूकषायीकृतलोचनाः ॥
025a	सूतोपक्लृप्तान् रुचिरान्सदश्वैरुपकल्पितान् ।
025c	रथानास्थाय ते वीराः सर्वप्रहरणान्विताः ॥
026a	प्रयान्तमथ कौरव्यमनुसस्रुरुदायुधाः ।
026c	ततः समभवद्युद्धं तेषां तस्य च भारत ।
026e	एकस्य च बहूनां च तुमुलं रोमहर्षणम् ॥
027a	ते त्विषून्दशसाहस्रांस्तस्मिन्युगपदाक्षिपन् ।
027c	अप्राप्तांश्चैव तानाशु भीष्मः सर्वांस्तथाऽन्तरा ॥
028a	अच्छिनच्छरवर्षेण महता लोमवाहिना ।
028c	ततस्ते पार्थिवाः सर्वे सर्वतः परिवार्य तम् ॥
029a	ववृषुः शरवर्षेण वर्षेणेवाद्रिमम्बुदाः ।
029c	स तं बाणमयं वर्षं शरैरावार्य सर्वतः ॥
030a	ततः सर्वान्महीपालान्पर्यविध्यत्त्रिभिस्त्रिभिः ।
030c	एकैकस्तु ततो भीष्मं राजन्विव्याध पञ्चभिः ॥
031a	स च तान्प्रतिविव्याध द्वाभ्यां द्वाभ्यां पराक्रमन् ।
031c	तद्युद्धमासीत्तुमुलं घोरं देवासुरोपमम् ॥
032a	पश्यतां लोकवीराणां शरशक्तिसमाकुलम् ।
032c	स धनूंषि ध्वजाग्राणि वर्माणि च शिरांसि ॥
033a	चिच्छेद समरे भीष्मः शतशोथ सहस्रशः ।
033c	तस्यातिपुरुषं कर्म लाघवं रथचारिणः ॥
034a	रक्षणं चात्मनः सङ्ख्ये शत्रवोऽप्यभ्यपूजयन् ।
034c	`अक्षतः क्षपयित्वान्यानसङ्ख्येयपराक्रमः ॥
035a	आनिनाय स काश्यस्य सुताः सागरगासुतः ।'
035c	तान्विनिर्जित्य तु रणे सर्वशस्त्रभृतां वरः ॥
036a	कन्याभिः सहितः प्रायाद्भारतो भारतान्प्रति ।
036c	ततस्तं पृष्ठतो राजञ्शाल्वराजो महारथः ॥
037a	अभ्यगच्छदमेयात्मा भीष्मं शान्तनवं रणे ।
037c	वारणं जघने भिन्दन्दन्ताभ्यामपरो यथा ॥
038a	वासितामनुसम्प्राप्तो यूथपो बलिनां वरः ।
038c	स्त्रीकामस्तिष्ठतिष्ठेति भीष्ममाह स पार्थिवः ॥
039a	साल्वराजो महाबाहुरमर्षेण प्रचोदितः ।
039c	ततः स पुरुषव्याघ्रो भीष्मः परबलार्दनः ॥
040a	तद्वाक्याकुलितः क्रोधाद्विधूमोग्निरिव ज्वलन् ।
040c	विततेषुधनुष्पाणिर्विकुञ्चितललाटभृत् ॥
041a	क्षत्रधर्मं समास्थाय व्यपेतभयसम्भ्रमः ।
041c	निवर्तयामास रथं साल्वं प्रति महारथः ॥
042a	निवर्तमानं तं दृष्ट्वा राजानः सर्व एव ते ।
042c	प्रेक्षकाः समपद्यन्त भीष्मसाल्वसमागमे ॥
043a	तौ वृषाविव नर्दन्तौ बलिनौ वासितान्तरे ।
043c	अन्योन्यमभिवर्तेतां बलविक्रमशालिनौ ॥
044a	ततो भीष्मं शान्तनवं शरैः शतसहस्रशः ।
044c	साल्वराजो नरश्रेष्ठः समवाकिरदाशुगैः ॥
045a	पूर्वमभ्यर्दितं दृष्ट्वा भीष्मं साल्वेन ते नृपाः ।
045c	विस्मिताः समपद्यन्त साधुसाध्विति चाब्रुवन् ॥
046a	लाघवं तस्य ते दृष्ट्वा समरे सर्वपार्थिवाः ।
046c	अपूजयन्त संहृष्टा वाग्भिः साल्वं नराधिपम् ॥
047a	क्षत्रियाणां ततो वाचः श्रुत्वा परपुञ्जयः ।
047c	क्रुद्धः शान्तनवो भीष्मस्तिष्ठतिष्ठेत्यभाषत ॥
048a	सारथिं चाब्रवीत्क्रुद्धो याहि यत्रैष पार्थिवः ।
048c	यावदेनं निहन्म्यद्य भुजङ्गमिव पक्षिराट् ॥
049a	ततोऽस्त्रं वारुणं सम्यग्योजयामास कौरवः ।
049c	तेनाश्वांश्चतुरोऽमृद्गात्साल्वराजस्य भूपते ॥
050a	अस्त्रैरस्त्राणि संवार्य साल्वराजस्य कौरवः ।
050c	भीष्मो नृपतिशार्दूल न्यवधीत्तस्य सारथिम् ॥
051a	अस्त्रेण चास्याथैन्द्रेण न्यवधीत्तुरगोत्तमान् ।
051c	कन्याहेतोर्नरश्रेष्ठ भीष्मः शान्तनवस्तदा ॥
052a	जित्वा विसर्जयामास जीवन्तं नृपसत्तमम् ।
052c	ततः साल्वः स्वनगरं प्रययौ भरतर्षभ ॥
053a	स्वराज्यमन्वशाच्चैव धर्मेण नृपतिस्तदा ।
053c	राजानो ये च तत्रासन्स्वयंवरदिदृक्षवः ॥
054a	स्वान्येव तेऽपि राष्ट्राणि जग्मुः परपुरञ्जयाः ।
054c	एवं विजित्य ताः कन्या भीष्मः प्रहरतां वरः ॥
055a	प्रययौ हास्तिनपुरं यत्र राजा स कौरवः ।
055c	विचित्रवीर्यो धर्मात्मा प्रशास्ति वसुधामिमाम् ॥
056a	यथा पितास्य कौरव्यः शान्तनुर्नृपसत्तमः ।
056c	सोऽचिरेणैव कालेन अत्यक्रामन्नराधिप ॥
057a	वनानि सरितश्चैव शैलांश्च विनिधान्द्रुमान् ।
057c	अक्षतः क्षपयित्वाऽरीन्सङ्ख्येऽसङ्ख्येयविक्रमः ॥
058a	आनयामास काश्यस्य सुताः सागरगासुतः ।
058c	स्नुषा इव स धर्मात्मा भगिनीरिव चानुजाः ॥
059a	यथा दुहितश्चैव परिगृह्य ययौ कुरून् ।
059c	आनिन्ये स महाबाहुर्भ्रातुः प्रियचिकीर्षया ॥
060a	ताः सर्वगुणसम्पन्ना भ्राता भ्रात्रे यवीयसे ।
060c	भीष्मो विचित्रवीर्याय प्रददौ विक्रमाहृताः ॥
061a	एवं धर्मेण धर्मज्ञः कृत्वा कर्मातिमानुषम् ।
061c	भ्रातुर्विचित्रवीर्यस्य विवाहायोपचक्रमे ॥
062a	सत्यवत्या सह मिथः कृत्वा निश्चयमात्मवान् ।
062c	विवाहं कारयिष्यन्तं भीष्मं काशिपतेः सुता ।
062e	ज्येष्ठा तासामिदं वाक्यमब्रवीद्धसती तदा ॥
063a	मया सौभपतिः पूर्वं मनसा हि वृतः पतिः ।
063c	तेन चास्मि वृता पूर्वमेष कामश्च मे पितुः ॥
064a	मया वरयितव्योऽभूत्साल्वस्तस्मिन्स्वयंवरे ।
064c	एतद्विज्ञाय धर्मज्ञ धर्मतत्त्वं समाचर ॥
065a	एवमुक्तस्तया भीष्मः कन्यया विप्रसंसदि ।
065c	चिन्तामभ्यगमद्वीरो युक्तां तस्यैव कर्मणः ॥
066a	`अन्यसक्ता त्वियं कन्या ज्येष्ठा त्वम्बा मया जिता ।
066c	वाचा दत्ता मनोदत्ता कृतमङ्गलवाचना ॥
067a	निर्दिष्टा तु परस्यैव सा त्याज्या परचिन्तिनी ।
067c	इत्युक्त्वा चानुमान्यैव भ्रातरं स्ववशानुगम् ॥'
068a	विनिश्चित्य स धर्मज्ञो ब्राह्मणैर्वेदपारगैः ।
068c	अनुजज्ञे तदा ज्येष्ठामम्बां काशिपतेः सुताम् ॥
069a	अम्बिकाम्बालिके भार्ये प्रादाद्भ्रात्रे यवीयसे ।
069c	भीष्मो विचित्रवीर्याय विधिदृष्टेन कर्मणा ॥
070a	तयोः पाणी गृहीत्वा तु रूपयौवनदर्पितः ।
070c	विचित्रवीर्यो धर्मात्मा नाम्बामैच्छत्कथम्चन ॥
071a	`अम्बामन्यस्य कीर्त्यन्तीमब्रवीच्चारुदर्शनाम् ।
071	विचित्रवीर्य उवाच ।
071c	पापस्य फलमेवैष कामोऽसाधुर्निरर्थकः ।
071e	परतन्त्रोपभोगो मामार्य नाऽऽयोक्तुमर्हसि ॥
072	भीष्म उवाच ।
072a	प्रातिष्ठच्छान्तनोर्वंशस्तात यस्य त्वमन्वयः ।
072c	अकामवृत्तो धर्मात्मन्साधु मन्ये मतं तव ॥
073a	इत्युक्त्वाम्बां समालोक्य विधिवद्वाक्यमब्रवीत् ।
073c	विसृष्टा ह्यसि गच्छ त्वं यथाकाममनिन्दिते ॥
074a	नानियोज्ये समर्थोऽहं नियोक्तुं भ्रातरं प्रियम् ।
074c	अन्यभावगतां चापि को नारीं वासयेद्गृहे ॥
075a	अतस्त्वां न नियोक्ष्यामि अन्यकामासि गम्यताम् ।
075c	अहमप्यूर्ध्वरेता वै निवृत्तो दारकर्मणि ॥
076a	न सम्बन्धस्तदावाभ्यां भविता वै कथञ्चन ।
076	वैशम्पायन उवाच ।
076c	इत्युक्ता सा गता तत्र सखीभिः परिवारिता ॥
077a	निर्दिष्टा हि शनै राजन्साल्वराजपुरं प्रति ।
077c	अथाम्बा साल्वमागम्य साऽब्रवीत्प्रतिपूज्य तं ॥
078a	पुरा निर्दिष्टभावा त्वामागतास्मि वरानन ।
078c	देवव्रतं समुत्सृज्य सानुजं भरतर्षभम् ॥
079ac	प्रतिगृह्णीष्व भद्रं ते विधिवन्मां समुद्यताम् ॥
080	वैशम्पायन उवाच ।
080a	तयैवमुक्तः साल्वोपि प्रहसन्निदमब्रवीत् ।
080c	निर्जिताऽसीह भीष्मेण मां विनिर्जित्य राजसु ॥
081a	अन्येन निर्जितां भद्रे विसृष्टां तेन चालयात् ।
081c	न गृह्णामि वरारोहे तत्र चैव तु गम्यताम् ॥
082	वैशम्पायन उवाच ।
082a	इत्युक्ता सा समागम्य कुरुराज्यमनुत्तमम् ।
082c	अम्बाब्रवीत्ततो भीष्मं त्वयाऽहं सहसा हृता ॥
083a	क्षत्रधर्ममवेक्षस्व त्वं भर्ता मम धर्मतः ।
083c	यां यः स्वयंवरे कन्यां निर्जयेच्छौर्यसम्पदा ॥
084a	राज्ञः सर्वान्विनिर्जित्य स तामुद्वाहयेद्ध्रुवम् ।
084c	अतस्त्वमेव भर्ता मे त्वयाऽहं निर्जिता यतः ॥
085a	तस्माद्वहस्व मां भीष्म निर्जितां संसदि त्वया ।
085c	ऊर्ध्वरेता ह्यहमिति प्रत्युवाच पुनःपुनः ॥
086a	भीष्मं सा चाब्रवीदम्बा यथाजैषीस्तथा कुरु ।
086c	एवमन्वगमद्भीष्मं षट्समाः पुष्करेक्षणा ॥
087a	ऊर्ध्वरेतास्त्वहं भद्रे विवाहविमुखोऽभवम् ।
087c	तमेव साल्वं गच्छ त्वं यः पुरा मनसा वृतः ॥
088a	अन्यसक्तं किमर्थं त्वमात्मानमवदः पुरा ।
088c	अन्यसक्तां वधूं कन्यां वासयेत्स्वगृहे न हि ॥
089a	नाहमुद्वाहयिष्ये त्वां मम भ्रात्रे यवीयसे ।
089c	विचित्रवीर्याय शुभे यथेष्टं गम्यतामिति ॥
090a	भूयः साल्वं समभ्येत्य राजन्गृह्णीष्व मामिति ।
090c	नाहं गृह्णाम्यन्यजितामिति साल्वनिराकृता ॥
091a	ऊर्ध्वरेतास्त्वहमिति भीष्मेण च निराकृता ।
091c	अम्बा भीष्मं पुनः साल्वं भीष्मं साल्वं पुनः पुनः ॥
092a	गमनागमनेनैवमनैषीत्षट् समा नृप ।
092c	अश्रुभिर्भूमिमुक्षन्ती शोचन्ती सा मनस्विनी ॥
093a	पीनोन्नतकुचद्वन्द्वा विशालजघनेक्षणा ।
093c	श्रोणीभरालसगमा राकाचन्द्रनिभानना ॥
094a	वर्षत्कादम्बिनीमूर्ध्नि स्फुरन्ती चञ्चलेव सा ।
094c	सा ततो द्वादश समा बाहुदामभितो नदीम् ।
094e	पार्श्वे हिमवतो रम्ये तपो घोरं समाददे ॥
095a	सङ्क्षिप्तकरणा तत्र तप आस्थाय सुव्रता ।
095c	पादाङ्गुष्ठेन साऽतिष्ठदकम्पन्त ततः सुराः ॥
096a	तस्यास्तत्तु तपो दृष्ट्वा सुराणां क्षोभकारकम् ।
096c	विस्मितश्चैव हृष्टश्च तस्यानुग्रहबुद्धिमान् ॥
097a	अनन्तसेनो भगवान्कुमारो वरदः प्रभुः ।
097c	मानयन्राजपुत्रीं तां ददौ तस्यै शुभां स्रजम् ॥
098a	एषा पुष्करिणी दिव्या यथावत्समुपस्थिता ।
098c	अम्बे त्वच्छोकशमनी माला भुवि भविष्यति ॥
099a	एतां चैव मया दत्तां मालां यो धारयिष्यति ।
099c	सोऽस्य भीष्मस्य निधने कारणं वै भविष्यति ॥ ॥

इति श्रीमन्महाभारते आदिपर्वणि सम्भवपर्वणि नवाधिकशततमोऽध्यायः ॥ 109 ॥

1-109-13 आहूयेति ब्राह्मः ॥ 1-109-14 मिथुनेन गृहीतेनेत्यार्षः ॥ 1-109-15 वित्तेनेत्यासुरः । बलेनेति राक्षसः । अनुमान्येति गान्धर्वः । प्रमत्तामिति पैशाचः । स्वयमन्ये इति प्राजापत्यः ॥ 1-109-16 आर्षं विधिं यज्ञम् । तेन दैव उक्तः । अष्टमं राक्षसं विवाहम् ॥ 1-109-17 प्रशंसति । स्वयंवरमिति ॥ 1-109-24 प्रकीर्यद्भिर्भूषणैरुपलक्षिता अनुसस्रुरिति तृतीयेनान्वयः ॥ 1-109-43 वृषौ रेतःसेककामौ गजौ गोवृषावेव वा तत्साहचर्याद्वासिता पुष्पिणी गौस्तदन्तरे तन्निमित्तम् ॥ 1-109-52 जीवन्तं प्राणमात्रावशेषितम् ॥ 1-109-58 काश्यस्य काशिराजस्य । अनुजाः कनिष्ठाः ॥ 1-109-71 अम्बां दृष्ट्वेति शेषः । अब्रवीत् भीष्ममिति शेषः ॥ नवाधिकशततमः ॥ 109 ॥
