अध्यायः 217

(अथ विदुरागमनराज्यलाभपर्व ॥ 14 ॥)

चारद्वारा पाण्डवविवाहादिवृत्तान्तश्रवणेन अन्यैः राजभिः भीष्मधृतराष्ट्रादीनां धिक्कारः ॥ 1 ॥ धार्तराष्ट्रैः पाण्डवान्प्रति मन्त्रालोचनं ॥ 2 ॥ पाण्डवा हन्तव्या इति शकुनेरुक्तिः ॥ 3 ॥ पाण्डवानां हन्तुमशक्यत्वात्तैः सह सन्धिः कर्तव्य इति सौमदत्तेरुक्तिः ॥ 4 ॥
KK0114217001	वैशम्पायन उवाच ।
KK0114217001a	ततो राज्ञां चैरराप्तैः प्रवृत्तिरुपनीयत ।
KK0114217001c	पाण्डवैरुपसम्पन्ना द्रौपदी पतिभिः शुभा ॥
KK0114217002a	येन तद्धनुरादाय लक्ष्यं विद्धं महात्मना ।
KK0114217002c	सोऽर्जुनो जयतां श्रेष्ठो महाबाणधनुर्धरः ॥
KK0114217003a	यः शल्यं मद्रराजं वै प्रोत्क्षिप्यापातयद्बली ।
KK0114217003c	त्रासयामास सङ्क्रुद्धो वृक्षेण पुरुषान्रणे ॥
KK0114217004a	न चास्य सम्भ्रमः कश्चिदासीत्तत्र महात्मनः ।
KK0114217004c	स भीमो भीमसंस्पर्शः शत्रुसेनाङ्गपातनः ॥
KK0114217005a	`योऽसावत्यक्रमीद्युध्यन्युद्धे दुर्योधनं तथा ।
KK0114217005c	स राजा पाण्डवश्रेष्ठः पुण्यभाग्बुद्धिवर्धनः ॥
KK0114217006a	दुर्योधनस्यावरजैर्यौ युध्येतां प्रतीपवत् ।
KK0114217006c	तौ यमौ वृत्तसम्पन्नौ सम्पन्नबलविक्रमौ ॥'
KK0114217007a	ब्रह्मरूपधराञ्श्रुत्वा प्रशान्तान्पाण्डुनन्दनान् ।
KK0114217007c	कौन्तेयान्मनुजेन्द्राणां विस्मयः समजायत ॥
KK0114217008a	`पौरा हि सर्वे राजन्याः समपद्यन्त विस्मिताः ।'
KK0114217008c	सपुत्रा हि पुरा कुन्ती दग्धा जतुगृहे श्रुता ॥
KK0114217009a	`सर्वभूमिपतीनां च राष्ट्राणां च यशस्विनी ।'
KK0114217009c	पुनर्जातानिव च तांस्तेऽमन्यन्त नराधिपाः ॥
KK0114217010a	धिगकुर्वंस्तदा भीष्मं धृतराष्ट्रं च कौरवम् ।
KK0114217010c	कर्मणाऽतिनृशंसेन पुरोचनकृतेन वै ॥
KK0114217011a	धार्मिकान्वृत्तसम्पन्नान्मातुः प्रियहिते रतान् ।
KK0114217011c	यदा तानीदृशान्पार्थानुत्सादयितुमिच्छति ॥
KK0114217012a	ततः स्वयंवरे वृत्ते धार्तराष्ट्राश्च भारत ।
KK0114217012c	मन्त्रयन्ति ततः सर्वे कर्णसौबलदूषिताः ॥
KK0114217013	शकुनिरुवाच ।
KK0114217013a	कश्चिच्छत्रुः कर्शनीयः पीडनीयस्तथाऽपरः ।
KK0114217013c	उत्सादनीयाः कौन्तेयाः सर्वक्षत्रस्य मे मताः ॥
KK0114217014a	एवं पराजिताः सर्वे यदि यूयं गमिष्यथ ।
KK0114217014c	अकृत्वा संविदं काञ्चिन्मनस्तप्स्यत्यसंशयम् ॥
KK0114217015a	अयं देशश्च कालश्च पाण्डवाहरणाय नः ।
KK0114217015c	न चेदेवं करिष्यध्वं लोके हास्या भविष्यथ ॥
KK0114217016a	यमेते संश्रिता वस्तुं कामयन्ते च भूमिपम् ।
KK0114217016c	सोऽल्पवीर्यबलो राजा द्रुपदो वै मतो मम ॥
KK0114217017a	यावदेतान्न जानन्ति जीवतो वृष्णिपुङ्गवाः ।
KK0114217017c	चैद्यश्च पुरुषव्याघ्रः शिशुपालः प्रतापवान् ॥
KK0114217018a	एकीभावं गतो राज्ञा द्रुपदेन महात्मना ।
KK0114217018c	दुराधर्षतरा राजन्भविष्यन्ति न संशयः ॥
KK0114217019a	यावच्चञ्चलतां सर्वे प्राप्नुवन्ति नराधिपाः ।
KK0114217019c	तावदेव व्यवस्यामः पाण्डवानां वधं प्रति ॥
KK0114217020a	मुक्ता जतुगृहाद्भीमादाशीविषमुखादिव ।
KK0114217020c	पुनस्ते यदि मुच्यन्ते महन्नो भयमागतम् ॥
KK0114217021a	तेषामिहोपयातानामेषां तु चिरवासिनाम् ।
KK0114217021c	अन्तरे दुष्करं स्थातुं गजयोर्महतोरिव ॥
KK0114217022a	हनध्वं प्रगृहीतानि बलानि बलिनां वराः ।
KK0114217022c	यावन्नः कुरुसेनायां पतन्ति पतगा इव ॥
KK0114217023a	तावत्सर्वाभिसारेण पुरमेतद्विहन्यताम् ।
KK0114217023c	एतन्मम मतं चैव प्राप्तकालं नरर्षभ ॥
KK0114217024	वैशम्पायन उवाच ।
KK0114217024a	शकुनेर्वचनं श्रुत्वा भाषमाणस्य दुर्मतेः ।
KK0114217024c	सोमदत्तिरिदं वाक्यं जगाद परमं ततः ॥
KK0114217025a	प्रकृतीः सप्त वै ज्ञात्वा आत्मनश्च परस्य च ।
KK0114217025c	तथा देशं च कालं च षड्विधान्स नयोद्गुणान् ॥
KK0114217026a	स्थानं वृद्धिं क्षयं चैव भूमिं मित्राणि विक्रमम् ।
KK0114217026c	प्रसमीक्ष्याभियुञ्जीत परं व्यसनपीडितम् ॥
KK0114217027a	ततोऽहं पाण्डवान्मन्ये मित्रकोशसमन्वितान् ।
KK0114217027c	बलस्थान्विक्रमस्थांश्च स्वकृतैः प्रकृतिप्रियान् ॥
KK0114217028a	वपुषा हि तु भूतानां नेत्राणि हृदयानि च ।
KK0114217028c	श्रोत्रं मधुरया वाचा रमयत्यर्जुनो नृणाम् ॥
KK0114217029a	न तु केवलदैवेन प्रजा भावेन भेजिरे ।
KK0114217029c	यद्बभूव मनःकान्तं कर्मणा स चकार तत् ॥
KK0114217030a	न ह्ययुक्तं न चासक्तं नानृतं न च विप्रियम् ।
KK0114217030c	भाषितं चारुभाषस्य जज्ञे पार्थस्य भारती ॥
KK0114217031a	तानेवङ्गुणसम्पन्नान्सम्पन्नान्राजलक्षणैः ।
KK0114217031c	न तान्पश्यामि ये शक्ताः समुच्छेत्तुं यथा बलात् ॥
KK0114217032a	प्रभावशक्तिर्विपुला मन्त्रशक्तिश्च पुष्कला ।
KK0114217032c	तथैवोत्साहशक्तिश्च पार्थेष्वप्यधितिष्ठति ॥
KK0114217033a	मौलमित्रबलानां च कालज्ञो वै युधिष्टिरः ।
KK0114217033c	साम्ना दानेन भेदेन दण्डेनेति युधिष्ठिरः ॥
KK0114217034a	अमित्रांश्च ततो जेतुं न रोषेणेति मे मतिः ।
KK0114217034c	परिक्रीय धनैः शत्रुं मित्राणि च बलानि च ॥
KK0114217035a	मूलं च सुकृतं कृत्वा भुङ्क्ते भूमिं च पाण्डवः ।
KK0114217035c	अशक्यान्पाण्डवान्मन्ये देवैरपि सवासवैः ॥
KK0114217036a	येषामर्थे सदा युक्तौ कृष्णसङ्कर्षणावुभौ ।
KK0114217036c	श्रेयश्च यदि मन्यद्वं मन्मतं यदि वा मतम् ॥
KK0114217037a	संविदं पाण्डवैः सर्वैः कृत्वा याम यथागतम् ।
KK0114217037c	गोपुराट्टालकैरुच्चैरुपतल्पशतैरपि ॥
KK0114217038a	गुप्तं पुरवरश्रेष्ठमेतदद्भिश्च संवृतम् ।
KK0114217038c	तृणधान्येन्धरसैस्तथा यन्त्रायुधौषधैः ॥
KK0114217039a	युक्तं बहुकवाटैश्च द्रव्यागारसुवेदिकैः ।
KK0114217039c	भीमोच्छ्रितमहाचक्रं बृहदट्टालसंवृतम् ॥
KK0114217040a	दृढप्राकारनिर्यूहं शतघ्नीशतसङ्कुलम् ।
KK0114217040c	ऐष्टको दारवो वप्रो मानुषश्चेति यः स्मृतः ॥
KK0114217041a	प्राकारकर्तृभिर्वीरैर्नृगर्भस्तत्र पूजितः ।
KK0114217041c	तदेतन्नरगर्भेण पाण्डरेण विराजते ॥
KK0114217042a	सालेनानेकतालेन सर्वतः संवृतं पुरम् ।
KK0114217042c	अनुरक्ताः प्रकृतयो द्रुपदस्य महात्मनः ॥
KK0114217043a	दानमानार्जिताः सर्वे बाह्याभ्यन्तरगाश्च ये ।
KK0114217043c	प्रतिरुद्धानिमाञ्ज्ञात्वा राजभिर्भीमविक्रमैः ॥
KK0114217044a	उपयास्यन्ति दाशार्हाः समुदग्रोच्छ्रितायुधाः ।
KK0114217044c	तस्मात्संन्धिं वयं कृत्वा धार्तराष्ट्रस्य पाण्डवैः ॥
KK0114217045a	स्वराष्ट्रमेव गच्छामो यद्याप्तं वचनं मम ।
KK0114217045c	एतन्मम मतं सर्वैः क्रियतां यदि रोचते ।
KK0114217045e	एतद्धि सुकृतं मन्ये क्षेमं चापि महीक्षिताम् ॥ ॥

इति श्रीमन्महाभारते आदिपर्वणि विदुरागमनराज्यलाभपर्वणि सप्तदशाधिकद्विशततमोऽध्यायः ॥ 217 ॥

