अध्यायः 037
मातृशापपरिहारार्थं सर्पाणां मन्त्रालोचनम् ॥ 1 ॥ 

001	सौतिरुवाच । 
001a	मातुः सकाशात्तं शापं श्रुत्वा वै पन्नगोत्तमः ।
001b	वासुकिश्चिन्तयामास शापोऽयं न भवेत्कथम् ॥
002a	ततः स मन्त्रयामास भ्रातृभिः सह सर्वशः ।
002b	ऐरावतप्रभृतिभिः सर्वैर्धर्मपरायणैः ॥
003	वासुकिरुवाच । 
003a	अयं शापो यथोद्दिष्टो विदितं वस्तथाऽनघाः ।
003b	तस्य शापस्य मोक्षार्थं मन्त्रयित्वा यतामहे ॥
004a	सर्वेषामेव शापानां प्रतिघातो हि विद्यते ।
004b	न तु मात्राऽभिशप्तानां मोक्षः क्वचन विद्यते ॥
005a	अव्ययस्याप्रमेयस्य सत्यस्य च तथाग्रतः ।
005b	शप्ता इत्येव मे श्रुत्वा जायते हृदि वेपथुः ॥
006a	नूनं सर्वविनाशोऽयमस्माकं समुपागतः ।
006b	शापः सृष्टो महाघोरो मात्रा खल्वविनीतया । 
006c	न ह्येतां सोऽव्ययो देवः शपत्नीं प्रत्यषेधयत् ॥ 
007a	तस्मात्संमन्त्रयामोऽद्य भुजङ्गानामनामयम् ।
007b	यथा भवेद्धि सर्वेषां मा नः कालोऽत्यगादयम् ॥
008a	सर्व एव हि नस्तावद्बुद्धिमन्तो विचक्षणाः ।
008b	अपि मन्त्रयमाणा हि हेतुं पश्याम मोक्षणे ॥
009a	यथा नष्टं पुरा देवा गूढमग्निं गुहागतम् ।
009b	यथा स यज्ञो न भवेद्यथा वाऽपि पराभवः । 
009c	जनमेजयस्य सर्पाणां विनाशकरणाय वै ॥ 
01	सौतिरुवाच । 
010a	तथेत्युक्त्वा ततः सर्वे काद्रवेयाः समागताः ।
010b	समयं चकिरे तत्र मन्त्रबुद्धिविशारदाः ॥
011a	एके तत्राब्रुवन्नागा वयं भूत्वा द्विजर्षभाः ।
011b	जनमेजयं तु भिक्षामो यज्ञस्ते न भवेदिति ॥
012a	अपरे त्वब्रुवन्नागास्तत्र पण्डितमानिनः ।
012b	मन्त्रिणोऽस्य वयं सर्वे भविष्यामः सुसंमताः ॥
013a	स नः प्रक्ष्यति सर्वेषु कार्येष्वर्थविनिश्चयम् ।
013b	तत्र बुद्धिं प्रदास्यामो यथा यज्ञो निवर्त्स्यति ॥
014a	स नो बहुमतान्राजा बुद्ध्या बुद्धिमतां वरः ।
014b	यज्ञार्थं प्रक्ष्यति व्यक्तं नेति वक्ष्यामहे वयम् ॥
015a	दर्शयन्तो बहून्दोषान्प्रेत्य चेह च दारुणान् ।
015b	हेतुभिः कारणैश्चैव यथा यज्ञो भवेन्न सः ॥
016a	अथवा य उपाध्यायः क्रतोस्तस्य भविष्यति ।
016b	सर्पसत्रविधानज्ञो राजकार्यहिते रतः ॥
017a	तं गत्वा दशतां कश्चिद्भुजङ्गः स मरिष्यति ।
017b	तस्मिन्मृते यज्ञकारे क्रतुः स न भविष्यति ॥
018a	ये चान्ये सर्पसत्रज्ञा भविष्यन्त्यस्य चर्त्विजः ।
018b	तांश्च सर्वान्दशिष्यामः कृतमेवं भविष्यति ॥
019a	अपरे त्वब्रुवन्नागा धर्मात्मानो दयालवः ।
019b	अबुद्धिरेषा भवतां ब्रह्महत्या न शोभनम् ॥
020a	सम्यक्सद्धर्ममूला वै व्यसने शान्तिरुत्तमा ।
020b	अधर्मोत्तरता नाम कृत्स्नं व्यापादयेज्जगत् ॥
021a	अपरे त्वब्रुवन्नागाः समिद्धं जातवेदसम् ।
021b	वर्षैर्निर्वापयिष्यामो मेघा भूत्वा सविद्युतः ॥
022a	स्रुग्भाण्डं निशि गत्वा च अपरे भुजगोत्तमाः ।
022b	प्रमत्तानां हरन्त्वाशु विघ्न एवं भविष्यति ॥
023a	यज्ञे वा भुजगास्तस्मिञ्शतशोऽथ सहस्रशः ।
023b	जनान्दशन्तु वै सर्वे नैवं त्रासो भविष्यति ॥
024a	अथवा संस्कृतं भोज्यं दूषयन्तु भुजङ्गमाः ।
024b	स्वेन मूत्रपुरीषेण सर्वभोज्यविनाशिना ॥
025a	अपरे त्वब्रुवंस्तत्र ऋत्विजोऽस्य भवामहे ।
025b	यज्ञविघ्नं करिष्यामो दक्षिणा दीयतामिति ॥
026a	वश्यतां च गतोऽसौ नः करिष्यति यथेप्सितम् ।
026b	अपरे त्वब्रुवंस्तत्र जले प्रक्रीडितं नृपम् ॥
027a	गृहमानीय बध्नीमः क्रतुरेवं भवेन्न सः ।
027b	अपरे त्वब्रुवंस्तत्र नागाः पण्डितमानिनः ॥
028a	दशामस्तं प्रगृह्याशु कृतमेवं भविष्यति ।
028b	छिन्नं मूलमनर्थानां मृते तस्मिन्भविष्यति ॥
029a	एषा नो नैष्ठिकी बुद्धिः सर्वेषामीक्षणश्रवः ।
029b	अथ यन्मन्यसे राजन्द्रुतं तत्संविधीयताम् ॥
030a	इत्युक्त्वा समुदैक्षन्त वासुकिं पन्नगोत्तमम् ।
030b	वासुकिश्चापि संचिन्त्य तानुवाच भुजङ्गमान् ॥
031a	नैषा वो नैष्ठिकी बुद्धिर्मता कर्तुं भुजङ्गमाः ।
031b	सर्वेषामेव मे बुद्धिः पन्नगानां न रोचते ॥
032a	किं तत्र संविधातव्यं भवतां स्याद्धितं तु यत् ।
032b	श्रेयः प्रसादनं मन्ये कश्यपस्य महात्मनः ॥
033a	ज्ञातिवर्गस्य सौहार्दादात्मनश्च भुजङ्गमाः ।
033b	न च जानाति मे बुद्धिः किंचित्कर्तुं वचो हिवः ॥
034a	मया हीदं विधातव्यं भवतां यद्धितं भवेत् ।
034b	अनेनाहं भृशं तप्ये गुणदोषौ मदाश्रयौ ॥ ॥
इति श्रीमन्महाभारते आदिपर्वणि आस्तीकपर्वणि सप्तत्रिंशोऽध्यायः ॥ 37 ॥ 
1-37-5 सत्यस्य सत्यलोकाधिपतेर्ब्रह्मणः ॥ 1-37-10 मन्त्रबुद्धिविशारदाः नीतिनिश्चयनिपुणाः ॥ 1-37-13 निवर्त्स्यति निवृत्तो भविष्यति ॥ 1-37-18 कृतं प्रतिकृतम् ॥ 1-37-20 व्यसने आपदि शान्तिः आपन्नाशः । सद्धर्ममूला सतां धर्मो देवब्राह्मणप्रार्थना तन्मूला ॥ 1-37-29 नैष्ठिकी आत्यन्तिकी । ईक्षणमेव श्रवः श्रोत्रं यस्य स तथाभूत हे वासुके ॥ 1-37-31 ज्ञातिरक्षानाशनिमित्तौ गुणदोषौ मदाश्रयौ ज्येष्ठत्वान्ममेत्यर्थः ॥ सप्तत्रिंशोऽध्यायः ॥ 37 ॥ 
