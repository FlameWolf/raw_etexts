अध्यायः 004

(अथ पौलोमपर्व ॥ 4 ॥)

सौतिशौनकसंवादमुखेन कथोपोद्धातः ॥ 1 ॥

KK0104004001A	रोमहर्षणपुत्र उग्रश्रवाः सौतिः पौराणिको नैमिशारण्ये शौनकस्य कुलपतेर्द्वादशवार्षिके सत्रे ऋषीनभ्यागतानुपतस्थे ॥
KK0104004002A	पौराणिकः पुराणे कृतश्रमः स कृताञ्जलिस्तानुवाच ।
KK0104004002B	मयोत्तङ्कस्य चरितमशेषमुक्तं जनमेजयस्य सार्पसत्रे निमित्तान्तरमिदमपि ।'
KK0104004002C	किं भवन्तः श्रोतुमिच्छन्ति किमहं ब्रवाणीति ॥
KK0104004003	तमृषय ऊचुः ।
KK0104004003A	परं रौमहर्षणे प्रवक्ष्यामस्त्वां नः प्रतिवक्ष्यसि वचः शुश्रूषतां कथायोगं नः कथायोगे ॥
KK0104004004A	तत्र भगवान् कुलपतिस्तु शौनकोऽग्निशरणमध्यास्ते । 
KK0104004004B	दीर्घसत्रत्वात्सर्वाः कथाः श्रोतुं कालोस्ति ॥'
KK0104004005a	यौऽसौ दिव्याः कथा वेद देवतासुरसंश्रिताः ।
KK0104004005c	मनुष्योरगगन्धर्वकथा वेद च सर्वशः ॥
KK0104004006a	स चाप्यस्मिन्मशे सौते विद्वान्कुलपतिर्दिवजः ।
KK0104004006c	दक्षो धृतव्रतो धीमाञ्शास्त्रे चारण्यके गुरुः ॥
KK0104004007a	सत्यवादी शमपरस्तपस्वी नियतव्रतः ।
KK0104004007c	सर्वेषामेव नो मान्यः स तावत्प्रतिपाल्यताम् ॥
KK0104004008a	तस्मिन्नध्यासति गुरावासनं परमार्चितम् ।
KK0104004008c	ततो वक्ष्यसि यत्त्वां स प्रक्ष्यति द्विजसत्तमः ॥
KK0104004009	सौतिरुवाच ।
KK0104004009a	एवमस्तु गुरौ तस्मिन्नुपविष्टे महात्मनि ।
KK0104004009c	तेन पृष्टः कथाः पुण्या वक्ष्यामि विविधाश्रयाः ॥
KK0104004010a	सोऽथ विप्रर्षभः सर्वं कृत्वा कार्यं यथाविधि ।
KK0104004010c	देवान्वाग्भिः पितॄनद्भिस्तर्पयित्वाऽऽजगाम ह ॥
KK0104004011a	यत्र ब्रह्मर्षयः सिद्धाः सुखासीना धृतव्रताः ।
KK0104004011c	यज्ञायतनमाश्रित्य सूतपुत्रपुरस्पराः ॥
KK0104004012a	ऋत्विक्ष्वथ सदस्येषु स वै गृहपतिस्तदा ।
KK0104004012c	उपविष्टेषूपविष्टः शौनकोऽथाब्रवीदिदम् ॥ ॥

इति श्रीमन्महाभारते आदिपर्वणि पौलोमपर्वणि चतुर्थोऽध्यायः ॥ 4 ॥

*1-4-7 प्रतिपाल्यतां प्रतीक्ष्यतां ॥ 1-4-10 वाग्भिः ब्रह्मयज्ञीयाभिः ॥ चतुर्थोऽद्यायः ॥ 4 ॥
