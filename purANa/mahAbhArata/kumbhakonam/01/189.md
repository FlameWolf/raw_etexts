अध्यायः 189

पुनरन्तर्हितायां तपत्यां मोहितस्य संवरणस्य समीपे अमात्यादीनामागमनम् ॥ 1 ॥ अमात्येनाश्वासितस्य राज्ञः सूर्योपासनसमये वसिष्ठस्यागमनम् ॥ 2 ॥ सूर्यसमीपं गत्वा वसिष्ठेनादित्यस्तुतिकरणम् ॥ 3 ॥ स्तुत्या तुष्टेन सूर्येण संवरणार्थं वसिष्ठाय तपतीदानम् ॥ 4 ॥ तस्मिन्नेव तपतीसंवरणयोर्विवाहः ॥ 5 ॥ तया सह तत्रैव रममाणस्य संवरणस्य राज्ये द्वादशवार्षिक्यनावृष्टिः ॥ 6 ॥ वसिष्ठेनानावृष्टिनिवर्तनम् ॥ 7 ॥ तपत्युपाख्यानोपसंहारः ॥ 8 ॥
001	गन्धर्व उवाच 
001a	एवमुक्त्वा ततस्तूर्णं जगामोर्ध्वमनिन्दिता ।
001c	`तपतीतपतीत्येव विललापातुरो नृपः ॥
002a	प्रास्स्वलच्चासकृद्राजा पुनरुत्थाय धावति ।
002c	धावमानस्तु तपतीमदृष्ट्वैव महीपतिः ।'
002e	स तु राजा पुनर्भूमौ तत्रैव निपपात ह ॥
003a	अन्वेषमाणः सबलस्तं राजानं नृपोत्तमम् ।
003c	अमात्यः सानुयात्रश्च तं ददर्श महावने ॥
004a	क्षितौ निपतितं काले शक्रध्वजमिवोच्छ्रितम् ।
004c	त हि दृष्ट्वा महेष्वासं निरस्तं पतितं भुवि ॥
005a	बभूव सोऽस्य सचिवः सम्प्रदीप्त इवाग्निना ।
005c	त्वरया चोपसङ्गम्य स्नेहादागतसम्भ्रमः ॥
006a	तं समुत्थापयामास नृपतिं काममोहितम् ।
006c	भूतलाद्भूमिपालेशं पितेव पतितं सुतम् ॥
007a	प्रज्ञया वयसा चैव वृद्धः कीर्त्या नयेन च ।
007c	अमात्यस्तं समुत्थाप्य बभूव विगतज्वरः ॥
008a	उवाच चैनं कल्याण्या वाचा मधुरयोत्थिम् ।
008c	मा भैर्मनुजशार्दूल भद्रमस्तु तवानघ ॥
009a	क्षुत्पिपासापरिश्रान्तं तर्कयामास वै नृपम् ।
009c	पतितं पातनं सङ्ख्ये शात्रवाणां महीतले ॥
010a	वारिणा च सुशीतेन शिरस्तस्याभ्यषेचयत् ।
010c	अस्पृशन्मुकुटं राज्ञः पुण्डरीकसुगन्धिना ॥
011a	ततः प्रत्यागतप्राणस्तद्बलं बलवान्नृपः ।
011c	सर्वं विसर्जयामास तमेकं सचिवं विना ॥
012a	ततस्तस्याज्ञया राज्ञो विप्रतस्थे महद्बलम् ।
012c	स तु राजा गिरिप्रस्थे तस्मिन्पुनरुपाविशत् ॥
013a	ततस्तस्मिन् गिरिवरे शुचिर्भूत्वा कृताञ्जलिः ।
013c	आरिराधयिषुः सूर्यं तस्थावूर्ध्वमुखः क्षितौ ॥
014a	जगाम मनसा चैव वसिष्ठमृषिसत्तमम् ।
014c	पुरोहितममित्रघ्नं तदा संवरणो नृपः ॥
015a	नक्तन्दिनमथैकत्र स्थिते तस्मिञ्जनाधिपे ।
015c	अथाजगाम विप्रर्षिस्तदा द्वादशमेऽहनि ॥
016a	स विदित्वैव नृपतिं तपत्या हृतमानसम् ।
016c	दिव्येन विधिना ज्ञात्वा भावितात्मा महानृपिः ॥
017a	तथा तु नियतात्मानं तं नृपं मुनिसत्तमः ।
017c	आबभाषे स धर्मात्मा तस्यैवार्थचिकीर्षया ॥
018a	स तस्य मनुजेन्द्रस्य पश्यतो भगवानृषिः ।
018c	ऊर्ध्वमाचक्रमे द्रष्टुं भास्करं भास्करद्युतिः ॥
019a	`योजनानां तु नियुतं क्षणाद्गत्वा तपोधनः ।'
019c	'सहस्रांशुं ततो विप्रः कृताञ्जलिरुपस्थितः ।'
019e	वसिष्ठोहमिति प्रीत्या स चात्मानं न्यवेदयत् ॥
020a	तमुवाच महातेजा विवस्वान्मुनिसत्तमम् ।
020c	महर्षे स्वागतं तेऽस्तु कथयस्व यथेप्सितम् ॥
021a	यदिच्छसि महाभाग मत्तः प्रवदतां वर ।
021c	तत्ते दद्यामभिप्रेतं यद्यपि स्यात्सुदुर्लभम् ॥
022a	एवमुक्तः स तेनर्षिर्वसिष्ठः संस्तुवन्गिरा ।
022c	प्रणिपत्य विवस्वन्तं भानुमन्तमथाब्रवीत् ॥
023a	`योजनानां चतुष्षष्टिं निमेषात्त्रिशतं तथा ।
023c	अश्वैर्गच्छति नित्यं यस्तत्पार्श्वस्थोऽब्रवीदिदम् ॥
024	वसिष्ठ उवाच 
024a	अजाय लोकत्रयपावनाय भूतात्मने गोपतये वृषाय ।
024c	सूर्याय सर्गप्रलयालयाय नमो महाकारुणिकोत्तमाय ॥
025a	विवस्वते ज्ञानभृतेऽन्तरात्मने जगत्प्रदीपाय जगद्धितैषिणे ।
025c	स्वयम्भुवे दीप्तसहस्रचक्षुषे सुरोत्तमायामिततेजसे नमः ॥
026a	नमः सवित्रे जगदेकचक्षुषे जगत्प्रसूतिस्थितिनाशहेतवे ।
026c	त्रयीमयाय त्रिगुणात्मधारिणे विरिञ्चनारायणशङ्करात्मने ॥
027	सूर्य उवाच 
027a	संस्तुतो वरदः सोऽहं वरं वरय सुव्रत ।
027c	स्तुतिस्त्वयोक्ता भक्तानां जप्येयं वरदोस्म्यहम्' ॥
028	वसिष्ठ उवाच 
028a	यैषा ते तपती नाम सावित्र्यवरजा सुता ।
028c	तां त्वां संवरणस्यार्थे वरयामि विभावसो ॥
029a	स हि राजा बृहत्कीर्तिर्धर्मार्थविदुदारधीः ।
029c	युक्तः संवरणो भर्ता दुहितुस्ते विहङ्गम ॥
030	गन्धर्व उवाच 
030a	इत्युक्तः स तदा तेन ददानीत्येव निश्चितः ।
030c	प्रत्यभाषत तं विप्रं प्रतिनन्द्य दिवाकरः ॥
031a	वरः संवरणो राज्ञां त्वमृषीणां वरो मुने ।
031c	तपती योषितां श्रेष्ठा किमन्यत्रापवर्जनात् ॥
032a	ततः सर्वानवद्याङ्गीं तपतीं तपनः स्वयम् ।
032c	ददौ संवरणस्यार्थे वसिष्ठाय महात्मने ॥
033a	प्रतिजग्राह तां कन्यां महर्षिस्तपतीं तदा ।
033c	वसिष्ठोऽथ विसृष्टस्तु पुनरेवाजगाम ह ॥
034a	यत्र विख्यातकीर्तिः स कुरूणामृषभोऽभवत् ।
034c	स राजा मन्मथाविष्टस्तद्गतेनान्तरात्मना ॥
035a	दृष्ट्वा च देवकन्यां तां तपतीं चारुहासिनीम् ।
035c	वसिष्ठेन सहायान्तीं संहृष्टोऽभ्यधिकं बभौ ॥
036a	रुरुचे साऽधिकं सुभ्रूरापतन्ती नभस्तलात् ।
036c	सौदामनीव विभ्रष्टा द्योतयन्ती दिशस्त्विषा ॥
037a	कृच्छ्राद्द्वादशरात्रे तु तस्य राज्ञः समाहिते ।
037c	आजगाम विशुद्धात्मा वसिष्ठो भगवानृषिः ॥
038a	तपसाऽऽराध्य वरदं देवं गोपतिमीश्वरम् ।
038c	लेभे संवरणो भार्यां वसिष्ठस्यैव तेजसा ॥
039a	ततस्तस्मिन्गिरिश्रेष्ठे देवगन्धर्वसेविते ।
039c	जग्राह विधिवत्पाणिं तपत्याः स नरर्षभः ॥
040a	वसिष्ठेनाभ्यनुज्ञातस्तस्मिन्नेव धराधरे ।
040c	सोऽकामयत राजर्षिर्विहर्तुं सह भार्यया ॥
041a	ततः पुरे च राष्ट्रे च वनेषूपवनेषु च ।
041c	आदिदेश महीपालस्तमेव सचिवं तदा ॥
042a	नृपतिं त्वभ्यनुज्ञाप्य वसिष्ठोऽथापचक्रमे ।
042c	सोऽथ राजा गिरौ तस्मिन्विजहारामरो यथा ॥
043a	ततो द्वादशवर्षाणि काननेषु वनेषु च ।
043c	रेमे तस्मिन्गिरौ राजा तयैव सह भार्यया ॥
044a	तस्य राज्ञः पुरे तस्मिन्समा द्वादश सत्तम ।
044c	न ववर्ष सहस्राक्षो राष्ट्रे चैवास्य भारत ॥
045a	ततस्तस्यामनावृष्ट्यां प्रवृत्तायामरिन्दम ।
045c	प्रजाः क्षयमुपाजग्मुः सर्वाः सस्थाणुजङ्गमाः ॥
046a	तस्मिंस्तथाविधे काले वर्तमाने सुदारुणे ।
046c	नावश्यायः पपातोर्व्यां ततः सस्यानि नाऽरुहन् ॥
047a	ततो विभ्रान्तमनसो जनाः क्षुद्भयपीडिताः ।
047c	गृहाणि सम्परित्यज्य बभ्रमुः प्रदिशो दिशः ॥
048a	ततस्तस्मिन्पुरे राष्ट्रे त्यक्तदारपरिग्रहाः ।
048c	परस्परममर्यादाः क्षुधार्ता जघ्निरे जनाः ॥
049a	तत्क्षुधार्तैर्निरानन्दैः शवभूतैस्तथा नरैः ।
049c	अभवत्प्रेतराजस्य पुरं प्रेतैरिवावृतम् ॥
050a	ततस्तत्तादृशं दृष्ट्वा स एव भगवानृषिः ।
050c	अभ्याद्रवत धर्मात्मा वसिष्ठो मुनिसत्तमः ॥
051a	तं च पार्थिवशार्दूलमानयामास तत्पुरम् ।
051c	तपत्या सहितं राजन्वर्षे द्वादशमे गते ।
051e	ततः प्रवृष्टस्तत्रासीद्यथापूर्वं सुरारिहा ॥
052a	तस्मिन्नृपतिशार्दूले प्रविष्टे नगरं पुनः ।
052c	प्रववर्ष सहस्राक्षः सस्यानि जनयन्प्रभुः ॥
053a	ततः सराष्ट्रं मुमुदे तत्पुरं परया मुदा ।
053c	तेन पार्थिवमुख्येन भावितं भावितात्मना ॥
054a	ततो द्वादश वर्षाणि पुनरीजे नराधिपः ।
054c	तपत्या सहितः पत्न्या यथा शच्या मरुत्पतिः ॥
055	गन्धर्व उवाच 
055a	एवमासीन्महाभागा तपती नाम पौर्विकी ।
055c	तव वैवस्वती पार्थ तापत्यस्त्वं यया मतः ॥
056a	तस्यां सञ्जनयामास कुरुं संवरणो नृपः ।
056c	तपत्यां तपतां श्रेष्ठ तापत्यस्त्वं ततोऽर्जुन ॥ ॥

इति श्रीमन्महाभारते आदिपर्वणि चैत्ररथपर्वणि एकोननवत्यधिकशततमोऽध्यायः ॥ 189 ॥

1-189-10 मुकुटं तत्स्थानं ललाटम् ॥ 1-189-15 द्वादशमे द्वादशसङ्ख्यया मिते ॥ 1-189-16 दिव्येन विधिना योगबलेन ॥ एकोननवत्यधिकशततमोऽध्यायः ॥ 189 ॥
