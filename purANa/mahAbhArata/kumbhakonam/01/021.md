अध्यायः 021
*उच्चैःश्रवसो दर्शार्थं कद्रूविनतयोर्गमनम् ॥ 1 ॥
001	सौतिरुवाच ।
001a	ततो रजन्यां व्युष्टायां प्रभातेऽभ्युदिते रवौ ।
001b	कद्रूश्च विनता चैव भगिन्यौ ते तपोधन ॥
002a	अमर्षिते सुसंरब्धे दास्ये कृतपणे तदा ।
002b	सागरस्य परं पारं वेलावनविभूषितम् ।'
002c	जग्मतुस्तुरगं द्रष्टुमुच्चैःश्रवसमन्तिकात् ॥
003a	ददृशातेऽथ ते तत्र समुद्रं निधिमम्भसाम् ।
003b	महान्तमुदकागाधं क्षोभ्यमाणं महास्वनम् ॥
004a	तिमिंगिलझषाकीर्णं मकरैरावृतं तथा ।
004b	सत्वैश्च बहुसाहस्रैर्नानारूपैः समावृतम् ॥
005a	भीषणैर्विकृतैरन्यैर्घोरैर्जलचरैस्तथा ।
005b	उग्रैर्नित्यमनाधृष्यं कूर्मग्राहसमाकुलम् ॥
006a	आकरं सर्वरत्नानामालयं वरुणस्य च ।
006b	नागानामालयं रम्यमुत्तमं सरितां पतिम् ॥
007a	पातालज्वलनावासमसुराणां च बान्धवम् ।
007b	भयंकरं च सत्त्वानां पयसां निधिमर्णवम् ॥
008a	शुभं दिव्यममर्त्यानाममृतस्याकरं परम् ।
008b	अप्रमेयमचिन्त्यं च सुपुण्यजलमद्भुतम् ॥
009a	घोरं जलचरारावरौद्रं भैरवनिःस्वनम् ।
009b	गम्भीरावर्तकलिलं सर्वभूतभयंकरम् ॥
010a	वेलादोलानिलचलं क्षोभोद्वेगसमुच्छ्रितम् ।
010b	वीचीहस्तैः प्रचलितैर्नृत्यन्तमिव सर्वतः ॥
011a	चन्द्रवृद्धिक्षयवशादुद्वृत्तोर्मिसमाकुलम् ।
011b	पाञ्चजन्यस्य जननं रत्नाकरमनुत्तमम् ॥
012a	गां विन्दता भगवता गोविन्देनामितौजसा ।
012b	वराहरूपिणा चान्तर्विक्षोभितजलाविलम् ॥
013a	ब्रह्मर्षिणा व्रतवता वर्षाणां शतमत्रिणा ।
013b	अनासादितगाधं च पातालतलमव्ययम् ॥
014a	अध्यात्मयोगनिद्रां च पद्मनाभस्य सेवतः ।
014b	युगादिकालशयनं विष्णोरमिततेजसः ॥
015a	वज्रपातनसंत्रस्तमैनाकस्याभयप्रदम् ।
015b	डिम्बाहवार्दितानां च असुराणां परायणम् ॥
016a	बडवामुखदीप्ताग्नेस्तोयहव्यप्रदं शिवम् ।
016b	अगाधपारं विस्तीर्णमप्रमेयं सरित्पतिम् ॥
017a	महानदीभिर्बह्वीभिः स्पर्धयेव सहस्रशः ।
017b	अभिसार्यमाणमनिशं ददृशाते महार्णवम् ।
017c	आपूर्यमाणमत्यर्थं नृत्यमानमिवोर्मिभिः ॥
018a	गम्भीरं तिमिमकरोग्रसंकुलं तं गर्जन्तं जलचररावरौद्रनादैः ।
018b	विस्तीर्णं ददृशतुरम्बरप्रकाशंतेऽगाधंनिधिमुरुमम्भसामनन्तम् ॥ 

इति श्रीमन्महाभारते आदिपर्वणि आस्तीकपर्वणि एकविंशतितमोऽध्यायः ॥ 21 ॥
*1-21-3 क्षोभ्यमाणं मकरादिभिः ॥ 1-21-7 पातालज्वलनो बडवाग्निः ॥ 1-21-12 गां पृथ्वीं विन्दता लम्बमानेन ॥ 1-21-15 डिम्बो भयवतामाक्रन्दस्तद्वति आहवे ॥ 1-21-18 ते कद्रूविनते ॥ एकविंशतितमोऽध्यायः ॥ 21 ॥

