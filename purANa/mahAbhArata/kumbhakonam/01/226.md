अध्यायः 226

पाण्डवानां हास्तिनपुरगमनं प्रति श्रीकृष्णद्रुपदयोरभ्यनुज्ञा ॥ 1 ॥ पृथाविदुरसंवादः ॥ 2 ॥ प्रस्थितानां पाण्डवानां द्रुपदेन पारिबर्हदानम् ॥ 3 ॥ प्रत्युद्गमनायागतैः कौरवैः सह पाण्डवानां भीष्मादिवन्दनपुरःसरं गृहप्रवेशः ॥ 4 ॥

KK0114226001	द्रुपद उवाच ।

KK0114226001a	एवमेतन्महाप्राज्ञ यथात्थ विदुराद्य माम् ।
KK0114226001c	ममापि परमो हर्षः सम्बन्धेऽस्मिन्कृते प्रभो ॥
KK0114226002a	गमनं चापि युक्तं स्याद्दृढमेषां महात्मनाम् ।
KK0114226002c	न तु तावन्मया युक्तमेतद्वक्तुं स्वयं गिरा ॥
KK0114226003a	यदा तु मन्यते वीरः कुन्तीपुत्रो युधिष्ठिरः ।
KK0114226003c	भीमसेनार्जुनौ चैव यमौ च पुरुषर्षभौ ॥
KK0114226004a	रामकृष्णौ च धर्मज्ञौ तदा गच्छन्तु पाण्डवाः ।
KK0114226004c	एतौ हि पुरुषव्याघ्रावेषां प्रियहिते रतौ ॥
KK0114226005	युधिष्ठिर उवाच ।
KK0114226005a	परवन्तो वयं राजंस्त्वयि सर्वे सहानुगाः ।
KK0114226005c	यथा वक्ष्यसि नः प्रीत्या तत्करिष्यामहे वयम् ॥
KK0114226006	वैशम्पायन उवाच ।
KK0114226006a	ततोऽब्रवीद्वासुदेवो गमनं रोचते मम ।
KK0114226006c	यथा वा मन्यते राजा द्रुपदः सर्वधर्मवित् ॥
KK0114226007	द्रुपद उवाच ।
KK0114226007a	यथैव मन्यते वीरो दाशार्हः पुरुषोत्तमः ।
KK0114226007c	प्राप्तकालं महाबाहुः सा बुद्धिर्निश्चिता मम ॥
KK0114226008a	यथैव हि महाभागाः कौन्तेया मम साम्प्रतम् ।
KK0114226008c	तथैव वासुदेवस्य पाण्डुपुत्रा न संशयः ॥
KK0114226009a	न तद्ध्यायति कौन्तेयः पाण्डुपुत्रो युधिष्ठिरः ।
KK0114226009c	यथैषां पुरुषव्याघ्रः श्रेयो ध्यायति केशवः ॥
KK0114226010	वैशम्पायन उवाच ।
KK0114226010a	`पृथायास्तु ततो वेश्म प्रविवेश महामतिः ।
KK0114226010c	पादौ स्पृष्ट्वा पृथायास्तु शिरसा च महीं गतः ॥
KK0114226011a	दृष्ट्वा तु देवरं कुन्ती शुशोच च मुहुर्मुहुः ।
KK0114226011	कुन्त्युवाच ।
KK0114226011c	वैचित्रवीर्य ते पुत्राः कथञ्चिज्जीवितास्त्वया ॥
KK0114226012a	त्वत्प्रसादाज्जतुगृहे मृताः प्रत्यागतास्तथा ।
KK0114226012c	कूर्मी चिन्तयते पुत्रान्यत्र वा तत्र सम्मता ॥
KK0114226013a	चिन्तया वर्धिताः पुत्रा यथा कुशलिनस्तथा ।
KK0114226013c	तव पुत्रास्तु जीवन्ति त्वद्भक्त्या भरतर्षभ ॥
KK0114226014a	यथा परभृतः पुत्रानरिष्टा वर्धयेत्सदा ।
KK0114226014c	तथैव पुत्रास्तु मम त्वया तात सुरक्षिताः ॥
KK0114226015a	क्लेशास्तु बहवः प्राप्तास्तथा प्राणान्तिका मया ।
KK0114226015c	अतः परं न जानामि कर्तव्यं ज्ञातुमर्हसि ॥
KK0114226016	विदुर उवाच ।
KK0114226016a	न विनश्यन्ति लोकेषु तव पुत्रा महाबलाः ।
KK0114226016c	अचिरेणैव कालेन स्वराज्यस्था भवन्ति ते ॥
KK0114226017a	बान्धवैः सहिताः सर्वे न शोकं कुरु माधवि ।
KK0114226017	वैशम्पायन उवाच ।'
KK0114226017c	ततस्ते समनुज्ञाता द्रुपदेन महात्मना ॥
KK0114226018a	पाण्डवाश्चैव कृष्णश्च विदुरश्च महामतिः ।
KK0114226018c	आदाय द्रौपदीं कृष्णां कुन्तीं चैव यशस्विनीम् ॥
KK0114226019a	सविहारं सुखं जग्मुर्नगरं नागसाह्वयम् ।
KK0114226019c	`सुवर्णकक्ष्याग्रैवेयान्सुवर्णाङ्कुशभूषितान् ॥
KK0114226020a	जाम्बूनदपरिष्कारान्प्रभिन्नकरटामुखान् ।
KK0114226020c	अधिष्ठितान्महामात्रैः सर्वशस्त्रसमन्वितान् ॥
KK0114226021a	सहस्रं प्रददौ राजा गजानां वरवर्मिणाम् ।
KK0114226021c	रथानां च सहस्रं वै सुवर्णमणिचित्रितम् ॥
KK0114226022a	चतुर्युजां भानुमच्च पञ्चानां प्रददौ तदा ।
KK0114226022c	सुवर्णपरिबर्हाणां वरचामरमालिनाम् ॥
KK0114226023a	जात्यश्वानां च पञ्चाशत्सहस्रं प्रददौ नृपः ।
KK0114226023c	दासीनामयुतं राजा प्रददौ वरभूषणम् ।
KK0114226024a	ततः सहस्रं दासानां प्रददौ वरधन्वनाम् ॥
KK0114226024c	हैमानि शय्यासनभाजनानिद्रव्याणि चान्यानि च गोधनानि ।
KK0114226025a	पृथक्पृथक्चैव ददौ स कोटिम्पाञ्चालराजः परमप्रहृष्टः ॥
KK0114226025c	शिबिकानां शतं पूर्णं वाहान्पञ्चशतं नरान् ॥
KK0114226026a	एवमेतानि पाञ्चालो जन्यार्थे प्रददौ धनम् ।
KK0114226026c	हरणं चापि पाञ्चाल्या ज्ञातिदेयं च सोमकः ॥
KK0114226027a	धृष्टद्युम्नो ययौ तत्र भगिनीं गृह्य भारत ।
KK0114226027c	नानद्यमानो बहुशस्तूर्यघोषैः सहस्रशः ॥'
KK0114226028a	श्रुत्वा चोपस्थितान्वीरान्धृतराष्ट्रोऽम्बिकासुतः ।
KK0114226028c	प्रतिग्रहाय पाण्डूनां प्रेषयामास कौरवान् ॥
KK0114226029a	विकर्णं च महेष्वासं चित्रसेनं च भारत ।
KK0114226029c	द्रोणं च परमेष्वासं गौतमं कृपमेव च ॥
KK0114226030a	तैस्तैः परिवृताः शूरैः शोभमाना महारथाः ।
KK0114226030c	नगरं हास्तिनपुरं शनैः प्रविविशुस्तदा ॥
KK0114226031a	`पाण्डवानागताञ्छ्रुत्वा नागरास्तु कुतूहलात् ।
KK0114226031c	मण्डयाञ्चक्रिरे तत्र नगरं नागसाह्वयम् ॥
KK0114226032a	मुक्तपुष्पावकीर्णं तु जलसिक्तं तु सर्वतः ।
KK0114226032c	धूपितं दिव्यधूपेन मङ्गलैश्चाभिसंवृतम् ॥
KK0114226033a	पताकोच्छ्रितमाल्यं च पुरमप्रतिमं बभौ ।
KK0114226033c	शङ्खभेरीनिनादैश्च नानावादित्रनिस्वनैः ॥'
KK0114226034a	कौतूहलेन नगरं पूर्यमाणमिवाभवत् ।
KK0114226034c	यत्र ते पुरुषव्याघ्राः शोकदुःखसमन्विताः ॥
KK0114226035a	`निर्गताश्च पुरात्पूर्वं धृतराष्ट्रप्रबाधिताः ।
KK0114226035c	पुनर्निवृत्ता दिष्ट्या वै सह मात्रा परन्तपाः ॥
KK0114226036a	इत्येवमीरिता वाचो जनैः प्रियचिकीर्षुभिः ।
KK0114226036c	'तत उच्चावचा वाचः प्रियाः सर्वत्र भारत ॥
KK0114226037a	उदीरितास्तदाऽशृण्वन्पाण्डवा हृदयङ्गमाः ।
KK0114226037	पौरा ऊचुः
KK0114226037c	अयं स पुरुषव्याघ्रः पुनरायाति धर्मवित् ॥
KK0114226038a	यो नः स्वानिव दायादान्धर्मेण परिरक्षति ।
KK0114226038c	अद्य पाण्डुर्महाराजो वनादिव मनःप्रियम् ॥
KK0114226039a	आगतश्चैवमस्माकं चिकीर्षन्नात्र संशयः ।
KK0114226039c	किं न्वद्य सुकृतं कर्म सर्वेषां नः प्रियं परम् ॥
KK0114226040a	यन्नः कुन्तीसुता वीरा भर्तारः पुनरागताः ।
KK0114226040c	यदि दत्तं यदि हुतं यदि वाप्यस्ति नस्तपः ।
KK0114226041a	तेन तिष्ठन्तु नगरे पाण्डवाः शरदां शतम् ॥
KK0114226041c	ततस्ते धृतराष्ट्रस्य भीष्मस्य च महात्मनः ।
KK0114226042a	अन्येषां च तदर्हाणां चक्रुः पादाभिवन्दनम् ॥
KK0114226042c	पृष्टास्तु कुशलप्रश्नं सर्वेण नगरेण ते ।
KK0114226042e	समाविशन्त वेश्मानि धृतराष्ट्रस्य शासनात् ॥ ॥

इति श्रीमन्महाभारते आदिपर्वणि विदुरागमनराज्यलाभपर्वणि षड्विंशत्यधिकद्विशततमोऽध्यायः ॥ 226 ॥
