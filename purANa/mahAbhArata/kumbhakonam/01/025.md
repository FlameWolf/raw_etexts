अध्यायः 025
*विनतया कद्रूवहनं गरुडेन सर्पवहनं च ॥ 1 ॥ सूर्यातपतप्तस्वपुत्ररक्षार्थं कद्रूकृत इन्द्रस्तवः ॥ 2 ॥
KK0105025001	सौतिरुवाच ।
KK0105025001a	ततः कामगमः पक्षी महावीर्यो महाबलः ।
KK0105025001b	मातुरन्तिकमागच्छत्परं पारं महोदधेः ॥
KK0105025002a	यत्र सा विनता तस्मिन्पणितेन पराजिता ।
KK0105025002b	अतीव दुःखसंतप्ता दासीभावमुपागता ॥
KK0105025003a	ततः कदाचिद्विनतां प्रणतां पुत्रसन्निधौ ।
KK0105025003b	काले चाहूय वचनं कद्रूरिदमभाषत ॥
KK0105025004a	नागानामालयं भद्रे सुरम्यं चारुदर्शनम् ।
KK0105025004b	समुद्रकुक्षावेकान्ते तत्र मां विनते नय ॥
KK0105025005	सौतिरुवाच ।
KK0105025005a	ततः सुपर्णमाता तामवहत्सर्पमातरम् ।
KK0105025005b	पन्नगान्गरुडश्चापि मातुर्वचनचोदितः ॥
KK0105025006a	स सूर्यमभितो याति वैनतेयो विहंगमः ।
KK0105025006b	सूर्यरश्मिप्रतप्ताश्च मूर्च्छिताः पन्नगाऽभवन् ॥
KK0105025007a	तदवस्थान्सुतान्दृष्ट्वा कद्रूः शक्रमथास्तुवत् ।
KK0105025007b	नमस्ते सर्वदेवेश नमस्ते बलसूदन ॥
KK0105025008a	नमुचिघ्न नमस्तेऽस्तु सहस्राक्ष शचीपते ।
KK0105025008b	सर्पाणां सूर्यतप्तानां वारिणा त्वं प्लवो भव ॥
KK0105025009a	त्वमेव परमं त्राणमस्माकममरोत्तम ।
KK0105025009b	ईशो असि पयः स्रष्टुं त्वमनल्पं पुरंदर ॥
KK0105025010a	त्वमेव मेघस्त्वं वायुस्त्वमग्निर्विद्युतोऽम्बरे ।
KK0105025010b	त्वमभ्रगणविक्षेप्ता त्वामेवाहुर्महाघनम् ॥
KK0105025011a	त्वं वज्रमतुलं घोरं घोषवांस्त्वं बलाहकः ।
KK0105025011b	स्रष्टा त्वमेव लोकानां संहर्ता चापराजितः ॥
KK0105025012a	त्वं ज्योतिः सर्वभूतानां त्वमादित्यो विभावसुः ।
KK0105025012b	त्वं महद्भूतमाश्चर्यं त्वं राजा त्वं सुरोत्तमः ॥
KK0105025013a	त्वं विष्णुस्त्वं सहस्राक्षस्त्वं देवस्त्वं परायणम् ।
KK0105025013b	त्वं सर्वममृतं देव त्वं सोमः परमार्चितः ॥
KK0105025014a	त्वं मुहूर्तस्तिथिस्त्वं च त्वं लवस्त्वं पुनः क्षणः ।
KK0105025014b	शुक्लस्त्वं बहुलस्त्वं च कला काष्ठा त्रुटिस्तथा ।
KK0105025014c	संवत्सरर्तवो मासा रजन्यश्च दिनानि च ॥
KK0105025015a	त्वमुत्तमा सगिरिवना वसुंधरा सभास्करं वितिमिरमम्बरं तथा ।
KK0105025015b	मदोदधिः सतिमितिमिङ्गिलस्तथा महोर्मिमान्बहुमकरो झषाकुलः ॥
KK0105025016a	महायशास्त्वमिति सदाऽभिपूज्यसे मनीषिभिर्मुदितमना महर्षिभिः ।
KK0105025016b	अभिष्टुतः पिबसि च सोममध्वरे कषट्कृतान्यपि च हवींषि भूतये ॥
KK0105025017a	त्वं विप्रैः सततमिहेज्यसे फलार्थं वेदाङ्गेष्वतुलबलौघ गीयसे च ।
KK0105025017b	त्वद्धेतोर्यजनपरायणा द्विजेन्द्रा वेदाङ्गान्यभिगमयन्ति सर्वयत्नैः ॥ ॥
इति श्रीमन्महाभारते आदिपर्वणि आस्तीकपर्वणि पञ्चविंशोऽध्यायः ॥ 25 ॥
*1-25-6 अभितः संमुखम् ॥ 1-25-14 बहुलः कृष्णपक्षः ॥ पञ्चविंशोऽध्यायः ॥ 25 ॥

