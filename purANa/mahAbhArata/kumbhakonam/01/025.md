अध्यायः 025
*विनतया कद्रूवहनं गरुडेन सर्पवहनं च ॥ 1 ॥ सूर्यातपतप्तस्वपुत्ररक्षार्थं कद्रूकृत इन्द्रस्तवः ॥ 2 ॥
001	सौतिरुवाच ।
001a	ततः कामगमः पक्षी महावीर्यो महाबलः ।
001b	मातुरन्तिकमागच्छत्परं पारं महोदधेः ॥
002a	यत्र सा विनता तस्मिन्पणितेन पराजिता ।
002b	अतीव दुःखसंतप्ता दासीभावमुपागता ॥
003a	ततः कदाचिद्विनतां प्रणतां पुत्रसन्निधौ ।
003b	काले चाहूय वचनं कद्रूरिदमभाषत ॥
004a	नागानामालयं भद्रे सुरम्यं चारुदर्शनम् ।
004b	समुद्रकुक्षावेकान्ते तत्र मां विनते नय ॥
005	सौतिरुवाच ।
005a	ततः सुपर्णमाता तामवहत्सर्पमातरम् ।
005b	पन्नगान्गरुडश्चापि मातुर्वचनचोदितः ॥
006a	स सूर्यमभितो याति वैनतेयो विहंगमः ।
006b	सूर्यरश्मिप्रतप्ताश्च मूर्च्छिताः पन्नगाऽभवन् ॥
007a	तदवस्थान्सुतान्दृष्ट्वा कद्रूः शक्रमथास्तुवत् ।
007b	नमस्ते सर्वदेवेश नमस्ते बलसूदन ॥
008a	नमुचिघ्न नमस्तेऽस्तु सहस्राक्ष शचीपते ।
008b	सर्पाणां सूर्यतप्तानां वारिणा त्वं प्लवो भव ॥
009a	त्वमेव परमं त्राणमस्माकममरोत्तम ।
009b	ईशो असि पयः स्रष्टुं त्वमनल्पं पुरंदर ॥
010a	त्वमेव मेघस्त्वं वायुस्त्वमग्निर्विद्युतोऽम्बरे ।
010b	त्वमभ्रगणविक्षेप्ता त्वामेवाहुर्महाघनम् ॥
011a	त्वं वज्रमतुलं घोरं घोषवांस्त्वं बलाहकः ।
011b	स्रष्टा त्वमेव लोकानां संहर्ता चापराजितः ॥
012a	त्वं ज्योतिः सर्वभूतानां त्वमादित्यो विभावसुः ।
012b	त्वं महद्भूतमाश्चर्यं त्वं राजा त्वं सुरोत्तमः ॥
013a	त्वं विष्णुस्त्वं सहस्राक्षस्त्वं देवस्त्वं परायणम् ।
013b	त्वं सर्वममृतं देव त्वं सोमः परमार्चितः ॥
014a	त्वं मुहूर्तस्तिथिस्त्वं च त्वं लवस्त्वं पुनः क्षणः ।
014b	शुक्लस्त्वं बहुलस्त्वं च कला काष्ठा त्रुटिस्तथा ।
014c	संवत्सरर्तवो मासा रजन्यश्च दिनानि च ॥
015a	त्वमुत्तमा सगिरिवना वसुंधरा सभास्करं वितिमिरमम्बरं तथा ।
015b	मदोदधिः सतिमितिमिङ्गिलस्तथा महोर्मिमान्बहुमकरो झषाकुलः ॥
016a	महायशास्त्वमिति सदाऽभिपूज्यसे मनीषिभिर्मुदितमना महर्षिभिः ।
016b	अभिष्टुतः पिबसि च सोममध्वरे कषट्कृतान्यपि च हवींषि भूतये ॥
017a	त्वं विप्रैः सततमिहेज्यसे फलार्थं वेदाङ्गेष्वतुलबलौघ गीयसे च ।
017b	त्वद्धेतोर्यजनपरायणा द्विजेन्द्रा वेदाङ्गान्यभिगमयन्ति सर्वयत्नैः ॥ ॥
इति श्रीमन्महाभारते आदिपर्वणि आस्तीकपर्वणि पञ्चविंशोऽध्यायः ॥ 25 ॥
*1-25-6 अभितः संमुखम् ॥ 1-25-14 बहुलः कृष्णपक्षः ॥ पञ्चविंशोऽध्यायः ॥ 25 ॥

