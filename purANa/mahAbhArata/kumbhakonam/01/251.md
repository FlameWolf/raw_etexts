अध्यायः 251

अग्निना वरुणात् आहृतानां रथादीनां अर्जुनाय दानम् ॥ 1 ॥ अग्नेः खाण्डवदाहारम्भः ॥ 2 ॥
001	वैशम्पायन उवाच ।
001a	एवमुक्तः स भगवान्धूमकेतुर्हुताशनः ।
001c	चिन्तयामास वरुणं लोकपालं दिदृक्षया ॥
002a	आदित्यमुदके देवं निवसन्तं जलेश्वरम् ।
002c	स च तच्चिन्तितं ज्ञात्वा दर्शयामास पावकम् ॥
003a	तमब्रवीद्भमकेतुः प्रतिगृह्य जलेश्वरम् ।
003c	चतुर्थं लोकपालानां देवदेवं सनातनम् ॥
004a	सोमेन राज्ञा यद्दत्तं धनुश्चैवेषुधी च ते ।
004c	तत्प्रयच्छोभयं शीघ्रं रथं च कपिलक्षणम् ॥
005a	कार्यं च सुमहत्पार्थो गाण्डीवेन करिष्यति ।
005c	चक्रेण वासुदेवश्च तन्ममाद्य प्रदीयताम् ॥
006a	ददानीत्येव वरुणः पावकं प्रत्यभाषत ।
006c	तदद्भुतं महावीर्यं यशःकीर्तिविवर्धनम् ॥
007a	सर्वशस्त्रैरनाधृष्यं सर्वशस्त्रप्रमाथि च ।
007c	सर्वायुधमहामात्रं परसैन्यप्रधर्षणम् ॥
008a	एकं शतसहस्रेण सम्मितं राष्ट्रवर्धनम् ।
008c	चित्रमुच्चावचैर्वर्णैः शोभितं श्लक्ष्णमव्रणम् ॥
009a	देवदानवगन्धर्वैः पूजितं शाश्वतीः समाः ।
009c	प्रादाच्चैव धनूरत्नमक्षय्यौ च महेषुधी ॥
010a	रथं च दिव्याश्वयुजं कपिप्रवरकेतनम् ।
010c	उपेतं राजतैरश्वैर्गान्धर्वैर्हेममालिभिः ॥
011a	पाण्डुराभ्रप्रतीकाशैर्मनोवायुसमैर्जवे ।
011c	सर्वोपकरणैर्युक्तमजय्यं देवदानवैः ॥
012a	भानुमन्तं महाघोषं सर्वरत्नमनोरमम् ।
012c	ससर्ज यं सुतपसा भौमनो भुवनप्रभुः ॥
013a	प्रजापतिरनिर्देश्यं यस्य रूपं रवेरिव ।
013c	यं स्म सोमः समारुह्य दानवानजयत्प्रभुः ॥
014a	नवमेघप्रतीकाशं ज्ललन्तमिव च श्रिया ।
014c	आश्रितौ तं रथश्रेष्ठं शक्रायुधसमावुभौ ॥
015a	तापनीया सुरुचिरा ध्वजयष्टिरनुत्तमा ।
015c	तस्यां तु वानरो दिव्यः सिंहशार्दूलकेतनः ॥
016a	`हनूमान्नाम तेजस्वी कामरूपी महाबलः ।
016c	'दिधक्षन्निव तत्र स्म संस्थितो मूर्ध्न्यशोभत ।
016e	ध्वजे भूतानि तत्रासन्विविधानि महान्ति च ॥
017a	नादेन रिपुसैन्यानां येषां संज्ञा प्रणश्यति ।
017c	स तं नानापताकाभिः शोभितं रथसत्तमम् ॥
018a	प्रदक्षिणमुपावृत्य दैवतेभ्यः प्रणम्य च ।
018c	सन्नद्धः कवची खड्गी बद्धगोधाङ्गुलित्रकः ॥
019a	आरुरोह तदा पार्थो विमानं सुकृती यथा ।
019c	तच्च दिव्यं धनुः श्रेष्ठं ब्रह्मणा निर्मितं पुरा ॥
020a	गाण्डीवमुपसङ्गृह्य बभूव मुदितोऽर्जुनः ।
020c	हुताशनं पुरस्कृत्य ततस्तदपि वीर्यवान् ॥
021a	जग्राह बलमास्थाय ज्यया च युयुजे धनुः ।
021c	मौर्व्यां तु योज्यमानायां बलिना पाण्डवेन ह ॥
022a	येऽशृष्वन्कूजितं यत्र तेषां वै व्यथितं मनः ।
022c	लब्ध्वा रथं धनुश्चैव तथाऽक्षय्ये महेषुधी ॥
023a	बभूव कल्यः कौन्तेयः प्रहृष्टः साह्यकर्मणि ।
023c	वज्रनाभं ततश्चक्रं ददौ कृष्णाय पावकः ॥
024a	आग्नेयमस्त्रं दयितं स च कल्योऽभवत्तदा ।
024c	अब्रवीत्पावकश्चैवमेतेन मधुसूदन ॥
025a	अमानुषानपि रणे जेष्यसि त्वमसंशयम् ।
025c	अनेन तु मनुष्याणां देवानामपि चाहवे ॥
026a	रक्षःपिशाचदैत्यानां नागानां चाधिकस्तथा ।
026c	भविष्यसि न सन्देहः प्रवरोऽपि निबर्हणे ॥
027a	क्षिप्तं क्षिप्तं रणे चैतत्त्वया माधव शत्रुषु ।
027c	हत्वाऽप्रतिहतं सङ्ख्ये पाणिमेष्यति ते पुनः ॥
028	वैशम्पायन उवाच ।
028a	वरुणश्च ददौ तस्मै गदामशनिनिःस्वनाम् ।
028c	दैत्यान्तकरणीं घोरां नाम्ना कौमोदकीं प्रभुः ॥
029a	ततः पावकमब्रूतां प्रहृष्टावर्जुनाच्युतौ ।
029c	कृतास्त्रौ शस्त्रसम्पन्नौ रथिनौ ध्वजिनावपि ॥
030a	कल्यौ स्वो भगवन्योद्धुमपि सर्वैः सुरासुरैः ।
030c	किं पुनर्वज्रिणैकेन पन्नगार्थे युयुत्सता ॥
031	अर्जुन उवाच ।
031a	चक्रपाणिर्हृषीकेशो विचरन्युधि वीर्यवान् ।
031c	चक्रेण भस्मसात्सर्वं विसृष्टेन तु वीर्यवान् ।
031e	त्रिषु लोकेषु तन्नास्ति यन्न कुर्याज्जनार्दनः ॥
032a	गाण्डीवं धनुरादाय तथाऽक्षय्ये महेषुधी ।
032c	अहमप्युत्सहे लोकान्विजेतुं युधि पावक ॥
033a	सर्वतः परिवार्यैवं दावमेतं महाप्रभो ।
033c	कामं सम्प्रज्वलाद्यैव कल्यौ स्वः साह्यकर्मणि ॥
034a	`यदि खाण्डवमेष्यति प्रमादात्सगणो वा परिरक्षितुं महेन्द्रः ।
034c	शरताडितगात्रकुण्डलानां कदनं द्रक्ष्यति देववाहिनीनाम् ॥'
035	वैशम्पायन उवाच ।
035a	एवमुक्तः स भगवान्दाशार्हेणार्जुनेन च ।
035c	तैजसं रूपमास्थाय दावं दग्धुं प्रचक्रमे ॥
036a	सर्वतः परिवार्याथ सप्तार्चिर्ज्वलनस्तथा ।
036c	ददाह खाण्डवं दावं युगान्तमिव दर्शयन् ॥
037a	प्रतिगृह्य समाविश्य तद्वनं भरतर्षभ ।
037c	मेघस्तनितनिर्घोषः सर्वभूतान्यकम्पयत् ॥
038a	दह्यतस्तस्य च बभौ रूपं दावस्य भारत ।
038c	मेरोरिव नगेन्द्रस्य कीर्णस्यांशुमतोंशुभिः ॥ ॥

इति श्रीमन्महाभारते आदिपर्वणि खाण्डवदाहपर्वणि एकपञ्चाशदधिकद्विशततमोऽध्यायः ॥ 251 ॥

1-251-2 आदित्यमदितेः पुत्रम् ॥ 1-251-7 महामात्रं प्रधानम् ॥ 1-251-12 भौमनो विश्वकर्मा ॥ 1-251-15 सिंहशार्दूलवद्भयङ्करः केतनः कायोयस्य सः ॥ 1-251-23 कल्यः समर्थः वज्रं वरत्रा सा नाभौ यस्य तत् ॥ 1-251-27 हत्वा हत्वा रिपून्सङ्ख्ये इति घ. पाठः ॥ एकपञ्चाशदधिकद्विशततमोऽध्यायः ॥ 251 ॥
