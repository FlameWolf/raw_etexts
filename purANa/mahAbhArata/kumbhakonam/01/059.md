अध्यायः 059

(अध्यायः 059

(अथांशावतरणपर्व ॥ 6 ॥)

सौतेर्भारतकथनप्रतिज्ञा ॥ 1 ॥
001	शौनक उवाच ।
001a	भृगुवंशात्प्रभृत्येव त्वया मे कीर्तितं महत् ।
001c	आख्यानमखिलं तात सौते प्रीतोऽस्मितेन ते ॥
002a	प्रक्ष्यामि चैव भूयस्त्वां यथावत्सूतनन्दन ।
002c	याः कथा व्याससंपन्नास्ताश्च भूयो विचक्ष्व मे ॥
003a	तस्मिन्परमदुष्पारे सर्पसत्रे महात्मनाम् ।
003c	कर्मान्तरेषु यज्ञस्य सदस्यानां तथाऽध्वरे ॥
004a	या बभूवुः कथाश्चित्रा येष्वर्थेषु यथातथम् ।
004c	त्वत्त इच्छामहे श्रोतुं सौते त्वं वै प्रचक्ष्व नः ॥
005	सौतिरुवाच ।
006a	कर्मान्तरेष्वकथयन्द्विजा वेदाश्रयाः कथाः ।
006c	व्यासस्त्वकथयच्चित्रमाख्यानं भारतं महत् ॥
007	शौनक उवाच ।
007a	महाभारतमाख्यानं पाण्डवानां यशस्करम् ।
007c	जनमेजयेन पृष्टः सन्कृष्णद्वैपायनस्तदा ॥
008a	श्रावयामास विधिवत्तदा कर्मान्तरे तु सः ।
008c	तामहं विधिवत्पुण्यां श्रोतुमिच्छामि वै कथाम् ॥
009a	मनःसागरसंभूतां महर्षेर्भावितात्मनः ।
009c	कथयस्व सतां श्रेष्ठ सर्वरत्नमयीमिमाम् ॥
010	सौतिरुवाच ।
010a	हन्त ते कथयिष्यामि महदाख्यानमुत्तमम् ।
010c	कृष्णद्वैपायनमतं महाभारतमादितः ॥
011a	शृणु सर्वमशेषेण कथ्यमानं मया द्विज ।
011c	शंसितुं तन्महान्हर्षो ममापीह प्रवर्तते ॥ ॥

इति श्रीमन्महाभारते आदिपर्वणि अंशावतरणपर्वणि एकोनषष्टितमोऽध्यायः ॥ 59 ॥
