अध्यायः 094

समयबन्धपूर्वकं गान्धर्वेण विवाहेन शकुन्तलापाणिग्रहणम् ॥ 1 ॥ कण्वस्य स्वाश्रमं प्रति प्रत्यागमनम् ॥ 2 ॥ कण्वशकुन्तलासंवादः ॥ 3 ॥ कण्वाच्छकुन्तलाया वरलाभः ॥ 4 ॥
001	दुष्यन्त उवाच 
001a	सुव्यक्तं राजपुत्री त्वं यथा कल्याणि भाषसे ।
001c	भार्या मे भव सुश्रोणि ब्रूहि किं करवाणि ते ॥
002a	सुवर्णमालां वासांसि कुण्डले परिहाटके ।
002c	नानापत्तनजे शुभ्रे मणिरत्ने च शोभने ॥
003a	आहरामि तवाद्याहं निष्कादीन्यजिनानि च ।
003c	सर्वं राज्यं तवाद्यास्तु भार्या मे भव शोभने ॥
004a	गान्धर्वेण च मां भीरु विवाहेनैहि सुन्दरि ।
004c	विवाहानां हि रम्भोरु गान्धर्वः श्रेष्ठ उच्यते ॥
005	शकुन्तलोवाच 
005a	फलाहारो गतो राजन्पिता मे इत आश्रमात् ।
005c	मुहूर्तं सम्प्रतीक्षस्व स मां तुभ्यं प्रदास्यति ॥
006a	'पिता हि मे प्रभुर्नित्यं दैवतं परमं मम ।
006c	यस्मै मां दास्यति पिता स मे भर्ता भविष्यति ॥
007a	पिता रक्षति कौमारे भर्ता रक्षति यौवने ।
007c	पुत्रस्तु स्थाविरे भावे न स्त्री स्वातन्त्र्यमर्हति ॥
008a	समन्यमाना राजेन्द्र पितरं मे तपस्विनम् ।
008c	अधर्मेण हि धर्मिष्ठ कथं वरमुपास्महे ॥
009	दुष्यन्त उवाच 
009a	मामैवं वद कल्याणि तपोराशिं दमात्मकम् ।
009	शकुन्तलोवाच 
009c	मन्युप्रहरणा विप्रा न विप्राः शस्त्रपाणयः ॥
010a	मन्युना घ्नन्ति ते शत्रून्वज्रेणेन्द्र इवासुरान् ।
010c	अग्निर्दहति तेजोभिः सूर्यो दहति रश्मिभिः ॥
011a	राजा दहति दण्डेन ब्राह्मणो मन्युना दहेत् ।
011c	क्रोधिता मन्युना घ्नन्ति वज्रपाणिरिवासुरान् ॥
012	दुष्यन्त उवाच 
012a	जाने भद्रे महर्षिं तं तस्य मन्युर्न विद्यते ।
012c	'इच्छामि त्वां वरारोहे भजमानामनिन्दिते ।
012e	त्वदर्थं मां स्थितं विद्धि त्वद्गतं हि मनो मम ॥
013a	आत्मनो बन्धुरात्मैव गतिरात्मैव चात्मनः ।
013c	आत्मनैवात्मनो दानं कर्तुमर्हसि धर्मतः ॥
014a	अष्टावेव समासेन विवाहा धर्मतः स्मृताः ।
014c	ब्राह्मो दैवस्तथैवार्षः प्राजापत्यस्तथाऽऽसुरः ॥
015a	गान्धर्वो राक्षसश्चैव पैशाचश्चाष्टमः स्मृतः ।
015c	तेषां धर्म्यान्यथापूर्वं मनुः स्वायम्भुवोऽब्रवीत् ॥
016a	प्रशस्तांश्चतुरः पूर्वान्ब्राह्मणस्योपधारय ।
016c	षडानुपूर्व्या क्षत्रस्य विद्धि धर्म्याननिन्दिते ॥
017a	राज्ञां तु राक्षसोऽप्युक्तो विट्शूद्रेष्वासुरः स्मृतः ।
017c	पञ्चानां तु त्रयो धर्म्या अधर्म्यौ द्वौ स्मृताविह ॥
018a	पैशाच आसुरश्चैव न कर्तव्यौ कदाचन ।
018c	अनेन विधिना कार्यो धर्मस्यैषा गतिः स्मृता ॥
019a	गान्धर्वराक्षसौ क्षत्रे धर्म्यौ तौ मा विशङ्किथाः ।
019c	पृथग्वा यदि वा मिश्रौ कर्तव्यौ नात्र संशयः ॥
020a	सा त्वं मम सकामस्य सकामा वरवर्णिनी ।
020c	गान्धर्वेण विवाहेन भार्या भवितुमर्हसि ॥
021	शकुन्तलोवाच 
021a	यदि धर्मपथस्त्वेव यदि चात्मा प्रभुर्मम ।
021c	प्रदाने पौरवश्रेष्ठ शृणु मे समयं प्रभो ॥
022a	सत्यं मे प्रतिजानीहि यथा वक्ष्याम्यहं रहः ।
022c	मयि जायेत यः पुत्रः स भवेत्त्वदनन्तरः ॥
023a	युवराजो महाराज सत्यमेतद्ब्रवीमि ते ।
023c	यद्येतदेवं दुष्यन्त अस्तु मे सङ्गमस्त्वया ॥
024	वैशम्पायन उवाच 
024a	`तस्यास्तु सर्वं संश्रुत्य यथोक्तं स विशाम्पतिः ।
024c	दुष्यन्तः पुनरेवाह यद्यदिच्छसि तद्वद ॥
025	शकुन्तलोवाच 
025a	ख्यातो लोकप्रवादोयं विवाह इति शास्त्रतः ।
025c	वैवाहिकीं क्रियां सन्तः प्रशंसन्ति प्रजाहिताम् ॥
026a	लोकप्रवादशान्त्यर्थं विवाहं विधिना कुरु ।
026c	सन्त्यत्र यज्ञपात्राणि दर्भाः सुमनसोऽक्षताः ॥
027a	यथा युक्तो विवाहः स्यात्तथा युक्ता प्रजा भवेत् ।
027c	तस्मादाज्यं हविर्लाजाः सिकता ब्राह्मणास्तव ॥
028a	वैवाहिकानि चान्यानि समस्तानीह पार्थिव ।
028c	दुरुक्तमपि राजेन्द्र क्षन्तव्यं धर्मकारणात् ॥
029	वैशम्पायन उवाच '
029a	एवमस्त्विति तां राजा प्रत्युवाचाविचारयन् ।
029c	अपि च त्वां हि नेष्यामि नगरं स्वं शुचिस्मिते ॥
030a	यथा त्वमर्हा सुश्रोणि मन्यसे तद्ब्रवीमि ते ।
030c	एवमुक्त्वा स राजर्षिस्तामनिन्दितगामिनीम् ॥
031a	'पुरोहितं समाहूय वचनं युक्तमब्रवीत् ।
031c	राजपुत्र्या यदुक्तं वै न वृथा कर्तुमुत्सहे ॥
032a	क्रियाहीनो हि न भवेन्मम पुत्रो महाद्युतिः ।
032c	तथा कुरुष्व शास्त्रोक्तं विवाहं मा चिरं कुरु ॥
033a	एवमुक्तो नृपतिना द्विजः परमयन्त्रितः ।
033c	शोभनं राजराजेति विधिना कृतवान्द्विजः ॥
034a	शासनाद्विप्रमुख्यस्य कृतकौतुकमङ्गलः ।
034c	'जग्राह विधिवत्पाणावुवास च तया सह ॥
035a	विश्वास्य चैनां स प्रायादब्रवीच्च पुनः पुनः ।
035c	प्रेषयिष्ये तवार्थाय वाहिनीं चतुरङ्गिणीम् ॥
036a	`त्रैविद्यवृद्धैः सहितां नानाराजजनैः सह ।
036c	शिबिकासहस्रैः सहिता वयमायान्ति बान्धवाः ॥
037a	मूकाश्चैव किराताश्च कुब्जा वामनकैः सह ।
037c	सहिताः कञ्चुकिवरैर्वाहिनी सूतमागधैः ॥
038a	शङ्खदुन्दुभिनिर्घोषैर्वनं च समुपैष्यति ।
038c	तथा त्वामानयिष्यामि नगरं स्वं शुचिस्मिते ॥
039a	अन्यथा त्वां न नेष्यामि स्वनिवेशमसत्कृताम् ।
039c	सर्वमङ्गलसत्कारैः सुभ्रु सत्यं करोमि ते ॥
040	वैशम्पायन उवाच 
040a	एवमुक्त्वा स राजर्षिस्तामनिन्दितगामिनीम् ।
040c	परिष्वज्य च बाहुभ्यां स्मितपूर्वमुदैक्षत ॥
041a	प्रदक्षिणीकृतां देवीं पुनस्तां परिषस्वजे ।
041c	शकुन्तला सा सुमुखी पपात नृपपादयोः ॥
042a	तां देवीं पुनरुत्थाप्य मा शुचेति पुनः पुनः । 
042c	शपेयं सुकृतेनैव प्रापयिष्ये नृपात्मजे ॥'
043a	इति तस्याः प्रतिश्रुत्य स नृपो जनमेजय ।
043c	मनसा चिन्तयन्प्रायात्काश्यपं प्रति पार्थिव ॥
044a	भगवांस्तपसा युक्तः श्रुत्वा किं नु करिष्यति ।
044c	तं न प्रसाद्यागतोऽहं प्रसीदेति द्विजोत्तमम् ।
044e	एवं सञ्चिन्तयन्नेव प्रविवेश स्वकं पुरम् ॥
045a	ततो मुहूर्ते याते तु कण्वोऽप्याश्रममागमत् ।
045c	शकुन्तला च पितरं ह्रिया नोपजगाम तम् ॥
046a	'शङ्कितेव च विप्रर्षिमुपचक्राम सा शनैः ।
046c	ततोऽस्य भारं जग्राह आसनं चाप्यकल्पयत् ॥
047a	प्राक्षालयच्च सा पादौ काश्यपस्य महात्मनः ।
047c	न चैनं लज्जयाऽशक्नोदक्षिभ्यामभिवीक्षितुम् ॥
048a	शकुन्तला च सव्रीडा तमृषिं नाभ्यभाषत ।
048c	तस्मात्स्वधर्मात्स्खलिता भीता सा भरतर्षभ ॥
049a	अभवद्दोषदर्शित्वाद्ब्रह्मचारिण्ययन्त्रिता ।
049c	स तदा व्रीडितां दृष्ट्वा ऋषिस्तां प्रत्यभाषत ॥
050	कण्व उवाच 
050a	सव्रीडैव च दीर्घायुः पुरेव भविता न च ।
050c	वृत्तं कथय रम्भोरु मा त्रासं च प्रकल्पय ॥
051	वैशम्पायन उवाच 
051a	ततः प्रक्षाल्य पादौ सा विश्रान्तं पुनरब्रवीत् ।
051c	निधाय कामं तस्यर्षेः कन्दानि च फलानि च ॥
052a	ततः संवाह्य पादौ सा विश्रान्तं वेदिमध्यमा ।
052c	शकुन्तला पौरवाणां दुष्यन्तं जग्मुषी पतिम् ॥
053a	ततः कृच्छ्रादतिशुभा सव्रीडा श्रमती तदा ।
053c	सगद्गदमुवाचेदं काश्यपं सा शुचिस्मिता ॥
054	शकुन्तलोवाच 
054a	राजा ताताजगामेह दुष्यन्त इलिलात्मजः ।
054c	मया पतिर्वृतो योऽसौ दैवयोगादिहागतः ॥
055a	तस्य तात प्रसीद त्वं भर्ता मे सुमहायशाः ।
055c	अतः सर्वं तु यद्वृत्तं दिव्यज्ञानेन पश्यसि ॥
056a	अभयं क्षत्रियकुले प्रसादं कर्तुमर्हसि ।
056	वैशम्पायन उवाच 
056c	चक्षुषा स तु दिव्येन सर्वं विज्ञाय काश्यपः ॥
057a	ततो धर्मिष्ठतां मत्वा धर्मे चास्खलितं मनः ।
057c	उवाच भगवान्प्रीतस्तद्वृत्तं सुमहातपाः ॥
058	कण्व उवाच 
058a	एवमेतन्मया ज्ञातं दृष्टं दिव्येन चक्षुषा ।
058c	त्वयाऽद्य राजान्वयया मामनादृत्य यत्कृतम्' ॥
059a	पुंसा सह समायोगो न स धर्मोपघातकः ।
059c	न भयं विद्यते भद्रे मा शुचः सुकृतं कृतम् ॥
060a	क्षत्रियस्य तु गान्धर्वो विवाहः श्रेष्ठ उच्यते ।
060c	सकामायाः सकामेन निमन्त्रः श्रेष्ठ उच्यते ॥
061a	`किं पुनर्विधिवत्कृत्वा सुप्रजस्त्वमवाप्स्यसि ।
061c	'धर्मात्मा च महात्मा च दुष्यन्तः पुरुषोत्तमः ॥
062a	अभ्यागच्छत्पतिर्यस्त्वां भजमानां शकुन्तले ।
062c	महात्मा जनिता लोके पुत्रस्तव महायशाः ॥
063a	स च सर्वां समुद्रान्तां कृत्स्नां भोक्ष्यति मेदिनीम् ।
063c	परं चाभिप्रयातस्य चक्रं तस्य महात्मनः ॥
064a	भविष्यत्यप्रतिहतं सततं चक्रवर्तिनः ।
064c	प्रसन्न एव तस्याहं त्वकृते वरवर्णिनि ॥
065a	ऋतवो बहवस्ते वै गता व्यर्थाः शुचिस्मिते ।
065c	सार्थकं सांप्रतं ह्येतन्न च पाप्मास्ति तेऽनघे ।
065e	गृहाण च वरं मत्तस्तत्कृते यदभीप्सितम् ॥
066	शकुन्तलोवाच 
066a	मया पतिर्वृतो योऽसौ दुष्यन्तः पुरुषोत्तमः ।
066c	मम चैव पतिर्दृष्टो देवतानां समक्षतः ।
066e	तस्मै ससचिवाय त्वं प्रसादं कर्तुमर्हसि ॥
067	वैशम्पायन उवाच 
067a	इत्येवमुक्त्वा मनसा प्रणिधाय मनस्विनी ।
067c	ततो धर्मिष्ठतां वव्रे राज्ये चास्खलनं तथा ॥
068a	शकुन्तलां पौरवाणां दुष्यन्तहितकाम्यया ।
068c	`एवमस्त्विति तां प्राह कण्वो धर्मभृतां वरः ॥
069ac	पस्पर्श चापि पाणिभ्यां सुतां श्रीमिवरूपिणीम् ॥
070	कण्व उवाच 
070a	अद्यप्रभृति देवी त्वं दुष्यन्तस्य महात्मनः ।
070c	पतिव्रतानां या वृत्तिस्तां वृत्तिमनुपालय ॥
071	वैशम्पायन उवाच 
071a	इत्येवमुक्त्वा धर्मात्मा तां विशुद्ध्यर्थमस्पृशत् ।
071c	स्पृष्टमात्रे शरीरे तु परं हर्षमवाप सा ॥' 

इति श्रीमन्महाभारते आदिपर्वणि सम्भवपर्वणि चतुर्नवतितमोऽध्यायः ॥ 94 ॥

1-94-4 गान्धर्वो वरवध्वोरैकमत्येन कृतः ॥ 
1-94-5 फलाहारः फलान्याहर्तुं गतः ॥ 
1-94-17 पञ्चानां ब्राह्मादीनां त्रयो ब्राह्मदैवप्राजापत्या धर्म्याः । द्वावर्षासुरौ कन्याशुल्कग्रहणादधर्म्यौ ॥ 
1-94-18 तयोरप्यासुरः पैशाचवदत्यन्तं हेय इत्याह । पैशाच इति ॥ 
1-94-19 परिशेषाद्गन्धर्वराक्षसौ क्षत्रियस्य धर्म्यावित्याह गान्धर्वेति ॥ 
1-94-42 शपेयं शपथं कुर्याम् ॥ चतुर्नवतितमोऽध्यायः ॥ 94 ॥
