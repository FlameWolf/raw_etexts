अध्यायः 088

पूरुवंशकथनम् ॥ 1 ॥
KK0107088001	जनमेजय उवाच 
KK0107088001a	पुत्रं ययातेः प्रबूहि पूरुं धर्मभृतां वरम् ।
KK0107088001c	आनुपूर्व्येण ये चान्ये पूरोर्वंशविवर्धनाः ॥
KK0107088002a	विस्तरेण पुनर्ब्रूहि दौष्यन्तेर्जनमेजयात् ।
KK0107088002c	सम्बभूव यथा राजा भरतो द्विजसत्तम ॥
KK0107088003	वैशम्पायन उवाच 
KK0107088003a	पूरुर्नृपतिशार्दूलो यथैवास्य पिता नृप ।
KK0107088003c	धर्मनित्यः स्थितो राज्ये शक्रतुल्यपराक्रमः ॥
KK0107088004a	प्रवीरेश्वररौद्राश्वास्त्रयः पुत्रा महारथाः ।
KK0107088004c	पूरोः पौष्ट्यामजायन्त प्रवीरो वंशकृत्ततः ॥
KK0107088005a	मनस्युरभवत्तस्माच्छूरसेनीसुतः प्रभुः ।
KK0107088005c	पृथिव्याश्चतुरन्ताया गोप्ता राजीवलोचनः ॥
KK0107088006a	शक्तः संहननो वाग्मी सौवीरीतनयास्त्रयः ।
KK0107088006c	मनस्योरभवन्पुत्राः शूराः सर्वे महारथाः ॥
KK0107088007a	अन्वग्भानुप्रभृतयो मिश्रकेश्यां मनस्विनः ।
KK0107088007c	रौद्राश्वस्य महेष्वासा दशाप्सरसि सूनवः ॥
KK0107088008a	यज्वानो जज्ञिरे शूराः प्रजावन्तो बहुश्रुताः ।
KK0107088008c	सर्वे सर्वास्त्रविद्वासः सर्वे धर्मपरायणाः ॥
KK0107088009a	ऋचेयुरथ कक्षेयुः कृकणेयुश्च वीर्यवान् ।
KK0107088009c	स्थण्डिलेयुर्वनेयुश्च जलेयुश्च महायशाः ॥
KK0107088010a	तेजेयुर्बलावान्धीमान्सत्येयुश्चन्द्रविक्रमः ।
KK0107088010c	धर्मेयुः सन्नतेयुश्च दशमो देवविक्रमः ॥
KK0107088011a	अनाधृष्टिरभूत्तेषां विद्वान्भुवि तथैकराट् ।
KK0107088011c	ऋचेयुरथ विक्रान्तो देवानामिव वासवः ॥
KK0107088012a	अनाधृष्टिसुतस्त्वासीद्राजसूयाश्वमेधकृत् ।
KK0107088012c	मतिनार इति ख्यातो राजा परमधार्मिकः ॥
KK0107088013a	मतिनारसुता राजंश्चत्वारोऽमितविक्रमाः ।
KK0107088013c	तंसुर्महानतिरथो द्रुह्युश्चाप्रतिमद्युतिः ॥
KK0107088014a	तेषां तंसुर्महावीर्यः पौरवं वंशमुद्वहन् ।
KK0107088014c	आजहार यशो दीप्तं जिगाय च वसुन्धराम् ॥
KK0107088015a	ईलिनं तु सुतं तंसुर्जनयामास वीर्यवान् ।
KK0107088015c	सोऽपि कृत्स्नामिमां भूमिं विजिग्ये जयतां वरः ॥
KK0107088016a	रथन्तर्यां सुतान्पञ्च पञ्चभूतोपमांस्ततः ।
KK0107088016c	ईलिनो जनयामास दुष्यन्तप्रभृतीन्नृपान् ॥
KK0107088017a	दुष्यन्तं शूरभीमौ च प्रवसुं वसुमेव च ।
KK0107088017c	तेषां श्रेष्ठोऽभवद्राजा दुष्यन्तो दुर्जयो युधि ॥
KK0107088018a	दुष्यन्ताल्लक्षणायां तु जज्ञे वै जनमेजयः ।
KK0107088018c	शकुन्तलायां भरतो दौष्यन्तिरभवत्सुतः ॥
KK0107088019ac	तस्माद्भरतवंशस्य विप्रतस्थे महद्यशः ॥ ॥

इति श्रीमन्महाभारते आदिपर्वणि सम्भवपर्वणि अष्टाशीतितमोऽध्यायः ॥ 88 ॥
