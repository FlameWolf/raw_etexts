अध्यायः 180

धृष्टद्युम्नाद्युत्पत्तिकथनार्थं द्रोणद्रुपदयोरुत्पत्तिकथनपूर्वकं द्रुपदवृत्तान्तकथनम् ॥ 1 ॥
001	ब्राह्मण उवाच 
001a	गङ्गाद्वारं प्रति महान्बभूवर्षिर्महातपाः ।
001c	भरद्वाजो महाप्राज्ञः सततं संशितव्रतः ॥
002a	सोऽभिषेक्तुं गतो गङ्गां पूर्वमेवागतां सतीम् ।
002c	ददर्शाप्सरसं तत्र घृताचीमाप्लुतामृषिः ॥
003a	तस्या वायुर्नदीतीरे वसनं व्यहरत्तदा ।
003c	अपकृष्टाम्बरां दृष्ट्वा तामृषिश्चकमे तदा ॥
004a	तस्यां संसक्तमनसः कौमारब्रह्मचारिणः ।
004c	चिरस्य रेतश्चस्कन्द तदृषिर्द्रोण आदधे ॥
005a	ततः समभवद्द्रोणः कुमारस्तस्य धीमतः ।
005c	अध्यगीष्ट स वेदांश्च वेदाङ्गानि च सर्वशः ॥
006a	भरद्वाजस्य तु सखा पृषतो नाम पार्थिवः ।
006c	तस्यापि द्रुपदो नाम तदा समभवत्सुतः ॥
007a	स नित्यमाश्रमं गत्वा द्रोणेन सह पार्षतः 
007c	चिक्रीडाध्ययनं चैव चकार क्षत्रियर्षभः ॥
008a	ततस्तु पृषतेऽतीते स राजा द्रुपदोऽभवत् ।
008c	द्रोणोऽपि रामं शुश्राव दित्सन्तं वसु सर्वशः ॥
009a	वनं तु प्रस्थितं रामं भरद्वाजसुतोऽब्रवीत् ।
009c	आगतं वित्तकामं मां विद्धि द्रोणं द्विजोत्तम ॥
010	राम उवाच 
010a	शरीरमात्रमेवाद्य मया समवशेषितम् ।
010c	अस्त्राणि वा शरीरं वा ब्रह्मन्नेकतमं वृणु ॥
011	द्रोण उवाच 
011a	अस्त्राणि चैव सर्वाणि तेषां संहारमेव च ।
011c	प्रयोगं चैव सर्वेषां दातुमर्हति मे भवान् ॥
012	ब्राह्मण उवाच 
012a	तथेत्युक्त्वा ततस्तस्मै प्रददौ भृगुनन्दनः ।
012c	प्रतिगृह्य तदा द्रोणः कृतकृत्योऽभवत्तदा ॥
013a	सम्प्रहृष्टमना द्रोणो रामात्परमसम्मतम् ।
013c	ब्रह्मास्त्रं समनुज्ञाप्य नरेष्वभ्यधिकोऽभवत् ॥
014a	ततो द्रुपदमासाद्य भारद्वाजः प्रतापवान् ।
014c	अब्रवीत्पुरुषव्याघ्रः सखायं विद्धि मामिति ॥
015	द्रुपद उवाच 
015a	नाश्रोत्रियः श्रोत्रियस्य नारथी रथिनः सखा ।
015c	नाराजा पार्थिवस्यापि सखिपूर्वं किमिष्यते ॥
016	ब्राह्मण उवाच 
016a	स विनिश्चित्य मनसा पाञ्चाल्यं प्रति बुद्धिमान् ।
016c	जगाम कुरुमुख्यानां नगरं नागसाह्वयम् ॥
017a	तस्मै पौत्रान्समादाय वसूनि विविधानि च ।
017c	प्राप्ताय प्रददौ भीष्मः शिष्यान्द्रोणाय धीमते ॥
018a	द्रोणः शिष्यांस्ततः पार्थानिदं वचनमब्रवीत् ।
018c	समानीय तु ताञ्शिष्यान्द्रुपदस्यासुखाय वै ॥
019a	आचार्यवेतनं किञ्चिद्धृदि यद्वर्तते मम ।
019c	कृतास्त्रैस्तत्प्रदेयं स्यात्तदृतं वदतानघाः ।
019e	सोऽर्जुनप्रमुखैरुक्तस्तथाऽस्त्विति गुरुस्तदा ॥
020a	यदा च पाण्डवाः सर्वे कृतास्त्राः कृतनिश्चयाः ।
020c	ततो द्रोणोऽब्रवीद्भूयो वेतनार्थमिदं वचः ॥
021a	पार्षतो द्रुपदो नाम छत्रवत्यां नरेश्वरः ।
021c	तस्मादाकृष्य तद्राज्यं मम शीघ्रं प्रदीयताम् ॥
022a	`धार्तराष्ट्राश्च ते भीताः पाञ्चालान्पाण्डवादयः ।
022c	धार्तराष्ट्रैश्च सहिताः पुनर्द्रोणेन चोदिताः ॥
023a	यज्ञसेनेन सङ्गम्य कर्णदुर्योधनादयः ।
023c	निर्जिताः सन्न्यवर्तन्त तथा ते क्षत्रियर्षभाः ॥'
024a	ततः पाण्डुसुताः पञ्च निर्जित्य द्रुपदं युधि ।
024c	द्रोणाय दर्शयामासुर्बद्ध्वा ससचिवं तदा ॥
025a	`महेन्द्र इव दुर्धर्षो महेन्द्र इव दानवम् ।
025c	महेन्द्रपुत्रः पाञ्चालं जितवानर्जुनस्तदा ॥
026a	तद्दृष्ट्वा तु महावीर्यं फल्गुनस्य महौजसः ।
026c	व्यस्मयन्त जनाः सर्वे यज्ञसेनस्य बान्धवाः ।
027	द्रोण उवाच 
027a	प्रार्थयामि त्वया सख्यं पुनरेव नराधिप ।
027c	अराजा किल नो राज्ञः सखा भवितुमर्हति ॥
028a	अतः प्रयतितं राज्ये यज्ञसेन त्वया सह ।
028c	राजाऽसि दक्षिणे कूले भागीरथ्याहमुत्तरे ॥
029	ब्राह्मण उवाच 
029a	एवमुक्तो हि पाञ्चाल्यो भारद्वाजेन धीमता ।
029c	उवाचास्त्रविदां श्रेष्ठं द्रोणं ब्राह्मणसत्तमम् ॥
030a	एवं भवतु भद्रं ते भारद्वाज महामते ।
030c	सख्यं तदेव भवतु शश्वद्यदभिमन्यसे ॥
031a	एवमन्योन्यमुक्त्वा तौ कृत्वा सख्यमनुत्तमम् ।
031c	जग्मतुर्द्रोणपाञ्चाल्यौ यथागतमरिन्दमौ ॥
032a	असत्कारः स तु महान्मुहूर्तमपि तस्य तु ।
032c	नापैति हृदयाद्राज्ञो दुर्मनाः स कृशोऽभवत् ॥ ॥

इति श्रीमन्महाभारते आदिपर्वणि चैत्ररथपर्वणि अशीत्यधिकशततमोऽध्यायः ॥ 180 ॥

1-180-10 एकतममेकतरम् ॥ 1-180-13 समनुज्ञप्य निशम्य । प्राप्येत्यपि पठन्ति ॥ 1-180-21 छत्रवत्यामहिच्छत्रे ॥ 1-180-28 भागीरथ्याहमिति सन्धिरार्षः ॥ अशीत्यधिकशततमोऽध्यायः ॥ 180 ॥
