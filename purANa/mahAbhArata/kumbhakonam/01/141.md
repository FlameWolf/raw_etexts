अध्यायः 141

द्रुपदसमीपं गत्वा तेन सह स्वस्य सखित्वं कथयतो द्रोणस्य द्रुपदकृतं भर्त्सनम् ॥ 1 ॥ तेन कुपितस्य द्रोणस्य हास्तिन पुरगमनम् ॥ 2 ॥ क्रीडाकाले कूपपतितयोर्वीटाकन्दुकयोरुद्धरणे अशक्नुवतां कुमाराणां द्रोणकृतोऽधिक्षेपः ॥ 3 ॥ द्रोणेन वीटामुद्रिकयोः कूपादुद्धारः ॥ 4 ॥ द्रोणवृत्तान्तश्रवणेन भीष्मेण स्वगृहनिवासार्थं द्रोणं प्रति प्रार्थनम् ॥ 5 ॥
001	वैशम्पायन उवाच 
001a	ततो द्रुपदमासाद्य भारद्वाजः प्रतापवान् ।
001c	अब्रवीत्पार्थिवं राजन्सखायं विद्धि मामिह ॥
002a	इत्येवमुक्तः सख्या स प्रीतिर्पूर्वं जनेश्वरः ।
002c	भारद्वाजेन पाञ्चाल्यो नामृष्यत वचोऽस्य तत् ॥
003a	स क्रोधामर्षजिह्मभ्रूः कषायीकृतलोचनः ।
003c	ऐश्वर्यमदसम्पन्नो द्रोणं राजाऽब्रवीदिदम् ॥
004	द्रुपद उवाच
004a	अकृतेयं तव प्रज्ञा ब्रह्मन्नातिसमञ्जसा ।
004c	यन्मां व्रवीषि प्रसभं सखा तेऽहमिति द्विज ॥
005a	न हि राज्ञामुदीर्णानामेवम्भूतैर्नरैः क्वचित् ।
005c	सख्यं भवति मन्दात्मञ्श्रिया हीनैर्धनच्युतैः ॥
006a	सौहृदान्यपि जीर्यन्ते कालेन परिजीर्यतः ।
006c	सौहृदं मे त्वया ह्यासीत्पूर्वं सामर्थ्यबन्धनम् ॥
007a	न सख्यमजरं लोके हृदि तिष्ठति कस्यचित् ।
007c	कामश्चैतन्नाशयति क्रोधो वैनं रहत्युत ॥
008a	मैवं जीर्णमुपास्स्व त्वं सख्यं भवदुपाधिकृत् ।
008c	आसीत्सख्यं द्विजश्रेष्ठ त्वया मेऽर्थनिबन्धनम् ॥
009a	न दरिद्रो वसुमतो नाविद्वान्विदुषः सखा ।
009c	न शूरस्य सखा क्लीबः सखिपूर्वं किमिष्यते ॥
010a	ययोरेव समं वित्तं ययोरेव समं श्रुतम् ।
010c	तयोर्विवाहः सख्यं च न तु पुष्टविपुष्टयोः ॥
011a	नाश्रोत्रियः श्रोत्रियस्य नारथी रथिनः सखा ।
011c	नाराजा पार्थिवस्यापि सखिपूर्वं किमिष्यते ॥
012	वैशम्पायन उवाच
012a	द्रुपदेनैवमुक्तस्तु भारद्वाजः प्रतापवान् ।
012c	मुहूर्तं चिन्तयित्वा तु मन्युनाऽभिपरिप्लुतः ॥
013a	स विनिश्चित्य मनसा पाञ्चाल्यं प्रतिबुद्धिमान् ।
013c	`शिष्यैः परिवृतः श्रीमान्पुत्रेण सहितस्तथा ॥'
014a	जगाम कुरुमुख्यानां नागरं नागसाह्वयम् ।
014c	तां प्रतिज्ञां प्रतिज्ञाय यां कर्ता नचिरादिव ॥
015a	स नागपुरमागम्य गौतमस्य निवेशने ।
015c	भारद्वाजोऽवसत्तत्र प्रच्छन्नं द्विजसत्तमः ॥
016a	ततोऽस्य तनुजः पार्थान्कृपस्यानन्तरं प्रभुः ।
016c	अस्त्राणि शिक्षयामास नाबुध्यन्त च तं जनाः ॥
017a	एवं स तत्र गूढात्मा कञ्चित्कालमुवास ह ।
017c	कुमारास्त्वथ निष्क्रम्य समेता गजसाह्वयात् ॥
018a	क्रीडन्तो वीटया तत्र वीराः पर्यचरन्मुदा ।
018c	`तेषां सङ्क्रीडमानानामुदपानेऽङ्गुलीयकम् ॥
019a	पपात धर्मपुत्रस्य वीटा तत्रैव चापतत् ।
019c	गर्ताम्बुना प्रतिच्छन्नं तारारूपमिवाम्बरे ॥
020a	दृष्ट्वा चैते कुमाराश्च तं यत्नात्पर्यवारयन् ।
020c	'ततस्ते यत्नमातिष्ठन्वीटामुद्धर्तुमादृताः ।
020e	न च ते प्रत्यपद्यन्त कर्म वीटोपलब्धये ॥
021a	ततोऽन्योन्यमवैक्षन्त व्रीडयावनताननाः ।
021c	तस्या योगमविदन्तो भृशं चोत्कण्ठिताभवन् ॥
022a	तेऽपश्यन्ब्राह्मणं श्याममापन्नं पलितं कृशम् ।
022c	कृत्यवन्तमदूरस्थमग्निहोत्रपुरस्कृतम् ॥
023a	ते तं दृष्ट्वा महातमानमुपगम्य कुमारकाः ।
023c	भग्नोत्साहक्रियात्मानो ब्राह्मणं पर्यवारयन् ॥
024a	अथ द्रोणः कुमारांस्तान्दृष्ट्वा कत्यवशस्तदा ।
024c	प्रहस्य मन्दं पैशल्यादभ्यभाषत वीर्यवान् ॥
025a	अहो वो धिग्बलं क्षात्रं धिगेतां वः कृतास्त्रताम् ।
025c	भरतस्यान्वये जाता ये वीटां नाधिगच्छत ॥
026a	वीटां च मुद्रिकां चैव ह्यहमेतदपि द्वयम् ।
026c	उद्धरेयमिषीकाभिर्भोजनं मे प्रदीयताम् ॥
027a	ततोऽब्रवीत्तदा द्रोणं कुन्तीपुत्रो युधिष्ठिरः ।
027c	कृपस्यानुमते ब्रह्मन्भिक्षामाप्नुहि शाश्वतीम् ॥
028a	एवमुक्तः प्रत्युवाच प्रहस्य भरतानिदम् ।
028	द्रोण उवाच
028c	एषा मुष्टिरिषीकाणां मयाऽस्त्रेणाभिमन्त्रिता ॥
029a	अस्या वीर्यं निरीक्षध्वं यदन्येषु न विद्यते ।
029c	वेत्स्यामीषिकया वीटां तामिषीकां तथाऽन्यया ॥
030a	तामन्यया समायोगे वीटाया ग्रहणं मम ।
030	वैशम्पायन उवाच
030c	ततो यथोक्तं द्रोणेन तत्सर्वं कृतमञ्जसा ॥
031a	तदवेक्ष्य कुमारास्ते विस्मयोत्फुल्ललोचनाः ।
031c	आश्चर्यमिदमत्यन्तमिति मत्वा वचोऽब्रुवन् ॥
032a	मुद्रिकामपि विप्रर्षे शीघ्रमेतां समुद्धर |
032	वैशम्पायन उवाच
032c	ततः शरं समादाय धनुश्चापि महायशाः ॥
033a	शरेण विद्ध्वा मुद्रां तामूर्ध्वमावाहयत्प्रभुः ।
033c	स शरं समुपादाय कूपादङ्गुलिवेष्टनम् ॥
034a	ददौ ततः कुमाराणां विस्मितानामविस्मितः ।
034c	मुद्रिकामुद्धृतां दृष्ट्वा तमाहुस्ते कुमारकाः ॥
035a	अभिवन्दामहे ब्रह्मन्नैतदन्येषु विद्यते ।
035c	कोऽसि कस्यासि जानीमो वयं किं करवामहे ॥
036	वैशम्पायन उवाच
036a	एवमुक्तस्ततो द्रोणः प्रत्युवाच कुमारकान् ।
036c	आचक्षध्वं च भीष्माय रूपेण च गुणैश्च माम् ॥
037a	स एव सुमहातेजाः साम्प्रतं प्रतिपत्स्यते ।
037	वैशम्पायन उवाच
037c	तथेत्युक्त्वा च गत्वा च भीष्ममूचुः कुमारकाः ॥
038a	ब्राह्मणस्य वचः कृत्स्नं तच्च कर्म तथाविधम् ।
038c	भीष्मः श्रुत्वा कुमाराणां द्रोणं तं प्रत्यजानत ॥
039a	युक्तरूपः स हि गुरुरित्येवमनुचिन्त्य च ।
039c	अथैनमानीय तदा स्वयमेव सुसत्कृतम् ॥
040a	परिपप्रच्छ निपुणं भीष्मः शस्त्रभृतां वरः ।
040c	हेतुमागमने तच्च द्रोणः सर्वं न्यवेदयत् ॥
041	द्रोण उवाच
041a	महर्षेरग्निवेश्यस्य सकाशमहमच्युत ।
041c	अस्त्रार्थमगमं पूर्वं धनुर्वेदजिघृक्षया ॥
042a	ब्रह्मचारी विनीतात्मा जटिलो बहुलाः समाः ।
042c	अवसं सुचिरं तत्र गुरुशुश्रूषणे रतः ॥
043a	पाञ्चाल्यो राजपुत्रश्च यज्ञसेनो महाबलः ।
043c	इष्वस्त्रहेतोर्न्यवसत्तस्मिन्नेव गुरौ प्रभुः ॥
044a	स मे तत्र सखा चासीदुपकारी प्रियश्च मे ।
044c	तेनाहं सह सङ्गम्य वर्तयन्सुचिरं प्रभो ॥
045a	बाल्यात्प्रभृति कौरव्य सहाध्ययनमेव च ।
045c	स मे सखा सदा तत्र प्रियवादी प्रियङ्करः ॥
046a	अब्रवीदिति मां भीष्म वचनं प्रीतिवर्धनम् ।
046c	अहं प्रियतमः पुत्रः पितुर्द्रोण महात्मनः ॥
047a	अभिषेक्ष्यति मां राज्ये स पाञ्चाल्यो यदा तदा ।
047c	तद्भोज्यं भवता राज्यमर्धं सत्येन ते शपे ॥
048a	मम भोगाश्च वित्तं च त्वदधीनं सुखानि च ।
048c	एवमुक्त्वाऽथ वव्राज कृतास्त्रः पूजितो मया ॥
049a	तच्च वाक्यमहं नित्यं मनसा धारयंस्तदा ।
049c	सोऽहं पितृनियोगेन पुत्रलोभाद्यशस्विनीम् ॥
050a	शारद्वतीं महाप्रज्ञामुपयेमे महाव्रताम् ।
050c	अग्निहोत्रे च सत्रे च दमे च सततं रताम् ॥
051a	लेभे च गौतमी पुत्रमश्वत्थामानमौरसम् ।
051c	भीमविक्रमकर्माणमादित्यसमतेजसम् ॥
052a	पुत्रेण तेन प्रीतोऽहं भरद्वाजो मया यथा ।
052c	गोक्षीरं पिबतो दृष्ट्वा धनिनस्तत्र पुत्रकान् ।
052e	अश्वत्थामारुदद्बालस्तन्मे सन्देहयद्दिशः ॥
053a	न स्नातकोऽवसीदेत वर्तमानः स्वकर्मसु ।
053c	इति सञ्चिन्त्य मनसा तं देशं बहुशो भ्रमन् ॥
054a	विशुद्धमिच्छन्गाङ्गेय धर्मोपेतं प्रतिग्रहम् ।
054c	अन्तादन्तं परिक्रम्य नाध्यगच्छं पयस्विनीम् ॥
055a	यवपिष्टोदकेनैनं लोभयेयं कुमारकम् ।
055c	पीत्वा पिष्टरसं बालः क्षीरं पीतं मयाऽपि च ॥
056a	ननर्तोत्थाय कौरव्य हृष्टो बाल्याद्विमोहितः ।
056c	तं दृष्ट्वा नृत्यमानं तु बालैः परिवृतं सुतम् ॥
057a	हास्यतामुपसम्प्राप्तं कश्मलं तत्र मेऽभवत् ।
057c	द्रोणं धिगस्त्वधनिनं यो धनं नाधिगच्छति ॥
058a	पिष्टोदकं सुतो यस्य पीत्वा क्षीरस्य तृष्णया ।
058c	नृत्यतिस्म मुदाविष्टः क्षीरं पीतं मयाऽप्युत ॥
059a	इति सम्भाषतां वाचं श्रुत्वा मे बुद्धिरच्यवत् ।
059c	आत्मानं चात्मना गर्हन्मनसेदं व्यचिन्तयम् ॥
060a	अपि चाहं पुरा विप्रैर्वर्जितो गर्हितो वसे ।
060c	परोपसेवां पापिष्ठां न च कुर्यां धनेप्सया ॥
061a	इति मत्वा प्रियं पुत्रं भीष्मादाय ततो ह्यहम् ।
061c	पूर्वस्नेहानुरागित्वात्सदारः सौमकिं गतः ॥
062a	अभिषिक्तं तु श्रुत्वैव कृतार्थोऽस्मीति चिन्तयन् ।
062c	प्रियं सखायं सुप्रीतो राज्यस्थं समुपागमम् ॥
063a	संस्मरन्सङ्गमं चैव वचनं चैव तस्य तत् ।
063c	ततो द्रुपदमागम्य सखिपूर्वमहं प्रभो ॥
064a	अब्रुवं पुरुषव्याघ्र सखायं विद्धि मामिति ।
064c	उपस्थितस्तु द्रुपदं सखिवच्चास्मि सङ्गतः ॥
065a	स मां निराकारमिव प्रहसन्निदमब्रवीत् ।
065c	अकृतेयं तव प्रज्ञा ब्रह्मन्नातिसमञ्जसा ॥
066a	यदात्थ मां त्वं प्रसभं सखा तेऽहमिति द्विज ।
066c	सङ्गतानीह जीर्यन्ति कालेन परिजीर्यतः ॥
067a	सौहृदं मे त्वया ह्यासीत्पूर्वं सामर्थ्यबन्धनम् ।
067c	नाश्रोत्रियः श्रोत्रियस्य नारथी रथिनः सखा ॥
068a	साम्याद्धि सख्यं भवति वैषम्यान्नोपपद्यते ।
068c	न सख्यमजरं लोके विद्यते जातु कस्यचित् ॥
069a	कामो वैनं विहरति क्रोधो वैनं रहत्युत ।
069c	मैवं जीर्णमुपास्स्व त्वं सख्यं भवदुपाधिकृत् ॥
070a	आसीत्सख्यं द्विजश्रेष्ठ त्वया मेऽर्थनिबन्धनम् ।
070c	नह्यनाढ्यः सखाऽऽढ्यस्य नाविद्वान्विदुषः सखा ॥
071a	न शूरस्य सखा क्लीबः सखिपूर्वं किमिष्यते ।
071c	न हि राज्ञामुदीर्णानामेवम्भूतैर्नरैः क्वचित् ॥
072a	सख्यं भवति मन्दात्मञ्छ्रिया हीनैर्धनच्युतैः ।
072c	नाश्रोत्रियः श्रोत्रियस्य नारथी रथिनः सखा ॥
073a	नाराजा पार्थिवस्यापि सखिपूर्वं किमिष्यते ।
073c	अहं त्वया न जानामि राज्यार्थे संविदं कृताम् ॥
074a	एकरात्रं तु ते ब्रह्मन्कामं दास्यामि भोजनम् ।
074c	एवमुक्तस्त्वहं तेन सदारः प्रस्थितस्तदा ॥
075a	तां प्रतिज्ञां प्रतिज्ञाय यां कर्ताऽस्म्यचिरादिव ।
075c	द्रुपदेनैवमुक्तोऽहं मन्युनाऽभिपरिप्लुतः ॥
076a	अभ्यागच्छं कुरून्भीष्म शिष्यैरर्थी गुणान्वितैः ।
076c	ततोऽहं भवतः कामं संवर्धयितुमागतः ॥
077a	इदं नागपुरं रम्यं ब्रूहि किं करवाणि ते ।
077	वैशम्पायन उवाच
077c	एवमुक्तस्तदा भीष्मो भारद्वाजमभाषत ॥
078	भीष्म उवाच
078a	अपज्यं क्रियतां चापं साध्वस्त्रं प्रतिपादय ।
078c	भुङ्क्ष भोगान्भृशं प्रीतः पूज्यमानः कुरुक्षये ॥
079a	कुरूणामस्ति यद्वित्तं राज्यं चेदं सराष्ट्रकम् ।
079c	त्वमेव परमो राजा सर्वे वाक्यकरास्तव ॥
080a	यच्च ते प्रार्थितं ब्रह्मन्कृतं तदिति चिन्त्यताम् ।
080c	दिष्ट्या प्राप्तोऽसि विप्रर्षे महान्मेऽनुग्रहः कृतः ॥

1-141-4 अकृता असंस्कृता ॥ 1-141-7 रहति सख्याच्च्यावयति ॥ 1-141-13 प्रतिबुद्धिमान् प्रतीपबुद्धिमान् ॥ 1-141-18 वीटया कन्दुकेन ॥ 1-141-24 पैशल्यात् कौशल्यात् ॥ 1-141-27 गौतमीं च महातेजा भिक्षामश्नीत माचिरम् इति पाठान्तरम् ॥ 1-141-52 दिशः सन्देहयत् दिङ्मोहमनयत् । अडभाव आर्षः ॥ 1-141-53 स्नातको यः कश्चिदल्पगोधनः स्वधर्मलोपान्नावसीदेतातो बहुगोधनवतो ब्राह्मणस्य प्रतिग्रहमिच्छन् ॥ 1-141-54 अन्तादन्तं देशाद्देशम् ॥ 1-141-60 वसे उपवसे ॥ 1-141-78 अधिज्यं कुरुवीराणां इति पाठान्तरम् । कुरुक्षये कुरुगृहे ॥ एकचत्वारिंशदधिकशततमोऽध्यायः ॥ 141 ॥
