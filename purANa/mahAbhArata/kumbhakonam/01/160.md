अध्यायः 160

रात्रौ कुन्त्या अन्नादिना ब्राह्मणपूजनम् ॥ 1 ॥ भीमेन जतुगृहस्यादीपनम् ॥ 2 ॥ तस्य कुन्तीं भ्रातॄंश्चादाय सुरङ्गाद्वारा बहिर्निर्गमनम् ॥ 3 ॥
KK0108160001	वैशम्पायन उवाच 
KK0108160001a	तांस्तु दृष्ट्वा सुमनसः परिसंवत्सरोषितान् ।
KK0108160001c	विश्वस्तानिव संलक्ष्य हर्षं चक्रे पुरोचनः ॥
KK0108160002a	`स तु सञ्चिन्तयामास प्रहृष्टेनान्तरात्मना ।
KK0108160002c	प्राप्तकालमिदं मन्ये पाण्डवानां विनाशने ॥
KK0108160003a	तमस्यान्तर्गतं भावं विज्ञाय कुरुपुङ्गवः ।
KK0108160003c	चिन्तयामास मतिमान्धर्मपुत्रो युधिष्ठिरः ॥'
KK0108160004a	पुरोचने तथा हृष्टे कौन्तेयोऽथ युधिष्ठिरः ।
KK0108160004c	भीमसेनार्जुनौ चोभौ यमौ प्रोवाच धर्मवित् ॥
KK0108160005a	अस्मानयं सुविश्वस्तान्वेत्ति पापः पुरोचनः ।
KK0108160005c	वञ्चितोऽयं नृशंसात्मा कालं मन्ये पलायने ॥
KK0108160006a	आयुधागारमादीप्य दग्ध्वा चैव पुरोचनम् ।
KK0108160006c	षट्प्राणिनो निधायेह द्रवामोऽनभिलक्षिताः ॥
KK0108160007	वैशम्पायन उवाच 
KK0108160007a	अथ दानापदेशेन कुन्ती ब्राह्मणभोजनम् ।
KK0108160007c	चक्रे निशि महाराज आजग्मुस्तत्र योषितः ॥
KK0108160008a	ता विहृत्य यथाकामं भुक्त्वा पीत्वा च भारत ।
KK0108160008c	जग्मुर्निशिं गृहानेव समनुज्ञाप्य माधवीम् ॥
KK0108160009a	`पुरोचनप्रणिहिता पृथां या सेवते सदा ।
KK0108160009c	निषादी दुष्टहृदया नित्यमन्तरचारिणी ॥
KK0108160010a	निषादी पञ्चपुत्रा सा तस्मिन्भोज्ये यदृच्छया ।
KK0108160010c	पुराभ्यासकृतस्नेहा सखी कुन्त्याः सुतैः सह ॥
KK0108160011a	आनीय मधुमूलानि फलानि विविधानि च ।
KK0108160011c	अन्नार्थिनी समभ्यागात्सपुत्रा कालचोदिता ।
KK0108160011e	सुपापा पञ्चपुत्रा च सा पृथायाः सखी मता ॥'
KK0108160012a	सा पीत्वा मदिरां मत्ता सपुत्रा मदविह्वला ।
KK0108160012c	सह सर्वैः सुतै राजंस्तस्मिन्नेव निवेशने ॥
KK0108160013a	सुष्वाप विगतज्ञाना मृतकल्पा नराधिप ।
KK0108160013c	अथ प्रवाते तुमुले निशि सुप्ते जने तदा ॥
KK0108160014a	तदुपादीपयद्भीमः शेते यत्र पुरोचनः ।
KK0108160014c	ततो जतुगृहद्वारं दीपयामास पाण्डवः ॥
KK0108160015a	समन्ततो ददौ पश्चादग्निं तत्र निवेशने ।
KK0108160015c	`पूर्वमेव गृहं शोध्य भीमसेनो महामतिः ॥
KK0108160016a	पाण्डवैः सहितां कुन्तीं प्रावेशयत तद्बिलम् ।
KK0108160016c	दत्त्वाग्निं सहसा भीमो गृहे तत्परितः सुधीः ॥
KK0108160017a	गृहस्थं द्रविणं गृह्य निर्जगाम बिलेन सः ।
KK0108160017c	'ज्ञात्वा तु तद्गृहं सर्वमादीप्तं पाण्डुनन्दनाः ॥
KK0108160018a	सुरङ्गां विविशुस्तूर्णं मात्रा सार्धमरिन्दमाः ।
KK0108160018c	ततः प्रतापः सुमहाञ्छब्दश्चैव विभावसोः ॥
KK0108160019a	प्रादुरासीत्तदा तेन बुबुधे स जनव्रजः ।
KK0108160019c	तदवेक्ष्य गृहं दीप्तमाहुः पौराः कृशाननाः ॥
KK0108160020a	दुर्योधनप्रयुक्तेन पापेनाकृतबुद्धिना ।
KK0108160020c	गृहमात्मविनाशाय कारितं दाहितं च तत् ॥
KK0108160021a	अहो धिग्धृतराष्ट्रस्य बुद्धिर्नातिसमञ्जसा ।
KK0108160021c	यः शुचीन्पाण्डुदायादान्दाहयामास शत्रुवत् ॥
KK0108160022a	दिष्ट्या त्विदानीं पापात्मादग्ध्वा दग्धः पुरोचनः ।
KK0108160022c	अनागसः सुविश्वस्तान्यो ददाह नरोत्तमान् ॥
KK0108160023	वैशम्पायन उवाच 
KK0108160023a	एवं ते विलपन्ति स्म वारणावतका जनाः ।
KK0108160023c	परिवार्य गृहं तच्च तस्थू रात्रौ समन्ततः ॥
KK0108160024a	पाण्डवाश्चापि ते सर्वे सह मात्रा सुदुःखिताः ।
KK0108160024c	बिलेन तेन निर्गत्य जग्मुर्द्रुतमलक्षिताः ॥
KK0108160025a	तेन निद्रोपरोधेन साध्वसेन च पाण्डवाः ।
KK0108160025c	न शेकुः सहसा गन्तुं सह मात्रा परन्तपाः ॥
KK0108160026a	भीमसेनस्तु राजेन्द्र भीमवेगपराक्रमः ।
KK0108160026c	जगाम भ्रातॄनादाय सर्वान्मातरमेव च ॥
KK0108160027a	स्कन्धमारोप्य जननीं यमावङ्केन वीर्यवान् ।
KK0108160027c	पार्थौ गृहीत्वा पाणिभ्यां भ्रातरौ सुमहाबलः ॥
KK0108160028a	उरसा पादपान्भञ्जन्महीं पद्भ्यां विदारयन् ।
KK0108160028c	स जगामाशु तेजस्वी वातरंहा वृकोदरः ॥ ॥

इति श्रीमन्महाभारते आदिपर्वणि जतुगृहपर्वणि षष्ट्यधिकशततमोऽध्यायः ॥ 160 ॥

1-160-6 जातुषागारमिति ङ. पाठः ॥ षष्ट्यधिकशततमोऽध्यायः ॥ 160 ॥
