अध्यायः 129

धर्मात्कुन्त्यां युधिष्ठिरोत्पत्तिः ॥ 1 ॥ कुन्त्याः पुत्रोत्पत्तिश्रवणेन दुःखितया गान्धार्यां घातितात्स्वोदरान्मांसपेशीजननम् ॥ 2 ॥ मांसपेशीं एकोत्तरशतधा विभज्य पृथक्पृथक्कुण्डेषु निधाय रक्षणम् ॥ 3 ॥ वने स्थितस्य पाण्डोः कुन्त्यां वायोर्भीमसेन्नोत्पत्तिः ॥ 4 ॥ मातुरङ्कात्पतितेन भीमेन शैलशिलासञ्चूर्णनम् ॥ 5 ॥ दुर्योधनोत्पत्तिः ॥ 6 ॥ ततो मासेन धृतराष्ट्रस्य पुत्रशतोत्पत्तिः । दुःशलाजननं च ॥ 7 ॥
KK0107129001	`कुन्त्युवाच ।
KK0107129001a	अपत्यकाम एवं स्यान्ममापत्यं भवेदिति ।
KK0107129001c	विप्रं वा गुणसम्पन्नं सर्वभूतहिते रतम् ॥
KK0107129002a	अनुजानीहि भद्रं ते दैवतं हि पतिः स्त्रियः ।
KK0107129002c	यं त्वं वक्ष्यसि धर्मज्ञ देवं ब्राह्मणमेव च ॥
KK0107129003a	यथोद्दिष्टं त्वया वीर तत्कर्तास्मि महाभुज ।
KK0107129003c	देवात्पुत्रफलं सद्यो विप्रात्कालान्तरे भवेत् ॥
KK0107129004a	आवाहयामि कं देवं कदा वा भरतर्षभ ।
KK0107129004c	त्वत्त आज्ञां प्रतीक्षन्तीं विद्ध्यस्मिन्कर्मणीप्सिते ॥
KK0107129005	पाण्डुरुवाच ।
KK0107129005a	धन्योऽस्म्यनुगृहीतोऽस्मि त्वं नो धात्री कुलस्य हि ।
KK0107129005c	नमो महर्षये तस्मै येन दत्तो वरस्तव ॥
KK0107129006a	न चाधर्मेण धर्मज्ञे शक्याः पालयितुं प्रजाः ।
KK0107129006c	तस्मात्त्वं पुत्रलाभाय सन्तानाय ममैव च ॥
KK0107129007a	प्रवरं सर्वदेवानां धर्ममावाहयाबले ।
KK0107129007	वैशम्पायन उवाच ।
KK0107129007c	पाण्डुना समनुज्ञाता भारतेन यशस्विना ।
KK0107129007e	मतिं चक्रे महाराज धर्मस्यावाहने तदा ॥'
KK0107129008	पाण्डुरुवाच ।
KK0107129008a	अद्यैव त्वं वरारोहे प्रयतस्व यथाविधि ।
KK0107129008c	धार्मिकश्च कुरूणां हि भविष्यति न संशयः ॥
KK0107129009a	दत्तस्य तस्य धर्मेण नाधर्मे रंस्यते मनः ।
KK0107129009c	धर्मादिकं हि धर्मज्ञे धर्मान्तं धर्ममध्यमम् ॥
KK0107129010a	अपत्यमिष्टं लोकेषु यशःकीर्तिविवर्धनम् ।
KK0107129010c	तस्माद्धर्मं पुरस्कृत्य नियता त्वं शुचिस्मिते ॥
KK0107129011ac	आकाराचारसम्पन्ना भजस्वाराधय स्वयम् ॥
KK0107129012	वैशम्पायन उवाच ।
KK0107129012a	सा तथोक्ता तथेत्युक्त्वा तेन भर्त्रा वराङ्गना ।
KK0107129012c	अभिवाद्याभ्यनुज्ञाता प्रदक्षिणमथाकरोत् ॥
KK0107129013a	संवत्सरोषिते गर्भे गान्धार्या जनमेजय ।
KK0107129013c	आजुबहाव ततो धर्मं कुन्ती गर्भार्थमच्युतम् ॥
KK0107129014a	सा बलिं त्वरिता देवी धर्मायोपजहार ह ।
KK0107129014c	जजाप विधिवज्जप्यं दत्तं दुर्वाससा पुरा ॥
KK0107129015a	`जानन्ती धर्ममग्र्यं वै धर्मं वशमुपानयत् ।
KK0107129015c	आहूतो नियमात्कुन्त्या सर्वभूतनमस्कृतः ॥'
KK0107129016a	आजगाम ततो देवीं धर्मो मन्त्रबलात्ततः ।
KK0107129016c	विमाने सूर्यसङ्काशे कुन्ती यत्र जपस्थिता ॥
KK0107129017a	`ददृशे भगवान्धर्मः सन्तानार्थाय पाण्डवे ।'
KK0107129017c	विहस्य तां ततो ब्रूयाः कुन्ति किं ते ददाम्यहम् ।
KK0107129017e	सा तं विहस्यमानापि पुत्रं देह्यब्रवीदिदम् ॥
KK0107129018a	`तस्मिन्बहुमृगेऽरण्ये शतशृङ्गे नगोत्तमे ।
KK0107129018c	पाण्डोरर्थे महाभागा कुन्ती धर्ममुपागमत् ॥
KK0107129019a	ऋतुकाले शुचिः स्नाता शुक्लवस्त्रा यशस्विनी ।
KK0107129019c	शय्यां जग्राह सुश्रोणी सह धर्मेण सुव्रता ॥'
KK0107129020a	धर्मेण सह सङ्गम्य योगमूर्तिधरेण सा ।
KK0107129020c	लेभे पुत्रं महाबाहुं सर्वप्राणभृतां वरम् ॥
KK0107129021a	ऐन्द्रे चन्द्रमसा युक्ते मुहूर्तेऽभिजितेऽष्टमे ।
KK0107129021c	दिवा मध्यगते सूर्ये तिथौ पूर्णे हि पूजिते ॥
KK0107129022a	समृद्धयसशं कुन्ती सुषाव प्रवरं सुतम् ।
KK0107129022c	जातमात्रे सुते तस्मिन्वागुवाचाशरीरिणी ॥
KK0107129023a	एष धर्मभृतां श्रेष्ठो भविष्यति नरोत्तमः ।
KK0107129023c	विक्रान्तः सत्यवाक्चैव राजा पृथ्व्यां भविष्यति ॥
KK0107129024a	युधिष्ठिर इति ख्यातः पाण्डोः प्रथमजः सुतः ।
KK0107129024c	भविता प्रथितो राजा त्रिषु लोकेषु विश्रुतः ।
KK0107129024e	यशसा तेजसा चैव वृत्तेन च समन्वितः ॥
KK0107129025a	संवत्सरे द्वितीये तु गान्धार्या उदरं महत् ।
KK0107129025c	न च प्राजायत तदा ततस्तां दुःखमाविशत् ॥
KK0107129026a	श्रुत्वा कुन्तीसुतं जातं बालार्कसमतेजसम् ।
KK0107129026c	उदस्यात्मनः स्थैर्यमुपालभ्य च सौबली ॥
KK0107129027a	कौरवस्यापरिज्ञातं यत्नेन महता स्वयम् ।
KK0107129027c	उदरं घातयामास गान्धारी शोकमूर्छिता ॥
KK0107129028a	ततो जज्ञे मांसपेशी लोहाष्ठीलेव संहता ।
KK0107129028c	द्विवर्षसंभृता कुक्षौ तामुत्स्रष्टुं प्रचक्रमे ॥
KK0107129029a	अथ द्वैपायनो ज्ञात्वा त्वरितः समुपागमत् ।
KK0107129029c	तां स मांसमयीं पेशीं ददर्श जपतां वरः ॥
KK0107129030a	ततोऽवदत्सौबलेयीं किमिदं ते चिकीर्षितम् ।
KK0107129030c	सा चात्मनो मतं सर्वं शशंस परमर्षये ॥
KK0107129031	गान्धार्युवाच ।
KK0107129031a	ज्येष्ठं कुन्तीसुतं जातं श्रुत्वा रविसमप्रभम् ।
KK0107129031c	दुःखेन परमेणेदमुदरं घातितं मया ॥
KK0107129032a	शतं च किल पुत्राणां वितीर्णं मे त्वया पुरा ।
KK0107129032c	इयं च मे मांसपेशी जाता पुत्रशताय वै ॥
KK0107129033	व्यास उवाच ।
KK0107129033a	एवमेतत्सौबलेयि नैतज्जात्वन्यथा भवेत् ।
KK0107129033c	वितथं नोक्तपूर्वं मे स्वैरेष्वपि कुतोऽन्यथा ॥
KK0107129034a	घृतपूर्णं कुण्डशतं क्षिप्रमेव विधीयताम् ।
KK0107129034c	सुगुप्तेषु च देशेषु रक्षा चैव विधीयताम् ॥
KK0107129035ac	शीताभिरद्भिरष्ठीलामिमां च परिषिञ्चय ॥
KK0107129036	वैशम्पायन उवाच ।
KK0107129036a	सा सिच्यमाना ह्यष्ठीला ह्यभवच्छतधा तदा ।
KK0107129036c	अङ्गुष्ठपर्वमात्राणां गर्भाणां तत्क्षणं तथा ॥
KK0107129037a	एकाधिकशतं पूर्णं यथायोगं विशाम्पते ।
KK0107129037c	ततः कुण्डशतं तत्र आनाय्य तु महानृषिः ॥
KK0107129038a	मांसपेश्यास्तदा राजन्क्रमशः कालपर्ययात् ।
KK0107129038c	ततस्तांस्तेषु कुण्डेषु गर्भान्सर्वान्समादधत् ॥
KK0107129039a	स्वनुगुप्तेषु देशेषु रक्षां चैषां व्यधापयत् ।
KK0107129039c	शशास चैव कृष्णो वै गर्भाणां रक्षणं तथा ॥
KK0107129040a	उवाच चैनां भगवान्कालेनैतावता पुनः ।
KK0107129040c	स्फुटमानेषु कुण्डेषु जाताञ्जानीहि शोभने ॥
KK0107129041a	उद्धाटनीयान्येतानि कुण्डानीति च सौबलीम् ।
KK0107129041c	इत्युक्त्वा भगवान्व्यासस्तथा प्रतिविधाय च ॥
KK0107129042a	जगाम तपसे धीमान्हिमवन्तं शिलोच्चयम् ।
KK0107129042c	अह्नोत्तराः कुमारस्ते कुण्डेभ्यस्तु समुत्थिताः ॥
KK0107129043a	तेनैवैषां क्रमेणासीज्ज्योष्ठानुज्येष्ठता तदा ।
KK0107129043c	जन्मतश्च प्रमाणेन ज्येष्ठः कुन्तीसुतोऽभवत् ॥
KK0107129044a	धार्मिकं च सुतं दृष्ट्वा पाण्डुः कुन्तीमथाऽब्रवीत् ।
KK0107129044c	प्राहुः क्षत्रं बलज्येष्ठं बलज्येष्ठं सुतं वृणु ॥
KK0107129045a	ततः कुन्तीमभिक्रम्य शशासातीव भारत ।
KK0107129045c	वायुमावाहयस्वेति स देवो बलवत्तरः ॥
KK0107129046a	अश्वमेधः क्रतुश्रेष्ठो ज्योतिःश्रेष्ठो दिवाकरः ।
KK0107129046c	ब्राह्मणो द्विपदां श्रेष्ठो देवश्रेष्ठश्च मारुतः ॥
KK0107129047a	मारुतं मरुतां श्रेष्ठं सर्वप्राणिभिरीडितम् ।
KK0107129047c	आवाहय त्वं नियमात्पुत्रार्थं वरवर्णिनि ॥
KK0107129048a	स नो यं दास्यति सुतं स प्राणबलवान्नृषु ।
KK0107129048c	भविष्यति वरारोहे बलज्येष्ठा हि भूमिपाः ॥
KK0107129049	वैशम्पायन उवाच ।
KK0107129049a	तथोक्तवति सा काले वायुमेवाजुहाव ह ।
KK0107129049c	द्वितीयेनोपहारेण तेनोक्तविधिना पुनः ॥
KK0107129050a	तैरेव नियमैः स्थित्वा मन्त्रग्राममुदैरयत् ।
KK0107129050c	आजगाम ततो वायुः किं करोमीति चाब्रवीत् ॥
KK0107129051a	लज्जान्विता ततः कुन्ती पुत्रमैच्छन्महाबलम् ।
KK0107129051c	तथास्त्विति च तां वायुः समालभ्य दिवं गतः ॥
KK0107129052a	तस्यां जज्ञे महावीर्यो भीमो भीमपराक्रमः ।
KK0107129052c	तमप्यतिबलं जातं वागुवाचाशरीरिणी ॥
KK0107129053a	सर्वेषां बलिनां श्रेष्ठो जातोऽयमिति भारत ।
KK0107129053c	जातमात्रे कुमारे तु सर्वलोकस्य पार्थिवाः ॥
KK0107129054a	मूत्रं प्रसुस्रुवुः सर्वे व्यथां चापि प्रपेदिरे ।
KK0107129054c	वाहनानि व्यशीर्यन्त व्यमुञ्चन्नश्रुबिन्दवः ॥
KK0107129055a	यथाऽनिलः समुद्भूतः समर्थः कम्पने भुवः ।
KK0107129055c	तथा ह्युपचिताङ्गो वै भीमो भीमपराक्रमः ॥
KK0107129056a	इदं चाद्भुतमत्रासीज्जातमात्रे वृकोदरे ।
KK0107129056c	यदङ्कात्पतितो मातुः शिलां गात्रैरचूर्णयत् ॥
KK0107129057a	कुन्ती तु सह पुत्रेण याता सुरुचिरं सरः ।
KK0107129057c	स्नात्वा च सुतमादाय दशमेऽहनि यादवी ॥
KK0107129058a	दैवतान्यर्चयिष्यन्ती निर्जगामाश्रमात्पृथा ।
KK0107129058c	शैलाभ्याशेन गच्छन्त्यास्तदा भरतसत्तम ॥
KK0107129059a	निश्चक्राम महाव्याघ्रो जिघांसुर्गिरिगह्वरात् ।
KK0107129059c	तमापतन्तं शार्दूलं विकृष्य धनुरुत्तमम् ॥
KK0107129060a	निर्बिभेद शरैः पाण्डुस्त्रिभिस्त्रिदशविक्रमः ।
KK0107129060c	नादेन महता तां तु पूरयन्तं गिरेर्गुहाम् ॥
KK0107129061a	दृष्ट्वा शैलमुपारोढुमैच्छत्कुन्ती भयात्तदा ।
KK0107129061c	त्रासात्तस्याः सुतस्त्वङ्कात्पपात भरतर्षभ ॥
KK0107129062a	पर्वतस्योपरिस्थायामधस्तादपतच्छिशुः ।
KK0107129062c	स शिलां चूर्णयामास वज्रवद्वज्रिचोदितः ॥
KK0107129063a	पुत्रस्नेहात्ततः पाण्डुरभ्यधावद्गिरेस्तटम् ।
KK0107129063c	पतता तेन शतधा शिला गात्रैर्विचूर्णिता ॥
KK0107129064a	शिलां च चूर्णितां दृष्ट्वा परं विस्मयमागमत् ।
KK0107129064c	स तु जन्मनि भीमस्य विनदन्तं विनादितम् ॥
KK0107129065a	ददर्श गिरिशृङ्गस्थं व्याघ्रं व्याघ्रपराक्रमः ।
KK0107129065c	दारसंरक्षणार्थाय पुत्रसंरक्षणाय च ॥
KK0107129066a	सदा बाणधनुष्पाणिरभवत्कुरुनन्दनः ।
KK0107129066c	मघे चन्द्रमसा युक्ते सिंहे चाभ्युदिते गुरौ ॥
KK0107129067a	दिवा मध्यगते सूर्ये तिथौ पुण्ये त्रयोदशे ।
KK0107129067c	पित्र्ये मुहूर्ते सा कुन्ती सुषुवे भीममच्युतम् ॥
KK0107129068a	यस्मिन्नहनि भमस्तु जज्ञे भीमपराक्रमः ।
KK0107129068c	तामेव रात्रिं पूर्वां तु जज्ञे दुर्योधनो नृपः ॥
KK0107129069a	स जातमात्र एवाथ धृतराष्ट्रसुतो नृप ।
KK0107129069c	रासभारावसदृशं रुराव च ननाद च ॥
KK0107129070a	तं खराः प्रत्यभाषन्त गृध्रगोमायुवायसाः ।
KK0107129070c	क्रव्यादाः प्राणदन्घोराः शिवाश्चाशिवनिस्वनाः ॥
KK0107129071a	वाताश्च प्रववुश्चापि दिग्दाहश्चाभवत्तदा ।
KK0107129071c	ततस्तु भीतवद्राजा धृतराष्ट्रोऽब्रवीदिदम् ॥
KK0107129072a	समानीय बहून्विप्रान्भीष्मं विदुरमेव च ।
KK0107129072c	अन्यांश्च सुहृदो राजन्कुरून्सर्वांस्तथैव च ॥
KK0107129073a	युधिष्ठिरो राजपुत्रो ज्येष्ठो नः कुलवर्धनः ।
KK0107129073c	प्राप्तः स्वगुणतो राज्यं न तस्मिन्वाच्यमस्ति नः ॥
KK0107129074a	अयं त्वनन्तरस्तस्मादपि राजा भविष्यति ।
KK0107129074c	एतद्विब्रूत मे तथ्यं यदत्र भविता ध्रुवम् ॥
KK0107129075a	`अस्मिञ्जाते निमित्तानि शंसन्ती हाशिवं महत् ।
KK0107129075c	अतो ब्रवीमि विदुर द्रुतं मां भयमाविशत् ॥'
KK0107129076a	वाक्यस्यैतस्य निधेन दिक्षु सर्वासु भारत ।
KK0107129076c	क्रव्यादाः प्राणदन्घोराः शिवाश्चाशिवनिस्वनाः ॥
KK0107129077a	लक्षयित्वा निमित्तानि तानि घोराणि सर्वशः ।
KK0107129077c	तेऽब्रुवन्ब्राह्मणा राजन्विदुरश्च महामतिः ॥
KK0107129078a	यथेमानि निमित्तानि घोराणि मनुजाधिप ।
KK0107129078c	उत्थितानि सुते जाते ज्येष्ठे ते पुरुषर्षभ ॥
KK0107129079a	व्यक्तं कुलान्तकरणो भवितैष सुतस्तव ।
KK0107129079c	तस्य शान्तिः परित्यागे गुप्तावपनयो महान् ॥
KK0107129080a	`एष दुर्योधनो राजा मधुपिङ्गललोचनः ।
KK0107129080c	न केवलं कुलस्यान्तं क्षत्रियान्तं करिष्यति ॥'
KK0107129081a	शतमेकोनमप्यस्तु पुत्राणां ते महीपते ।
KK0107129081c	त्यजैनमेकं शान्तिं चेत्कुलस्येच्छसि भारत ॥
KK0107129082a	एकेन कुरु वै क्षेमं कुलस्य जगतस्तथा ।
KK0107129082c	त्यजेदेकं कुलस्यार्थे ग्रामस्यार्थे कुलं त्यजेत् ॥
KK0107129083a	ग्रामं जनपदस्यार्थे आत्मार्थे पृथिवीं त्यजेत् ।
KK0107129083c	स तथा विदुरेणोक्तस्तैश्च सर्वैर्द्विजोत्तमैः ॥
KK0107129084a	न चकार तथा राजा पुत्रस्नेहसमन्वितः ।
KK0107129084c	ततः पुत्रशतं पूर्ण धृतराष्ट्रस्य पार्थिव ॥
KK0107129085a	अह्नांशतेन सञ्जज्ञे कन्या चैका शताधिका ।
KK0107129085c	गान्धार्यां क्लिश्यमानायामुदरेण विवर्धता ॥
KK0107129086a	`वैश्या सा त्वम्बिकापुत्रं कन्या परिचचार ह ।
KK0107129086c	तया समभवद्राजा धृतराष्ट्रो यदृच्छया ॥'
KK0107129087a	तस्मिन्संवत्सरे राजन्धृतराष्ट्रान्महायशाः ।
KK0107129087c	जज्ञे धीमांस्ततस्तस्यां युयुत्सुः करमो नृप ।
KK0107129087e	एवं पुत्रशतं जज्ञे धृतराष्ट्रस्य धीमतः ॥
KK0107129088a	महारथानां वीराणां कन्या चैका शताधिका ।
KK0107129088c	युयुत्सुश्च महातेजा वैश्यापुत्रः प्रतापवान् ॥ ॥

इति श्रीमन्महाभारते आदिपर्वणि सम्भवपर्वणि एकोनत्रिंशदधिकशततमोऽध्यायः ॥ 129 ॥

1-129-21 ऐन्द्रे ज्येष्ठानक्षत्रे । अष्टमे अभिजितेऽभिजिति त्रिंशन्मुहूर्तस्याह्नोऽष्टमे मुहूर्ते । दिवा शुक्लपक्षे । मध्यगते तुलायनगते । तिथौ पूर्णे पूर्णायां पञ्चम्याम् । अयं योगः प्रायेणाश्विनशुक्लपञ्चम्याम् ॥ 1-129-28 लोहाष्ठीला लोहपिण्डिका ॥ 1-129-62 वज्रवद्वज्रिचोदितः वज्रिचोदितवज्रवदित्यर्थः ॥ 1-129-64 विनादितं नादं । विनन्दं कुर्वाणम् ॥ 1-129-69 रुराव च ननाद च व्यक्तमव्यक्तं च शब्दं खरसदृशमेवाकरोत् ॥ 1-129-87 करण इव करणः क्षत्रियाद्वैश्यायां जातत्वान्न तु वैश्याच्छूद्रायाम् ॥ एकोनत्रिंशदधिकशततमोऽध्यायः ॥ 129 ॥
