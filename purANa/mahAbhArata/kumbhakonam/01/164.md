अध्यायः 164

(अथ हिडिम्बवधपर्व ॥ 9 ॥)

हिडिम्बप्रेरितायाः तद्भगिन्या हिडिम्बायाः पाण्डवसमीपगमनम् ॥ 1 ॥ भीमं दृष्ट्वा कामार्ताया हिडिम्बायाः भीमं प्रति वाक्यम् ॥ 2 ॥ भीमहिडिम्बासंवादः ॥ 3 ॥
001	वैशम्पायन उवाच 
001a	तत्र तेषु शयानेषु हिडिम्बो नाम राक्षसः ।
001c	अविदूरे वनात्तस्माच्छालवृक्षं समाश्रितः ॥
002a	क्रूरो मानुषमांसादो महावीर्यपराक्रमः ।
002c	प्रावृड्जलधरश्यामः पिङ्गाक्षो दारुणाकृतिः ॥
003a	दंष्ट्राकरालवदनः करालो भीमदर्शनः ।
003c	लम्बस्फिग्लम्बजठरो रक्तश्मश्रुशिरोरुहः ॥
004a	महावृक्षगलस्कन्धः शङ्ककर्णो विभीषणः ।
004c	यदृच्छया तानपश्यत्पाण्डुपुत्रान्महारथान् ॥
005a	विरूपरूपः पिङ्गाक्षः करालो घोरदर्शनः ।
005c	पिशितेप्सुः क्षुधार्तश्च जिघ्रन्गन्धं यदृच्छया ॥
006a	ऊर्ध्वाङ्गुलिः स कण्डूयन्धुन्वन्रूक्षाञ्शिरोरुहान् ।
006c	जृम्भमाणो महावक्त्रः पुनःपुनरवेक्ष्य च ॥
007a	हृष्टो मानुषमांसस्य महाकायो महाबलः ।
007c	आघ्राय मानुषं गन्धं भगिनीमिदमब्रवीत् ॥
008a	उपपन्नं चिरस्याद्य भक्ष्यं मम मनःप्रियम् ।
008c	जिघ्रतः प्रस्रुता स्नेहाज्जिह्वा पर्येति मे मुखात् ॥
009a	अष्टौ दंष्ट्राः सुतीक्ष्णाग्राश्चिरस्यापातदुःसहाः ।
009c	देहेषु मज्जयिष्यामि स्निग्धेषु पिशितेषु च ॥
010a	आक्रम्य मानुषं कण्ठमाच्छिद्य धमनीमपि ।
010c	उष्णं नवं प्रपास्यामि फेनलिं रुधिरं बहु ॥
011a	गच्छ जानीहि के त्वेते शेरते वनमाश्रिताः ।
011c	मानुषो बलवान्गन्धो घ्राणं तर्पयतीव मे ॥
012a	हत्वैतान्मानुषान्सर्वानानयस्व ममान्तिकम् ।
012c	अस्मद्विषयसुप्तेभ्यो नैतेभ्यो भयमस्ति ते ॥
013a	एषामुत्कृत्य मांसानि मानुषाणां यथेष्टतः ।
013c	भक्षयिष्याव सहितौ कुरु पूर्णं वचो मम ॥
014a	भक्षयित्वा च मांसानि मानुषाणां प्रकामतः ।
014c	नृत्याव सहितावावां दत्ततालावनेकशः ॥
015	वैशम्पायन उवाच 
015a	एवमुक्ता हिडिम्बा तु हिडिम्बेन महावने ।
015c	भ्रातुर्वचनमाज्ञाय त्वरमाणेव राक्षसी ॥
016a	`आप्लुत्याप्लुत्य च तरूनगच्छत्पाण्डवान्प्रति ।'
016c	जगाम तत्र यत्र स्म शेरते पाण्डवा वने ॥
017a	ददर्श तत्र सा गत्वा पाण्डवान्पृथया सह ।
017c	शयानान्भीमसेनं च जाग्रतं त्वपराजितम् ॥
018a	`उपास्यमानान्भीमेन रूपयौवनशालिनः ।
018c	सुकुमारांश्च पार्थान्सा व्यायामेन च कर्शितान् ॥
019a	दुःखेन सम्प्रयुक्तांश्च सहज्येष्ठान्प्रमाथिनः ।
019c	रौद्री सती राजपुत्रं दर्शनीयप्रदर्शनम् ॥'
020a	दृष्ट्वैव भीमसेनं सा सालस्कन्धमिवोद्यतम् ।
020c	राक्षसी कामयामास रूपेणाप्रतिमं भुवि ॥
021a	`अन्तर्गतेन मनसा चिन्तयामास राक्षसी' ।
021c	अयं श्यामो महाबाहुः सिंहस्कन्धो महाद्युतिः ॥
022a	कम्बुग्रीवः पुष्कराक्षो भर्ता युक्तो भवेन्मम ।
022c	नाहं भ्रातृवचो जातु कुर्यां क्रूरमसाम्प्रतम् ॥
023a	पतिस्नेहोऽतिबलवान्न तथा भ्रातृसौहृदम् ।
023c	मुहूर्तमिव तृप्तिश्च भवेद्धातुर्ममैव च ॥
024a	हतैरेतैरहत्वा तु मोदिष्ये शाश्वतीः समाः ।
024c	`निश्चित्येत्थं हिडिम्बा सा भीमं दृष्ट्वा महाभुजम् ॥
025a	उत्सृज्य राक्षसं रूपं मानुषं रूपमास्थिता ।
025c	'सा कामरूपिणी रूपं कृत्वा मदनमोहिता ॥
026a	उपतस्थे महात्मानं भीमसेनमनिन्दिता ।
026c	`इङ्गिताकारकुशला सोपासर्पच्छनैः शनैः ॥
027a	विनम्यमानेव लता दिव्याभरणभूषिता ।
027c	शनैः शनैश्च तां भीमः समीपमुपसर्पतीम् ॥`
028a	हर्षमाणां तदा पश्यत्तन्वीं पीनपयोधराम् ।
028c	चन्द्राननां पद्मनेत्रां नीलकुञ्चितमूर्धजाम् ॥
029a	कृष्णां सुपाण्डुरैर्दन्तैर्बिम्बोष्ठीं चारुदर्शनाम् ।
029c	दृष्ट्वा तां रूपसम्पन्नां भीमो विस्मयमागतः ॥
030a	उपचारगुणैर्युक्तां ललितैर्हाससम्मितैः ।
030c	समीपमुपसम्प्राप्य भीमं साथ वरानना ॥
031a	वचो वचनवेलायां भीमं प्रोवाच भामिनी ।'
031c	लज्जया नम्यमानेव सर्वाभरणभूषिता ॥
032a	स्मितपूर्वमिदं वाक्यं भीमसेनमथाब्रवीत् ।
032c	कुतस्त्वमसि सम्प्राप्तः कश्चासि पुरुषर्षभ ॥
033a	क इमे शेरते चेह पुरुषा देवरूपिणः ।
033c	केयं वै बृहती श्यामा सुकुमारी तवानघ ॥
034a	शेते वनमिदं प्राप्य विश्वस्ता स्वगृहे यथा ।
034c	नेदं जानीथ गहनं वनं राक्षससेवितम् ॥
035ac	वसति ह्यत्र पापात्मा हिडिम्बो नाम राक्षसः ॥
036a	तेनाहं प्रेषिता भ्रात्रा दुष्टभावेन रक्षसा ।
036c	बिभक्षयिषता मांसं युष्माकममरोपमाः ॥
037a	साऽहं त्वमभिसम्प्रेक्ष्य देवगर्भसमप्रभम् ।
037c	नान्यं भर्तारमिच्छामि सत्यमेतद्ब्रवीमि ते ॥
038a	एतद्विज्ञाय धर्मज्ञ युक्तं मयि समाचर ।
038c	कामोपहतचित्तां हि भजमानां भजस्व माम् ॥
039a	त्रास्यामि त्वां महाबाहो राक्षसात्पुरुषादकात् ।
039c	वत्स्यावो गिरिदुर्गेषु भर्ता भव ममानघ ॥
040a	`इच्छामि वीर भद्रं ते मा मे प्राणान्विहासिषः ।
040c	त्वया ह्यहं परित्यक्ता न जीवेयमरिन्दम ॥'
041a	अन्तरिक्षचरी ह्यस्मि कामतो विचरामि च ।
041c	अतुलामाप्नुहि प्रीतिं तत्र तत्र मया सह ॥
042	भीमसेन उवाच 
042a	`एष ज्येष्ठो मम भ्राता मान्यः परमको गुरुः ।
042c	अनिविष्टो हि तन्नाहं परिविद्यां कथञ्चन ॥'
043a	मातरं भ्रातरं ज्येष्ठं कनिष्ठानपरानपि ।
043c	परित्यजेत कोन्वद्य प्रभवन्निह राक्षसि ॥
044a	को हि सुप्तानिमान्भ्रातॄन्दत्त्वा राक्षसभोजनम् ।
044c	मातरं च नरो गच्छेत्कामार्त इव मद्विधः ॥
045	राक्षस्युवाच 
045a	`एकं त्वां मोक्षयिष्यामि सह मात्रा परन्तप ।
045c	सोदरानुत्सृजैनांस्त्वमारोह जघनं मम ॥
046	भीम उवाच 
046a	नाहं जीवितुमाशंसे भ्रातॄनुत्सृज्य राक्षसि ।
046c	यथाश्रद्धं व्रजैका हि विप्रियं मे प्रभाषसे ॥
047	राक्षस्युवाच'
047a	यत्ते प्रियं तत्करिष्ये सर्वानेतान्प्रबोधय ।
047c	मोक्षयिष्याम्यहं कामं राक्षसात्पुरुषादकात् ॥
048	भीमसेन उवाच 
048a	सुखसुप्तान्वने भ्रातॄन्मातरं चैव राक्षसि ।
048c	न भयाद्बोधयिष्यामि भ्रातुस्तव दुरात्मनः ॥
049a	न हि मे राक्षसा भीरु सोढुं शक्ताः पराक्रमम् ।
049c	न मनुष्या न गन्धर्वा न यक्षाश्चारुलोचने ॥
050a	गच्छ वा तिष्ठ वा भद्रे यद्वा पीच्छसि तत्कुरु ।
050c	तं वा प्रेषय तन्वङ्गि भ्रातरं पुरुषादकम् ॥ ॥

इति श्रीमन्महाभारते आदिपर्वणि हिडिम्बवधपर्वणि चतुःषष्ट्यधिकशततमोऽध्यायः ॥ 164 ॥

1-164-4 यदृच्छया सालवृक्षं समाश्रित इत्यन्वयः ॥ 1-164-10 धमनीं नाडीम् ॥ 1-164-21 श्यामः तरुणः ॥ 1-164-36 बिभक्षयिषता भक्षयितुमिच्छता ॥ चतुःषष्ट्यधिकशततमोऽध्यायः ॥ 164 ॥
