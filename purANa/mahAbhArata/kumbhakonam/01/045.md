अध्यायः 045
जरत्कारोः स्वपितॄणां दर्शनं तद्भाषणं च ॥ 1 ॥ 

KK0105045001	सौतिरुवाच । 
KK0105045001a	एतस्मिन्नेव काले तु जरत्कारुर्महातपाः ।
KK0105045001c	चचार पृथिवीं कृत्स्नां यत्रसायंगृहो मुनिः ॥
KK0105045002a	चरन्दीक्षां महातेजा दुश्चरामकृतात्मभिः ।
KK0105045002c	तीर्थेष्वाप्लवनं कुर्वन्पुण्येषु विचचार ह ॥
KK0105045003a	वायुभक्षो निराहारः शुष्यन्नहरहर्मुनिः ।
KK0105045003c	सं ददर्श पितॄन्गर्ते लम्बमानानधोमुखान् ॥
KK0105045004a	एकतन्त्ववशिष्टं वै वीरणस्तम्बमाश्रितान् ।
KK0105045004c	तं तन्तुं च शनैराखुमाददानं बिलेशयम् ॥
KK0105045005a	निराहारान्कृशान्दीनान्गर्ते स्वत्राणमिच्छतः ।
KK0105045005c	उपसृत्य स तान्दीनान्दीनरूपोऽभ्यभाषत ॥
KK0105045006a	के भवन्तोऽवलम्बन्ते वीरमस्तम्बमाश्रिताः ।
KK0105045006c	दुर्बलं खादितैर्मूलैराखुना बिलवासिना ॥
KK0105045007a	वीरणस्तम्बके मूलं यदप्येकमिह स्थितम् ।
KK0105045007c	तद्भप्ययं शनैराखुरादत्ते दशनैः शितैः ॥
KK0105045008a	छेत्स्यतेऽल्पावशिष्टत्वादेतदप्यचिरादिव ।
KK0105045008c	ततस्तु पतितारोऽत्र गर्ते व्यक्तमधोमुखाः ॥
KK0105045009a	अत्र मे दुःखमुत्पन्नं दृष्ट्वा युष्मानधोमुखान् ।
KK0105045009c	कृच्छ्रामापदमापन्नान्प्रियं किं करवाणि वः ॥
KK0105045010a	तपसोऽस्य चतुर्थेन तृतीयेनाथ वा पुनः ।
KK0105045010c	अर्धेन वापि निस्तर्तुमापदं ब्रूत मा चिरम् ॥
KK0105045011a	अथवापि समग्रेण तरन्तु तपसा मम ।
KK0105045011c	भवन्तः सर्व एवेह काममेवं विधीयताम् ॥
KK0105045012	पितर ऊचुः । 
KK0105045012a	कुतो भवान्ब्रह्मचारी यो नस्त्रातुमिहेच्छसि ।
KK0105045012c	न तु विप्राग्र्य तपसा शक्यमेतद्व्यपोहितुम् ॥
KK0105045013a	अस्ति नस्तात तपसः फलं प्रवदतां वर ।
KK0105045013c	संतानप्रक्षयाद्ब्रह्मन्पतामो निरयेऽशुचौ ॥
KK0105045014a	सन्तानं हि परो धर्मं एवमाह पितामहः ।
KK0105045014c	लम्बतामिह नस्तात न ज्ञानं प्रतिभाति वै ॥
KK0105045015a	येन त्वां नाभिजानीमो लोके विख्यातपौरुषम् ।
KK0105045015c	वृद्धो भवान्महाभागोयोनः शोच्यान्सुदुःखितान् ॥
KK0105045016a	शोचते चैव कारुण्याच्छृणु ये वै वयं द्विज ।
KK0105045016c	यायावरा नाम वयमृषयः संशितव्रताः ॥
KK0105045017a	लोकात्पुम्यादिह भ्रष्टाः सन्तानप्रक्षयान्मुने ।
KK0105045017c	प्रणष्टं नस्तपस्तीव्रं न हि नस्तन्तुरस्ति वै ॥
KK0105045018a	अस्तित्वेकोऽद्य नस्तन्तुः सोऽपि नास्ति यथा तथा ।
KK0105045018c	मन्दभाग्योऽल्पभाग्यानां तप एकं समास्थितः ॥
KK0105045019a	जरत्कारुरिति ख्यातो वेदवेदाङ्गपारगः ।
KK0105045019c	नियतात्मा महात्मा च सुव्रतः सुमहातपाः ॥
KK0105045020a	तेन स्म तपसो लोभात्कृच्छ्रमापादिता वयम् ।
KK0105045020c	न तस्य भार्या पुत्रो वा बान्धवो वाऽस्ति कश्चन ॥
KK0105045021a	तस्माल्लम्बामहे गर्ते नष्टसंज्ञा ह्यनाथवत् ।
KK0105045021c	स वक्तव्यस्त्वया दृष्टो ह्यस्माकं नाथवत्तया ॥
KK0105045022a	पितरस्तेऽवलम्बन्ते गर्ते दीना अधोमुखाः ।
KK0105045022c	साधु दारान्कुरुष्वेति प्रजायस्वेति चाभि भोः ॥
KK0105045023a	कुलतन्तुर्हि नः शिष्टः स एकैकस्तपोधन ।
KK0105045023c	यं तु पश्यसि नो ब्रह्मन्वीरणस्तम्बमाश्रयम् ॥
KK0105045024a	एषोऽस्माकं कुलस्तम्ब आस्ते स्वकुलवर्धनः ।
KK0105045024c	यानि पश्यसि वै ब्रह्मन्मूलानीहास्य वीरुधः ॥
KK0105045025a	एते नस्तन्तवस्तात कालेन परिभक्षिताः ।
KK0105045025c	यत्त्वेतत्पश्यसि ब्रह्मन्मूलमस्यार्धभक्षितम् ॥
KK0105045026a	यत्र लम्बामहे गर्ते सोऽप्येकस्तप आस्थितः ।
KK0105045026c	यमाखुं पश्यसि ब्रह्मन्काल एष महाबलः ॥
KK0105045027a	स तं तपोरतं मन्दं शनैः क्षपयते तुदन् ।
KK0105045027c	जरत्कारुं तपोलुब्धं मन्दात्मानमचेतसम् ॥
KK0105045028a	न हि नस्तत्तपस्तस्य तारयिष्यति सत्तम ।
KK0105045028c	छिन्नमूलान्परिभ्रष्टान्कालोपहतचेतसः ॥
KK0105045029a	अधः प्रविष्टान्पश्यास्मान्यथा दुष्कृतिनस्तथा ।
KK0105045029c	अस्मासु पतितेष्वत्र सह सर्वैः सबान्धवैः ॥
KK0105045030a	छिन्नः कालेन सोऽप्यत्र गन्ता वै नरकं ततः ।
KK0105045030c	तपो वाऽप्यथ चा यज्ञो यच्चान्यत्पावनं महत् ॥
KK0105045031a	तत्सर्वं न समं तात संतत्येति सतां मतम् ।
KK0105045031c	स तात दृष्ट्वा ब्रूयास्तं जरत्कारुं तपोधन ॥
KK0105045032a	यथा दृष्टमिदं चात्र त्वयाऽऽख्येयमशेषतः ।
KK0105045032c	यथा दारान्प्रकुर्यात्स पुत्रानुत्पादयेद्यथा ॥
KK0105045033a	तथा ब्रह्मंस्त्वया वाच्यः सोऽस्माकं नाथवत्तया ।
KK0105045033c	बान्धवानां हितस्येह यथा चात्मकुलं तथा ॥
KK0105045034a	कस्त्वं बन्धुमिवास्माकमनुशोचसि सत्तम ।
KK0105045034c	श्रोतुमिच्छाम सर्वेषां को भवानिह तिष्ठति ॥ ॥
इति श्रीमन्महाभारते आदिपर्वणि आस्तीकपर्वणि पञ्चचत्वारिंशोऽध्यायः ॥ 45 ॥ 
1-45-5 स्वत्राणं स्वरक्षाम् ॥ 1-45-8 पतितारः पतिष्यथा ॥ 1-45-12 एतत् अस्मदीयं कृच्छ्रं व्यपोहितुं अपनेतुम् ॥ पञ्चचत्वारिंशोऽध्यायः ॥ 45 ॥
