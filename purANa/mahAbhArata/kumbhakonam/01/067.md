अध्यायः 067

ऋष्यादिवंशकथनम् ॥ 1 ॥
KK0107067001	वैशंपायन उवाच ।
KK0107067001a	ब्रह्मणो मानसाः पुत्रा विदिताः षण्महर्षयः ।
KK0107067001c	एकादश सुताः स्थाणोः ख्याताः परमतेजसः ॥
KK0107067002a	मृगव्याधश्च सर्पश्च निर्ऋतिश्च महायशाः ।
KK0107067002c	अजैकपादहिर्बिध्न्यः? पिनाकी च परन्तपः ॥
KK0107067003a	दहनोऽथेश्वरश्चैव कपाली च महाद्युतिः ।
KK0107067003c	स्थाणुर्भगश्च भगवान् रुद्रा एकादश स्मृताः ॥
KK0107067004a	मरीचिरङ्गिरा अत्रिः पुलस्त्यः पुलहः क्रतुः ।
KK0107067004c	षडेते ब्रह्मणः पुत्रा वीर्यवन्तो महर्षयः ॥
KK0107067005a	त्रयस्त्वङ्गिरसः पुत्रा लोके सर्वत्र विश्रुताः ।
KK0107067005c	बृहस्पतिरुतथ्यश्च संवर्तश्च धृतव्रताः ॥
KK0107067006a	अत्रेस्तु बहवः पुत्राः श्रूयन्ते मनुजाधिप ।
KK0107067006c	सर्वे वेदविदः सिद्धाः शान्तात्मानो महर्षयः ॥
KK0107067007a	राक्षसाश्च पुलस्त्यस्य वानराः किन्नरास्तथा ।
KK0107067007c	यक्षाश्च मनुजव्याघ्र पुत्रास्तस्य च धीमतः ॥
KK0107067008a	पुलहस्य सुता राजञ्शरभाश्च प्रकीर्तिताः ।
KK0107067008c	सिंहाः किपुरुषा व्याघ्रा ऋक्षा ईहामृगास्तथा ॥
KK0107067009a	क्रतोः क्रतुसमाः पुत्राः पतङ्गसहचारिणः ।
KK0107067009c	विश्रुतास्त्रिषु लोकेषु सत्यव्रतपरायणाः ॥
KK0107067010a	दक्षस्त्वजायताङ्गुष्ठाद्दक्षिणाद्भगवानृषिः ।
KK0107067010c	ब्रह्मणः पृथिवीपाल शान्तात्मा सुमहातपाः ॥
KK0107067011a	वामादजायताङ्गुष्ठाद्भार्या तस्य महात्मनः ।
KK0107067011c	तस्यां पञ्चाशतं कन्याः स एवाजनयन्मुनिः ॥
KK0107067012a	ताः सर्वास्त्वनवद्याङ्ग्यः कन्याः कमललोचनाः ।
KK0107067012c	पुत्रिकाः स्थापयामास नष्टपुत्रः प्रजापतिः ॥
KK0107067013a	ददौ स दश धर्माय सप्तविंशतिमिन्दवे ।
KK0107067013c	दिव्येन विधिना राजन्कश्यपाय त्रयोदश ॥
KK0107067014a	नामतो धर्मपत्न्यस्ताः कीर्त्यमाना निबोध मे ।
KK0107067014c	कीर्तिर्लक्ष्मीर्धृतिर्मेधा पुष्टिः श्रद्धा क्रिया तथा ॥
KK0107067015a	बुद्धिर्लज्जा मतिश्चैव पत्न्यो धर्मस्य ता दश ।
KK0107067015c	द्वाराण्येतानि धर्मस्य विहितानि स्वयंभुवा ॥
KK0107067016a	सप्तविंशतिः सोमस्य पत्न्यो लोकस्य विश्रुताः ।
KK0107067016c	कालस्य नयने युक्ताः सोमपत्न्याः शुचिव्रताः ॥
KK0107067017a	सर्वा नक्षत्रयोगिन्यो लोकयात्राविधानतः ।
KK0107067017c	पैतामहो मुनिर्देवस्तस्य पुत्रः प्रजापतिः ।
KK0107067017e	तस्याष्टौ वसवः पुत्रास्तेषां वक्ष्यामि विस्तरम् ॥
KK0107067018a	धरो ध्रुवश्च सोमश्च अहश्चैवानिलोऽनलः ।
KK0107067018c	प्रत्यूषश्च प्रभासश्च वसवोऽष्टौ प्रकीर्तिताः ॥
KK0107067019a	धूम्रायास्तु धरः पुत्रो ब्रह्मविद्यो ध्रुवस्तथा ।
KK0107067019c	चन्द्रमास्तु मनस्विन्याः श्वासायाः श्वसनस्तथा ॥
KK0107067020a	रतायाश्चाप्यहः पुत्रः शाण्डिल्याश्च हुताशनः ।
KK0107067020c	प्रत्यूषश्च प्रभासश्च प्रभातायाः सुतौ स्मृतौ ॥
KK0107067021a	धरस्य पुत्रो द्रविणो हुतहव्यवहस्तथा ।`
KK0107067021c	आपस्य पुत्रो वैतण्ड्यः श्रमः शान्तोमुनिस्तथा' ।
KK0107067021e	ध्रुवस्य पुत्रो भगवान्कालो लोकप्रकालनः ॥
KK0107067022a	सोमस्य तु सुतो वर्चा वर्चस्वी येन जायते ।
KK0107067022c	मनोहरायाः शिशिरः प्राणोऽथ रमणस्तथा ॥
KK0107067023a	अह्नः सुतस्तथा ज्योतिः शमः शान्तस्तथा मुनिः ।
KK0107067023c	अग्नेः पुत्रः कुमारस्तु श्रीमाञ्छरवणालयः ॥
KK0107067024a	तस्य शाखो विशाखश्च नैगमेयश्च पृष्ठजः ।
KK0107067024c	कृत्तिकाभ्युपपत्तेश्च कार्तिकेय इति स्मृतः ॥
KK0107067025a	अनिलस्य शिवा भार्या तस्याः पुत्रो मनोजवः ।
KK0107067025c	अविज्ञातगतिश्चैव द्वौ पुत्रावनिलस्य तु ॥
KK0107067026a	प्रत्यूषस्य विदुः पुत्रमृषिं नाम्नाऽथ देवलम् ।
KK0107067026c	द्वौ पुत्रौ देवलस्यापि क्षमावन्तौ मनीषिणौ ।
KK0107067026e	बृहस्पतेस्तु भगिनी वरस्त्री ब्रह्मवादिनी ॥
KK0107067027a	योगसिद्धा जगत्कृत्स्नमसक्ता विचचार ह ।
KK0107067027c	प्रभासस्य तु भार्या सा वसूनामष्टमस्य ह ॥
KK0107067028a	विश्वकर्मा महाभागो जज्ञे शिल्पप्रजापतिः ।
KK0107067028c	कर्ता शिल्पसहस्राणां त्रिदशानां च वर्धकिः ॥
KK0107067029a	भूषणानां च सर्वेषां कर्ता शिल्पवतां वरः ।
KK0107067029c	यो दिव्यानि विमानानि त्रिदशानां चकारह ॥
KK0107067030a	मनुष्याश्चोपजीवन्ति यस्य शिल्पं महात्मनः ।
KK0107067030c	पूजयन्ति च यं नित्यं विश्वकर्माणमव्ययम् ॥
KK0107067031a	स्तनं तु दक्षिणं भित्त्वा ब्रह्मणो नरविग्रहः ।
KK0107067031c	निःसृतो भगवान्धर्मः सर्वलोकसुखावहः ॥
KK0107067032a	त्रयस्तस्य वराः पुत्राः सर्वभूतमनोहराः ।
KK0107067032c	शमः कामश्च हर्षश्च तेजसा लोकधारिणः ॥
KK0107067033a	कामस्य तु रतिर्भार्या शमस्य प्राप्तिरङ्गना ।
KK0107067033c	नन्दा तु भार्या हर्षस्य यासु लोकाः प्रतिष्ठिताः ॥
KK0107067034a	मरीचेः कश्यपः पुत्रः कश्यपस्य सुरासुराः ।
KK0107067034c	जज्ञिरे नृपशार्दूल लोकानां प्रभवस्तु सः ॥
KK0107067035a	त्वाष्ट्री तु सवितुर्भार्या वडवारूपधारिणी ।
KK0107067035c	असूयत महाभागा सान्तरिक्षेऽस्विनावुभौ ॥
KK0107067036a	द्वादशैवादितेः पुत्राः शक्रमुख्या नराधिप ।
KK0107067036c	तेषामवरजो विष्णुर्यत्र लोकाः प्रतिष्ठिताः ॥
KK0107067037a	त्रयस्त्रिंशत यत्येते देवास्तेषामहं तव ।
KK0107067037c	अन्वयं संप्रवक्ष्यामि पक्षैश्च कुलतो गणान् ॥
KK0107067038a	रुद्राणामपरः पक्षः साध्यानां मरुतां तथा ।
KK0107067038c	वसूनां भार्गवं विद्याद्विश्वेदेवांस्तथैव च ॥
KK0107067039a	वैनतेयस्तु गरुडो बलवानरुणस्तथा ।
KK0107067039c	बृहस्पतिश्च भगवानादित्येष्वेव गण्यते ॥
KK0107067040a	अश्विनौ गुह्यकान्विद्धि सर्वौषध्यस्तथा पशून् ।
KK0107067040c	एते देवगणा राजन्कीर्तितास्तेऽनुपूर्वशः ॥
KK0107067041a	यान्कीर्तयित्वा मनुजः सर्वपापैः प्रमुच्यते ।
KK0107067041c	ब्रह्मणो हृदयं भित्त्वा निःसृतो भगवान्भृगुः ॥
KK0107067042a	भृगोः पुत्रः कविर्विद्वाञ्छुक्रः कविसुतो ग्रहः ।
KK0107067042c	त्रैलोक्यप्राणयात्रार्थं वर्षावर्षे भयाभये ।
KK0107067042e	स्वयंभुवा नियुक्तः सन्भुवनं परिधावति ॥
KK0107067043a	योगाचार्यो महाबुद्धिर्दैत्यानामभवद्गुरुः ।
KK0107067043c	सुराणां चापि मेधावी ब्रह्मचारी यतव्रतः ॥
KK0107067044a	तस्मिन्नियुक्ते विधिना योगक्षेमाय भार्गवे ।
KK0107067044c	अन्यमुत्पादयामास पुत्रं भृगुरनिन्दितम् ॥
KK0107067045a	च्यवनं दीप्ततपसं धर्मात्मानं यशस्विनम् ।
KK0107067045c	यः स रोषाच्च्युतो गर्भान्मातुर्मोक्षाय भारत ॥
KK0107067046a	आरुषी तु मनोः कन्या तस्य पत्नी मनीषिणः ।
KK0107067046c	और्वस्तस्यां समभवदूरुं भित्त्वा महायशाः ॥
KK0107067047a	महातेजा महावीर्यो बाल एव गुणैर्युतः ।
KK0107067047c	ऋचीकस्तस्य पुत्रस्तु जमदग्निस्ततोऽभवत् ॥
KK0107067048a	जमदग्नेस्तु चत्वार आसन्पुत्रा महात्मनः ।
KK0107067048c	रामस्तेषां जघन्योऽभूदजघन्यैर्गुणैर्युतः ।
KK0107067048e	सर्वशस्त्रेषु कुशलः क्षत्रियान्तकरो वशी ॥
KK0107067049a	और्वस्यासीत्पुत्रशतं जमदग्निपुरोगमम् ।
KK0107067049c	तेषां पुत्रसहस्राणि बभूवुर्भुवि विस्तरः ॥
KK0107067050a	द्वौ पुत्रो ब्रह्मणस्त्वन्यौ ययोस्तिष्ठति लक्षणम् ।
KK0107067050c	लोके धाता विधाता च यौ स्थितौ मनुना सह ॥
KK0107067051a	तयोरेव स्वसा देवी लक्ष्मीः पद्मगृहा शुभा ।
KK0107067051c	तस्यास्तु मानसाः पुत्रास्तुरगा व्योमचारिणः ॥
KK0107067052a	वरुणस्य भार्या या ज्येष्ठा शुक्राद्देवी व्यजायत ।
KK0107067052c	तस्याः पुत्रं बलं विद्धि सुरां च सुरनन्दिनीम् ॥
KK0107067053a	प्रजानामन्नकामानामन्योन्यपरिभक्षणात् ।
KK0107067053c	अधर्मस्तत्र संजातः सर्वभूतविनाशकः ॥
KK0107067054a	तस्यापि निर्ऋतिर्भार्या नैर्ऋता येन राक्षसाः ।
KK0107067054c	घोरास्तस्यास्त्रयः पुत्राः पापकर्मरताः सदा ॥
KK0107067055a	भयो महाभयश्चैव मृत्युर्भूतान्तकस्तथा ।
KK0107067055c	न तस्य भार्या पुत्रो वा कश्चिदस्त्यन्तको हि सः ॥
KK0107067056a	काकीं श्येनीं तथा भासीं धृतराष्ट्रीं तथा शुकीम् ।
KK0107067056c	ताम्रा तु सुषुवे देवी पञ्चैता लोकविश्रुताः ॥
KK0107067057a	उलूकान्सुषुवे काकी श्येनी श्येनान्व्यजायत ।
KK0107067057c	भासी भासानजनयद्गृध्रांश्चैव जनाधिप ॥
KK0107067058a	धृतराष्ट्री तु हंसांश्च कलहंसांश्च सर्वशः ।
KK0107067058c	चक्रवाकांश्च भद्रा तु जनयामास सैव तु ॥
KK0107067059a	शुकी च जनयामास शुकानेव यशस्विनी ।
KK0107067059c	कल्याणगुणसंपन्ना सर्वलक्षणपूजिता ॥
KK0107067060a	नव क्रोधवशा नारीः प्रजज्ञे क्रोधसंभवाः ।
KK0107067060c	मृगी च मृगमन्दा च हरी भद्रमना अपि ॥
KK0107067061a	मातङ्गी त्वथ शार्दूली श्वेता सुरभिरेव च ।
KK0107067061c	सर्वलक्षणसंपन्ना सुरसा चैव भामिनी ॥
KK0107067062a	अपत्यं तु मृगाः सर्वे मृग्या नरवरोत्तम ।
KK0107067062c	ऋक्षाश्च मृगमन्दायाः सृमराश्च परंतप ॥
KK0107067063a	ततस्त्वैरावतं नागं जज्ञे भद्रमनाः सुतम् ।
KK0107067063c	ऐरावतः सुतस्तस्या देवनागो महागजः ॥
KK0107067064a	हर्याश्च हरयोऽपत्यं वानराश्च तरस्विनः ।
KK0107067064c	गोलाङ्गूलांश्च भद्रं ते हर्याः पुत्रान्प्रचक्षते ॥
KK0107067065a	प्रजज्ञे त्वथ शार्दूली सिंहान्व्याग्राननेकशः ।
KK0107067065c	द्वीपिनश्च महासत्वान्सर्वानेव न सशंयः ॥
KK0107067066a	मातङ्ग्यपि च मातङ्गानपत्यानि नराधिप ।
KK0107067066c	दिशां गजं तु श्वेताख्यं श्वेताऽजनयदाशुगम् ॥
KK0107067067a	तथा दुहितरौ राजन्सुरभिर्वै व्यजायत ।
KK0107067067c	रोहिणी चैव भद्रं ते गन्धर्वी तु यशस्विनी ॥
KK0107067068a	विमलामपि भद्रं ते अनलामपि भारत ।
KK0107067068c	रोहिण्यां जज्ञिरे गावो गन्धर्व्यां वाजिनः सुताः ॥
KK0107067069a	`इरायाः कन्यका जातास्तिस्रः कमललोचनाः ।
KK0107067069c	वनस्पतीनां वृक्षाणां वीरुधां चैव मातरः ॥
KK0107067070a	लतारुहे च द्वे प्रोक्ते वीरुधां चैव ताः स्मृताः ।
KK0107067070c	गृह्णन्ति ये विना पुष्पं फलानि तरवः पृथक् ॥
KK0107067071a	लतासुतास्ते विज्ञेयास्तानेवाहुर्वनस्पतीन् ।
KK0107067071c	पुष्पैः फलग्रहान्वृक्षान्रुहायाः प्रसवं विदुः ॥
KK0107067072a	लतागुल्मानि वृक्षाश्च त्वक्सारतृणजन्तवः ।
KK0107067072c	वीरुधो याः प्रजास्तस्यास्तत्र वंशः समाप्यते ॥
KK0107067073ac	सप्तपिम्डफलान्वृक्षाननलापि व्यजायत ॥
KK0107067074a	अनलायाः शुकी पुत्री कंकस्तु सुरसासुतः ।
KK0107067074c	अरुणस्य भार्या श्येनी तु वीर्यवन्तौ महाबलौ ॥
KK0107067075a	संपातिं जनयामास वीर्यवन्तं जटायुषम् ।
KK0107067075c	सुरसाऽजनयन्नागान्कद्रूः पुत्रांस्तु पन्नगान् ॥
KK0107067076a	द्वौ पुत्रौ विनतायास्तु विख्यातौ गरुडारुणौ ।
KK0107067076c	इत्येष सर्वभूतानां महतां मनुजाधिप ।
KK0107067076e	प्रभवः कीर्तितः सम्यङ्मया मतिमतां वर ॥
KK0107067077a	यं श्रुत्वा पुरुषः सम्यङ्मुक्तो भवति पाप्मनः ।
KK0107067077c	सर्वज्ञतां च लभते रतिमग्र्यां च विन्दति ॥ ॥
इति श्रीमन्महाभारते आदिपर्वणि संभवपर्वणि सप्तषष्टितमोऽध्यायः ॥ 67 ॥

1-67-1 ब्रह्मण इति षण्महर्षयः स्थाणुश्च सप्तम इति बोध्यम् । तत्रादौ स्थाणुसंततिमेवाह एकादशेति । एकादश तथा रुद्राः स्थाणोश्चैव हि मानसाः इति पाठान्तरम् । अत्र स्थिरत्वात्स्थाणुर्ब्रह्मा ॥ 1-67-5 बृहस्पतिरुचथ्यश्चेति पाठान्तरम् ॥ 1-67-8 ईहामृगाः वृकाः ॥ 1-67-9 पतङ्गसहचारिणः सूर्यसहचरा वालखिल्याः ॥ 1-67-16 नयने ज्ञापने ॥ 1-67-17 नक्षत्रयोगिन्यो नक्षत्रनामयुक्ताः । विधानतः विधानार्थमभवन् । पैतामहो देवो धर्मः पितामहस्तनाज्जातत्वात् । तस्य पितामहस्य पुत्रो दक्षः तदङ्गुष्ठाज्जातत्वात् । तस्य संबन्धिनी वसुनाम्नी कन्या तस्यां धर्माद्वसवोष्टौ जाता इत्यर्थः । वसोस्तु वसवः पुत्रा इत्यन्यत्रोक्तेः ॥ 1-67-19 धूम्राय इति वसोरेव धूम्रादीनि नामान्तराणि कल्पभेदात् । अन्या एता न दक्षकन्या इति वा ॥ 1-67-24 कृत्तिकानां षण्णां मातृत्वेनाभ्युपपत्तेरङ्गीकारात् ॥ 1-67-35 बडवा अश्वा अन्तरिक्षे अश्विनावसूत नासिकायां शुक्रप्रक्षेपात् ॥ 1-67-37 त्रयस्त्रिंशत् अष्टौ वसव एकादश रुद्रा द्वादशादित्याः प्रजापतिश्च वषट्कारश्च ॥ 1-67-43 योगाचार्य इति । चापी व्यस्तौ । सुराणामपि च गुरुरिति संबन्धः । देवानां गुरुरेव योगाचार्यो योगबलेन कायद्वयं कृत्वा दैत्यानामप्याचार्योऽभवदित्यर्थः ॥ 1-67-73 पिण्डफलान्सप्त । खर्जूरतालहिंताला ताली खर्जूरिका तथा । गुवाकानारिकेलश्च सप्त पिण्डफला द्रुमाः इत्युक्तरूपान् । इह पुराणान्तरविरोधो नामभेदात्कल्पभेदाद्वापनेयः ॥ सप्तषष्टितमोऽध्यायः ॥ 67 ॥
