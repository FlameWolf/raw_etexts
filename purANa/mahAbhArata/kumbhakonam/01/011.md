अध्यायः 011

*डुण्डुभचरितम् ॥ 1 ॥
डुण्डुभ उवाच ।
KK0104011001a	सखा बभूव मे पूर्वं खगमो नाम वै द्विजः ।
KK0104011001b	भृशं संशितवाक्तात तपोबलसमन्वितः ॥
KK0104011002a	स मया क्रीडता बाल्ये कृत्वा तार्णं भुजंगमम् ।
KK0104011002b	अग्निहोत्रे प्रसक्तस्तु भीषितः प्रमुमोह वै ॥
KK0104011003a	लब्ध्वा स च पुनः संज्ञां मामुवाच तपोधनः ।
KK0104011003b	निर्दहन्निव कोपेन सत्यवाक्संशितव्रतः ॥
KK0104011004a	यथावीर्यस्त्वया सर्पः कृतोऽयं मद्बिभीषया ।
KK0104011004b	तथावीर्यो भुजंगस्त्वं मम शापाद्भविष्यसि ॥
KK0104011005a	तस्याहं तपसो वीर्यं जानन्नासं तपोधन ।
KK0104011005b	भृशमुद्विग्नहृदयस्तमवोचमहं तदा ॥
KK0104011006a	प्रणतः संभ्रमाच्चैव प्राञ्जलिः पुरतः स्थितः ।
KK0104011006b	सखेति हसतेदं ते नर्मार्थं वै कृतं मया ॥
KK0104011007a	क्षन्तुमर्हसि मे ब्रह्मञ्शापोऽयं विनिवर्त्यताम् ।
KK0104011007b	सोऽथ मामब्रवीद्दृष्ट्वा भृशमुद्विग्नचेतसम् ॥
KK0104011008a	मुहुरुष्णं विनिःश्वस्य सुसंभ्रान्तस्तपोधनः ।
KK0104011008b	नानृतं वै मया प्रोक्तं भवितेदं कथंचन ॥
KK0104011009a	यत्तु वक्ष्यामि ते वाक्यं शृणु तन्मे तपोधन ।
KK0104011009b	श्रुत्वा च हृदि ते वाक्यमिदमस्तु सदाऽनघ ॥
KK0104011010a	उत्पत्स्यति रुरुर्नाम प्रमतेरात्मजः शुचिः ।
KK0104011010b	तं दृष्ट्वा शापमोक्षस्ते भविता नचिरादिव ।
KK0104011010c	एवमुक्तस्तु तेनाहमुरगत्वमवाप्तवान् ॥'
KK0104011011a	स त्वं रुरुरिति ख्यातः प्रमतेरात्मजोऽपि च ।
KK0104011011b	स्वरूपं प्रतिपद्याहमद्य वक्ष्यामि ते हितम् ॥
KK0104011012	सौतिरुवाच ।
KK0104011012a	स डौण्डुभं परित्यज्य रूपं विप्रर्षभस्तदा ।
KK0104011012b	स्वरूपं भास्वरं भूयः प्रतिपेदे महायशाः ॥
KK0104011013a	इदं चोवाच वचनं रुरुमप्रतिमौजसम् ।
KK0104011013b	अहिंसा परमो धर्मः सर्वप्राणभृतां वर ॥
KK0104011014a	तस्मात्प्राणभृतः सर्वान्न हिंस्याद्ब्राह्मणः क्वचित् ।
KK0104011014b	ब्राह्मणः सौम्य एवेह भवतीति परा श्रुतिः ॥
KK0104011015a	वेदवेदाङ्गविन्नाम सर्वभूताभयप्रदः ।
KK0104011015b	अहिंसा सत्यवचनं क्षमा चेति विनिश्चितम् ॥
KK0104011016a	ब्राह्मणस्य परो धर्मो वेदानां धारणापि च ।
KK0104011016b	क्षत्रियस्य हि यो धर्मः स नेहेष्येत वै तव ॥
KK0104011017a	दण्डधारणमुग्रत्वं प्रजानां परिपालनम् ।
KK0104011017b	तदिदं क्षत्रियस्यासीत्कर्म वै शृणु मे रुरो ॥
KK0104011018a	जनमेजयस्य यज्ञेऽस्मिन्सर्पाणां हिंसनं पुरा ।
KK0104011018b	परित्राणं च भीतानां सर्पाणां ब्राह्मणादपि ॥
KK0104011019a	तपोवीर्यबलोपेताद्वेदवेदाङ्गपारगात् ।
KK0104011019b	आस्तीकाद्द्विजमुख्याद्वै सर्पसत्रे द्विजोत्तम ॥ ॥
इति श्रीमन्महाभारते आदिपर्वणि पौलोमपर्वणि एकादशोऽध्यायः ॥ 11 ॥
*1-11-1 संशितवाक् तीक्ष्णवचनः ॥ 1-11-2 तार्णं तृणमयम् ॥ 1-11-14 सौम्यः अतीक्ष्णस्वभावः ॥ 1-11-18 परित्राणं दृष्टमिति शेषः ॥ एकादशोऽध्यायः ॥ 11 ॥
