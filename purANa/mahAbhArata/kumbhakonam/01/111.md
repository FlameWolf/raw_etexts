अध्यायः 111

विचित्रवीर्यस्य अम्बिकाम्बालिकाभ्यां विवाहः ॥ 1 ॥ विचित्रवीर्यमरणम् ॥ 2 ॥
KK0107111001	वैशम्पायन उवाच ।
KK0107111001a	अम्बायां निर्गतायां तु भीष्मः शान्तनवस्तदा ।
KK0107111001c	न्यायेन कारयामास राज्ञो वैवाहिकीं क्रियाम् ॥
KK0107111002a	अम्बिकाम्बालिके चैव परिणीयाग्निसन्निधौ ।
KK0107111002c	`तयोः पाणी गृहीत्वा तु कौरव्यो रूपदर्पितः ।'
KK0107111002e	विचित्रवीर्यो धर्मात्मा कामात्मा समपद्यत ॥
KK0107111003a	ते चापि बृहतीश्यामे नीलकुञ्चितमूर्धजे ।
KK0107111003c	रक्ततुङ्गनखोपेते पीनश्रोणिपयोधरे ॥
KK0107111004a	आत्मनः प्रतिरूपोऽसौ लब्धः पतिरिति स्थिते ।
KK0107111004c	विचित्रवीर्यं कल्याण्यौ पूजयामासतुः शुभे ॥
KK0107111005a	`अन्योन्यं प्रति सक्ते च एकभावे इव स्थिते ।'
KK0107111005c	स चाश्विरूपसदृशो देवतुल्यपराक्रमः ।
KK0107111005e	सर्वासामेव नारीणां चित्तप्रमथनो रहः ॥
KK0107111006a	ताभ्यां सह समाः सप्त विहरन्पृथिवीपतिः ।
KK0107111006c	विचित्रवीर्यस्तरुणो यक्ष्मणा समगृह्यत ॥
KK0107111007a	सुहृदां यतमानानामाप्तैः सह चिकित्सकैः ।
KK0107111007c	जगामास्तमिवादित्यः कौरव्यो यमसादनम् ॥
KK0107111008a	धर्मात्मा स तु गाङ्गेयः चिन्ताशोकपरायणः ।
KK0107111008c	प्रेतकार्याणि सर्वाणि तस्य सम्यगकारयत् ॥
KK0107111009a	राज्ञो विचित्रवीर्यस्य सत्यवत्या मते स्थितः ।
KK0107111009c	ऋत्विग्बिः सहितो भीष्मः सर्वैश्च कुरुपुङ्गवैः ॥

इति श्रीमन्महाभारते आदिपर्वणि सम्भवपर्वणि एकादशाधिकशततमोध्यायः ॥ 111 ॥

1-111-3 बृहतीश्यामे बृहतीपुष्पवद्रक्तश्यामे ॥ 1-111-4 प्रतिरूपः अनुरूपः ॥ एकादशाधिकशततमोऽध्यायः ॥ 111 ॥
