अध्यायः 228

पाण्डवानां समीपे नारदागमनम् ॥ 1 ॥
001	जनमेजय उवाच ।
001a	एवं सम्प्राप्य राज्यं तदिन्द्रप्रस्थे तपोधन ।
001c	अत ऊर्ध्वं नरव्याघ्राः किमकुर्वत पाण्डवाः ॥
002a	सर्व एव महात्मानः सर्वे मम पितामहाः ।
002c	द्रौपदी धर्मपत्नी च कथं तानन्ववर्तत ॥
003a	कथमासुश्च कृष्णायामेकस्यां ते नरर्षभाः ।
003c	वर्तमाना महाभागा नाभिद्यन्त परस्परम् ॥
004a	श्रोतुमिच्छाम्यहं तत्र विस्तरेण यथातथम् ।
004c	तेषां चेष्टितमन्योन्यं युक्तानां कृष्णया सह ॥
005	वैशम्पायन उवाच ।
005a	धृतराष्ट्राभ्यनुज्ञाता इन्द्रप्रस्थं प्रविश्य तत् ।
005c	रेमिरे पुरुषव्याघ्राः कृष्णया सह पाण्डवाः ॥
006a	प्राप्य राज्यं महातेजाः सत्यसन्धो युधिष्ठिरः ।
006c	पालयामास धर्मेण पृथिवीं भ्रातृभिः सह ॥
007a	जितारयो महात्मानः सत्यधर्मपरायणाः ।
007c	एवं पुरमिदं प्राप्य तत्रोषुः पाण्डुनन्दनाः ॥
008a	कुर्वाणाः पौरकार्याणि सर्वाणि भरतर्षभाः ।
008c	आसाञ्चक्रुर्महार्हेषु पार्थिवेष्वासनेषु च ॥
009a	तेषु तत्रोपविष्टेषु पाण्डवेषु महात्मसु ।
009c	आययौ धर्मराजं तु द्रष्टुकामोऽथ नारदः ॥
010a	`पथा नक्षत्रजुष्टेन सुपर्णाचरितेन च ।
010c	चन्द्रसूर्यप्रकाशेन सेवितेन महर्षिभिः ॥
011a	नभस्स्थलेन दिव्येन दुर्लभेनातपस्विनाम् ।
011c	भूतार्चितो भूतधरां राष्ट्रमन्दिरभूषिताम् ॥
012a	अवेक्षमाणो द्युतिमानाजगाम महातपाः ।
012c	सर्ववेदान्तगो विप्रः सर्ववेदाङ्गपारगः ॥
013a	परेण तपसा युक्तो ब्राह्मेण तपसा वृतः ।
013c	नये नीतौ च निरतो विश्रुतश्च महामुनिः ॥
014a	परात्परतरं प्राप्तो धर्मान्समभिजग्मिवान् ।
014c	भावितात्मा गतरजाः शान्तो मृदुर्ऋजुर्द्विजः ॥
015a	धर्मेणाधिगतः सर्वैर्देवदानवमानुषैः ।.
015c	क्षीणकर्मसु पापेषु भूतेषु विविधेषु च ॥
016a	सर्वथा कृतमर्यादो वेदेषु विविधेषु च ।
016c	शतशः सोमपा यज्ञे पुण्ये पुण्यकृदग्निचित् ॥
017a	ऋक्सामयजुषां वेत्ता न्यायदृग्धर्मकोविदः ।
017c	ऋजुरारोहबान्वृद्धो भूयिष्ठपथिकोऽनघः ॥
018a	श्लक्ष्णया शिखयोपेतः सम्पन्नः परमत्विषा ।
018c	अवदाते च सूक्ष्मे च दिव्ये च रचिते शुभे ॥
019a	महेन्द्रदत्ते महती बिभ्रत्परमवाससी ।
019c	जाम्बूनदमये दिव्ये गण्डूपदमुखे नवे ॥
020a	अग्न्यर्कसदृशे दिव्ये धारयन्कुण्डले शुभे ।
020c	राजतच्छत्रमुच्छ्रित्य चित्रं परमवर्चसम् ॥
021a	प्राप्य दुष्प्रापमन्येन ब्रह्मवर्चसमुत्तमम् ।
021c	भवने भूमिपालस्य बृहस्पतिरिवाप्लुतः ॥
022a	संहितायां च सर्वेषां स्थितस्योपस्थितस्य च ।
022c	द्विपदस्य च धर्मस्य क्रमधर्मस्य पारगः ॥
023a	गाधा सामानुसामज्ञः साम्नां परमवल्गुनाम् ।
023c	आत्मनः सर्वमोक्षिभ्यः कृतिमान्कृत्यवित्सदा ॥
024a	यजुर्धर्मैर्बहुविधैर्मतो मतिमतां वरः ।
024c	विदितार्थः समश्चैव च्छेत्ता निगमसंशयान् ॥
025a	अर्थनिर्वचने नित्यं संशयच्छिदसंशयः ।
025c	प्रकृत्या धर्मकुशलो दाता धर्मविशारदः ॥
026a	लोपेनागमधर्मेण सङ्क्रमेण च वृत्तिषु ।
026c	एकशब्दांश्च नानार्थानेकार्थांश्च पृथक्कृतान् ॥
027a	पृथगर्थाभिधानांश्च प्रयोगानन्ववेक्षिता ।
027c	प्रमाणभूतो लोकेषु सर्वाधिकरणेषु च ॥
028a	सर्ववर्णविकारेषु नित्यं कुशलपूजितः ।
028c	स्वरेऽस्वरे च विविधे वृत्तेषु विविधेषु च ॥
029a	समस्थानेषु सर्वेषु समाम्नायेषु धातुषु ।
029c	उद्देश्यानां समाख्याता सर्वमाख्यातमुद्दिशन् ॥
030a	अभिसन्धिषु तत्त्वज्ञः पदान्यङ्गान्यनुस्मरन् ।
030c	कालधर्मेण निर्दिष्टं यथार्थं च विचारयन् ॥
031a	चिकीर्षितं च यो वेत्ता यथा लोकेन संवृतम् ।
031c	विभाषितं च समयं भाषितं हृदयङ्गमम् ॥
032a	आत्मने च परस्मै च स्वरसंस्कारयोगवित् ।
032c	एषां स्वराणां ज्ञाता च बोद्धा प्रवचनः स्वराट् ॥
033a	विज्ञाता चोक्तवाक्यानामेकतां बहुतां तथा ।
033c	बोद्धा हि परमार्थांश्च विविधांश्च व्यतिक्रमान् ॥
034a	अभेदतश्च बहुशो बहुशश्चापि भेदतः ।
034c	वक्ता विविधवाक्यानां नानादेशसमीक्षिता ॥
035a	पञ्चागमांश्च विविधानादेशांश्च समीक्षिता ।
035c	नानार्थकुशलस्तत्र तद्धितेषु च कृत्स्नशः ॥
036a	परिभूषयिता वाचां वर्णतः स्वरतोऽर्थतः ।
036c	प्रत्ययं च समाख्याता नियतं प्रतिधातुकम् ॥
037a	पञ्च चाक्षरजातानि स्वरसंज्ञानि यानि च ।
037c	तमागतमृषिं दृष्ट्वा प्रत्युद्गम्याभिवाद्य च ॥'
038a	आसनं रुचिरं तस्मै प्रददौ स युधिष्ठिरः ।
038c	`कृष्णाजिनोत्तरे तस्मिन्नुपविष्टो महानृषिः ॥'
039a	देवर्षेरुपविष्टस्य स्वयमर्घ्यं यथाविधि ।
039c	प्रादाद्युधिष्ठिरो धीमान्राज्यं तस्मै न्यवेदयत् ।
039e	प्रतिगृह्य तु तां पूजामृषिः प्रीतमनास्तदा ॥
040a	आशीर्भिर्वर्धयित्वा च तमुवाचास्यतामिति ।
040c	निषसादाभ्यनुज्ञातस्ततो राजा युधिष्ठिरः ॥
041a	प्रेषयामास कृष्णायै भगवन्तमुपस्थितम् ।
041c	श्रुत्वैतद्द्रौपदी चापि शुचिर्भूत्वा समाहिता ॥
042a	जगाम तत्र यत्रास्ते नारदः पाण्डवैः सह ।
042c	तस्याभिवाद्य चरणौ देवर्षेर्धर्मचारिणी ॥
043a	कृताञ्जलिः सुसंवीता स्थिताऽथ द्रुपदात्मजा ।
043c	तस्याश्चापि स धर्मात्मा सत्यवागृषिसत्तमः ॥
044a	आशिषो विविधाः प्रोच्य राजपुत्र्यास्तु नारदः ।
044c	गम्यतामिति होवाच भगवांस्तामनिन्दिताम् ॥
045a	गतायामथ कृष्णायां युधिष्ठिरपुरोगमान् ।
045c	विविक्ते पाण्डवान्सर्वानुवाच भगवानृषिः ॥
046a	पाञ्चाली भवतामेका धर्मपत्नी यशस्विनी ।
046c	यथा वो नात्र भेदः स्यात्तथा नीतिर्विधीयतां ॥
047a	सुन्दोपसुन्दौ हि पुरा भ्रातरौ सहितावुभौ ।
047c	आस्तामवध्यावन्येषां त्रिषु लोकेषु विश्रुतौ ॥
048a	एकराज्यावेकगृहावेकशय्यासनाशनौ ।
048c	तिलोत्तमायास्तौ हेतोरन्योन्यमभिजघ्नतुः ॥
049a	रक्ष्यतां सौहृदं तस्मादन्योन्यप्रीतिभावकम् ।
049c	यथा वो नात्र भेदः स्यात्तत्कुरुष्व युधिष्ठिर ॥
050	युधिष्ठिर उवाच ।
050a	सुन्दोपसुन्दावसुरौ कस्य पुत्रौ महामुने ।
050c	उत्पन्नश्च कथं भेदः कथं चान्योन्यमघ्नताम् ॥
051a	अप्सरा देवकन्या वै कस्य चैषा तिलोत्तमा ।
051c	यस्याः कामेन सम्मत्तौ जघ्नतुस्तौ परस्परम् ॥
052a	एतत्सर्वं यथा वृत्तं विस्तरेण तपोधन ।
052c	श्रोतुमिच्छामहे ब्रह्मन्परं कौतूहलं हि मे ॥ ॥

इति श्रीमन्महाभारते आदिपर्वणि विदुरागमनराज्यलाभपर्वणि अष्टाविंशत्यधिकद्विशततमोऽध्यायः ॥ 228 ॥
