अध्यायः 038
*एलापत्रभाषणम् ॥ 1 ॥ देवब्रह्मसंवादमुखेनास्तीकोत्पत्तिकथनम् ॥ 2 ॥ 

001	सौतिरुवाच । 
001a	सर्पाणां तु वचः श्रुत्वा सर्वेषामिति चेति च ।
001b	वासुकेश्च वचः श्रुत्वा एलापत्रोऽब्रवीदिदम् ॥
002a	प्रागेव दर्शिता बुद्धिर्मयैषा भुजगोत्तमाः ।
002b	हेयेति यदि वो बुद्धिस्तवापि च तथा प्रभो ॥
003a	अस्तु कामं मभाद्यापि बुद्धिः स्मरणमागता ।
003b	तां शृणुध्वं प्रवक्ष्यामि याथातथ्येन पन्नगाः ॥' 
004a	न स यज्ञो न भविता न स राजा तथाविधः ।
004b	जनमेजयः पाण्डवेयो यतोऽस्माकं महद्भयम् ॥
005a	दैवेनोपहतो राजन्यो भवेदिह पूरुषः ।
005b	स दैवमेवाश्रयेत नान्यत्तत्र परायणम् ॥
006a	तदिदं चैवमस्माकं भयं पन्नगसत्तमाः ।
006b	दैवमेवाश्रयामोऽत्र शृणुध्वं च वचो मम ॥
007a	अहं शापे समुत्सृष्टे समश्रौषं वचस्तदा ।
007b	मातुरुत्सङ्गमारूढो भयात्पन्नगसत्तमाः । 
007c	देवानां पन्नगश्रेष्ठास्तीक्ष्णास्तीक्ष्ण इति प्रभो ॥ 
008a	शापदुःखाग्नितप्तानां पन्नगानामनामयम् ।
008b	कृपया परयाऽऽविष्टाः प्रार्थयन्तो दिवौकसः ॥' 
009a	पितामहमुपागम्य देवा वचनमब्रुवन् |
009	देवा ऊचुः । 
009b	का हि लब्ध्वा प्रियान्पुत्राञ्शपेदेवं पितामह ।
009c	ऋते कद्रूं तीक्ष्णरूपां देवदेव तवाग्रतः ॥
010a	तथेति च वचस्तस्यास्त्वयाप्युक्तं पितामह ।
010b	इच्छाम एतद्विज्ञातुं कारणं यन्न वारिता ॥
011	ब्रह्मोवाच । 
011a	बहवः पन्नगास्तीक्ष्णा घोररूपा विषोल्बणाः ।
011b	प्रजानां हितकामोऽहं न च वारितवांस्तदा ॥
012a	ये दन्दशूकाः क्षुद्राश्च पापाचारा विषोल्बणाः ।
012b	तेषां विनाशो भविता न तु ये धर्मचारिणः ॥
013a	यन्निमित्तं च भविता मोक्षस्तेषां महाभयात् ।
013b	पन्नगानां निबोधध्वं तस्मिन्काले समागते ॥
014a	यायावरकुले धीमान्भविष्यति महानृषिः ।
014b	जरत्कारुरिति ख्यातस्तपस्वी नियतेन्द्रियः ॥
015a	तस्य पुत्रो जरत्कारोर्भविष्यति तपोधनः ।
015b	आस्तीको नाम यज्ञं स प्रतिषेत्स्यति तं तदा । 
015c	तत्र मोक्ष्यन्ति भुजगा ये भविष्यन्ति धार्मिकाः ॥ 
016	देवा ऊचुः । 
016a	स मुनिप्रवरो ब्रह्मञ्जरत्कारुर्महातपाः ।
016b	कस्यां पुत्रं महात्मानं जनयिष्यति वीर्यवान् ॥
017	ब्रह्मोवाच । 
017a	वासुकेर्भगिनी कन्या समुत्पन्ना सुशोभना ।
017b	तस्मै दास्यति तां कन्यां वासुकिर्भुजगोत्तमः ॥
018a	तस्यां जनयिता पुत्रं वेदवेदाङ्गपारगम् ।
018b	सनामायां सनामा स कन्यायां द्विजसत्तमः ॥ 
019	एलापत्र उवाच । 
019a	एवमस्त्विति तं देवाः पितामहमथाब्रुवन् ।
019b	उक्त्वैवं वचनं देवान्विरिञ्चिस्त्रिदिवं ययौ ॥
020a	सोऽहमेवं प्रपश्यामि वासुके भगिनी तव ।
020b	जरत्कारुरिति ख्याता तां तस्मै प्रतिपादय ॥
021a	भैक्षवद्भिक्षमाणाय नागानां भयशान्तये ।
021b	ऋषये सुव्रतायैनामेष मोक्षः श्रुतो मया ॥ ॥
इति श्रीमन्महाभारते आदिपर्वणि आस्तीकपर्वणि अष्टत्रिंशोऽध्यायः ॥ 38 ॥ 
*1-38-1 इतिचेतिचेति तत्तद्वचनाभिनयप्रदर्शनम् ॥ 1-38-4 न भवितेति न भवितैवेत्यर्थः । न तथाविधः यस्य राष्ट्रमृत्विजः स्वरूपं वा द्रष्टुं शक्यं तादृशो न भवति मन्त्रवीर्यसंपन्नत्वात् ॥ 1-38-7 तीक्ष्णास्तीक्ष्णाः अत्यन्तं तीक्ष्णाः स्त्रिय इति शेषः ॥ 1-38-12 दन्दशूकाः दंशनशीलाः । क्षुद्राः अल्पेपि निमित्ते प्राणग्राहकाः ॥ अष्टत्रिंशोऽध्यायः ॥ 38 ॥ 
