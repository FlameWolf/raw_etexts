अध्यायः 018
*मोहितैर्दैत्यैर्मोहिन्या अमृतकलशदानम् ॥ 1 ॥
KK0105018001	सौतिरुवाच ।
KK0105018001a	ततोऽभ्रशिखराकारैर्गिरिशृङ्गैरलंकृतम् ।
KK0105018001b	मन्दरं पर्वतवरं लताजालसमाकुलम् ॥
KK0105018002a	नानाविहंगसंघुष्टं नानादंष्ट्रिसमाकुलम् ।
KK0105018002b	किंनरैरप्सरोभिश्च देवैरपि च सेवितम् ॥
KK0105018003a	एकादश सहस्राणि योजनानां समुच्छ्रितम् ।
KK0105018003b	अधोभूमेः सहस्रेषु तावत्स्वेव प्रतिष्ठितम् ॥
KK0105018004a	तमुद्धर्तुमशक्ता वै सर्वे देवगणास्तदा ।
KK0105018004b	विष्णुमासीनमभ्येत्य ब्रह्माणं चेदमब्रुवन् ॥
KK0105018005a	भवन्तावत्र कुरुतां बुद्धिं नैःश्रेयसीं पराम् ।
KK0105018005b	मन्दरोद्धरणे यत्नः क्रियतां च हिताय नः ॥
KK0105018006	सौतिरुवाच ।
KK0105018006a	तथेति चाब्रवीद्विष्णुर्ब्रह्मणा सह भार्गव ।
KK0105018006b	अचोदयदमेयात्मा फणीन्द्रं पद्मलोचनः ॥
KK0105018007a	ततोऽनन्तः समुत्थाय ब्रह्मणा परिचोदितः ।
KK0105018007b	नारायणेन चाप्युक्तस्तस्मिन्कर्मणि वीर्यवान् ॥
KK0105018008a	अथ पर्वतराजानं तमनन्तो महाबलः ।
KK0105018008b	उज्जहार बलाद्ब्रह्मन्सवनं सवनौकसम् ॥
KK0105018009a	ततस्तेन सुराः सार्धं समुद्रमुपतस्थिरे ।
KK0105018009b	तमूचुरमृतस्यार्थे निर्मथिष्यामहे जलम् ॥
KK0105018010a	अपांपतिरथोवाच ममाप्यंशो भवेत्ततः ।
KK0105018010b	सोढाऽस्मि विपुलं मर्दं मन्दरभ्रमणादिति ॥
KK0105018011a	ऊचुश्च कूर्मराजानमकूपारे सुरासुराः ।
KK0105018011b	अधिष्ठानं गिरेरस्य भवान्भवितुमर्हति ॥
KK0105018012a	कूर्मेण तु तथेत्युक्त्वा पृष्ठमस्य समर्पितम् ।
KK0105018012b	तं शैलं तस्य पृष्ठस्थं वज्रेणेन्द्रोऽभ्यपीडयत् ॥
KK0105018013a	मन्थानं मन्दरं कृत्वा तथा योक्रं च वासुकिम् ।
KK0105018013b	देवा मथितुमारब्धाः समुद्रं निधिमम्भसाम् ।
KK0105018014a	अमृतार्थे पुरा ब्रह्मंस्तथैवासुरदानवाः ॥
KK0105018014b	एकमन्तमुपाश्लिष्टा नागराज्ञो महासुराः ॥
KK0105018015a	विबुधाः सहिताः सर्वे यतः पुच्छं ततः स्थिताः ।
KK0105018015b	अनन्तो भगवान्देवो यतो नारायणः स्थितः ॥
KK0105018016a	वासुकेरग्रमाश्लिष्टा नागराज्ञो महासुराः' ।
KK0105018016b	शिर उत्क्षिप्य नागस्य पुनः पुनरवाक्षिपन् ॥
KK0105018017a	वासुकेरथ नागस्य सहसा क्षिप्यतोऽसुरैः ।
KK0105018017b	सधूमाः सार्चिषो वाता निष्पेतुरसकृन्मुखात् ॥
KK0105018018a	वासुकेर्मथ्यमानस्य निःसृतेन विषेण च ।
KK0105018018b	अभवन्मिश्रितं तोयं तदा भार्गवनन्दन ॥
KK0105018019a	मथनान्मन्दरेणाथ देवदानवबाहुभिः ।
KK0105018019b	विषं तीक्ष्णं समुद्भूतं हालाहलमिति श्रुतम् ॥
KK0105018020a	देवाश्च दानवाश्चैव दग्धाश्चैव विषेण ह ।
KK0105018020b	अपाक्रामंस्ततो भीता विषादमगमंस्तदा ॥
KK0105018021a	ब्रह्माणमब्रुवन्देवाः समेत्य मुनिपुंगवैः ।
KK0105018021b	मथ्यमानेऽमृते जातं विषं कालानलप्रभम् ॥
KK0105018022a	तेनैव तापिता लोकास्तस्य प्रतिकुरुष्वह ।
KK0105018022b	एवमुक्तस्तदा ब्रह्मा दध्यौ लोकेश्वरं हरम् ॥
KK0105018023a	त्र्यक्षं त्रिशूलिनं रुद्रे देवदेवमुमापतिम् ।
KK0105018023b	तदाऽथ चिन्तितो देवस्तज्ज्ञात्वा द्रुतमाययौ ॥
KK0105018024a	तस्याथ देवस्तत्सर्वमाचचक्षे प्रजापतिः ।
KK0105018024b	तच्छ्रुत्वा दवेदेवेशो लोकस्यास्य हितेप्सया ॥
KK0105018025a	अपिबत्तद्विषं रुद्रः कालानलसमप्रभम् ।
KK0105018025b	कण्ठे स्थापितवान्देवो लोकानां हितकाम्यया ॥
KK0105018026a	यस्मात्तु नीलता कण्ठे नीलकण्ठस्ततः स्मृतः ।
KK0105018026b	पीतमात्रे विषे तत्र रुद्रेणामिततेजसा ॥
KK0105018027a	देवाः प्रीताः पुनर्जग्मुश्चक्रुर्वै कर्म तत्तथा ।
KK0105018027b	मथ्यमानेऽमृतस्यार्थे भूयो वै देवदानवैः ॥
KK0105018028a	वासुकेरथ नागस्य सहसा क्षिप्यतोऽसुरैः ।
KK0105018028b	सधूमाः सार्चिषो वाता निष्पेतुरसकृन्मुखात् ॥'
KK0105018029a	ते धूमसङ्घाः संभूता मेघसङ्घाः सविद्युतः ।
KK0105018029b	अभ्यवर्षन्सुरगणाञ्श्रमसंतापकर्शितान् ॥
KK0105018030a	तस्माच्च गिरिकूटाग्रात्प्रच्युताः पुष्पवृष्टयः ।
KK0105018030b	सुरासुरगणान्सर्वान्समन्तात्समवाकिरन् ॥
KK0105018031a	बभूवात्र महान्नादो महामेघरवोपमः ।
KK0105018031b	उदधेर्मथ्यमानस्य मन्दरेण सुरासुरैः ॥
KK0105018032a	तत्र नानाजलचरा विनिष्पिष्टा महाद्रिणा ।
KK0105018032b	विलयं समुपाजग्मुः शतशो लवणाम्भसि ॥
KK0105018033a	वारुणानि च भूतानि विविधानि महीधरः ।
KK0105018033b	पातालतलवासीनि विलयं समुपानयत् ॥
KK0105018034a	तस्मिंश्च भ्राम्यमाणेऽद्रौ संघृष्यन्तः परस्परम् ।
KK0105018034b	न्यपतन्पतगोपेताः पर्वताग्रान्महाद्रुमाः ॥
KK0105018035a	तेषां संघर्षजश्चाग्निरर्चिर्भिः प्रज्वलन्मुहुः ।
KK0105018035b	विद्युद्भिरिव नीलाभ्रमावृणोन्मन्दरं गिरिम् ॥
KK0105018036a	ददाह कुञ्जरांस्तत्र सिंहांश्चैव विनिर्गतान् ।
KK0105018036b	विगतासूनि सर्वाणि सत्त्वानि विविधानि च ॥
KK0105018037a	तमग्निममरश्रेष्ठः प्रदहन्तमितस्ततः ।
KK0105018037b	वारिणा मेघजेनेन्द्रः शमयामास सर्वशः ॥
KK0105018038a	ततो नानाविधास्तत्र सुस्रुवुः सागराम्भसि ।
KK0105018038b	महाद्रुमाणां निर्यासा बहवश्चौषधीरसाः ॥
KK0105018039a	तेषाममृतवीर्याणां रसानां पयसैव च ।
KK0105018039b	अमरत्वं सुरा जग्मुः काञ्चनस्य च निःस्रवात् ॥
KK0105018040a	ततस्तस्य समुद्रस्य तञ्जातमुदकं पयः ।
KK0105018040b	रसोत्तमैर्विमिश्रं च ततः क्षीरादभूद्धृतम् ॥
KK0105018041a	ततो ब्रह्माणमासीनं देवा वरदमब्रुवन् ।
KK0105018041b	श्रान्ताः स्म सुभृशं ब्रह्मन्नोद्भवत्यमृतं च तत् ॥
KK0105018042a	ऋते नारायणं देवं सर्वेऽन्ये देवदानवाः ।
KK0105018042b	चिरारब्धमिदं चापि सागरस्यापि मन्थनम् ॥
KK0105018043a	ग्लानिरस्मान्समाविष्टा न चात्रामृतमत्थितम् ।
KK0105018043	सौतिरुवाच ।
KK0105018043b	देवानां वचनं श्रुत्वा ब्रह्मा लोकपितामहः' ॥
KK0105018044a	ततो नारायणं देवं वचनं चेदमब्रवीत् ।
KK0105018044b	विधत्स्वैषां बलं विष्णो भवानत्र परायणम् ॥
KK0105018045	विष्णुरुवाच ।
KK0105018045a	बलं ददामि सर्वेषां कर्मैतद्ये समास्थिताः ।
KK0105018045b	क्षोभ्यतां कलशः सर्वैमन्दरः परिवर्त्यताम् ॥
KK0105018046	सौतिरुवाच ।
KK0105018046a	नारायणवचः श्रुत्वा बलिनस्ते महोदधेः ।
KK0105018046b	तत्पयः सहिता भूयश्चक्रिरे भृशमाकुलम् ॥
KK0105018047a	तत्र पूर्वं विषं जातं तद्ब्रह्मवचनाच्छिवः ।
KK0105018047b	प्राग्रसल्लोकरक्षार्थं ततो ज्येष्ठा समुत्थिता ।
KK0105018047c	कृष्णरूपधरा देवी सर्वाभरणभूषिता ॥'
KK0105018048a	ततः शतसहस्रांशुर्मथ्यमानात्तु सागरात् ।
KK0105018048b	प्रसन्नात्मा समुत्पन्नः सोमः शीतांशुरुज्ज्वलः ॥
KK0105018049a	श्रीरनन्तरमुत्पन्ना घृतात्पाण्डुरवासिनी ।
KK0105018049b	सुरा देवी समुत्पन्ना तुरगः पाण्डुरस्तथा ॥
KK0105018050a	कौस्तुभस्तु मणिर्दिव्य उत्पन्नो घृतसंभवः ।
KK0105018050b	मरीचिविकचः श्रीमान्नारायणउरोगतः ॥
KK0105018051a	श्रीः सुरा चैव सोमश्च तुरगश्च मनोजवः ।
KK0105018051b	पारिजातश्च तत्रैव सुरभिश्च महामुने ।
KK0105018051c	जज्ञाते तौ तदा ब्रह्मन्सर्वकामफलप्रदौ ॥
KK0105018052a	ततो जज्ञे महाकायश्चतुर्दन्तो महागजः ।
KK0105018052b	कपिला कामवृक्षश्च कौस्तुभश्चाप्सरोगणः ।'
KK0105018052c	यतो देवास्ततो जग्मुरादित्यपथमाश्रिताः ॥
KK0105018053a	धन्वन्तरिस्ततो देवो वपुष्मानुदतिष्ठत ।
KK0105018053b	श्वेतं कमण्डलुं बिभ्रदमृतं यत्र तिष्ठति ॥
KK0105018054a	एतदत्यद्भुतं दृष्ट्वा दानवानां समुत्थितः ।
KK0105018054b	अमृतार्थे महान्नादो ममेदमिति जल्पताम् ॥
KK0105018055a	ततो नारायणो मायां मोहिनीं समुपाश्रितः ।
KK0105018055b	स्त्रीरूपमद्भुतं कृत्वा दानवानभिसंश्रितः ॥
KK0105018056a	ततस्तदमृतं तस्यै ददुस्ते मूढचेतसः ।
KK0105018056b	स्त्रियै दानवदैतेयाः सर्वे तद्गतमानसाः ॥
KK0105018057a	सा तु नारायणी माया धारयन्ती कमण्डलुम् ।
KK0105018057b	आस्यमानेषु दैत्येषु पङ्क्त्या च प्रति दानवैः ॥
KK0105018058ab	देवानपाययद्देवी न दैत्यांस्ते च चुक्रुशुः ॥ ॥
इति श्रीमन्महाबारते आदिपर्वणि आस्तीकपर्वणि अष्टादशोऽध्यायः ॥ 18 ॥
*1-18-11 अकूपारे समुद्रसमीपे । अधिष्ठानं आधारः ॥ 1-18-12 कूर्मेण तु तथेत्युक्ते पृष्ठे त्वस्य समर्पितः । सशैलस्तस्य चाग्रं वै वज्रेणेन्द्रोऽभ्यपीडयत् । इति पाठान्तरं ॥ 1-18-13 योक्त्रं मन्थनरज्जुम् ॥ 1-18-14 एकमन्तं एकं प्रदेशं मुखभागम् ॥ 1-18-33 वारुणानि वरुणलोकस्थानि आप्यांशप्रधानशरीराणि ॥ 1-18-40 लवणाम्भसि कुतो दुग्धमित्यत आह । तत इति । ततः तेषां निःस्रवं प्राप्य । समुद्रस्य तत्क्षारं उदकं पयः क्षीरं जातम् ॥ 1-18-50 मरीचिविकचः रश्मिभिरुज्ज्वलः । नारायणउरोगत इत्यसन्धिरार्षः ॥ 1-18-55 अभिसंश्रितः संमुखः स्थितः मोहनार्थमिति शेषः ॥ अष्टादशोऽध्यायः ॥ 18 ॥
