अध्यायः 146

कर्णस्य परीक्षा ॥ 1 ॥ कर्णार्जुनयोर्युद्धप्रसङ्गः ॥ 2 ॥ कृपेण कर्णस्याधिक्षेपः, कर्णस्य दुर्योधनेन राज्याभिषेचनं च ॥ 3 ॥
KK0107146001	वैशम्पायन उवाच ।
KK0107146001a	`एतस्मिन्नेव काले तु तस्मिञ्जनसमागमे ।'
KK0107146001c	दत्तेऽवकाशे पुरुषैर्विस्मयोत्फुल्ललोचनः ।
KK0107146001e	विवेश रङ्गं विस्तीर्णं कर्णः परपुरञ्जयः ॥
KK0107146002a	सहजं कवचं बिभ्रत्कुण्डलोद्द्योतिताननः ।
KK0107146002c	स धनुर्बद्धनिस्त्रिंशः पादचारीव पर्वतः ॥
KK0107146003a	कन्यागर्भः पृथुयशाः पृथायाः पृथुलोचनः ।
KK0107146003c	तीक्ष्णांशोर्भास्करस्यांशः कर्णोऽरिगणसूदनः ॥
KK0107146004a	सिंहर्षभगजेन्द्राणां बलवीर्यपराक्रमः ।
KK0107146004c	दीप्तिकान्तिद्युतिगुणैः सूर्येन्दुज्वलनोपमः ॥
KK0107146005a	प्रांशुः कनकतालाभः सिंहसंहननो युवा ।
KK0107146005c	असङ्ख्येयगुणः श्रीमान्भास्करस्यात्मसम्भवः ॥
KK0107146006a	स निरीक्ष्य महाबाहुः सर्वतो रङ्गमण्डलम् ।
KK0107146006c	प्रणामं द्रोणकृपयोर्नात्यादृतमिवाकरोत् ॥
KK0107146007a	स समाजजनः सर्वो निश्चलः स्थिरलोचनः ।
KK0107146007c	कोऽयमित्यागतक्षोभः कौतूहलपरोऽभवत् ॥
KK0107146008a	सोऽब्रवीन्मेघगम्भीरस्वरेण वदतां वरः ।
KK0107146008c	भ्राता भ्रातरमज्ञातं सावित्रः पाकशासनिम् ॥
KK0107146009a	पार्थ यत्ते कृतं कर्म विशेषवदहं ततः ।
KK0107146009c	करिष्ये पश्यतां नॄणां माऽऽत्मना विस्मयं गमः ॥
KK0107146010a	असमाप्ते ततस्तस्य वचने वदतां वर ।
KK0107146010c	यन्त्रोत्क्षिप्त इवोत्तस्थौ क्षिप्रं वै सर्वतो जनः ॥
KK0107146011a	प्रीतिश्च मनुजव्याघ्र दुर्योधनमुपाविशत् ।
KK0107146011c	ह्रीश्च क्रोधश्च बीभत्सुं क्षणेनान्वाविवेश ह ॥
KK0107146012a	ततो द्रोणाभ्यनुज्ञातः कर्णः प्रियरणः सदा ।
KK0107146012c	यत्कृतं तत्र पार्थेन तच्चकार महाबलः ॥
KK0107146013a	अथ दुर्योधनस्तत्र भ्रातृभिः सह भारत ।
KK0107146013c	कर्णं परिष्वज्य मुदा ततो वचनमब्रवीत् ॥
KK0107146014a	स्वागतं ते महाबाहो दिष्ट्या प्राप्तोऽसि मानद ।
KK0107146014c	अहं च कुरुराज्यं च यथेष्टमुपभुज्यताम् ॥
KK0107146015	कर्ण उवाच ।
KK0107146015a	कृतं सर्वमहं मन्ये सखित्वं च त्वया वृणे ।
KK0107146015c	द्वन्द्वयुद्धं च पार्थेन कर्तुमिच्छाम्यहं प्रभो ॥
KK0107146016	`वैशम्पायन उवाच ।
KK0107146016a	एवमुक्तस्तु कर्णेन राजन्दुर्योधनस्तदा ।
KK0107146016c	कर्णं दीर्घाञ्चितभुजं परिष्वज्येदमब्रवीत् ॥'
KK0107146017a	भुङ्क्ष्व भोगान्मया सार्धं बन्धूनां प्रियकृद्भव ।
KK0107146017c	दुर्हृदां कुरु सर्वेषां मूर्ध्नि पादमरिन्दम ॥
KK0107146018	वैशम्पायन उवाच ।
KK0107146018a	ततः क्षिप्तमिवात्मानं मत्वा पार्थोऽभ्यभाषत ।
KK0107146018c	कर्णं भ्रातृसमूहस्य मध्येऽचलमिव स्थितम् ॥
KK0107146019	अर्जुन उवाच ।
KK0107146019a	अनाहूतोपसृष्टानामनाहूतोपजल्पिनाम् ।
KK0107146019c	ये लोकास्तान्हतः कर्ण मया त्वं प्रतिपत्स्यसे ॥
KK0107146020	कर्ण उवाच ।
KK0107146020a	रङ्गोऽयं सर्वसामान्यः किमत्र तव फाल्गुन ।
KK0107146020c	वीर्यश्रेष्ठाश्च राजानो बलं धर्मोऽनुवर्तते ॥
KK0107146021a	किं क्षेपैर्दुर्बलायासैः शरैः कथय भारत ।
KK0107146021c	गुरोः समक्षं यावत्ते हराम्यद्य शिरः शरैः ॥
KK0107146022	वैशम्पायन उवाच ।
KK0107146022a	ततो द्रोणाभ्यनुज्ञातः पार्तः परपुरञ्जयः ।
KK0107146022c	भ्रातृभिस्त्वरयाश्लिष्टो रणायोपजगाम तम् ॥
KK0107146023a	ततो दुर्योधनेनापि स भ्रात्रा समरोद्यतः ।
KK0107146023c	परिष्वक्तः स्थितः कर्णः प्रगृह्य सशरं धनुः ॥
KK0107146024a	ततः सविद्युत्स्तनितैः सेन्द्रायुधपुरोगमैः ।
KK0107146024c	आवृतं गगनं मेघैर्बलाकापङ्क्तिहासिभिः ॥
KK0107146025a	ततः स्नेहाद्धरिहयं दृष्ट्वा रङ्गावलोकिनम् ।
KK0107146025c	भास्करोऽप्यनयन्नाशं समीपोपगतान्घनान् ॥
KK0107146026a	मेघच्छायोपगूढस्तु ततोऽदृश्यत फाल्गुनः ।
KK0107146026c	सूर्यातपपरिक्षिप्तः कर्णोऽपि समदृश्यत ॥
KK0107146027a	धार्तराष्ट्रा यतः कर्णस्तस्मिन्देशे व्यवस्थिताः ।
KK0107146027c	भारद्वाजः कृपो भीष्मो यतः पार्थस्ततोऽभवन् ॥
KK0107146028a	द्विधा रङ्गः समभवत्स्त्रीणां द्वैधमजायत ।
KK0107146028c	कुन्तिभोजसुता मोहं विज्ञातार्था जगाम ह ॥
KK0107146029a	तां तथा मोहमापन्नां विदुरः सर्वधर्मवित् ।
KK0107146029c	कुन्तीमाश्वासयामास प्रेष्याभिश्चन्दनोदकैः ॥
KK0107146030a	ततः प्रत्यागतप्राणा तावुभौ परिदंशितौ ।
KK0107146030c	पुत्रौ दृष्ट्वा सुसम्भ्रान्ता नान्वपद्यत किञ्चन ॥
KK0107146031a	तावुद्यतमहाचापौ कृपः शारद्वतोऽब्रवीत् ।
KK0107146031c	द्वन्द्वयुद्धसमाचारे कुशलः सर्वधर्मवित् ॥
KK0107146032a	अयं पृथायास्तनयः कनीयान्पाण्डुनन्दनः ।
KK0107146032c	कौरवो भवता सार्धं द्वन्द्वयुद्धं करिष्यति ॥
KK0107146033a	त्वमप्येवं महाबाहो मातरं पितरं कुलम् ।
KK0107146033c	कथयस्व नरेन्द्राणां येषां त्वं कुलभूषणम् ॥
KK0107146034a	ततो विदित्वा पार्थस्त्वां प्रतियोत्स्यति वा न वा ।
KK0107146034c	वृथाकुलसमाचारैर्न युध्यन्ते नृपात्मजाः ॥
KK0107146035	वैशम्पायन उवाच ।
KK0107146035a	एवमुक्तस्य कर्णस्य व्रीडावनतमाननम् ।
KK0107146035c	बभौ वर्षाम्बुविक्लिन्नं पद्ममागलितं यथा ॥
KK0107146036	दुर्योधन उवाच ।
KK0107146036a	आचार्य त्रिविधा योनी राज्ञां शास्त्रविनिश्चये ।
KK0107146036c	सत्कुलीनश्च शूरश्च यश्च सेनां प्रकर्षति ॥
KK0107146037a	`अद्भ्योऽग्निर्ब्रह्मतः क्षत्रमश्मनो लोहमुत्थितम् ।
KK0107146037c	तेषां सर्वत्रगं तेजः स्वासु योनिषु शाम्यति ॥'
KK0107146038a	यद्ययं फाल्गुनो युद्धे नाराज्ञा योद्धुमिच्छति ।
KK0107146038c	तस्मादेषोऽङ्गविषये मया राज्येऽभिषिच्यते ॥
KK0107146039	वैशम्पायन उवाच ।
KK0107146039a	`ततो राजानमामन्त्र्य गाङ्गेयं च पितामहम् ।
KK0107146039c	अभिषेकस्य सम्भारान्समानीय द्विजातिभिः ॥
KK0107146040a	गोसहस्रायुतं दत्त्वा युक्तानां पुण्यकर्मणाम् ।
KK0107146040c	अर्होऽयमङ्गराज्यस्य इति वाच्य द्विजातिभिः' ॥
KK0107146041a	ततस्तस्मिन्क्षणे कर्णः सलाजकुसुमैर्घटैः ।
KK0107146041c	काञ्चनैः काञ्चने पीठे मन्त्रविद्भिर्महारथः ॥
KK0107146042a	अभिषिक्तोऽङ्गराजे स श्रिया युक्तो महाबलः ।
KK0107146042c	`स मौलिहारकेयूरः सहस्ताभरणाङ्गदः ॥
KK0107146043a	राजलिङ्गैस्तथाऽन्यैश्च भूषितो भूषणैः शुभैः ।'
KK0107146043c	सच्छत्रवालव्यजनो जयशब्दोत्तरेण च ॥
KK0107146044a	उवाच कौरवं राजन्वचनं स वृषस्तदा ।
KK0107146044c	अस्य राज्यप्रदानस्य सदृशं किं ददानि ते ॥
KK0107146045a	प्रब्रूहि राजशार्दूल कर्ता ह्यस्मि तथा नृप ।
KK0107146045c	अत्यन्तं सख्यमिच्छामीत्याह तं स सुयोधनः ॥
KK0107146046a	एवमुक्तस्ततः कर्णस्तथेति प्रत्युवाच तम् ।
KK0107146046c	हर्षाच्चोभौ समाश्लिष्य परां मुदमवापतुः ॥ ॥

इति श्रीमन्महाभारते आदिपर्वणि सम्भवपर्वणि षट्चत्वारिंशदधिकशततमोऽध्यायः ॥ 146 ॥

1-146-1 दत्तावकाश इति च पाठः ॥ 1-146-6 नामपूर्वमथाकरोत् इति पाठान्तरम् ॥ 1-146-26 सूर्यातपपरिवक्त इति डपाठः ॥ 1-146-28 विज्ञातार्था कर्णस्य स्वपुत्रत्वज्ञानवती । हेतुगर्भमेतत् ॥ 1-146-34 वृथाकुलसमाचारैः अज्ञातकुलाचारैः ॥ 1-146-40 वाच्य वाचयित्वा ॥ षट्चत्वारिंशदधिकशततमोऽध्यायझ ॥ 146 ॥
