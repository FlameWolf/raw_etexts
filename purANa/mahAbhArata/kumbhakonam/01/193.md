अध्यायः 193

पूर्वोपायैरपि दुस्त्यजप्राणस्य वसिष्ठस्य पुनर्गङ्गापतनादिनापि प्राणत्यागासम्भवे आश्रमं प्रत्यागमनम् ॥ 1 ॥ तत्र शक्तिभार्यामदृश्यन्तीनाम्नी गर्भवतीं ज्ञात्वा आत्मघातान्निवर्तनम् ॥ 2 ॥ अदृश्यन्त्या सह गच्छन्तं वसिष्ठं भक्षयितुमागतस्य कल्माषपादस्य वसिष्ठेन शापान्मोक्षणम् ॥ 3 ॥ सौदासपत्न्या वसिष्ठाद्गर्भसम्भवः ॥ 4 ॥ अश्मकनामकपुत्रोत्पत्तिः ॥ 5 ॥
KK0111193001	गन्धर्व उवाच 
KK0111193001a	ततो दृष्ट्वाश्रमपदं रहितं तैः सुतैर्मुनिः ।
KK0111193001c	निर्जगाम सुदुःखार्तः पुनरप्याश्रमात्ततः ॥
KK0111193002a	सोऽपश्यत्सरितं पूर्णां प्रावृट्काले नवाम्भसा ।
KK0111193002c	वृक्षान्बहुविधान्पार्थ हरन्तीं तीरजान्बहून् ॥
KK0111193003a	अथ चिन्तां समापेदे पुनः कौरवनन्दन ।
KK0111193003c	अम्भस्यस्या निमज्जेयमिति दुःखसमन्वितः ॥
KK0111193004a	ततः पाशैस्तदात्मानं गाढं बद्ध्वा महामुनिः ।
KK0111193004c	तस्या जले महानद्या निममज्ज सुदुःखितः ॥
KK0111193005a	अथ च्छित्त्वा नदी पाशांस्तस्यारिबलसूदन ।
KK0111193005c	स्थलस्थं तमृषिं कृत्वा विपाशं समवासृजत् ॥
KK0111193006a	उत्ततार ततः पाशैर्विमुक्तः स महानृषिः ।
KK0111193006c	विपाशेति च नामास्या नद्याश्चक्रे महानृषिः ॥
KK0111193007a	`सा विपाशेति विख्याता नदी लोकेषु भारत ।
KK0111193007c	ऋषेस्तस्य नरव्याघ्र वचनात्सत्यवादिनः ।
KK0111193007e	उत्तीर्य च तदा राजन्दुःखितो भगवानृषिः ॥'
KK0111193008a	शोके बुद्धिं तदा चक्रे न चैकत्र व्यतिष्ठत ।
KK0111193008c	सोऽगच्छत्पर्वतांश्चैव सरितश्च सरांसि च ॥
KK0111193009a	दृष्ट्वा स पुनरेवर्षिर्नदीं हैमवतीं तदा ।
KK0111193009c	चण्डग्राहवतीं भीमां तस्याः स्रोतस्यपातयत् ॥
KK0111193010a	सा तमग्निसमं विप्रमनुचिन्त्य सरिद्वरा ।
KK0111193010c	शतधा विद्रुता तस्माच्छतद्रुरिति विश्रुता ॥
KK0111193011a	ततः स्थलगतं दृष्ट्वा तत्राप्यात्मानमात्मना ।
KK0111193011c	मर्तुं न शक्यमित्युक्त्वा पुवरेवाश्रमं ययौ ॥
KK0111193012a	स गत्वा विविधाञ्शैलान्देशान्बहुविधांस्तथा ।
KK0111193012c	अदृशन्त्याख्यया वध्वाथाश्रमेऽनुसृतोऽभवत् ॥
KK0111193013a	अथ शुश्राव सङ्गत्या वेदाध्ययननिःस्वनम् ।
KK0111193013c	पृष्ठतः परिपूर्णार्थं षड्भिरङ्गैरलङ्कृतम् ॥
KK0111193014a	अनुव्रजति कोन्वेष मामित्येवाथ सोऽब्रवीत् ।
KK0111193014c	अदृश्यन्त्येवमुक्ता वै तं स्नुषा प्रत्यभाषत ॥
KK0111193015a	शक्तेभार्या महाभाग तपोयुक्ता तपस्विनम् ।
KK0111193015c	अहमेकाकिनी चापि त्वया गच्छामि नापरः ॥
KK0111193016	वसिष्ठ उवाच 
KK0111193016a	पुत्रि कस्यैष साङ्गस्य वेदस्याध्ययनस्वनः ।
KK0111193016c	पुरा साङ्गस्य वेदस्य शक्तेरिव मया श्रुतः ॥
KK0111193017	अदृश्यन्त्युवाच 
KK0111193017a	अयं कुक्षौ समुत्पन्नः शक्तेर्गर्भः सुतस्य ते ।
KK0111193017c	समा द्वादश तस्येह वेदानभ्यस्यतो मुने ॥
KK0111193018	गन्धर्व उवाच 
KK0111193018a	एवमुक्तस्तया हृष्टो वसिष्ठः श्रेष्ठभागृषिः ।
KK0111193018c	अस्ति सन्तानमित्युक्त्वा मृत्योः पार्थ न्यवर्तत ॥
KK0111193019a	ततः प्रतिनिवृत्तः स तया वध्वा सहानघ ।
KK0111193019c	कल्माषपादमासीनं ददर्श विजने वने ॥
KK0111193020a	स तु दृष्ट्वैव तं राजा क्रुद्ध उत्थाय भारत ।
KK0111193020c	आविष्टो रक्षसोग्रेण इयेषात्तुं तदा मुनिम् ॥
KK0111193021a	अदृश्यन्ती तु तं दृष्ट्वा क्रूरकर्माणमग्रतः ।
KK0111193021c	भयसंविग्नया वाचा वसिष्ठमिदमब्रवीत् ॥
KK0111193022a	असौ मृत्युरिवोग्रेण दण्डेन भगवन्नितः ।
KK0111193022c	प्रगृहीतेन काष्ठेन राक्षसोऽभ्येति दारुणः ॥
KK0111193023a	तं निवारयितुं शक्तो नान्योऽस्ति भुवि कश्चन ।
KK0111193023c	त्वदृतेऽद्य महाभाग सर्ववेदविदां वर ॥
KK0111193024a	पाहि मां भगवन्पापादस्माद्दारुणदर्शनात् ।
KK0111193024c	राक्षसोऽयमिहात्तुं वै नूनमावां समीहते ॥
KK0111193025	वसिष्ठ उवाच 
KK0111193025a	माभैः पुत्रि न भेतव्यं राक्षसात्तु कथञ्चन ।
KK0111193025c	नैतद्रक्षो भयं यस्मात्पश्यसि त्वमुपस्थितम् ॥
KK0111193026a	राजा कल्माषपादोऽयं वीर्यवान्प्रथितो भुवि ।
KK0111193026c	स एषोऽस्मिन्वनोद्देशे निवसत्यतिभीषणः ॥
KK0111193027	गन्धर्व उवाच 
KK0111193027a	तमापतन्तं सम्प्रेक्ष्य वसिष्ठो भगवानृषिः ।
KK0111193027c	वारयामास तेजस्वी हुङ्कारेणैव भारत ॥
KK0111193028a	मन्त्रपूतेन च पुनः स तमभ्युक्ष्य वारिणा ।
KK0111193028c	मोक्षयामास वै शापात्तस्माद्योगान्नराधिपम् ॥
KK0111193029a	स हि द्वादश वर्षाणि वासिष्ठस्यैव तेजसा ।
KK0111193029c	ग्रस्त आसीद्ग्रहेणेव पर्वकाले दिवाकरः ॥
KK0111193030a	रक्षसा विप्रमुक्तोऽथ स नृपस्तद्वनं महत् ।
KK0111193030c	तेजसा रञ्जयामास सन्ध्याभ्रमिव भास्करः ॥
KK0111193031a	प्रतिलभ्य ततः सञ्ज्ञामभिवाद्य कृताञ्जलिः ।
KK0111193031c	उवाच नृपतिः काले वसिष्ठमृषिसत्तमम् ॥
KK0111193032a	सौदासोऽहं महाभाग याज्यस्ते मुनिसत्तम ।
KK0111193032c	अस्मिन्काले यदिष्टं ते ब्रूहि किं करवाणि ते ॥
KK0111193033	वसिष्ठ उवाच 
KK0111193033a	वृत्तमेतद्यथाकालं गच्छ राज्यं प्रशाधि वै ।
KK0111193033c	ब्राह्मणं तु मनुष्येन्द्र माऽवमंस्थाः कदाचन ॥
KK0111193034	राजोवाच 
KK0111193034a	नावमंस्ये महाभाग कदाचिद्ब्राह्मणर्षभान् ।
KK0111193034c	त्वन्निदेशे स्थितः सम्यक् पूजयिष्याम्यहं द्विजान् ॥
KK0111193035a	इक्ष्वाकूणां च येनाहमनृणः स्यां द्विजोत्तम ।
KK0111193035c	तत्त्वत्तः प्राप्तुमिच्छामि सर्ववेदविदां वर ॥
KK0111193036a	अपत्यायेप्सिताय त्वं महिषीं गन्तुमर्हसि ।
KK0111193036c	शीलरूपगुणोपेतामिक्ष्वाकुकुलवृद्धये ॥
KK0111193037	गन्धर्व उवाच 
KK0111193037a	ददानीत्येव तं तत्र राजानं प्रत्युवाच ह ।
KK0111193037c	वसिष्ठः परमेष्वासं सत्यसन्धो द्विजोत्तमः ॥
KK0111193038a	ततः प्रतिययौ काले वसिष्ठः सह तेन वै ।
KK0111193038c	ख्यातां पुरीमिमां लोकेष्वयोध्यां मनुजेश्वर ॥
KK0111193039a	तं प्रजाः प्रतिमोदन्त्यः सर्वाः प्रत्युद्गतास्तदा ।
KK0111193039c	विपाप्मानं महात्मानं दिवौकस इवेश्वरम् ॥
KK0111193040a	सुचिराय मनुष्येन्द्रो नगरीं पुण्यलक्षणाम् ।
KK0111193040c	विवेश सहितस्तेन वसिष्ठेन महर्षिणा ॥
KK0111193041a	ददृशुस्तं महीपालमयोध्यावासिनो जनाः ।
KK0111193041c	पुरोहितेन सहितं दिवाकरमिवोदितम् ॥
KK0111193042a	स च तां पूरयामास लक्ष्म्या लक्ष्मीवतां वरः ।
KK0111193042c	अयोध्यां व्योम शीतांशुः शरत्काल इवोदितः ॥
KK0111193043a	संसक्तिमृष्टपन्थानं पताकाध्वजशोभितम् ।
KK0111193043c	मनः प्रह्लादयामास तस्य तत्पुरमुत्तमम् ॥
KK0111193044a	तुष्टपुष्टजनाकीर्णा सा पुरी कुरुनन्दन ।
KK0111193044c	अशोभत तदा तेन शक्रेणेवामरावती ॥
KK0111193045a	ततः प्रविष्टे राजर्षौ तस्मिंस्तत्पुरमुत्तमम् ।
KK0111193045c	राज्ञस्तस्याज्ञया देवी वसिष्ठमुपचक्रमे ॥
KK0111193046a	ऋतावथ महर्षिस्तु सम्बभूव तया सह ।
KK0111193046c	देव्या दिव्येन विधिना वसिष्ठः श्रेष्ठभागृषिः ॥
KK0111193047a	ततस्तस्यां समुत्पन्ने गर्भे स मुनिसत्तमः ।
KK0111193047c	राज्ञाभिवादितस्तेन जगाम मुनिराश्रमम् ॥
KK0111193048a	दीर्घकालेन सा गर्भं सुषुवे न तु तं यदा ।
KK0111193048c	तदा देव्यश्मना कुक्षिं निर्बिभेद यशस्विनी ॥
KK0111193049a	ततो द्वादशमे वर्षे स जज्ञे पुरषर्षभः ।
KK0111193049c	अश्मको नाम राजर्षिः पौदन्यं यो न्यवेशयत् ॥ 

इति श्रीमन्महाभारते आदिपर्वणि चैत्ररथपर्वणि त्रिनवत्यधिकशततमोऽध्यायः ॥ 193 ॥

1-193-12 वध्वा स्नुषया ॥ 1-193-48 निष्पिपेष मनस्विनीति ङ. पाठः ॥ त्रिनवत्यधिकशततमोऽध्यायः ॥ 193 ॥
