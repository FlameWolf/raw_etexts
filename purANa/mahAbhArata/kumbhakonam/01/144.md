अध्यायः 144

कुमाराणां अस्त्रशिक्षापरीक्षार्थं रङ्गनिर्माणम् ॥ 1 ॥ शिक्षादर्शनार्थं भीष्मादीनां प्रेक्षागारप्रवेशः ॥ 2 ॥ युधिष्ठिरादीनां परीक्षा ॥ 3 ॥ भीमदुर्योधनयोः गदायुद्धपरीक्षा ॥ 4 ॥
001	वैशम्पायन उवाच ।
001	कृतास्त्रान्धार्तराष्ट्रांश्च पाण्डुपुत्रांश्च भारत ।
001	दृष्ट्वा द्रोणोऽब्रवीद्राजन्धृतराष्ट्रं जनेश्वरम् ॥
002	कृपस्य सोमदत्तस्य वाह्लीकस्य च धीमतः ।
002	गाङ्गेयस्य च सान्निध्ये व्यासस्य विदुरस्य च ॥
003	राजन्सम्प्राप्तविद्यास्ते कुमाराः कुरुसत्तम ।
003	ते दर्शयेयुः स्वां शिक्षां राजन्ननुमते तव ॥
004	ततोऽब्रवीन्महाराजः प्रहृष्टेनान्तरात्मना ।
004	धृतराष्ट्र उवाच ।
004	भारद्वाज महत्कर्म कृतं ते द्विजसत्तम ॥
005	यदानुमन्यसे कालं यस्मिन्देशे यथायथा ।
005	तथातथा विधानाय स्वयमाज्ञापयस्व माम् ॥
006	स्पृहयाम्यद्य निर्वेदान्पुरुषाणां सचक्षुषाम् ।
006	अस्त्रहेतोः पराक्रान्तान्ये मे द्रक्ष्यन्ति पुत्रकान् ॥
007	क्षत्तर्यद्गुरुराचार्यो ब्रवीति कुरु तत्तथा ।
007	न हीदृशं प्रियं मन्ये भविता धर्मवत्सल ॥
008	ततो राजानमामन्त्र्य विदुरानुमतोपि हि ।
008	भारद्वाजो महाप्राज्ञो मापयामास मेदिनीम् ॥
009	समामवृक्षां निर्गुल्मामुदक्प्रवणसंस्थिताम् ।
009	तस्यां भूमौ बलिं चक्रे तिथौ नक्षत्रपूजिते ॥
010	अवघुष्टं पुरं चापि तदर्थं भरतर्षभ ।
010	रङ्गभूमौ सुविपुलं शास्त्रदृष्टं यथाविधि ॥
011	प्रेक्षागारं सुविहितं चक्रस्ते तस्य शिल्पिनः ।
011	रक्षां सर्वायुधोपेतां स्त्रीणां चैव नरर्षभ ॥
012	मञ्चांश्च कारयामासुर्यत्र जानपदा जनाः ।
012	विपुलानुच्छ्रयोपेताञ्शिबिकाश्च महाधनाः ॥
013	तस्मिंस्ततोऽहनि प्राप्ते राजा ससचिवस्तदा ।
013	`सान्तःपुरः सहामात्यो व्यासस्यानुमते तदा ।'
013	भीष्मं प्रमुखतः कृत्वा कृपं चाचार्यसत्तमम् ॥
014	`बाह्लीकं सोमदत्तं च भूरिश्रवसमेव च ।
014	कुरूनन्यांश्च सचिवानादाय नगराद्बहिः ॥
015	रङ्गभूमिं समासाद्य ब्राह्मणैः सहितो नृपः ॥'
016	मुक्ताजालपरिक्षिप्तं वैदूर्यमणिशोभितम् ।
016	शातकुम्भमयं दिव्यं प्रेक्षागारमुपागमत् ॥
017	गान्धारी च महाभागा कुन्ती च जयतां वर ।
017	स्त्रियश्च राज्ञः सर्वास्ताः सप्रेष्याः सपरिच्छदाः ॥
018	हर्षादारुरुहुर्मञ्चान्मेरुं देवस्त्रियो यथा ।
018	ब्राह्मणक्षत्रियाद्यं च चातुर्वर्ण्यं पुराद्द्रुतम् ॥
019	दर्शनेप्सुः समभ्यागात्कुमाराणां कृतास्त्रताम् ।
019	क्षणेनैकस्थतां तत्र दर्शनेप्सुर्जगाम ह ॥
020	प्रवादितैश्च वादित्रैर्जनकौतूहलेन च ।
020	महार्णव इव क्षुब्धः समाजः सोऽभवत्तदा ॥
021	ततः शुक्लाम्बरधरः शुक्लयज्ञोपवीतवान् ।
021	शुक्लकेशः सितश्मश्रुः शुक्लाल्यानुलेपनः ॥
022	रङ्गमध्यं तदाचार्यः सपुत्रः प्रविवेश ह ।
022	नभो जलधरैर्हीनं साङ्गारक इवांशुमान् ॥
023	व्यासस्यानुमते चक्रे बलिं बलवतां वरः ।
023	ब्राह्मणांस्तु सुमन्त्रज्ञान्कारयामास मङ्गलम् ॥
024	`सुवर्णमणिरत्नानि वस्त्राणि विविधानि च ।
024	प्रददौ दक्षिणां राजा द्रोणाय च कृपाय च ॥'
025	सुखपुण्याहघोषस्य पुण्यस्य समनन्तरम् ।
025	विविशुर्विविधं गृह्य शस्त्रोपकरणं नराः ॥
026	ततो बद्धाङ्गुलित्राणा बद्धकक्ष्या महारथाः ।
026	बद्धतूणाः सधनुषो विविशुर्भरतर्षभाः ॥
027	`रङ्गमध्ये स्थितं द्रोणमभिवाद्य नरर्षभाः ।
027	चक्रुः पूजां यथान्यायं द्रोणस्य च कृपस्य च ॥
028	आशीर्भिश्च प्रयुक्ताभिः सर्वे संहृष्टमानसाः ।
028	अभिवाद्य पुनः शस्त्रान्बलिपुष्पैः समर्चितान् ॥
029	रक्तचन्दनसम्मिश्रैः स्वयमर्चन्ति कौरवाः ।
029	रक्तचन्दनदिग्धाश्च रक्तमाल्यानुधारिणः ॥
030	सर्वे रक्तपताकाश्च सर्वे रक्तान्तलोचनाः ।
030	द्रोणेन समनुज्ञाता गृह्य शस्त्रं परन्तपाः ॥
031	धनूंषि पूर्व सङ्गृह्य तप्तकाञ्चनभूषिताः ।
031	सज्यानि विविधाकाराः शरैः सन्धाय कौरवाः ॥
032	ज्याघोषं तलघोषं च कृत्वा भूतान्यमोहयन् ॥'
033	अनुज्येष्ठं च ते तत्र युधिष्ठिरपुनरोगमाः ।
033	चक्रुरस्त्रं महावीर्याः कुमाराः परमाद्भुतम् ॥
034	`केषाञ्चित्तत्र माल्येषु शरा निपतिता नृप ।
034	केषाञ्चित्पुष्पमुकुटे निपतन्ति स्म सायकाः ॥
035	केचिल्लक्ष्याणि विविधैर्बाणैराहितलक्षणैः ।
035	बिभिदुर्लाघवोत्सृष्टैर्गुरूणि च लघूनि च ॥'
036	केचिच्छराक्षेपभयाच्छिरांस्यवननामिरे ।
036	मनुजा धृष्टमपरे वीक्षाञ्चक्रुः सुविस्मिताः ॥
037	ते स्म लक्ष्याणि बिभिदुर्बाणैर्नामाङ्कशोभितैः ।
037	विविधैर्लाघवोत्सृष्टैरुह्यन्तो वाजिभिर्द्रुतम् ॥
038	तत्कुमारबलं तत्र गृहीतशरकार्मुकम् ।
038	गन्धर्वनगराकारं प्रेक्ष्य ते विस्मिताभवन् ॥
039	सहसा चुक्रुशुश्चान्ये नराः शतसहस्रशः ।
039	विस्मयोत्फुल्लनयनाः साधुसाध्विति भारत ॥
040	कृत्वा धनुषि ते मार्गान्रथचर्यासु चासकृत् ।
040	गजपृष्ठेऽश्वपृष्ठे च नियुद्धे च महाबलाः ॥
041	गृहीतखड्गचर्माणस्ततो भूयः प्रहारिणः ।
041	त्सरुमार्गान्यथोद्दिष्टांश्चेरुः सर्वासु भूमिषु ॥
042	लाघवं सौष्ठवं शोभां स्थिरत्वं दृढमुष्टिताम् ।
042	ददृशुस्तत्र सर्वेषां प्रयोगं खड्गचर्मणोः ॥
043	अथ तौ नित्यसंहृष्टौ सुयोधनवृकोदरौ ।
043	अवतीर्णौ गदाहस्तावेकशृङ्गाविवाचलौ ॥
044	बद्धकक्ष्यौ महाबाहू पौरुषे पर्यवस्थितौ ।
044	बृंहन्तौ वासिताहेतोः समदाविव कुञ्जरौ ॥
045	तौ प्रदक्षिणसव्यानि मण्डलानि महाबलौ ।
045	चेरतुर्मण्डलगतौ समदाविव कुञ्जरौ ॥
046	विदुरो धृतराष्ट्राय गान्धार्याः पाण्डवारणिः ।
046	न्यवेदयेतां तत्सर्वं कुमाराणां विचेष्टितम् ॥ ॥

इति श्रीमन्महाभारते आदिपर्वणि सम्भवपर्वणि चतुश्चत्वारिंशदधिकशततमोऽध्यायः ॥ 144 ॥

1-144-19 दर्शनेप्सुः जन इति शेषः ॥ 1-144-22 अंशुमान् चन्द्रः ॥ 1-144-38 गन्धर्वनगराकारमद्भुतरूपम् ॥ 1-144-43 संहृष्टौ परस्परं जेतुं सकामौ ॥ 1-144-44 बृंहन्तौ शब्दं कुर्वाणौ । वासिता हस्तिनी ॥ 1-144-45 मण्डलगताबलातचक्रवद्भ्राम्यमाणगदापरिवेषान्तर्गतौ ॥ 1-144-46 पाण्डवारणिः कुन्ती ॥ चतुश्चत्वारिंशदधिकशततमोऽध्यायः ॥ 144 ॥
