अध्यायः 173

ब्राह्मणं प्रति तत्कन्यावाक्यम् ॥ 1 ॥ बालस्य पुत्रस्य वचनेन पित्रोः किञ्चिद्धर्षसमये कुन्त्यास्तत्समीपे गमनम् ॥ 2 ॥
001	वैशम्पायन उवाच 
001a	तयोर्दुःखितयोर्वाक्यमतिमात्रं निशम्य तु ।
001c	ततो दुःखपरीताङ्गी कन्या तावभ्यभाषत ॥
002a	किमेवं भृशदुःखार्तौ रोरूयेतामनाथवत् ।
002c	ममापि श्रूयतां वाक्यं श्रुत्वा च क्रियतां क्षमम् ॥
003a	धर्मतोऽहं परित्याज्या युवयोर्नात्र संशयः ।
003c	त्यक्तव्यां मां परित्यज्य त्राहि सर्वं मयैकया ॥
004a	इत्यर्थमिष्यतेऽपत्यं तारयिष्यति मामिति ।
004c	अस्मिन्नुपस्थिते काले तरध्वं प्लववन्मया ॥
005a	इह वा तारयेद्दुर्गादुत वा प्रेत्य भारत ।
005c	सर्वथा तारयेत्पुत्रः पुत्र इत्युच्यते बुधैः ॥
006a	आकाङ्क्षन्ते च दौहित्रान्मयि नित्यं पितामहाः ।
006c	तत्स्वयं वै परित्रास्ये रक्षन्ती जीवितं पितुः ॥
007a	भ्राता च मम बालोऽयं गते लोकममुं त्वयि ।
007c	अचिरेणैव कालेन विनश्येत न संशयः ॥
008a	तातेपि हि गते स्वर्गं विनष्टे च ममानुजे ।
008c	पिण्डः पितॄणां व्युच्छिद्येत्तत्तेषां विप्रियं भवेत् ॥
009a	पित्रा त्यक्ता तथा मात्रा भ्रात्रा चाहमसंशयम् ।
009c	दुःखाद्दुःखतरं प्राप्य म्रियेयमतथोचिताम् ॥
010a	त्वयि त्वरोगे निर्मुक्तो माता भ्राता च मे शिशुः ।
010c	सन्तानश्चैव पिण्डश्च प्रतिष्ठास्यत्यसंशयम् ॥
011a	आत्मा पुत्रः सखी भार्या कृच्छ्रं तु दुहिता किल ।
011c	स कृच्छ्रान्मोचयात्मानं मां च धर्मे नियोजया ॥
012a	अनाथा कृपणा बाला यत्र क्वचन गामिनी ।
012c	भविष्यामि त्वया तात विहीना कृपणा सदा ॥
013a	अथवाहं करिष्यामि कुलस्यास्य विमोचनम् ।
013c	फलसंस्था भविष्यामि कृत्वा कर्म सुदुष्करम् ॥
014a	अथवा यास्यसे तत्र त्यक्त्वा मां द्विजसत्तम ।
014c	पीडिताऽहं भविष्यामि तदवेक्षस्व मामपि ॥
015a	तदस्मदर्थं धर्मार्थं प्रसवार्थं च सत्तम ।
015c	आत्मानं परिरक्षस्व त्यक्तव्यां मां च सन्त्यज ॥
016a	अवश्यकरणीये च मा त्वां कालोत्यगादयम् ।
016c	किं त्वतः परमं दुःखं यद्वयं स्वर्गते त्वयि ॥
017a	याचमानाः परादन्नं परिधावेमहि श्ववत् ।
017c	त्वयि त्वरोगे निर्मुक्ते क्लेशादस्मात्सबान्धवे ।
017e	अमृतेव सती लोके भविष्यामि सुखान्विता ॥
018a	इतः प्रदाने देवाश्च पितरश्चेति नः श्रुतम् ।
018c	त्वया दत्तेन तोयेन भविष्यति हिताय वै ॥
019a	`इत्येतदुभयं तात निशाम्य तव यद्धितम् ।
019c	तद्व्यवस्य तथाम्बाया हितं स्वस्य सुतस्य च ॥
020a	मातापित्रोश्च पुत्रास्तु भवितारो गुणान्विताः ।
020c	न तु पुत्रस्य पितरो पुनर्जातु भविष्यतः ॥'
021	वैशम्पायन उवाच 
021a	एवं बहुविधं तस्या निशम्य परिदेवितम् ।
021c	पिता माता च सा चैव कन्या प्ररुरुदुस्त्रयः ॥
022a	ततः प्ररुदितान्सर्वान्निशम्याथ सुतस्तदा ।
022c	उत्फुल्लनयनो बालः कलमव्यक्तमब्रवीत् ॥
023a	मा पिता रुद मा मातर्मा स्वसस्त्विति चाब्रवीत् ।
023c	प्रहसन्निव सर्वांस्तानेकैकमनुसर्पति ॥
024a	ततः स तृणमादाय प्रहृष्टः पुनरब्रवीत् ।
024c	अनेनाहं हनिष्यामि राक्षसं पुरुषादकम् ॥
025	वैशम्पायन उवाच 
025a	तथापि तेषां दुःखेन परीतानां निशम्य तत् ।
025c	बालस्य वाक्यमव्यक्तं हर्षः समभवन्महान् ॥
026a	अयं काल इति ज्ञात्वा कुन्ती समुपसृत्य तान् ।
026c	गतासूनमृतेनेव जीवयन्तीदमब्रवीत् ॥ ॥

इति श्रीमन्महाभारते आदिपर्वणि बकवधपर्वणि त्रिसप्तत्यधिकशततमोऽध्यायः ॥ 173 ॥

1-173-15 प्रसवार्थं वंशार्थम् ॥ 1-173-17 अमृतेव जीवन्तीव । इह लोके कीर्तेः सत्त्वात् ॥ 1-173-18 इतः प्रदाने अस्मिन् राक्षसाहाराय कन्यादाने दुर्दानत्वात् पितुर्दुर्मरणाच्च कन्याया देवाश्च पितरश्च हिताय नेति श्रुतं यद्यपि तथापि त्वया दत्तेन तोयेन तव मम च हिताय ते भविष्यन्तीत्यर्थः ॥ 1-173-22 कलं मधुरम्॥ त्रिसप्तत्यधिकशततमोऽध्यायः ॥ 173 ॥
