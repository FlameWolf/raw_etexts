अध्यायः 232

सुन्दोपसुन्दलमीपे तिलोत्तमाया आगमनम् ॥ 1 ॥ तस्यां सकामयोस्तयोः परस्परं गदाप्रहारेण मरणम् ॥ 2 ॥ तिलोत्तमाया ब्रह्मणा वरदानम् ॥ 3 ॥ नारदोक्तामिमां कथां श्रुतवद्भिः पाण्डवैः तत्समक्षं द्रौपदीविषये समयकरणम् ॥ 4 ॥

001	नारद उवाच ।

001a	जित्वा तु पृथिवीं दैत्यौ निःसपत्नौ गतव्यथौ ।
001c	कृत्वा त्रैलोक्यमव्यग्रं कृतकृत्यौ बभूवतुः ॥
002a	देवगन्धर्वयक्षाणां नागपार्थिवरक्षसाम् ।
002c	आदाय सर्वरत्नानि परां तुष्टिमुपागतौ ॥
003a	यदा न प्रतिषेद्धारस्तयोः सन्तीह केचन |
003c	निरुद्योगौ तदा भूत्वा विजह्रातेऽमराविव ॥
004a	स्त्रीभिर्माल्यैश्च गन्धैश्च भक्ष्यभोज्यैः सुपुष्कलैः ।
004c	पानैश्च विविधैर्हृद्यैः परां प्रीतिमवापतुः ॥
005a	अन्तःपुरवनोद्याने पर्वतेषु वनेषु च ।
005c	यथेप्सितेषु देशेषु विजह्रातेऽमराविव ॥
006a	ततः कदाचिद्विन्ध्यस्य प्रस्थे समशिलातले ।
006c	पुष्पिताग्रेषु सालेषु विहारमभिजग्मतुः ॥
007a	दिव्येषु सर्वकामेषु समानीतेषु तावुभौ ।
007c	वरासनेषु संहृष्टौ सह स्त्रीभिर्निषीदतुः ॥
008a	ततो वादित्रनृत्ताभ्यामुपातिष्ठन्त तौ स्त्रियः ।
008c	गीतैश्च स्तुतिसंयुक्तैः प्रीत्या समुपजग्मिरे ॥
009a	ततस्तिलोत्तमा तत्र वने पुष्पाणि चिन्वती ।
009c	वेषं सा क्षिप्तमाधाय रक्तेनैकेन वाससा ॥
010a	नदीतीरेषु जातान्सा कर्णिकारान्प्रचिन्वती ।
010c	शनैर्जगाम तं देशं यत्रास्तां तौ महासुरौ ॥
011a	तौ तु पीत्वा वरं पानं मदरक्तान्तलोचनौ ।
011c	दृष्ट्वैव तां वरारोहां व्यथितौ सम्बभूवतुः ॥
012a	तावुत्थायासनं हित्वा जग्मतुर्यत्र सा स्थिता ।
012c	उभौ च कामसम्मत्तावुभौ प्रार्थयतश्च ताम् ॥
013a	दक्षिणे तां करे सुभ्रूं सुन्दो जग्राह पाणिना ।
013c	उपसुन्दोपि जग्राह वामे पाणौ तिलोत्तमाम् ॥
014a	वरप्रदानमत्तौ तावौरसेन बलेन च ।
014c	धनरत्नमदाभ्यां च सुरापानमदेन च ॥
015a	सर्वैरेतैर्मदैर्मत्तावन्योन्यं भ्रुकुटीकृतौ ।
015c	मदकामसमाविष्टौ परस्परमथोचतुः ॥
016a	मम भार्या तव गुरुरिति सुन्दोऽभ्यभाषत ।
016c	मम भार्या तव वधूरुपसुन्दोऽभ्यभाषत ॥
017a	नैषा तव ममैषेति ततस्तौ मन्युराविशत् ।
017c	तस्या रूपेण सम्मत्तौ विगतस्नेहसौहृदौ ॥
018a	तस्या हेतोर्गदे भीमे सङ्गृह्णीतामुभौ तदा ।
018c	प्रगृह्य च गदे भीमे तस्यां तौ काममोहितौ ॥
019a	अहम्पूर्वमहम्पूर्वमित्यन्योन्यं निजघ्नतुः ।
019c	तौ गदाभिहतौ भीमौ पेततुर्धरणीतले ॥
020a	रुधिरेणावसिक्ताङ्गौ द्वाविवार्कौ नभश्च्युतौ ।
020c	ततस्ता विद्रुता नार्यः स च दैत्यगणस्तथा ॥
021a	पातालमगमत्सर्वो विषादभयकम्पितः ।
021c	ततः पितामहस्तत्र सहदेवैर्महर्षिभिः ॥
022a	आजगाम विशुद्धात्मा पूजयंश्च तिलोत्तमाम् ।
022c	वरेण च्छन्दयामास भगवान्प्रपितामहः ॥
023a	वरं दित्सुः स तत्रैनां प्रीतः प्राह पितामहः ।
023c	आदित्यचरिताँल्लोकान्विचरिष्यसि भामिनि ॥
024a	तेजसा च सुदृष्टां त्वां न करिष्यति कश्चन ।
024c	एवं तस्यै वरं दत्वा सर्वलोकपितामहः ॥
025a	इन्द्रे त्रैलोक्यमाधाय ब्रह्मलोकं गतः प्रभुः ।
025c	एवं तौ सहितौ भूत्वा सर्वार्थेष्वेकनिश्चयौ ॥
026a	तिलोत्तमार्थं सङ्क्रुद्धावन्योन्यमभिजघ्नतुः ।
026c	तस्माद्ब्रवीमि वः स्नेहात्सर्वाभरतसत्तमाः ॥
027a	यथा वो नात्र भेदः स्यात्सर्वेषां द्रौपदीकृते ।
027c	तथा कुरुत भद्रं वो मम चेत्प्रियमिच्छथ ॥
028	वैशम्पायन उवाच ।
028a	एवमुक्ता महात्मानो नारदेन महर्षिणा ।
028c	समयं चक्रिरे राजंस्तेऽन्योन्यवशमागताः ।
029a	समक्षं तस्य देवर्षेर्नारदस्यामितौजसः ॥
029c	`एकैकस्य गृहे कृष्णा वसेद्वर्षमकल्मषा'
030a	द्रौपद्या नः सहासीनानन्योन्यं योऽभिदर्शयेत् ।
030c	स नो द्वादश मासानि ब्रह्मचारी वने वसेत् ॥
031a	कृते तु समये तस्मिन्पाण्डवैर्धर्मचारिभिः ।
031c	नारदोऽप्यगमत्प्रीत इष्टं देशं महामुनिः ॥
032a	एवं तैः समयः पूर्वं कृतो नारदचोदितैः ।
032c	न चाभिद्यन्त ते सर्वे तदान्योन्येन भारत ॥
033a	`अभ्यनन्दन्त ते सर्वे तदान्योन्यं च पाण्डवाः ।
033c	एतद्विस्तरशः सर्वमाख्यातं ते नराधिप ॥
034ac	काले च तस्मिन्सम्पन्ने यथावज्जनमेजय ॥' ॥

इति श्रीमन्महाभारते आदिपर्वणि विदुरागमनराज्यलाभपर्वणि द्वात्रिंशदधिकद्विशततमोऽध्यायः ॥ 232 ॥ ॥ समाप्तं च विदुरागमनराज्यलाभपर्व ॥

1-232-24 तेजसाऽर्कवत्परदृष्ट्यभिभावकत्वात्सुदृष्टां सम्यग्दृष्टां न करिष्यति कश्चित् ॥ द्वात्रिंशदधिकद्विशततमोऽध्यायः ॥ 232 ॥
