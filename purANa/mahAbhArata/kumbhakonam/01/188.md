अध्यायः 188

भूतले पतितं राजानं दृष्ट्वा तत्समीपे तपत्या आगमनम् ॥ 1 ॥ तयोः संवादः ॥ 2 ॥
KK0111188001	गन्धर्व उवाच 
KK0111188001a	अथ तस्यामदृश्यायां नृपतिः काममोहितः ।
KK0111188001c	पातनः शत्रुसङ्घानां पपात धरणीतले ॥
KK0111188002a	तस्मिन्निपतिते भूमावथ सा चारुहासिनी ।
KK0111188002c	पुनः पीनायतश्रोणी दर्शयामास तं नृपम् ॥
KK0111188003a	अथाबभाषे कल्याणी वाचा मधुरया नृपम् ।
KK0111188003c	तं कुरूणां कुलकरं कामाभिहतचेतसम् ॥
KK0111188004a	उवाच मधुरं वाक्यं तपती हसतीव सा ।
KK0111188004c	उत्तिष्ठोत्तिष्ठ भद्रं ते न त्वमर्हस्यरिन्दम ॥
KK0111188005a	मोहं नृपतिशार्दूल गन्तुमाविष्कृतः क्षितौ ।
KK0111188005c	एवमुक्तोऽथ नृपतिर्वाचा मधुरया तदा ॥
KK0111188006a	ददर्श विपुलश्रोणीं तामेवाभिमुखे स्थिताम् ।
KK0111188006c	अथ तामसितापाङ्गीमाबभाषे स पार्थिवः ॥
KK0111188007a	मन्मथाग्निपरीतात्मा सन्दिग्धाक्षरया गिरा ।
KK0111188007c	साधु त्वमसितापाङ्गि कामार्तं मत्तकाशिनि ॥
KK0111188008a	भजस्व भजमानं मां प्राणा हि प्रजहन्ति माम् ।
KK0111188008c	त्वदर्थं हि विशालाक्षि मामयं निशितैः शरैः ॥
KK0111188009a	कामः कमलगर्भाभे प्रतिविध्यन्न शाम्यति ।
KK0111188009c	दष्टमेवमनाक्रन्दे भद्रे काममहाहिना ॥
KK0111188010a	सा त्वं पीनायतश्रोणी मामाप्नुहि वरानने ।
KK0111188010c	त्वदधीना हि मे प्राणाः किन्नरोद्गीतभाषिणि ॥
KK0111188011a	चारुसर्वानवद्याङ्गि पद्मेन्दुप्रतिमानने ।
KK0111188011c	न ह्यहं त्वदृते भीरु शक्ष्यामि खलु जीवितुम् ॥
KK0111188012a	कामः कमलपत्राक्षि प्रतिविध्यति मामयम् ।
KK0111188012c	तस्मात्कुरु विशालाक्षि मय्यनुक्रोशमङ्गने ॥
KK0111188013a	भक्तं मामसितापाङ्गि न परित्यक्तुमर्हसि ।
KK0111188013c	त्वं हि मां प्रीतियोगेन त्रातुमर्हसि भामिनि ॥
KK0111188014a	त्वद्दर्शनकृतस्नेहं मनश्चलति मे भृशम् ।
KK0111188014c	न त्वां दृष्ट्वा पुनश्चान्यां द्रष्टुं कल्याणि रोचते ॥
KK0111188015a	प्रसीद वशगोऽहं ते भक्तं मां भज भामिनि ।
KK0111188015c	दृष्ट्वैव त्वां वरारोहे मन्मथो भृशमङ्गने ॥
KK0111188016a	अन्तर्गतं विशालाक्षि विध्यति स्म पतत्त्रिभिः ।
KK0111188016c	मन्मथाग्निसमुद्भूतं दाहं कमललोचने ॥
KK0111188017a	प्रीतिसंयोगयुक्ताभिरद्भिः प्रह्लादयस्व मे ।
KK0111188017c	पुष्पायुधं दुराधर्षं प्रचण्डशरकार्मुकम् ॥
KK0111188018a	त्वद्दर्शनसमुद्भूतं विध्यन्तं दुःसहैः शरैः ।
KK0111188018c	उपशामय कल्याणि आत्मदानेन भामिनि ॥
KK0111188019a	गान्धर्वेण विवाहेन मामुपैहि वराङ्गने ।
KK0111188019c	विवाहानां हि रम्भोरु गान्धर्वः श्रेष्ठ उच्यते ॥
KK0111188020	तपत्युवाच 
KK0111188020a	नाहमीशाऽऽत्मनो राजन्कन्या पितृमती ह्यहम् ।
KK0111188020c	मयि चेदस्ति ते प्रीतिर्याचस्व पितरं मम ॥
KK0111188021a	यथा हि ते मया प्राणाः सम्भृताश्च नरेश्वर ।
KK0111188021c	दर्शनादेव भूयस्त्वं तथा प्राणान्ममाहरः ॥
KK0111188022a	न चाहमीशा देहस्य तस्मान्नृपतिसत्तम ।
KK0111188022c	समीपं नोपगच्छामि न स्वतन्त्रा हि योषितः ॥
KK0111188023a	का हि सर्वेषु लोकेषु विश्रुताभिजनं नृपम् ।
KK0111188023c	कन्या नाभिलषेन्नाथं भर्तारं भक्तवत्सलम् ॥
KK0111188024a	तस्मादेवं गते काले याचस्व पितरं मम ।
KK0111188024c	आदित्यं प्रणिपातेन तपसा नियमेन च ॥
KK0111188025a	स चेत्कामयते दातुं तव मामरिसूदन ।
KK0111188025c	भविष्याम्यद्य ते राजन्सततं वशवर्तिनी ॥
KK0111188026a	अहं हि तपती नाम सावित्र्यवरजा सुता ।
KK0111188026c	अस्य लोकप्रदीपस्य सवितुः क्षत्रियर्षभ ॥ ॥

इति श्रीमन्महाभारते आदिपर्वणि चैत्ररथपर्वणि अष्टाशीत्यधिकशततमोऽध्यायः ॥ 188 ॥

1-188-8 प्रजहन्ति प्रजहति ॥ 1-188-9 अनाक्रन्दे अत्रातरि काले ॥ अष्टाशीत्यधिकशततमोऽध्यायः ॥ 188 ॥
