अध्यायः 117

माण्डव्यं ऋषिं ज्ञात्वा भीतेन राज्ञा तस्य शूलाद्विमोक्षणम् ॥ 1 ॥ अणीमाण्डव्यस्य यमेन विवादः ॥ 2 ॥ माण्डव्यं न यमस्य शापः ॥ 3 ॥
KK0107117001	वैशम्पायन उवाच ।
KK0107117001a	ततः स मुनिशार्दूलस्तानुवाच तपोधनान् ।
KK0107117001c	दोषतः कं गमिष्यामि न हि मेऽन्योपराध्यति ॥
KK0107117002a	तं दृष्ट्वा रक्षिणस्तत्र तथा बहुतिथेऽहनि ।
KK0107117002c	न्यवेदयंस्तथा राज्ञे यथावृत्तं नराधिप ॥
KK0107117003a	राजा च तमृषिं श्रुत्वा निष्क्रम्य सह मन्त्रिभिः ।
KK0107117003c	प्रसादयामास तदा शूलस्थमृषिसत्तमम् ॥
KK0107117004	राजोवाच ।
KK0107117004a	यन्मयाऽपकृतं मोहादज्ञानादृषिसत्तम ।
KK0107117004c	प्रसादये त्वां तत्राहं न मे त्वं क्रोद्धुमर्हसि ॥
KK0107117005	वैशम्पायन उवाच ।
KK0107117005a	एवमुक्तस्ततो राज्ञा प्रसादमकरोन्मुनिः ।
KK0107117005c	कृतप्रसादं राजा तं ततः समवतारयत् ॥
KK0107117006a	अवतार्य च शूलाग्रात्तच्छूलं निश्चकर्ष ह ।
KK0107117006c	अशक्नुवंश्च निष्क्रष्टुं शूलं मूले स चिच्छिदे ॥
KK0107117007a	स तथान्तर्गतेनैव शूलेन व्यचरन्मुनिः ।
KK0107117007c	कण्ठपार्श्वान्तरस्थेन शङ्कुना मुनिराचत् ।
KK0107117007e	पुष्पभाजनधारी स्यादिति चिन्तापरोऽभवत् ॥'
KK0107117008ac	स चातितपसा लोकान्विजिग्ये दुर्लभान्परैः ॥
KK0107117009a	अणीमाण्डव्य इति च ततो लोकेषु गीयते ।
KK0107117009c	स गत्वा सदनं विप्रो धर्मस्य परमार्थवित् ॥
KK0107117010a	आसनस्थं ततो धर्मं दृष्ट्वोपालभत प्रभुम् ।
KK0107117010c	किं नु तद्दुष्कृतं कर्म मया कृतमजानता ॥
KK0107117011a	यस्येयं फलनिर्वृत्तिरीदृश्यासादिता मया ।
KK0107117011c	शीघ्रमाचक्ष्व मे तत्त्वं पश्य मे तपसो बलम् ॥
KK0107117012	धर्म उवाच ।
KK0107117012a	पतङ्गिकानां पुच्छेषु त्वयेषीका प्रवेशिता ।
KK0107117012c	कर्मणस्तस्य ते प्राप्तं फलमेतत्तपोधन ॥
KK0107117013a	स्वल्पमेव यथा दत्तं दानं बहुगुणं भवेत् ।
KK0107117013c	अधर्म एवं विप्रर्षे बहुदुःखफलप्रदः ॥
KK0107117014	अणीमाण्डव्य उवाच ।
KK0107117014a	कस्मिन्काले मया तत्तु कृतं ब्रूहि यथातथम् ।
KK0107117014c	तेनोक्तं धर्मराजेन बालभावे त्वया कृतम् ॥
KK0107117015	अणीमाण्डव्य उवाच ।
KK0107117015a	बालो हि द्वादशाद्वर्षाज्जन्मतो यत्करिष्यति ।
KK0107117015c	न भविष्यत्यधर्मोऽत्र न प्रज्ञास्यति वै दिशः ॥
KK0107117016a	अल्पेऽपराधेऽपि महान्मम दण्डस्त्वया धृतः ।
KK0107117016c	गरीयान्ब्राह्मणवधः सर्वभूतवधादपि ॥
KK0107117017a	शूद्रयोनावतो धर्म मानुषः सम्भविष्यसि ।
KK0107117017c	मर्यादां स्थापयाम्यद्य लोके कर्मफलोदयाम् ॥
KK0107117018a	आ चतुर्दशकाद्वर्षान्न भविष्यति पातकम् ।
KK0107117018c	परतः कुर्वतामेव दोष एव भविष्यति ॥
KK0107117019	वैशम्पायन उवाच ।
KK0107117019a	एतेन त्वपराधेन शापात्तस्य महात्मनः ।
KK0107117019c	धर्मो विदुररूपेण शूद्रयोनावजायत ॥
KK0107117020a	धर्मे चार्थे च कुशलो लोभक्रोधविवर्जितः ।
KK0107117020c	दीर्घदर्शी शमपरः कुरूणां च हिते रतः ॥ ॥

इति श्रीमन्महाभारते आदिपर्वणि सम्भवपर्वणि सप्तदशाधिकशततमोऽध्यायः ॥ 117 ॥

1-117-1 दोषतः कङ्गमिष्यामि न कमपि दोषिणं कथयामि । स्वकृतमे भुञ्जे इत्यर्थः ॥ 1-117-9 अणी शूलाग्रं तद्युक्तो माण्डव्यः ॥ 1-117-10 उपालभत गर्हितवान् ॥ 1-117-15 दिशो देशनाः धर्मशास्त्राणि यतो न प्रज्ञास्यति बालत्वात् ॥ 1-117-16 ब्राह्मणवधो ब्राह्मणपीडनम् ॥ 1-117-20 दीर्घदर्शी सर्वकालपरामर्शी । शमपरो निर्वैरः ॥ सप्तदशाधिकशततमोऽध्यायः ॥ 117 ॥
