अध्यायः 185

पाञ्चालनगरं गच्छतां पाण्डवानां मार्गे ब्राह्मणैः सह संवादः ॥ 1 ॥
001	वैशम्पायन उवाच 
001a	गते भगवति व्यासे पाण्डवा हृष्टमानसाः ।
001c	`ते प्रयाता नरव्याघ्रा मात्रा सह परन्तपाः ॥
002a	ब्राह्मणान्गच्छतो पश्यन्पाञ्चालान्सगणान्पथि ।
002c	अथ ते ब्राह्मणा ऊचुः पाण्डवान्ब्रह्मचारिणः ॥
003a	क्व भवन्तो गमिष्यन्ति कुतो वाऽऽगच्छथेति ह ।
003	युधिष्ठिर उवाच 
003c	प्रयातानेकचक्रायाः सोदर्यान्देवदर्शिनः ॥
004a	भवन्तो नोऽभिजानन्तु सहितान्ब्रह्मचारिणः ।
004c	गच्छतो नस्तु पाञ्चालान्द्रुपदस्य पुरं प्रति ॥
005ac	इच्छामो भवतो ज्ञातुं परं कौतूहलं हि नः ॥
006	ब्राह्मणा ऊचुः 
006a	एते सार्धं प्रयाताः स्मो वयमप्यत्र गामिनः ।
006c	तत्राप्यद्भुतसङ्काश उत्सवो भविता महान् ॥
007a	ततस्तु यज्ञसेनस्य द्रुपदस्य महात्मनः ।
007c	यासावयोनिजा कन्या स्थास्यते सा स्वयंवरे ॥
008a	दर्शनीयाऽनवद्याङ्गी सुकुमारी यशस्विनी ।
008c	धृष्टद्युम्नस्य भगिनी द्रोणशत्रोः प्रतापिनः ॥
009a	जातो यः पावकाच्छूरः सशरः सशरासनः ।
009c	सुसमिद्धान्महाभागः सोमकानां महारथः ॥
010a	यस्मिन्सञ्जायमाने हि वागुवाचाशरीरिणी ।
010c	एष मृत्युश्च शिष्यश्च भारद्वाजस्य जायते ॥
011a	स्वसा तस्य तु वेद्याश्च जाता तस्मिन्महामखे ।
011c	स्त्रीरत्नमसितापाङ्गी श्यामा नीलोत्पलद्युतिः ॥
012a	तां यज्ञसेनस्य सुतां द्रौपदीं परमां स्त्रियम् ।
012c	गच्छामस्तत्र वै द्रष्टुं तं चैवास्याः स्वयंवरम् ॥
013a	राजानो राजपुत्राश्च यज्वानो भूरिदक्षिणाः ।
013c	स्वाध्यायवन्तः शुचयो महात्मानो धृतव्रताः ॥
014a	तरुणा दर्शनीयाश्च बलवन्तो दुरासदाः ।
014c	महारथाः कृतास्त्राश्च समेष्यन्तीह भूमिपाः ॥
015a	ते तत्र विविधं दानं विजयार्थं नरेश्वराः ।
015c	प्रदास्यन्ति धनं गाश्च भक्ष्यभोज्यानि सर्वशः ॥
016a	प्रतिलप्स्यामहे सर्वं दृष्ट्वा कृष्णां स्वयंवरे ।
016c	यं च सा क्षत्रियं रङ्गे कुमारी वरयिष्यति ॥
017a	तदा वैतालिकाश्चैव नर्तकाः सूतमागधाः ।
017c	निबोधकाश्च देशेभ्यः समेष्यन्ति महाबलाः ॥
018a	एतत्कौतूहलं तत्र दृष्ट्वा वै प्रतिगृह्य च ।
018c	सहास्माभिर्महात्मानो मात्रा सह निवत्स्यथ ॥
019a	दर्शनीयांश्च वः सर्वानेकरूपानवस्थितान् ।
019c	समीक्ष्य कृष्मा वरयेत्सङ्गत्यान्यतमं पतिम् ॥
020a	अयमेकश्च वो भ्राता दर्शनीयो महाभुजः ।
020c	नियुध्यमानो विजयेत्सङ्गत्य द्रविणं महत् ॥
021	युधिष्ठिर उवाच 
021a	परमं भो गमिष्यामो द्रष्टुं तत्र स्वयंवरम् ।
021c	द्रौपदीं यज्ञसेनस्य कन्यां तस्यास्तथोत्सवम् ॥' ॥

इति श्रीमन्महाभारते आदिपर्वणि चैत्ररथपर्वणि पञ्चाशीत्यधिकशततमोऽध्यायः ॥ 185 ॥
