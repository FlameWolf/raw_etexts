अध्यायः 213

कथं नालायनी मत्पुत्री जातेति व्यासं प्रति द्रुपदस्य प्रश्नः ॥ 1 ॥ पुनर्नालायनीकथाकथनं ॥ 2 ॥ कामोपभोगविरक्तेन मौद्गल्येन कामातृप्तायाः नालादन्याः पञ्चपतित्वशापः ॥ 3 ॥ नालायन्या रुद्रमुद्दिश्य तपःकरणम् ॥ 4 ॥ नालयन्या पतिं देहीति पञ्चकृत्वः प्रार्थितेन रुद्रेण अन्यजन्मनि पञ्च ते पतयो भविष्यन्तीति वरदानम् ॥ 5 ॥ पुनः रुद्रात् नित्यकौमारप्राप्तिः ॥ 6 ॥ त्वयि गङ्गाजलस्थायां तत्रागमिष्यन्तमिन्द्रमानयेति नालायनीम्प्रति रुद्रस्याज्ञापनम् ॥ 7 ॥

KK0113213001	द्रुपद उवाच ।

KK0113213001a	ब्रूहि तत्कारणं येन ब्रह्मन्नालायनी शुभा ।
KK0113213001c	जाता ममाध्वरे कृष्णा सर्ववेदविदां वर ॥
KK0113213002	व्यास उवाच ।
KK0113213002a	शृणु राजन्यथा ह्यस्या दत्तो रुद्रेण वै वरः ।
KK0113213002c	यदर्थं चैव सम्भूता तव गेहे यशस्विनी ॥
KK0113213003a	हन्त त कथयिष्यामि कृष्मायाः पौर्वदेहिकम् ।
KK0113213003c	इन्द्रसेनेति विख्याता पुरा नालायनी शुभा ॥
KK0113213004a	मौद्गल्यस्य पतिमासाद्य चचार विगतज्वरा ।
KK0113213004c	मौद्गल्यस्य महर्षेश्च रममाणस्य वै तया ॥
KK0113213005a	संवत्सरगणा राजन्व्यतीयुः क्षणवत्तदा ।
KK0113213005c	ततः कदाचिद्धर्मात्मा तृप्तः कामैर्व्यरज्यत ॥
KK0113213006a	अन्विच्छन्परमं धर्मं ब्रह्मयोगपरोऽभवत् ।
KK0113213006c	उत्ससर्ज स तां विप्रः सा तदा चापतद्भुवि ।
KK0113213006e	मौद्गल्यो राजशार्दूल तपोभिर्भावितः सदा ॥
KK0113213007	नालायन्युवाच ।
KK0113213007a	प्रसीद भगवन्मह्यं न मामुत्स्रष्टुमर्हसि ।
KK0113213007c	अवितृप्तास्मि ब्रह्मर्षे कामानां कामसेवनात् ॥
KK0113213008	मौद्गल्य उवाच ।
KK0113213008a	यस्मात्त्वं मामनिःशङ्का ह्यवक्तव्यं भाषसे ।
KK0113213008c	आचरन्ती तपोविघ्नं तस्माच्छृणु वचो मम ॥
KK0113213009a	भविष्यसि नृलोके त्वं राजपुत्री यशस्वि ।
KK0113213009c	पाञ्चालराजस्य सुता द्रुपदस्य महात्मनः ॥
KK0113213010a	भवितारस्तत्र तव पतयः पञ्च विप्लुताः ।
KK0113213010c	तैः सार्धं मधुराकारैश्चिरं रतिमवाप्स्यसि ॥
KK0113213011	वैशम्पायन उवाच ।
KK0113213011a	सैवं शप्ता तु विमना वनं प्रागाद्यशस्विनी ।
KK0113213011c	भोगैरतृप्ता देवेशं तपसाऽऽराधयत्तदा ॥
KK0113213012a	निराशीर्मारुताहारा निराहारा तथैव च ।
KK0113213012c	अनुवर्तमाना त्वादित्यं तथा पञ्चतपाभवत् ॥
KK0113213013a	तीव्रेण तपसा तस्यास्तुष्टः पशुपतिः स्वयम् ।
KK0113213013c	वरं प्रादात्तदा रुद्रः सर्वलोकेश्वरः प्रभुः ॥
KK0113213014a	भविष्यति परं जन्म भविष्यति वराङ्गना ।
KK0113213014c	भविष्यन्ति परं भद्रे पतयः पञ्च विश्रुताः ॥
KK0113213015a	महेन्द्रवपुषः सर्वे महेन्द्रसमविक्रमाः ।
KK0113213015c	तत्रस्था च महत्कर्म सुराणां त्वं करिष्यसि ॥
KK0113213016	स्त्र्युवाच ।
KK0113213016a	एकः खलु मया भर्ता वृतः पञ्च त्विमे कथम् ।
KK0113213016c	एको भवति नैकस्या बहवस्तद्ब्रवीहि मे ॥
KK0113213017	महेश्वर उवाच ।
KK0113213017a	पञ्चकृत्वस्त्वया चोक्तः पतिं देहीत्यहं पुनः ।
KK0113213017c	पञ्चते पतयो भद्रे भविष्यन्ति सुखावहाः ॥
KK0113213018	स्त्र्युवाच ।
KK0113213018a	धर्म एकः पतिः स्त्रीणां पूर्वमे प्रकल्पितः ।
KK0113213018c	बहुपत्नीकता पुंसो धर्मश्च बहुभिः कृतः ॥
KK0113213019a	स्त्रीधर्मः पूर्वमेवायं निर्मितो मुनिभिः सदा ।
KK0113213019c	सहधर्मचरी भर्तुरेका एकस्य चोच्यते ॥
KK0113213020a	एको हि भर्ता नारीणां कौमार इति लौकिकः ।
KK0113213020c	आपत्सु च नियोगेन भर्तुर्नार्याः परः स्मृतः ॥
KK0113213021a	गच्छेत न तृतीयं तु तस्या निष्कृतिरुच्यते ।
KK0113213021c	चतुर्थे पतिता नारी पञ्चमे वर्धकी भवेत् ॥
KK0113213022a	एवं गते धर्मपथे न वृणे बहुपुंस्कताम् ।
KK0113213022c	अलोकाचरितात्त्समात्कथं मुच्येय सङ्करात् ॥
KK0113213023	महेश्वर उवाच ।
KK0113213023a	अनावृताः पुरा नार्यो ह्यासञ्शुध्यन्ति चार्तवे ।
KK0113213023c	सकृदुक्तं त्वया नैतन्नाधर्मस्ते भविष्यति ॥
KK0113213024	स्त्र्युवाच ।
KK0113213024a	यदि मे पतयः पञ्च रतिमिच्छामि तैर्मिथः ।
KK0113213024c	कौमारं च भवेत्सर्वैः सङ्गमे सङ्गमे च मे ॥
KK0113213025a	पतिशुश्रूषया चैव सिद्धिः प्राप्ता मया पुरा ।
KK0113213025c	भोगेच्छा च मया प्राप्ता स च भोगश्च मे भवेत् ॥
KK0113213026	रुद्र उवाच ।
KK0113213026a	रतिश्च भद्रे सिद्धिश्च न भजेते परस्परम् ।
KK0113213026c	भोगानाप्स्यसि सिद्धिं च योगेन च महत्त्वताम् ॥
KK0113213027a	अन्यदेहान्तरे चैव रूपभाग्यगुणान्विता ।
KK0113213027c	पञ्चभिः प्राप्य कौमारं महाभागा भविष्यसि ॥
KK0113213028a	गच्छ गङ्गाजलस्था च नरं पश्यसि यं शुभे ।
KK0113213028c	तमानय ममाभ्याशं सुरराजं शुचिस्मिते ॥
KK0113213029a	इत्युक्ता विश्वरूपेण रुद्रं कृत्वा प्रदक्षिणम् ।
KK0113213029c	जगाम गङ्गामुद्दिश्य पुण्यां त्रिपथगां नदीम् ॥ ॥

इति श्रीमन्महाभारते आदिपर्वणि वैवाहिकपर्वणि त्रयोदशाधिकद्विशततमोऽध्यायः ॥ 213 ॥

1-213-23 अनावृताः निरोधरहिताः ॥ त्रयोदशाधिकद्विशततमोऽध्यायः ॥ 213 ॥
