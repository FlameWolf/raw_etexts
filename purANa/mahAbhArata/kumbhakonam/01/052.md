अध्यायः 052
अग्नौ सर्पपतनम् ॥ 1 ॥ 

KK0105052001	सौतिरुवाच । 
KK0105052001a	ततः कर्म प्रववृते सर्पसत्रविधानतः ।
KK0105052001c	पर्यक्रामंश्च विदिवत्स्वे स्वे कर्मणि याजकाः ॥
KK0105052002a	प्रावृत्य कृष्णवासांसि धूम्रसंरक्तलोचनाः ।
KK0105052002c	जुहुवुर्मन्त्रवच्चैव समिद्धं जातवेदसम् ॥
KK0105052003a	कम्पयन्तश्च सर्वेषामुरगाणां मनांसि च ।
KK0105052003c	सर्पानाजुहुवुस्तत्र सर्वानग्निमुखे तदा ॥
KK0105052004a	ततः सर्पाः समापेतुः प्रदीप्ते हव्यवाहने ।
KK0105052004c	विचेष्टमानाः कृपणमाह्वयन्तः परस्परम् ॥
KK0105052005a	विस्फुरन्तः श्वसन्तश्च वेष्टयन्तः परस्परम् ।
KK0105052005c	पुच्छैः शिरोभिश्च भृशं चित्रभानुं प्रपेदिरे ॥
KK0105052006a	श्वेताः कृष्णाश्च नीलाश्च स्थविराः शिशवस्तथा ।
KK0105052006c	नदन्तो विविधान्नादान्पेतुर्दीप्ते विभावसौ ॥
KK0105052007a	क्रोशयोजनमात्रा हि गोकर्णस्य प्रमाणतः ।
KK0105052007c	पतन्त्यजस्रं वेगेन वह्नावग्निमतां वर ॥
KK0105052008a	एवं शतसहस्राणि प्रयुतान्यर्बुदानि च ।
KK0105052008c	अवशानि विनष्टानि पन्नगानां तु तत्र वै ॥
KK0105052009a	तुरगा इव तत्रान्ये हस्तिहस्ता इवापरे ।
KK0105052009c	मत्ता इव च मातङ्गा महाकाया महाबलाः ॥
KK0105052010a	उच्चावचाश्च बहवो नानावर्णा विषोल्बणाः ।
KK0105052010c	घोराश्च परिघप्रख्या दन्दशूका महाबलाः । 
KK0105052010e	प्रपेतुरग्नावुरगा मातृवाग्दण्डपीडिताः ॥ ॥ 
इति श्रीमन्माहाभारते आदिपर्वणि आस्तीकपर्वणि द्विपञ्चाशत्तमोऽध्यायः ॥ 52 ॥ 
1-52-1 पर्यक्रामन् पराक्रान्तवन्तः ॥ 1-52-2 मन्त्रवन्मन्त्रयुक्तं यथा स्यात्तथा ॥ 1-52-3 आजुहुवुः आहूतवन्तः ॥ 1-52-5 चित्रभानुमग्निम् ॥ 1-52-7 प्रमाणतः प्रमाणं प्राप्य ॥ द्विपञ्चाशत्तमोऽध्यायः ॥ 52 ॥
