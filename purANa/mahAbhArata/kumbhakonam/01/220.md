अध्यायः 220

धृतराष्ट्रदुर्योधनसंवादः ॥ 1 ॥
	
KK0114220001	`वैशम्पायन उवाच ।
KK0114220001a	दुर्योधनेनैवमुक्तः कर्णेन च विशाम्पते ।
KK0114220001c	पुत्रं च सूतपुत्रं च धृतराष्ट्रोऽब्रवीदिदम् ॥ '
KK0114220002	धृतराष्ट्र उवाच ।
KK0114220002a	अहमप्येवमेवैतच्चिकीर्षामि यथा युवाम् ।
KK0114220002c	विवेक्तुं नाहमिच्छामि त्वाकारं विदुरं प्रति ॥
KK0114220003a	ततस्तेषां गुणानेव कीर्तयामि विशेषतः ।
KK0114220003c	नावबुध्येत विदुरो ममाभिप्रायमिङ्गितैः ॥
KK0114220004a	यच्च त्वं मन्यसे प्राप्तं तद्ब्रवीहि सुयोधन ।
KK0114220004c	राधेय मन्यसे यच्च प्राप्तकालं वदाशु मे ॥
KK0114220005	दुर्योधन उवाच ।
KK0114220005a	अद्य तान्कुशलैर्विप्रैः सुगुप्तैराप्तकारिभिः ।
KK0114220005c	कुन्तीपुत्रान्भेदयामो माद्रीपुत्रौ च पाण्डवौ ॥
KK0114220006a	अथवा द्रुपदो राजा महद्भिर्वित्तसञ्चयैः ।
KK0114220006c	पुत्राश्चास्य प्रलोभ्यन्ताममात्याश्चैव सर्वशः ॥
KK0114220007a	परित्यजेद्यथा राजा कुन्तीपुत्रं युधिष्ठिरम् ।
KK0114220007c	अथ तत्रैव वा तेषां निवासं रोचयन्तु ते ॥
KK0114220008a	इहैषां दोषवद्वासं वर्णयन्तु पृथक्पृथक् ।
KK0114220008c	ते भिद्यमानास्तत्रैव मनः कुर्वन्तु पाण्डवाः ॥
KK0114220009a	अथवा कुशळाः केचिदुपायनिपुणा नराः ।
KK0114220009c	इतरेतरतः पार्थान्भेदयन्त्वनुरागतः ॥
KK0114220010a	व्युत्थापयन्तु वा कृष्णां बहुत्वात्सुकरं हि तत् ।
KK0114220010c	अथवा पाण्डवांस्तस्यां भेदयन्तु ततश्च ताम् ॥
KK0114220011a	भीमसेनस्य वा राजन्नुपायकुशलैर्नरैः ।
KK0114220011c	मृत्युर्विधीयतां छन्नैः स हि तेषां बलाधिकः ॥
KK0114220012a	तमाश्रित्य हि कौन्तेयः पुरा चास्मान्न मन्यते ।
KK0114220012c	सहि तीक्ष्णश्च शूरश्च तेषां चैव परायणम् ॥
KK0114220013a	तस्मिंस्त्वभिहते राजन्हतोत्साहा हतौजसः ।
KK0114220013c	यतिष्यन्ते न राज्याय स हि तेषां व्यपाश्रयः ॥
KK0114220014a	अजेयो ह्यर्जुनः सङ्ख्ये पृष्ठगोपे वृकोदरे ।
KK0114220014c	तमृते फाल्गुनो युद्धे राधेयस्य न पादभाक् ॥
KK0114220015a	ते जानानास्तु दौर्बल्यं भीमसेनमृते महत् ।
KK0114220015c	अस्मान्बलवतो ज्ञात्वा न यतिष्यन्ति दुर्बलाः ॥
KK0114220016a	इहागतेषु वा तेषु निदेशवशवर्तिषु ।
KK0114220016c	प्रवर्तिष्यामहे राजन्यथाशास्त्रं निबर्हणम् ॥
KK0114220017a	`दर्पं वा वदतां तेषां केचिदत्र मनस्विनः ।
KK0114220017c	द्रुपदस्यात्मजा राजन्प्रभिद्यन्ते ततः परैः ॥'
KK0114220018a	अथवा दर्शनीयाभिः प्रमदाभिर्विलोभ्यताम् ।
KK0114220018c	एकैकस्तत्र कौन्तेयस्ततः कृष्णा विरज्यताम् ॥
KK0114220019a	प्रेष्यतां चैव राधेयस्तेषामागमनाय वै ।
KK0114220019c	तैस्तैः प्रकारैः सन्नीय पात्यन्तामाप्तकारिभिः ॥
KK0114220020a	एतेषामप्युपायानां यस्ते निर्दोषवान्मतः ।
KK0114220020c	तस्य प्रयोगमातिष्ठ पुरा कालोऽतिवर्तते ॥
KK0114220021a	यावद्ध्यकृतविश्वासा द्रुपदे पार्थिवर्षभे ।
KK0114220021c	तावदेव हि ते शक्या न शक्यास्तु ततः परम् ॥
KK0114220022a	एषा मम मतिस्तात निग्रहाय प्रवर्तते ।
KK0114220022c	साध्वी वा यदि वाऽसाध्वी किं वा राधेय मन्यसे ॥ ॥

इति श्रीमन्महाभारते आदिपर्वणि विदुरागमनराज्यलाभपर्वणि विंशत्यधिकद्विशततमोऽध्यायः ॥ 220 ॥
