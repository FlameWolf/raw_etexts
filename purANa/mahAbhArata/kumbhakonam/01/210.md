अध्यायः 210

द्रुपदप्रश्नानन्तरं युधिष्ठिरेण स्वेषां पाण्डवत्वकथनम् ॥ 1 ॥ द्रौपद्याः पञ्चपत्नीत्वे द्रुपदस्य विवादः ॥ 2 ॥ व्यासागमनम् ॥ 3 ॥

001	वैशम्पायन उवाच ।

001a	तत आहूय पाञ्चाल्यो राजपुत्रं युधिष्ठिरम् ।
001c	परिग्रहेण ब्राह्मेण परिगृह्य महाद्युतिः ॥
002a	पर्यपृच्छददीनात्मा कुन्तीपुत्रं सुवर्चसम् ।
002c	कथं जानीम भवतः क्षत्रियान्ब्राह्मणानुत ॥
003a	वैश्यान्वा गुणसम्पन्नानथ वा शूद्रयोनिजान् ।
003c	मायामास्थाय वा सिद्धांश्चरतः सर्वतोदिशम् ॥
004a	कृष्णाहेतोरनुप्राप्ता देवाः सन्दर्शनार्थिनः ।
004c	ब्रवीतु नो भवान्सत्यं सन्देहो ह्यत्र नो महान् ॥
005a	अपि नः संशयस्यान्ते मनः सन्तुष्टिमावहेत् ।
005c	अपि नो भागधेयानि शुभानि स्युः परन्तप ॥
006a	इच्छया ब्रूहि तत्सत्यं सत्यं राजसु शोभते ।
006c	इष्टापूर्तेन च तथा वक्तव्यमनृतं न तु ॥
007a	श्रुत्वा ह्यमरसङ्काश तव वाक्यमरिन्दम ।
007c	ध्रुवं विवाहकरणमास्थास्यामि विधानतः ॥
008	युधिष्ठिर उवाच ।
008a	मा राजन्विमना भूस्त्वं पाञ्चाल्य प्रीतिरस्तु ते ।
008c	ईप्सितस्ते ध्रुवः कामः संवृत्तोऽयमसंशयम् ॥
009a	वयं हि क्षत्रिया राजन्पाण्डोः पुत्रा महात्मनः ।
009c	ज्येष्ठं मां विद्धि कौन्तेयं भीमसेनार्जुनाविमौ ॥
010a	आभ्यां तव सुता राजन्निर्जिता राजसंसदि ।
010c	यमौ च तत्र कुन्ती च यत्र कृष्णा व्यवस्थिता ॥
011a	व्येतु ते मानसं दुःखं क्षत्रियाः स्मो नरर्षभ ।
011c	पद्मिनीव सुतेयं ते ह्रदादन्यह्रदं गता ॥
012a	इति तथ्यं महाराज सर्वमेतद्ब्रवीमि ते ।
012c	भवान्हि गुरुरस्माकं परमं च परायणम् ॥
013	वैशम्पायन उवाच ।
013a	ततः स द्रुपदो राजा हर्षव्याकुललोचनः ।
013c	प्रतिवक्तुं मुदा युक्तो नाशकत्तं युधिष्टिरम् ॥
014a	यत्नेन तु स तं हर्षं सन्निगृह्य परम्तपः ।
014c	अनुरूपं तदा वाचा प्रत्युवाच युधिष्ठिरम् ॥
015a	पप्रच्छ चैनं धर्मात्मा यथा ते प्रद्रुताः पुरात् ।
015c	स तस्मै सर्वमाचख्यावानुपूर्व्येण पाण्डवः ॥
016a	तच्छ्रुत्वा द्रुपदो राजा कुन्तीपुत्रस्य भाषितम् ।
016c	विगर्हयामास तदा धृतराष्ट्रं नरेश्वरम् ॥
017a	आश्वासयामास च तं कुन्तीपुत्रं युधिष्ठिरम् ।
017c	प्रतिजज्ञे च राज्याय द्रुपदो वदतां वरः ॥
018a	ततः कुन्ती च कृष्णा च भीमसेनार्जुनावपि ।
018c	यमौ च राज्ञा सन्दिष्टं विविशुर्भवनं महत् ॥
019a	तत्र ते न्यवसन्राजन्यज्ञसेनेन पूजिताः ।
019c	प्रत्याश्वस्तस्ततो राजा सह पुत्रैरुवाच तम् ॥
020a	गृह्णातु विधिवत्पाणिमद्यायं कुरुनन्दनः ।
020c	पुण्येऽहनि महाबाहुरर्जुनः कुरुतां क्षणम् ॥
021	वैशम्पायन उवाच ।
021a	तमब्रवीत्ततो राजा धर्मात्मा च युधिष्ठिरः ।
021c	`ममापि दारसम्बन्धः कार्यस्तावद्विशांपते ॥
022a	तस्मात्पूर्वं मया कार्यं तद्भवाननुमन्यताम् ।'
022	द्रुपद उवाच ।
022c	भवान्वा विधिवत्पाणिं गृह्णातु दुहितुर्मम ।
022e	यस्य वा मन्यसे वीर तस्य कृष्णामुपादिश ॥
023	युधिष्ठिर उवाच ।
023a	सर्वेषां महिषी राजन्द्रौपदी नो भविष्यति ।
023c	एवं प्रव्याहृतं पूर्वं मम मात्रा विशाम्पते ॥
024a	अहं चाप्यनिविष्टो वै भीमसेनश्च पाण्डवः ।
024c	पार्थेन विजिता चैषा रत्नभूता सुता तव ॥
025a	एष नः समयो राजँल्लब्धस्य सह भोजनम् ।
025c	न च तं हातुमिच्छामः समयं राजसत्तम ॥
026a	`अक्रमेण निवेशे च धर्मलोपो महान्भवेत् ।
026c	'सर्वेषां धर्मतः कृष्णा महिषी नो भविष्यति ।
026e	आनुपूर्व्येण सर्वेषां गृह्णातु ज्वलने करान् ॥
027	द्रुपद उवाच ।
027a	एकस्य बह्व्यो विहिता महिष्यः कुरुनन्दन ।
027c	नैकस्या बहवः पुंसः श्रूयन्ते पतयः क्वचित् ॥
028a	`सोऽयं न लोके वेदे वा जातु धर्मः प्रशस्ते ।
028c	'लोकवेदविरुद्धं त्वं नाधर्मं धर्मविच्छुचिः ।
028e	कर्तुमर्हसि कौन्तेय कस्मात्ते बुद्धिरीदृशी ॥
029	युधिष्ठिर उवाच ।
029a	सूक्ष्मो धर्मो महाराज नास्य विद्मो वयं गतिम् ।
029c	पूर्वेषामानुपूर्व्येण यातं वर्त्माऽनुयामहे ॥
030a	न मे वागनृतं प्राह नाधर्मे धीयते मतिः ।
030c	एवं चैव वदत्यम्बा मम चैतन्मनोगतम् ॥
031a	`आश्रमे रुद्रनिर्दिष्टाद्व्यासादेतन्मया श्रुतम् ।
031c	'एष धर्मो ध्रुवो राजंश्चरैनमविचारयन् ।
031e	मा च शङ्का तत्र ते स्यात्कथञ्चिदपि पार्थिव ॥
032	द्रुपद उवाच ।
032a	त्वं च कुन्ती च कौन्तय धृष्टद्युम्नश्च मे सुतः ।
032c	कथयन्त्विति कर्तव्यं श्वः काल्ये करवामहे ॥
033	वैशम्पायन उवाच ।
033a	ते समेत्य ततः सर्वे कथयन्ति स्म भारत ।
033c	अथ द्वैपायनो राजन्नभ्यागच्छद्यदृच्छया ॥ ॥

इति श्रीमन्महाभारते आदिपर्वणि वैवाहिकपर्वणि दशाधिकद्विशततमोऽध्यायः ॥ 210 ॥

1-210-1 ब्राह्मेण ब्राह्मणार्थमुचितेनाभ्युत्थानादिना परिग्रहेण आतिथ्येन ॥ 1-210-6 इष्टापूर्तेन हेतुना । अनृतं न वक्तव्यमिति । अनृतभाषणे इष्टापूर्ते नश्येतामित्यर्थः ॥ 1-210-20 क्षणं देवपूजाद्युत्सवम् ॥ 1-210-24 अनिविष्टः अकृतविवाहः ॥ 1-210-25 समयो नियमः ॥ 1-210-26 ज्वलने ज्वलनसमीपे ॥ 1-210-27 पुंसः पुमां सः ॥ 1-210-29 यूयं च वयं च वयं । पूर्वेषां प्रचेतःप्रभृतीनाम् । तैर्यातं वर्त्म बहूनामेकपत्नीत्वमनुयामहे । तच्च आनुपूर्व्येणैव न त्वक्रमेण ॥ दशाधिकद्विशततमोऽध्यायः ॥ 210 ॥
