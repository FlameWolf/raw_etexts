अध्यायः 068

जरासन्धादीनां संभवः ॥ 1 ॥ द्रोणादीनां संभवः ॥ 2 ॥ धृतराष्ट्रादीनां संभवः ॥ 3 ॥ दुर्योधनादीनां संभवः ॥ 4 ॥ युधिष्ठिरादीनां संभवः ॥ 5 ॥ धृष्टद्युम्नादीनां संभवः ॥ 6 ॥ पृथाचरित्रं । कर्णोत्पत्तिश्च ॥ 7 ॥ बलरामादीनां संभवः ॥ 8 ॥ द्रौपदीसंभवः ॥ 9 ॥ कुन्तीमाद्र्योः संभवः ॥ 10 ॥
001	जनमेजय उवाच ।
001a	देवानां दानवानां च गन्धर्वोरगरक्षसाम् ।
001c	सिंहव्याघ्रमृगाणां च पन्नगानां पतत्त्रिणाम् ॥
002a	अन्येषां चैव भूतानां संभवं भगवन्नहम् ।
002c	श्रोतुमिच्छामि तत्त्वेन मानुषेषु महात्मनाम् ।
002e	जन्म कर्म च भूतानामेतेषामनुपूर्वशः ॥
003	वैशंपायन उवाच ।
003a	मानुषेषु मनुष्येन्द्र संभूता ये दिवौकसः ।
003c	प्रथमं दानवाश्चैव तांस्ते वक्ष्यामि सर्वशः ॥
004a	विप्रचित्तिरिति ख्यातो य आसीद्दानवर्षभः ।
004c	जरासन्ध इति ख्यातः स आसीन्मनुजर्षभः ॥
005a	दितेः पुत्रस्तु यो राजन्हिरण्यकशिपुः स्मृतः ।
005c	स जज्ञे मानुषे लोके शिशुपालो नरर्षभः ॥
006a	संह्लाद इति विख्यातः प्रह्लादस्यानुजस्तु यः ।
006c	स शल्य इति विख्यातो जज्ञे वाहीकपुङ्गवः ॥
007a	अनुह्लादस्तु तेजस्वी योऽभूत्ख्यातो जघन्यजः ।
007c	धृष्टकेतुरिति ख्यातः स बभूव नरेश्वरः ॥
008a	यस्तु राजञ्शिबिर्नाम दैतेयः परिकीर्तितः ।
008c	द्रुम इत्यभिविख्यातः स आसीद्भुवि पार्थिवः ॥
009a	बाष्कलो नाम यस्तेषामासीदसुरसत्तमः ।
009c	भगदत्त इति ख्यातः सं जज्ञे पुरुषर्षभः ॥
010a	अयःशिरा अश्वशिरा अयःशङ्कुश्च वीर्यवान् ।
010c	तथा गगनमूर्धा च वेगवांश्चात्र पञ्चमः ॥
011a	पञ्चैते जज्ञिरे राजन्वीर्यवन्तो महासुराः ।
011c	केकयेषु महात्मानः पार्थिवर्षभसत्तमाः ।
011e	केतुमानिति विख्यातो यस्ततोऽन्यःप्रतापवान् ॥
012a	अमितौजा इति ख्यातः सोग्रकर्मा नराधिपः ।
012c	स्वर्भानुरिति विख्यातः श्रीमान्यस्तु महासुरः ॥
013a	उग्रसेन इति ख्यात उग्रकर्मा नराधिपः ।
013c	यस्त्वश्व इति विख्यातः श्रीमानासीन्महासुरः ॥
014a	अशोको नाम राजाऽभून्महावीर्योऽपराजितः ।
014c	तस्मादवरजो यस्तु राजन्नश्वपतिः स्मृतः ॥
015a	दैतेयः सोऽभवद्राजा हार्दिक्यो मनुजर्षभः ।
015c	वृषपर्वेति विख्यातः श्रीमान्यस्तु महासुरः ॥
016a	दीर्घप्रज्ञ इति ख्यातः पृथिव्यां सोऽभवन्नृपः ।
016c	अजकस्त्ववरो राजन्य आसीद्वृषपर्वणः ॥
017a	स शाल्व इति विख्यातः पृथिव्यामभवन्नृपः ।
017c	अश्वग्रीव इति ख्यातः सत्ववान्यो महासुरः ॥
018a	रोचमान इति ख्यातः पृथिव्यां कोऽभवन्नृपः ।
018c	सूक्ष्मस्तु मतिमान्राजन्कीर्तिमान्यः प्रकीर्तितः ॥
019a	बृहद्रथ इति ख्यातः क्षितावासीत्स पार्थिवः ।
019c	तुहुण्ड इति विख्यातो य आसीदसुरोत्तमः ॥
020a	सेनाबिन्दुरिति ख्यातः स बूभव नराधिपः ।
020c	इषुमान्नाम यस्तेषामसुराणां बलाधिकः ॥
021a	नग्नजिन्नाम राजासीद्भुवि विख्यातविक्रमः ।
021c	एकचक्र इति ख्यात आसीद्यस्तु महासुरः ॥
022a	प्रतिविन्घ्य इति ख्यातो बभूव प्रथितः क्षितौ ।
022c	विरूपाक्षस्तु दैतेयश्चित्रयोधी महासुरः ॥
023a	चित्रधर्मेति विख्यातः क्षितावासीत्स पार्थिवः ।
023c	हरस्त्वरिहरो वीर आसीद्यो दानवोत्तमः ॥
024a	सुबाहुरिति विख्यातः श्रीमानासीत्स पार्थिवः ।
024c	अहरस्तु महातेजाः शत्रुपक्षक्षयंकरः ॥
025a	बाह्लिको नाम राजा स बभूव प्रथितः क्षितौ ।
025c	निचन्द्रश्चन्द्रवक्त्रस्तु य आसीदसुरोत्तमः ॥
026a	मुञ्जकेश इति ख्यातः श्रीमानासीत्स पार्थिवः ।
026c	निकुम्भस्त्वजितः संख्ये महामतिरजायत ॥
027a	भूमौ भूमिपतिश्रेष्ठो देवाधिप इति स्मृतः ।
027c	शरभो नाम यस्तेषां दैतेयानां महासुरः ॥
028a	पौरवो नाम राजर्षिः स बभूव नरोत्तमः ।
028c	कुपटस्तु महावीर्यः श्रीमान्राजन्महासुरः ॥
029a	सुपार्श्व इति विख्यातः क्षितौ जज्ञे महीपतिः ।
029c	कपटस्तु राजन्राजर्षिः क्षितौ जज्ञे महासुरः ॥
030a	पार्वतेय इति ख्यातः काञ्चनाचलसन्निभः ।
030c	द्वितीयः शलभस्तेषामसुराणां बभूव ह ॥
031a	प्रह्लादो नाम बाह्लीकः स बभूव नराधिपः ।
031c	चन्द्रस्तु दितिजश्रेष्ठो लोके ताराधिपोपमः ॥
032a	चन्द्रवर्मेति विख्यातः काम्बोजानां नराधिपः ।
032c	अर्क इत्यभिविख्यातो यस्तु दानवपुङ्गवः ॥
033a	ऋषिको नाम राजर्षिर्बभूव नृपसत्तमः ।
033c	मृतपा इति विख्यातो य आसीदसुरोत्तमः ॥
034a	पश्चिमानूपकं विद्धि तं नृपं नृपसत्तम ।
034c	गविष्ठस्तु महातेजा यः प्रख्यातो महासुरः ॥
035a	द्रुमसेन इति ख्यातः पृथिव्यां सोऽभवन्नृपः ।
035c	मयूर इति विख्यातः श्रीमान्यस्तु महासुरः ॥
036a	स विश्व इति विख्यातो बभूव पृथिवीपतिः ।
036c	सुपर्ण इति विख्यातस्तस्मादवरजस्तु यः ॥
037a	कालकीर्तिरिति ख्यातः पृथिव्यां सोऽभवन्नृपः ।
037c	चन्द्रहन्तेति यस्तेषां कीर्तितः प्रवरोऽसुरः ॥
038a	शुनको नाम राजर्षिः स बभूव नराधिपः ।
038c	विनाशनस्तु चन्द्रस्य य आख्यातो महासुरः ॥
039a	जानकिर्नाम विख्यातः सोऽभवन्मनुजाधिपः ।
039c	दीर्घजिह्वस्तु कौरव्य य उक्तो दानवर्षभः ॥
040a	काशिराजः स विख्यातः पृथिव्यां पृथिवीपते ।
040c	रहं तु सुषुवे यं तु सिंहिकार्केन्दुमर्दनम् ।
040e	स क्राथ इति विख्यातो बभूव मनुजाधिपः ॥
041a	दनायुषस्तु पुत्राणां चतुर्णां प्रवरोऽसुरः ।
041c	विक्षरो नाम तेजस्वी वसुमित्रो नृपः स्मृतः ॥
042a	द्वितीयो विक्षराद्यस्तु नराधिप महासुरः ।
042c	पाण्ड्यराष्ट्राधिप इति विख्यातः सोऽभवन्नृपः ॥
043a	बली वीर इति ख्यातो यस्त्वासीदसुरोत्तमः ।
043c	पौण्ड्रमात्स्यक इत्येवं बभूव स नराधिपः ॥
044a	वृत्र इत्यभिविख्यातो यस्तु राजन्महासुरः ।
044c	मणिमान्नाम राजर्षिः स बभूव नराधिपः ॥
045a	क्रोधहन्तेति यस्तस्य बभूवावरजोऽसुरः ।
045c	दण्ड इत्यभिविख्यातः स आसीन्नृपतिः क्षितौ ॥
046a	क्रोधवर्धन इत्येवं यस्त्वन्यः परिकीर्तितः ।
046c	दण्डधार इति ख्यातः सोऽभवन्मनुजर्षभः ॥
047a	कालेयानां तु ये पुत्रास्तेषामष्टौ नराधिपाः ।
047c	जज्ञिरे राजशार्दूल शार्दूलसमविक्रमाः ॥
048a	मगधेषु जयत्सेनस्तेषामासीत्स पार्थिवः ।
048c	अष्टानां प्रवरस्तेषां कालेयानां महासुरः ॥
049a	द्वितीयस्तु ततस्तेषां श्रीमान्हरिहयोपमः ।
049c	अपराजित इत्येवं स बभूव नराधिपः ॥
050a	तृतीयस्तु महातेजा महामायो महासुरः ।
050c	निषादाधिपतिर्जज्ञे भुवि भीमपराक्रमः ॥
051a	तेषामन्यतमो यस्तु चतुर्थः परिकीर्तितः ।
051c	श्रेणिमानिति विख्यातः क्षितौ राजर्षिसत्तमः ॥
052a	पञ्चमस्त्वभवत्तेषां प्रवरो यो महासुरः ।
052c	महौजा इति विख्यातो बभूवेह परन्दपः ॥
053a	षष्ठस्तु मतिमान्यो वै तेषामासीन्महासुरः ।
053c	अभीरुरिति विख्यातः क्षितौ राजर्षिसत्तमः ॥
054a	समुद्रसेनस्तु नृपस्तेषामेवाभवद्गणात् ।
054c	विश्रुतः सागरान्तायां क्षितौ धर्मार्थतत्त्ववित् ॥
055a	बृहन्नामाष्टमस्तेषां कालेयानां नराधिप ।
055c	बभूव राजा धर्मात्मा सर्वभूतहिते रतः ॥
056a	कुक्षिस्तु राजन्विख्यातो दानवानां महाबलः ।
056c	पार्वतीय इति ख्यातः काञ्चनाचलसन्निभः ॥
057a	क्रथनश्च महावीर्यः श्रीमान्राजा महासुरः ।
057c	सूर्याक्ष इति विख्यातः क्षितौ जज्ञे महीपतिः ॥
058a	असुराणां तु यः सकूर्यः श्रीमांश्चैव महासुरः ।
058c	दरदो नाम बाह्लीको वरः सर्वमहीक्षिताम् ॥
059a	गणः क्रोधवशो नाम यस्ते राजन्प्रकीर्तितः ।
059c	ततः संजज्ञिरे वीराः क्षिताविह नराधिपाः ॥
060a	मद्रकः कर्णवेष्टश्च सिद्धार्थः कीटकस्तथा ।
060c	सुवीरश्च सुबाहुश्च महावीरोऽथ बाह्लिकः ॥
061a	क्रथो विचित्रः सुरथः श्रीमान्नीलश्च भूमिपः ।
061c	चीरवासाश्च कौरव्य भूमिपालश्च नामतः ॥
062a	दन्तवक्त्रश्च नामासीद्दुर्जयश्चैव दानवः ।
062c	रुक्मी च नृपशार्दूलो राजा च जनमेजयः ॥
063a	आषाढो वायुवेगश्च भूरितेजास्तथैव च ।
063c	एकलव्यः सुमित्रश्च वाटधानोऽथ गोमुखः ॥
064a	कारूषकाश्च राजानः क्षेमधूर्तिस्तथैव च ।
064c	श्रुतायुरुद्वहश्चैव बृहत्सेनस्तथैव च ॥
065a	क्षेमोग्रतीर्थः कुहरः कलिङ्गेषु नराधिपः ।
065c	मतिमांश्च मनुष्येन्द्र ईश्वरश्चेति विश्रुतः ॥
066a	गणात्क्रोधवशादेष राजपूगोऽभवत्क्षितौ ।
066c	जातः पुरा महाभागो महाकीर्तिर्महाबलः ॥
067a	कालनेमिरिति ख्यातो दानवानां महाबलः ।
067c	स कंस इति विख्यात उग्रसेनसुतो बली ॥
068a	यस्त्वासीद्देवको नाम देवराजसमद्युतिः ।
068c	स गन्धर्वपतिर्मुख्यः क्षितौ जज्ञे नराधिपः ॥
069a	बृहस्पतेर्बृहत्कीर्तेर्देवर्षेर्विद्धि भारत ।
069c	अशाद्द्रोणं समुत्पन्नं भारद्वाजमयोनिजम् ॥
070a	धन्विनां नृपशार्दूल यः सर्वास्त्रविदुत्तमः ।
070c	महाकीर्तिर्महातेजाः स जज्ञे मनुजेश्वर ॥
071a	धनुर्वेदे च वेदे च यं तं वेदविदो विदुः ।
071c	वरिष्ठं चित्रकर्माणं द्रोणं स्वकुलवर्धनम् ॥
072a	महादेवान्तकाभ्यां च कामात्क्रोधाच्च भारत ।
072c	एकत्वमुपसंपद्य जज्ञे शूरः परन्तपः ॥
073a	अश्वत्थामा महावीर्यः शत्रुपक्षभयावहः ।
073c	वीरः कमलपत्राक्षः क्षितावासीन्नराधिपः ॥
074a	जज्ञिरे वसवस्त्वष्टौ गङ्गायां शन्तनोः सुताः ।
074c	वसिष्ठस्य च शापेन नियोगाद्वासवस्य च ॥
075a	तेषामवरजो भीष्मः कुरूणामभयङ्करः ।
075c	मतिमान्वेदविद्वाग्मी शत्रुपक्षक्षयङ्करः ॥
076a	जामदग्न्येन रामेण सर्वास्त्रविदुषां वरः ।
076c	योऽप्युध्यत महातेजा भार्गवेण महात्मना ॥
077a	यस्तु राजन्कृपो नाम ब्रह्मर्षिरभवत्क्षितौ ।
077c	रुद्राणां तु गणाद्विद्धि संभूतमतिपौरुषम् ॥
078a	शकुनिर्नाम यस्त्वासीद्राजा लोके महारथः ।
078c	द्वापरं विद्धि तं राजन्संभूतमरिमर्दनम् ॥
079a	सात्यकिः सत्यसन्धश्च योऽसौ वृष्णिकुलोद्वहः ।
079c	पक्षात्स जज्ञे मरुतां देवानामरिमर्दनः ॥
080a	द्रुपदश्चैव राजर्षिस्तत एवाभवद्गणात् ।
080c	मानुषे नृप लोकेऽस्मिन्सर्वशस्त्रभृतां वरः ॥
081a	ततश्च कृतवर्माणं विद्धि राजञ्जनाधिपम् ।
081c	तमप्रतिमकर्माणं क्षत्रियर्षभसत्तमम् ॥
082a	मरुतां तु गणाद्विद्धि संजातमरिमर्दनम् ।
082c 	विराटं नाम राजानं परराष्ट्रप्रतापनम् ॥
083a	अरिष्टायास्तु यः पुत्रो हंस इत्यभिविश्रुतः ।
083c	स गन्धर्वपतिर्जज्ञे कुरुवंशविवर्धनः ॥
084a	धृतराष्ट्र इति ख्यातः कृष्णद्वैपायनात्मजः ।
084c	दीर्घबाहुर्महातेजाः प्रज्ञाचक्षुर्नराधिपः ॥
084e	मातुर्दोषादृषेः कोपादन्ध एव व्यजायत ॥
085a	मरुतां तु गणाद्वीरः सर्वशस्त्रभृतां वरः ।
085c	पाण्डुर्जज्ञे महाबाहुस्तव पूर्वपितामहः ।'
085e	तस्यैवावरजो भ्राता महासत्वो महाबलः ॥
086a	धर्मात्तु सुमहाभागं पुत्रं पुत्रवतां वरम् ।
086c	विदुरं विद्धि तं लोके जातं बुद्धिमतां वरम् ॥
087a	कलेरंशस्तु संजज्ञे भुवि दुर्योधनो नृपः ।
087c	दुर्बद्धिर्दुर्मतिश्चैव कुरूणामयशस्करः ॥
088a	जगतो यस्तु सर्वस्य विद्विष्टः कलिपूरुषः ।
088c	यः सर्वां घातयामास पृथिवीं पृथिवीपते ॥
089a	उद्दीपितं येन वैरं भूतान्तकरणं महत् ।
089c	पौलस्त्या भ्रातरश्चास्य जज्ञिरे मनुजेष्विह ॥
090a	शतं दुःशासनादीनां सर्वेषां क्रूरकर्मणाम् ।
090c	दुर्मुखो दुःसहश्चैव ये चान्ये नानुकीर्तिताः ॥
091a	दुर्योधनसहायास्ते पौलस्त्या भरतर्षभ ।
091c	वैश्यापुत्रो युयुत्सुश्च धार्तराष्ट्रः शताधिकः ॥
092	जनमेजय उवाच ।
092a	ज्येष्ठानुज्येष्ठतामेषां नामधेयानि वा विभो ।
092c	धृतराष्ट्रस्य पुत्राणामानुपूर्व्येण कीर्तय ॥
093	वैशंपायन उवाच ।
093a	दुर्योधनो युयुत्सुश्च राजन्दुःशासनस्तथा ।
093c	दुःसहो दुःशलश्चैव दुर्मुखश्च तथापरः ॥
094a	विविंशतिर्विकर्णश्च जलसन्धः सुलोचनः ।
094c	विन्दानुविन्दौ दुर्धर्षः सुबाहुर्दुष्प्रधर्षणः ॥
095a	दुर्मर्षणो दुर्मुखश्च दुष्कर्णः कर्ण एव च ।
095c	चत्रोपचित्रौ चित्राक्षश्चारुचित्राङ्गदश्च ह ॥
096a	दुर्मदो दुष्प्रहर्षश्च विवित्सुर्विकटः समः ।
096c	ऊर्णनाभः पद्मनाभस्तथा नन्दोपनन्दकौ ॥
097a	सेनापतिः सुषेणश्च कुण्डोदरमहोदरौ ।
097c	चित्रबाहुश्चित्रवर्मा सुवर्मा दुर्विरोचनः ॥
098a	अयोबाहुर्महाबाहुश्चित्रचापसुकुण्डलौ ।
098c	भीमवेगो भीमबलो बलाकी भीमविक्रमः ॥
099a	उग्रायुधो भीमशरः कनकायुर्दृढायुधः ।
099c	दृढवर्मा दृढक्षत्रः सोमकीर्तिरनूदरः ॥
100a	जरासन्धो दृढसन्धः सत्यसन्धः सहस्रवाक् ।
100c	उग्रश्रवा उग्रसेनः क्षेममूर्तिस्तथैव च ॥
101ac	अपराजितः पण्डितको विशालाक्षो दुराधनः ॥
102a	दृढहस्तः सुहस्तश्च वातवेगसुवर्चसौ ।
102c	आदित्यकेतुर्बह्वाशी नागदत्तानुयायिनौ ॥
103a	कवाची निषङ्गी दण्डी दण्डधारो धनुर्ग्रहः ।
103c	उग्रो भीमरथो वीरो वीरबाहुरलोलुपः ॥
104a	अभयो रौद्रकर्मा च तथा दृढरथश्च यः ।
104c	अनाधृष्यः कुम्डभेदी विरावी दीर्घलोचनः ॥
105a	दीर्घबाहुर्महाबाहुर्व्यूढोरुः कनकाङ्गदः ।
105c	कुण्डजश्चित्रकश्चैव दुःशला च शताधिका ॥
106a	वैश्यापुत्रो युयुत्सुश्च धार्तराष्ट्रः शताधिकः ।
106c	एतदेकशतं राजन्कन्या चैका प्रकीर्तिता ॥
107a	नामधेयानुपूर्व्या च ज्येष्ठानुज्येष्ठतां विदुः ।
107c	सर्वे त्वतिरथाः शूराः सर्वे युद्धविशारदाः ॥
108a	सर्वे वेदविदश्चैव राजञ्शास्त्रे च परागाः ।
108c	सर्वे सङ्घ्रामविद्यासु विद्याभिजनशोभिनः ॥
109a	सर्वेषामनुरूपाश्च कृता दारा महीपते ।
109c	दुःशलां समये राजसिन्धुराजाय कौरवः ॥
110a	जयद्रथाय प्रददौ सौबलानुमते तदा ।
110c	धर्मस्यांशं तु राजानं विद्धि राजन्युधिष्ठिरम् ॥
111a	भीमसेनं तु वातस्य देवराजस्य चार्जुनम् ।
111c	अश्विनोस्तु तथैवांशौ रूपेणाप्रतिमौ भुवि ॥
112a	नकुलः सहदेवश्च सर्वभूतमनोहरौ ।
112c	स्युवर्चा इति ख्यातः सोमपुत्रः प्रतापवान् ॥
113a	सोऽभिमन्युर्बृहत्कीर्तिरर्जुनस्य सुतोऽभवत् ।
113c	यस्यावतरणे राजन्सुरान्सोमोऽब्रवीदिदम् ॥
114a	नाहं दद्यां प्रियं पुत्रं मम प्राणैर्गरीयसम् ।
114c	समयः क्रियतामेष न शक्यमतिवर्तितुम् ॥
115a	सुरकार्यं हि नः कार्यमसुराणां क्षितौ वधः ।
115c	तत्र यास्यत्ययं वर्चा न च स्थास्यति वै चिरम् ॥
116a	ऐन्द्रिर्नरस्तु भविता यस्य नारायणः सखा ।
116c	सोर्जुनेत्यभिविख्यातः पाण्डोः पुत्रः प्रतापवान् ॥
117a	तस्यायं भविता पुत्रो बालो भुवि महारथः ।
117c	ततः षोडशवर्षाणि स्थास्यत्यमरसत्तमाः ॥
118a	अस्य षोडशवर्षस्य स सङ्ग्रामो भविष्यति ।
118c	यत्रांशा वः करिष्यन्ति कर्म वीरनिषूदनम् ॥
119a	नरनारायणाभ्यां तु स सङ्ग्रामो विनाकृतः ।
119c	चक्रव्यूहं समास्थाय योधयिष्यन्ति वःसुराः ॥
120a	विमुखाञ्छात्रवान्सर्वान्कारयिष्यति मे सुतः ।
120c	बालः प्रविश्य च व्यूहमभेद्यं विचरिष्यति ॥
121a	महारथानां वीराणां कदनं च करिष्यति ।
121c	सर्वेषामेव शत्रूणां चतुर्थांशं नयिष्यति ॥
122a	दिनार्धेन महाबाहुः प्रेतराजपुरं प्रति ।
122c	ततो महारथैर्वीरैः समेत्य बहुशो रणे ॥
123a	दिनक्षये महाबाहुर्मया भूयः समेष्यति ।
123c	एकं वंशकरं पुत्रं वीरं वै जनयिष्यति ॥
124a	प्रनष्टं भारतं वंशं स भूयो धारयिष्यति ।
124	वैशंपायन उवाच ।
124c	एतत्सोमवचः श्रुत्वा तथास्त्विति दिवौकसः ॥
125a	प्रत्यूचुः सहिताः सर्वे ताराधिपमपूजयन् ।
125c	एवं ते कथितं राजंस्तव जन्म पितुः पितुः ॥
126a	अग्नेर्भागं तु विद्धि त्वं धृष्टद्युम्नं महारथण् ।
126c	शिखण्डिनमथो राजंस्त्रीपूर्वं विद्धि राक्षसम् ॥
127a	द्रौपदेयाश्च ये पञ्च बभूवुर्भरतर्षभ ।
127c	विश्वान्देवगणान्विद्धि संजातान्भरतर्षभ ॥
128a	प्रतिविन्ध्यः सुतसोमः श्रुतकीर्तिस्तथापरः ।
128c	नाकुलिस्तु शतानीकः श्रुतसेनश्च वीर्यवान् ॥
129a	शूरो नाम यदुश्रेष्ठो वसुदेवपिताऽभवत् ।
129c	तस्य कन्या पृथा नाम रूपेणासदृशी भुवि ।
130a	पितुः स्वस्रीयपुत्राय सोऽनपत्याय वीर्यवान् ।
130c	अग्रमग्रे प्रतिज्ञाय स्वस्यापत्यस्य वै तदा ॥
131a	अग्रजातेति तां कन्यां शूरोऽनुग्रहकाङ्क्षया ।
131c	अददत्कुन्तिभोजाय स तां दुहितरं तदा ॥
132a	सा नियुक्ता पितुर्गेहे ब्राह्मणातिथिपूजने ।
132c	उग्रं पर्यचरद्धोरं ब्राह्मणं संशितव्रतम् ॥
133a	निकूढनिश्चयं धर्मे यं तं दुर्वाससं विदुः ।
133c	समुग्रं शंसितात्मानं सर्वयत्नैरतोषयत् ॥
134a	तुष्टोऽभिचारसंयुक्तमाचचक्षे यथाविधि ।
134c	उवाच चैनां भगवान्प्रीतोऽस्मि सुभगे तव ॥
135a	यं यं देवं त्वमेतेन मन्त्रेणावाहयिष्यसि ।
135c	तस्य तस्य प्रसादात्त्वं देवि पुत्राञ्जनिष्यसि ॥
136a	एवमुक्ता च सा बाला तदा कौतूहलान्विता ।
136c	कन्या सती देवमर्कमाजुहाव यशस्विनी ॥
137a	प्रकाशकर्ता भगवांस्तस्यां गर्भं दधौ तदा ।
137c	अजीजनत्सुतं चास्यां सर्वशस्त्रभृतांवरम् ॥
138a	सकुण्डलं सकवचं देवगर्भं श्रियान्वितम् ।
138c	दिवाकरसमं दीप्त्या चारुसर्वाङ्गभूषितम् ॥
139a	निगूहमाना जातं वै बन्धुपक्षभयात्तदा ।
139c	उत्ससर्ज जले कुन्ती तं कुमारं यशस्विनम् ॥
140a	तमुत्सृष्टं जले गर्भं राधाभर्ता महायशाः ।
140c	राधायाः कल्पयामास पुत्रं सोऽधिरथस्तदा ॥
141a	चक्रतुर्नामधेयं च तस्य बालस्य तावुभौ ।
141c	दंपती वसुषेणेति दिक्षु सर्वासु विश्रुतम् ॥
142a	संवर्धमानो बलवान्सर्वास्त्रेषूत्तमोऽभवत् ।
142c	वेदाङ्गानि च सर्वाणि जजाप जपतां वरः ॥
143a	यस्मिन्काले जपन्नास्ते धीमान्सत्यपराक्रमः ।
143c	नादेयं ब्राह्मणेष्वासीत्तस्मिन्काले महात्मनः ॥
144a	तमिन्द्रो ब्राह्मणो भूत्वा पुत्रार्थे भूतभावनः ।
144c	ययाचे कुण्डले वीरं कवचं च सहाङ्गजम् ॥
145a	उत्कृत्य कर्णो ह्यददत्कवचं कुण्डले तथा ॥
145c	शक्तिं शक्रो ददौ तस्मै विस्मितश्चेदमब्रवीत् ॥
146a	देवासुरमनुष्याणां गन्धर्वोरगरक्षसाम् ।
146c	यस्मिन्क्षेप्स्यसि दुर्धर्ष स एको न भविष्यति ॥
147	वैशंपायन उवाच ।
147a	पुरा नाम च तस्यासीद्वसुषेण इति क्षितौ ।
147c	ततो वैकर्तनः कर्णः कर्मणा तेन सोऽभवत् ॥
148a	आमुक्तकवचो वीरो यस्तु जज्ञे महायशाः ।
148c	स कर्ण इति विख्यातः पृथायाः प्रथमः सुतः ॥
149a	स तु सूतकुले वीरो ववृधे राजसत्तम ।
149c	कर्णं नरवरश्रेष्ठं सर्वशस्त्रभृतां वरम् ॥
150a	दुर्योधनस्य सचिवं मित्रं शत्रुविनाशनम् ।
150c	दिवाकरस्य तं विद्धि राजन्नंशमनुत्तमम् ॥
151a	यस्तु नारायणो नाम देवदेवः सनातनः ।
151c	तस्यांशो मानुषेष्वासीद्वासुदेवः प्रतापवान् ॥
152a	शेषस्यांशश्च नागस्य बलदेवो महाबलः ।
152c	सनत्कुमारं प्रद्युम्नं विद्धि राजन्महौजसम् ॥
153a	एवमन्ये मनुष्येन्द्रा बहवोंशा दिवौकसाम् ।
153c	जज्ञिरे वसुदेवस्य कुले कुलविवर्धनाः ॥
154a	गणस्त्वप्सरसां यो वै मया राजन्प्रकीर्तितः ।
154c	तस्य भागः क्षितौ जज्ञे नियोगाद्वासवस्य ह ॥
155a	तानि षोडशदेवीनां सहस्राणि नराधिप ।
155c	बभूवुर्मानुषे लोके वासुदेवपरिग्रहः ॥
156a	श्रियस्तु भागः संजज्ञे रत्यर्थं पृथिवीतले ।
156c	[भीष्मकस्य कुले साध्वी रुक्मिणी नाम नामतः ॥
157a	द्रौपदी त्वथ संजज्ञे शची भागादनिन्दिता ।]
157c	द्रुपदस्य कुले जाता वेदिमध्यादनिन्दिता ॥
158a	नातिह्रस्वा न महती नीलोत्पलसुगन्धिनी ।
158c	पद्मायताक्षी सुश्रोणी स्वसिताञ्चितमूर्धजा ॥
159a	सर्वलक्षणसंपन्ना वैदूर्यमणिसंनिभा ।
159c	पञ्चानां पुरुषेन्द्राणां चित्तप्रमथनी रहः ॥
160a	सिद्धिर्धृतिश्च ये देव्यौ पञ्चानां मातरौ तु ते ।
160c	कुन्ती माद्री च जज्ञाते मतिस्तु कुबलात्मजा ॥
161a	इति देवासुराणां ते गन्धर्वाप्सरसां तथा ।
161c	अंशावतरणं राजन्राक्षसानां च कीर्तितम् ॥
162a	ये पृथिव्यां समुद्भूता राजानो युद्धदुर्मदाः ।
162c	महात्मानो यदूनां च ये जाता विपुले कुले ॥
163a	ब्राह्मणाः क्षत्रिया वैश्या मया ते परिकीर्तिताः ।
163c	धन्यं यशस्यं पुत्रीयमायुष्यं विजयावहम् ॥
164a	इदमंशावतरणं श्रोतव्यमनसूयता ।
164c	अंशावतरणं श्रुत्वा देवगन्धर्वरक्षसाम् ॥
165ac	प्रभवाप्ययवित्प्राज्ञो न कृच्छ्रेष्ववसीदति ॥ ॥

इति श्रीमन्महाभारते आदिपर्वणि संभवपर्वणि अष्टषष्टितमोऽध्यायः ॥ 68 ॥

कुण्डलितोयं पाठः क्वचिन्न दृश्यते ।
