अध्यायः 223
	
पाण्डवाः संविभाज्या इति द्रोणवचनम् ॥ 1 ॥ तद्विरोधितया कर्णेन अम्बुवीचवृत्तान्तकथनम् ॥ 2 ॥ मदुक्तं न क्रियते चेत्कुरवो विनङ्क्ष्यन्तीति द्रोणेनोक्तिः ॥ 3 ॥
KK0114223001	द्रोण उवाच ।
KK0114223001a	मन्त्राय समुपानीतैर्धृतराष्ट्र हितैर्नृप ।
KK0114223001c	धर्म्यमर्थ्यं यशस्यं च वाच्यमित्यनुशुश्रुम ॥
KK0114223002a	ममाप्येषा मतिस्तात या भीष्मस्य महात्मनः ।
KK0114223002c	संविभज्यास्तु कौन्तेया धर्म एष सनातनः ॥
KK0114223003a	प्रेष्यतां द्रुपदायाशु नऱः कश्चित्प्रियंवदः ।
KK0114223003c	बहुलं रत्नमादाय तेषामर्थाय भारत ॥
KK0114223004a	मिथः कृत्यं च तस्मै स आदाय वसु गच्छतु ।
KK0114223004c	वृद्धिं च परमां ब्रूयात्तत्संयोगोद्भवां तथा ॥
KK0114223005a	सम्प्रीयमाणं त्वां ब्रूयाद्राजन्दुर्योधनं तथा ।
KK0114223005c	असकृद्द्रुपदे चैव धृष्टद्युम्ने च भारत ॥
KK0114223006a	उचितत्वं प्रियत्वं च योगस्यापि च वर्णयेत् ।
KK0114223006c	पुनःपुनश्च कौन्येयान्माद्रीपुत्रौ च सान्त्वयन् ॥
KK0114223007a	हिरण्मयानि शुभ्राणि बहून्याभरणानि च ।
KK0114223007c	वचनात्तव राजेन्द्र द्रौपद्याः सम्प्रयच्छतु ॥
KK0114223008a	तथा द्रुपदपुत्राणां सर्वेषां भरतर्षभ ।
KK0114223008c	पाण्डवानां च सर्वेषां कुन्त्या युक्तानि यानि च ॥
KK0114223009a	`दत्त्वा तानि महार्हाणि पाण्डवान्सम्प्रहर्षय ।
KK0114223009c	'एवं सान्त्वसमायुक्तं द्रुपदं पाण्डवैः सह ।
KK0114223009e	उक्त्वा सोऽनन्तरं ब्रूयात्तेषामागमनं प्रति ॥
KK0114223010a	अनुज्ञातेषु वीरेषु बलं गच्छतु शोभनम् ।
KK0114223010c	दुःशासनो विकर्णश्चाप्यानेतुं पाण्डवानिह ॥
KK0114223011a	ततस्ते पाण्डवाः श्रेष्ठाः पूज्यमानाः सदा त्वया ।
KK0114223011c	प्रकृतीनामनुमते पदे स्थास्यन्ति पैतृके ॥
KK0114223012a	एतत्तव महाराज तेषु पुत्रेषु चैव हि ।
KK0114223012c	वृत्तमौपयिकं मन्ये भीष्मेण सह भारत ॥
KK0114223013	कर्ण उवाच ।
KK0114223013a	योजितावर्थमानाभ्यां सर्वकार्येष्वनन्तरौ ।
KK0114223013c	न मन्त्रयेतां त्वच्छ्रेयः किमद्भुततरं ततः ॥
KK0114223014a	दुष्टेन मनसा यो वै प्रच्छन्नेनान्तरात्मना ।
KK0114223014c	ब्रूयान्निःश्रेयसं नाम कथं कुर्यात्सतां मतम् ॥
KK0114223015a	न मित्राण्यर्थकृच्छ्रेषु श्रेयसे चेतराय वा ।
KK0114223015c	विधिपूर्वं हि सर्वस्य दुःखं वा यदि वा सुखम् ॥
KK0114223016a	कृतप्रज्ञोऽकृतप्रज्ञो बालो वृद्धश्च मानवः ।
KK0114223016c	ससहायोऽसहायश्च सर्वं सर्वत्र विन्दति ॥
KK0114223017a	श्रूयते हि पुरा कश्चिदम्बुवीच इतीश्वरः ।
KK0114223017c	आसीद्राजगृहे राजा मागधानां महीक्षिताम् ॥
KK0114223018a	स हीनः करणैः सर्वैरुच्छ्वासपरमो नृपः ।
KK0114223018c	अमात्यसंस्थः सर्वेषु कार्येष्वेवाभवत्तदा ॥
KK0114223019a	तस्यामात्यो महाकर्णिर्बभूवैकेश्वरस्तदा ।
KK0114223019c	स लब्धबलमात्मानं मन्यमानोऽवमन्यते ॥
KK0114223020a	स राज्ञ उपभोग्यानि स्त्रियो रत्नधनानि च ।
KK0114223020c	आददे सर्वशो मूढ ऐश्वर्यं च स्वयं तदा ॥
KK0114223021a	तदादाय च लुब्धस्य लोभाल्लोभोऽभ्यवर्धत ।
KK0114223021c	तथाहि सर्वमादाय राज्यमस्य जिहीर्षति ॥
KK0114223022a	हीनस्य करणैः सर्वैरुच्छ्वासपरमस्य च ।
KK0114223022c	यतमानोऽपि तद्राज्यं न शशाकेति नः श्रुतं ॥
KK0114223023a	किमन्यद्विहिता नूनं तस्य सा पुरुषेन्द्रता ।
KK0114223023c	यदि ते विहितं राज्यं भविष्यति विशाम्पते ॥
KK0114223024a	मिषतः सर्वलोकस्य स्थास्यते त्वयि तद्धुवम् ।
KK0114223024c	अतोऽन्यथा चेद्विहितं यतमानो न लप्स्यसे ॥
KK0114223025a	एवं विद्वन्नुपादत्स्व मन्त्रिणां साध्वसाधुताम् ।
KK0114223025c	दुष्टानां चैव बोद्धव्यमदुष्टानां च भाषितम् ॥
KK0114223026	द्रोण उवाच ।
KK0114223026a	विद्म ते भावदोषेण यदर्थमिदमुच्यते ।
KK0114223026c	दुष्ट पाण्डवहेतोस्त्वं दोषमाख्यापयस्युत ॥
KK0114223027a	हितं तु परमं कर्ण ब्रवीमि कुलवर्धनम् ।
KK0114223027c	अथ त्वं मन्यसे दुष्टं ब्रूहि यत्परमं हितम् ॥
KK0114223028a	अतोऽन्यथा चेत्क्रियते यद्ब्रवीमि परं हितम् ।
KK0114223028c	कुरवो वै विनङ्क्ष्यन्ति नचिरेणैव मे मतिः ॥ ॥
	
इति श्रीमन्महाभारते आदिपर्वणि विदुरागमनराज्यलाभपर्वणि त्रयोविंशत्यधिकद्विशततमोऽध्यायः ॥ 223 ॥

KK0114223001a		1-223-4 मिथः कृत्यं साम्बन्धिकं वरपक्षीयैर्वध्वलङ्कारादिकन्यापक्षीयैर्वरालङ्कारादि ॥ 1-223-15 विधिपूर्वं अदृष्टकारणकम् ॥ 1-223-17 अम्बुवीर इति श्रुतः इति घ. पाठः । विनिन्द इति वितश्रुः इति ङ पाठः । ईश्वरः समर्थः । राजगृहे तन्नामके नगरे ॥ त्रयोविंशत्यधिकद्विशततमोऽध्यायः ॥ 223 ॥
