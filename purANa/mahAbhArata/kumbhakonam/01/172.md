अध्यायः 172

ब्राह्मणंं प्रति तत्पत्नीवाक्यम् ॥ 1 ॥
KK0109172001	ब्राह्मण्युवाच 
KK0109172001a	न सन्तापस्त्वया कार्यः प्राकृतेनेव कर्हिचित् ।
KK0109172001c	न हि सन्तापकालोऽयं वैद्यस्य तव विद्यते ॥
KK0109172002a	अवश्यं निधनं सर्वैर्गन्तव्यमिह मानवैः ।
KK0109172002c	अवश्यभाविन्यर्थे वै सन्तापो नेह विद्यते ॥
KK0109172003a	भार्या पुत्रोऽथ दुहिता सर्वमात्मार्थमिष्यते ।
KK0109172003c	व्यथां जहि सुबुद्ध्या त्वं स्वयं यास्यामि तत्र च ॥
KK0109172004a	एतद्धि परमं नार्याः कार्यं लोके सनातनम् ।
KK0109172004c	प्राणानपि परित्यज्य यद्भर्तुर्हितमाचरेत् ॥
KK0109172005a	तच्च तत्र कृतं कर्म तवापीदं सुखावहम् ।
KK0109172005c	भवत्यमुत्र चाक्षय्यं लोकेऽस्मिंश्च यशस्करम् ॥
KK0109172006a	एष चैव गुरुर्धर्मो यं प्रवक्ष्याम्यहं तव ।
KK0109172006c	अर्थश्च तव धर्मश्च भूयानत्र प्रदृश्यते ॥
KK0109172007a	यदर्थमिष्यते भार्या प्राप्तः सोऽर्थस्त्वया मयि ।
KK0109172007c	कन्या चैका कुमारश्च कृताहमनृणा त्वया ॥
KK0109172008a	समर्थः पोषणे चासि सुतयो रक्षणे तथा ।
KK0109172008c	न त्वहं सुतयोः शक्ता तथा रक्षणपोषणे ॥
KK0109172009a	मम हि त्वद्विहीनायाः सर्वप्राणधनेश्वर ।
KK0109172009c	कथं स्यातां सुतौ बालौ भरेयं च कथं त्वहम् ॥
KK0109172010a	कथं हि विधवाऽनाथा बालपुत्रा विना त्वया ।
KK0109172010c	मिथुनं जीवयिष्यामि स्थिता साधुगते पथि ॥
KK0109172011a	अहं कृतावलेपैश्च प्रार्थ्यमानामिमां सुताम् ।
KK0109172011c	अयुक्तैस्तव सम्बन्धे कथं शक्ष्यामि रक्षितुम् ॥
KK0109172012a	उत्सृष्टमामिषं भूमौ प्रार्थयन्ति यथा खगाः ।
KK0109172012c	प्रार्थयन्ति जनाः सर्वे पतिहीनां तथा स्त्रियम् ॥
KK0109172013a	साऽहं विचाल्यमाना वै प्रार्थ्यमाना दुरात्मभिः ।
KK0109172013c	स्थातुं पथि न शक्ष्यामि सज्जनेष्टे द्विजोत्तम ॥
KK0109172014a	`स्त्रीजन्म गर्हितं नाथ लोके दुष्टजनाकुले ।
KK0109172014c	मातापित्रोर्वशे कन्या प्रौढा भर्तृवशे तथा ॥
KK0109172015ac	अभावे चानयोः पुत्रे स्वतन्त्रा स्त्री विगर्हिता ॥
KK0109172016a	अनाथत्वं स्त्रियो द्वारं दुष्टानां विवृतं हि तत् ।
KK0109172016c	वस्त्रखण्डं घृताक्तं हि यथा सङ्कृष्यते श्वभिः ॥'
KK0109172017a	कथं तव कुलस्यैकमिमं बालमनागसम् ।
KK0109172017c	पितृपैतामहे मार्गे नियोक्तुमहमुत्सहे ॥
KK0109172018a	कथं शक्ष्यामि बालेऽस्मिन्गुणानाधातुमीप्सितान् ।
KK0109172018c	अनाथे सर्वतो लुप्ते यथा त्वं धर्मदर्शिवान् ॥
KK0109172019a	इमामपि च ते बालामनाथां परिभूय माम् ।
KK0109172019c	अनर्हाः प्रार्थयिष्यन्ति शूद्रा वेदश्रुतिं यथा ॥
KK0109172020a	तां चेदहं न दित्सेयं सद्गुणैरुपबृंहिताम् ।
KK0109172020c	प्रमथ्यैनां हरेयुस्ते हविर्ध्वाङ्क्षा इवाध्वरात् ॥
KK0109172021a	सम्प्रेक्षमाणा पुत्रीं ते नानुरूपमिवात्मनः ।
KK0109172021c	अनर्हवशमापन्नामिमां चापि सुतां तव ॥
KK0109172022a	अवज्ञाता च लोकेषु तथात्मानमजानती ।
KK0109172022c	अवलिप्तैर्नरैर्ब्रह्मन्मरिष्यामि न संशयः ॥
KK0109172023a	तौ च हीनौ मया बालौ त्वया चैव तथात्मजौ ।
KK0109172023c	विनश्येतां न सन्देहो मत्स्याविव जलक्षये ॥
KK0109172024a	त्रितयं सर्वथाप्येवं विनशिष्यत्यसंशयम् ।
KK0109172024c	त्वया विहीनं तस्मात्त्वं मां परित्यक्तुमर्हसि ॥
KK0109172025a	व्युष्टिरेषा परा स्त्रीणां पूर्वं भर्तुः परा गतिः ।
KK0109172025c	ननु ब्रह्मन्सपुत्राणामिति धर्मविदो विदुः ॥
KK0109172026a	`अनिष्टमिह पुत्राणां विषये परिवर्तितुम् ।
KK0109172026c	हरिद्राञ्जनपुष्पादिसौमङ्गल्ययुता सती ॥
KK0109172027a	मरणं याति या भर्तुस्तद्दत्तजलपायिनी ।
KK0109172027c	भर्तृपादार्पितमनाः सा याति गिरिजापदम् ॥
KK0109172028a	गिराजायाः सखी भूत्वा मोदते नगकन्यया ।
KK0109172028c	मितं ददाति हि पिता मितं माता मितं सुतः ॥
KK0109172029a	अमितस्य हि दातारं का पतिं नाभिनन्दति ।
KK0109172029c	आश्रमाश्चाग्निसंस्कारा जपहोमव्रतानि च ॥
KK0109172030a	स्त्रीणां नैते विधातव्या विना पतिमनिन्दितम् ।
KK0109172030c	क्षमा शौचमनाहारमेतावद्विहितं स्त्रियाः ॥'
KK0109172031a	परित्यक्तः सुतश्चायं दुहितेयं तथा मया ।
KK0109172031c	बान्धवाश्च परित्यक्तास्त्वदर्थं जीवितं च मे ॥
KK0109172032a	यज्ञैस्तपोभिर्नियमैर्दानैश्च विविधैस्तथा ।
KK0109172032c	विशिष्यते स्त्रिया भर्तुर्नित्यं प्रियहिते स्थितिः ॥
KK0109172033a	तदिदं यच्चिकीर्षामि धर्मं परमसम्मतम् ।
KK0109172033c	इष्टं चैव हितं चैव तव चैव कुलस्य च ॥
KK0109172034a	इष्टानि चाप्यपत्यानि द्रव्याणि सुहृदः प्रियाः ।
KK0109172034c	आपद्धर्मप्रमोक्षाय भार्या चापि सतां मतम् ॥
KK0109172035a	आपदर्थे धनं रक्षेद्दारान्रक्षेद्धनैरपि ।
KK0109172035c	आत्मानं सततं रक्षेद्दारैरपि धनैरपि ॥
KK0109172036a	दृष्टादृष्टफलार्थं हि भार्या पुत्रो धनं गृहम् ।
KK0109172036c	सर्वमेतद्विधातव्यं बुधानामेष निश्चयः ॥
KK0109172037a	एकतो वा कुलं कृत्स्नमात्मा वा कुलवर्धनः ।
KK0109172037c	`उभयोः कोधिको विद्वन्नात्मा चैवाधिकः कुलात् ॥
KK0109172038a	आत्मनो विद्यमानत्वाद्भुवनानि चतुर्दश ।
KK0109172038c	विद्यन्ते द्विजशार्दूल आत्मा रक्ष्यस्ततस्त्वया ॥
KK0109172039a	आत्मन्यविद्यमाने चेदस्य नास्तीह किञ्चन ।
KK0109172039c	एतज्जगदिदं सर्वमात्मना न समं किल ॥'
KK0109172040a	स कुरुष्व मया कार्यं तारयात्मानमात्मना ।
KK0109172040c	अनुजानीहि मामार्य सुतौ मे परिपालय ॥
KK0109172041a	अवध्याः स्त्रिय इत्याहुर्धर्मज्ञा धर्मनिश्चये ।
KK0109172041c	धर्मज्ञान्राक्षसानाहुर्न हन्यात्स च मामपि ॥
KK0109172042a	निःसंशयं वधः पुंसां स्त्रीणां संशयितो वधः ।
KK0109172042c	अतो मामेव धर्मज्ञ प्रस्थापयितुमर्हसि ॥
KK0109172043a	भुक्तं प्रियाण्यवाप्तानि धर्मश्च चरितो मया ।
KK0109172043c	`त्वच्छुश्रूषणसम्भूता कीर्तिश्चाप्यतुला मम ।'
KK0109172043e	त्वत्प्रसूतिः प्रिया प्राप्ता न मां तप्स्यत्यजीवितं ॥
KK0109172044a	जातपुत्रा च वृद्धा च प्रियकामा च ते सदा ।
KK0109172044c	समीक्ष्यैतदहं सर्वं व्यवसायं करोम्यतः ॥
KK0109172045a	उत्सृज्यापि हि मामार्य प्राप्स्यस्यन्यामपि स्त्रियम् ।
KK0109172045c	ततः प्रतिष्ठितो धर्मो भविष्यति पुनस्तव ॥
KK0109172046a	न चाप्यधर्मः कल्याण बहुपत्नीकता नृणाम् ।
KK0109172046c	स्त्रीणामधर्मः सुमहान्भर्तुः पूर्वस्य लङ्घने ॥
KK0109172047a	एतत्सर्वं समीक्ष्य त्वमात्मत्यागं च गर्हितम् ।
KK0109172047c	आत्मानं तारयाद्याशु कुलं चेमौ च दारकौ ॥
KK0109172048	वैशम्पायन उवाच 
KK0109172048a	एवमुक्तस्तया भर्ता तां समालिङ्ग्य भारत ।
KK0109172048c	मुमोच बाष्पं शनकैः सभार्यो भृशदुःखितः ॥
KK0109172049a	`मैवं वद त्वं कल्याणि तिष्ठ चेह सुमध्यमे ।
KK0109172049c	न तु भार्यां त्यजेत्प्राज्ञः पुत्रान्वापि कदाचन ॥
KK0109172050a	विशेषतः स्त्रियं रक्षेत्पुरुषो बुद्धिमानिह ।
KK0109172050c	त्यक्त्वा तु पुरुषो जीवेन्न हातव्यानिमान्सदा ।
KK0109172050e	न वेत्ति कामं धर्मं च अर्थं मोक्षं च तत्त्वतः ॥' ॥

इति श्रीमन्महाभारते आदिपर्वणि बकवधपर्वणि द्विसप्तत्यधिकशततमोऽध्यायः ॥ 172 ॥

1-172-1 वैद्यस्य विद्यावनः ॥ 1-172-25 परा व्युष्टिर्महद्भाग्यम् ॥ 1-172-43 त्वत् त्वत्तः प्रसूतिः सन्ततिः । अजीवितम् मरणम्॥ द्विसप्तत्यधिकशततमोऽध्यायः ॥ 172 ॥
