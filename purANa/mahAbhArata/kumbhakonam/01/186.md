अध्यायः 186

अर्धरात्रे पाण्डवानां गङ्गातीरगमनम् ॥ 1 ॥ तत्र स्त्रीभिः सह जलक्रीडां कुर्वता चित्ररथेन गन्धर्वेण सह अर्जुनस्य युद्धम् ॥ 2 ॥ आग्नेयास्त्रेण दग्धादधःपतितस्य तस्यार्जुनेन ग्रहणम् ॥ 3 ॥ गन्धर्वपत्न्या प्रार्थितस्य युधिष्ठिरस्याज्ञया गन्धर्वमोचनम् ॥ 4 ॥ गन्धर्वप्रार्थनया आग्नेयास्त्रपरिवर्तनेन तस्माद्गान्धर्वास्त्रग्रहणानुमोदनम् ॥ 5 ॥ गन्धर्वेण पाण्डवानां पुरोहितसम्पादनोपदेशः ॥ 6 ॥
001	वैशम्पायन उवाच 
001a	ते प्रतस्थुः पुरस्कृत्य मातरं पुरुषर्षभाः ।
001c	समैरुदङ्मुखैर्मार्गैर्यथोद्दिष्टं च भारत ॥
002a	अहोरात्रेणाभ्यगच्छन्पाञ्चालनगरं प्रति ।
002c	अभ्याजग्मुर्लोकनदीं गङ्गां भागीरथीं प्रति ॥
003a	चन्द्रास्तमयवेलायामर्धरात्रसमागमे ।
003c	वारि चैवानुमज्जन्तस्तीर्थं सोमाश्रयायणम् ।
003e	आसेदुः पुरुषव्याघ्रा गङ्गायां पाण्डुनन्दनाः ॥
004a	उल्मुकं तु समुद्यम्य तेषामग्रे धनञ्जयः ।
004c	प्रकाशार्थं ययौ तत्र रक्षार्थं च महारथः ॥
005a	तत्र गङ्गाजले रम्ये विविक्ते क्रीडयन् स्त्रियः ।
005c	ईर्ष्युर्गन्धर्वराजो वै जलक्रीडामुपागतः
006a	शब्दं तेषां स शुश्राव नदीं समुपसर्पताम् ।
006c	तेन शब्देन चाविष्टश्चुक्रोध बलवद्बली ॥
007a	स दृष्ट्वा पाण्डवांस्तत्र सह मात्रा परन्तपान् ।
007c	विष्फारयन्धनुर्घोरमिदं वचनमब्रवीत् ॥
008a	सन्ध्या संरज्यते घोरा पूर्वरात्रागमेषु या ।
008c	अशीतिभिर्लवैर्हीनं तन्मुहूर्तं प्रचक्षते ॥
009a	विहितं कामचाराणां यक्षगन्धर्वरक्षसाम् ।
009c	शेषमन्यन्मनुष्याणां कर्मचारेषु वै स्मृतम् ॥
010a	लोभात्प्रचारं चरतस्तासु वेलासु वै नरान् ।
010c	उपक्रान्ता निगृह्णीमो राक्षसैः सह बालिशान् ॥
011a	अतो रात्रौ प्राप्नुवतो जलं ब्रह्मविदो जनाः ।
011c	गर्हयन्ति नरान्सर्वान्बलस्थान्नृपतीनपि ॥
012a	आराच्च तिष्ठतास्माकं समीपं नोपसर्पत ।
012c	कस्मान्मां नाभिजानीत प्राप्तं भागीरथीजलम् ॥
013a	अङ्गारपर्णं गन्धर्वं वित्त मां स्वबलाश्रयम् ।
013c	अहं हि मानी चेर्ष्युश्च कुबेरस्य प्रियः सखा ॥
014a	अङ्गारपर्णमित्येवं ख्यातं चेदं वनं मम ।
014c	अनुगङ्गं चरन्कामांश्चित्रं यत्र रमाम्यहम् ॥
015a	न कौणपाः शृङ्गिणो वा न देवा न च मानुषाः ।
015c	कुबेरस्य यथोष्णीषं किं मां समुपसर्पथ ॥
016	अर्जुन उवाच 
016a	समुद्रे हिमवत्पार्श्वे नद्यामस्यां च दुर्मते ।
016c	रात्रावहनि सन्ध्यायां कस्य क्लृप्तः परिग्रहः ॥
017a	भुक्तो वाऽप्यथ वाऽभुक्तो रात्रावहनि खेचर ।
017c	न कालनियमो ह्यस्ति गङ्गां प्राप्य सरिद्वराम्॥
018a	वयं च शक्तिसम्पन्ना अकाले त्वामधृष्णुम ।
018c	अशक्ता हि रणे क्रूर युष्मानर्चन्ति मानवाः ॥
019a	पुरा हिमवतश्चैषा हेमशृङ्गाद्विनिःसृता ।
019c	गङ्गा गत्वा समुद्राम्भः सप्तधा समपद्यत ॥
020a	गङ्गां च यमुनां चैव प्लक्षजातां सरस्वतीम् ।
020c	रथस्थां सरयूं चैव गोमतीं गण्डकीं तथा ॥
021a	अपर्युषितपापास्ते नदीः सप्त पिबन्ति ये ।
021c	इयं भूत्वा चैकवप्रा शुचिराकाशगा पुनः ॥
022a	देवेषु गङ्गा गन्धर्व प्राप्नोत्यलकनन्दताम् ।
022c	तथा पितॄन्वैतरणी दुस्तरा पापकर्मभिः ।
022e	गङ्गा भवति वै प्राप्य कृष्णद्वैपायनोऽब्रवीत् ॥
023a	असम्बाधा देवनदी स्वर्गसंपादनी शुभा ।
023c	कथमिच्छसि तां रोद्धुं नैष धर्मः सनातनः ॥
024a	अनिवार्यमसम्बाधं तव वाचा कथं वयम् ।
024c	न स्पृशेम यथाकामं पुण्यं भागीरथीजलम् ॥
025	वैशम्पायन उवाच 
025a	अङ्गारपर्णस्तच्छ्रुत्वा क्रुद्ध आनाम्य कार्मुकम् ।
025c	मुमोच बाणान्निशितानहीनाशीविषानिव ॥
026a	उल्मुकं भ्रामयंस्तूर्णं पाण्डवश्चर्म चोत्तरम् ।
026c	व्यपोहत शरांस्तस्य सर्वानेव धनञ्जयः ॥
027	अर्जुन उवाच 
027a	बिभीषिका वै गन्धर्व नास्त्रज्ञेषु प्रयुज्यते ।
027c	अस्त्रज्ञेषु प्रयुक्तेयं फेनवत्प्रविलीयते ॥
028a	मानुषानति गन्धर्वान्सर्वान् गन्धर्व लक्षये ।
028c	तस्मादस्त्रेण दिव्येन योत्स्येऽहं न तु मायया ॥
029a	पुराऽस्त्रमिमाग्नेयं प्रादात्किल बृहस्पतिः ।
029c	भरद्वाजाय गन्धर्व गुरुर्मान्यः शतक्रतोः ॥
030a	भरद्वजादग्निवेश्य अग्निवेश्याद्गुरुर्मम ।
030c	साध्विदं मह्यमददद्द्रोणो ब्राह्मणसत्तमः ॥
031	वैशम्पायन उवाच 
031a	इत्युक्त्वा पाण्डवः क्रुद्धो गन्धर्वाय मुमोच ह ।
031c	प्रदीप्तमस्त्रमाग्नेयं ददाहास्य रथं तु तत् ॥
032a	विरथं विप्लुतं तं तु स गन्धर्वं महाबलः ।
032c	अस्त्रतेजःप्रमूढं च प्रपतन्तमवाङ्मुखम् ॥
033a	शिरोरुहेषु जग्राह माल्यवत्सु धनञ्जयः ।
033c	भ्रातॄन्प्रति चकर्षाथ सोऽस्त्रपातादचेतसम् ॥
034a	युधिष्ठिरं तस्य भार्या प्रपेदे शरणार्थिनी ।
034c	नाम्ना कुम्भीनसी नाम पतित्राणमभीप्सती ॥
035	गन्धर्व्युवाच 
035a	त्रायस्व मां महाभाग पतिं चेमं विमुञ्च मे ।
035c	गन्धर्वी शरणं प्राप्ता नाम्ना कुम्भीनसी प्रभो ॥
036	युधिष्ठिर उवाच 
036a	युद्धे जितं यशोहीनं स्त्रीनाथमपराक्रमम् ।
036c	को निहन्याद्रिपुं तात मुञ्चेमं रिपुसूदन ॥
037	अर्जुन उवाच 
037a	जीवितं प्रतिपद्यस्व गच्छ गन्धर्व मा शुचः ।
037c	प्रदिशत्यभयं तेऽद्य कुरुराजो युधिष्ठिरः ॥
038	गन्धर्व उवाच 
038a	जितोऽहं पूर्वकं नाम मुञ्चाम्यङ्गारपर्णताम् ।
038c	यशोहीनं न च श्लाघ्यं स्वं नाम जनसंसदि ॥
039a	साध्विमं लब्धवाँल्लाभं योऽहं दिव्यास्त्रधारिणम् ।
039c	गान्धर्व्या माययेच्छामि संयोजयितुमर्जुनम् ॥
040a	अस्त्राग्निना विचित्रोऽयं दग्धो मे रथ उत्तमः ।
040c	सोऽहं चित्ररथो भूत्वा नाम्ना दग्धरथोऽभवं ॥
041a	सम्भृता चैव विद्येयं तपसेह मया पुरा ।
041c	निवेदयिष्ये तामद्य प्राणदाय महात्मने ॥
042a	संस्तम्भयित्वा तरसा जितं शरणमागतम् ।
042c	यो रिपुं योजयेत्प्राणैः कल्याणं किं न सोऽर्हति ॥
043a	चाक्षुषी नाम विद्येयं यां सोमाय ददौ मनुः ।
043c	ददौ स विश्वावसवे मम विश्वावसुर्ददौ ॥
044a	सेयं कापुरुषं प्राप्ता गुरुदत्ता प्रणश्यति ।
044c	आगमोऽस्या मया प्रोक्तो वीर्यं प्रतिनिबोध मे ॥
045a	यच्चक्षुषा द्रष्टुमिच्छेत्त्रिषु लोकेषु किञ्चन ।
045c	तत्पश्येद्यादृशं चेच्छेत्तादृशं द्रष्टुमर्हति ॥
046a	एकपादेन षण्मासान्स्थितो विद्यां लभेदिमाम् ।
046c	अनुनेष्याम्यहं विद्यां स्वयं तुभ्यं व्रते कृते ॥
047a	विद्यया ह्यनया राजन्वयं नृभ्यो विशेषिताः ।
047c	अविशिष्टाश्च देवानामनुभावप्रदर्शिनः ॥
048a	गन्धर्वजानामश्वानामहं पुरुषसत्तम ।
048c	भ्रातृभ्यस्तव तुभ्यं च पृथग्दाता शतं शतं ॥
049a	देवगन्धर्ववाहास्ते दिव्यवर्णा मनोजवाः ।
049c	क्षीणाक्षीणा भवन्त्येते न हीयन्ते च रंहसः ॥
050a	पुरा कृतं महेन्द्रस्य वज्रं वृत्रनिबर्हणम् ।
050c	दशधा शतधा चैव तच्छीर्णं वृत्रमूर्धनि ॥
051a	ततो भागीकृतो देवैर्वज्रभाग उपास्यते ।
051c	लोके यशोधनं किञ्चित्सैव वज्रतनुः स्मृता ॥
052a	वज्रपाणिर्ब्राह्मणः स्यात्क्षत्रं वज्ररथं स्मृतम् ।
052c	वैश्या वै दानवज्राश्च कर्मवज्रा यवीयसः ॥
053a	क्षत्रवज्रस्य भागेन अवध्या वाजिनः स्मृताः ।
053c	रथाङ्गं वडबा सूते शूराश्चाश्वेषु ये मताः ॥
054a	कामवर्णाः कामजवाः कामतः समुपस्थिताः ।
054c	इति गन्धर्वजाः कामं पूरयिष्यन्ति मे हयाः ॥
055	अर्जुन उवाच 
055a	यदि प्रीतेन मे दत्तं संशये जीवितस्य वा ।
055c	विद्याधनं श्रुतं वाऽपि न तद्गन्धर्व रोचये ॥
055	गन्धर्व उवाच 
056a	संयोगो वै प्रीतिकरो महत्सु प्रतिदृश्यते ।
056c	जीवितस्य प्रदानेन प्रीतो विद्यां ददामि ते ॥
057a	त्वत्तोऽप्यहं ग्रहीष्यामि अस्त्रमाग्नेयमुत्तमम् ।
057c	तथैव योग्यं बीभत्सो चिराय मरतर्षभ ॥
058	अर्जुन उवाच 
058a	त्वत्तोऽस्त्रेण वृणोम्यश्वान्संयोगः शाश्वतोऽस्तुनौ ।
058c	सखे तद्ब्रूहि गन्धर्व युष्मभ्यो यद्भयं भवेत् ॥
059a	कारणं ब्रूहि गन्धर्व किं तद्येन स्म धर्षिताः ।
059c	यान्तो वेदविदः सर्वे सन्तो रात्रावरिन्दमाः ॥
060	गन्धर्व उवाच 
060a	अनग्नयोऽनाहुतयो न च विप्रपुरस्कृताः ।
060c	यूयं ततो धर्षिताः स्थ मया वै पाण्डुनन्दनाः ॥
061a	`यक्षराक्षसगन्धर्वपिशाचपतगोरगाः ।
061c	धर्षन्ति नरव्याघ्र न ब्राह्मणपुरस्कृतान् ॥
062a	जानतापि मया तस्मात्तेजश्चाभिजनं च वः ।
062c	इयमग्निमतां श्रेष्ठ धर्षिता वै पुरागतिः ॥
063a	को हि वस्त्रिषु लोकेषु न वेद भरतर्षभ ।
063c	स्वैर्गुणैर्विस्तृतं श्रीमद्यशोऽग्र्यं भूरिवर्चसाम्' ॥
064a	यक्षराक्षसगन्धर्वाः पिशाचोरगदानवाः ।
064c	विस्तरं कुरुवंशस्य धीमन्तः कथयन्ति ते ॥
065a	नारदप्रभृतीनां तु देवर्षीणां मया श्रुतम् ।
065c	गुणान्कथयतां वीर पूर्वेषां तव धीमताम् ॥
066a	स्वयं चापि मया दृष्टश्चरता सागराम्बराम् ।
066c	इमां वसुमतीं कृत्स्नां प्रभावः सुकुलस्य ते ॥
067a	वेदे धनुषि चाचार्यमभिजानामि तेऽर्जुन ।
067c	विश्रुतं त्रिषु लोकेषु भारद्वाजं यशस्विनम् ॥
068a	`सर्ववेदविदां श्रेष्ठं सर्वशस्त्रभृतां वरम् ।
068c	द्रोणमिष्वस्त्रकुशलं धनुष्यङ्गिरसां  वरम् ॥'
069a	धर्मं वायुं च शक्रं च विजानाम्यश्विनौ तथा ।
069c	पाण्डुं च कुरुशार्दूल षडेतान्कुरुवर्धनान् ।
069e	पितॄनेतानहं पार्थ देवमानुषसत्तमान् ॥
070a	दिव्यात्मानो महात्मानः सर्वशस्त्रभृतां वराः ।
070c	भवन्तो भ्रातरः शूराः सर्वे सुचरितव्रताः ॥
071a	उत्तमां च मनोबुद्धिं भवतां भावितात्मनाम् ।
071c	जानन्नपि च वः पार्थ कृतवानिह धर्षणाम् ॥
072a	स्त्रीसकाशे च कौरव्य न पुमान्क्षन्तुमर्हति ।
072c	धर्षणामात्मनः पश्यन्ब्राहुद्रविणमाश्रितः ॥
073a	नक्तं च बलमस्माकं भूय एवाभिवर्धते ।
073c	यतस्ततो मां कौन्तेय सदारं मन्युराविशत् ॥
074a	सोऽहं त्वयेह विजितः सङ्ख्ये तापत्यवर्धन ।
074c	येन तेनेह विधिना कीर्त्यमानं निबोध मे ॥
075a	ब्रह्मचर्यं परो धर्मः स चापि नियतस्त्वयि ।
075c	यस्मात्तस्मादहं पार्थ रणेऽस्मि विजितस्त्वया ॥
076a	यस्तु स्यात्क्षत्रियः कश्चित्कामवृत्तः परन्तप ।
076c	नक्तं च युधि युध्येत न स जीवेत्कथञ्चन ॥
077a	यस्तु स्यात्कामवृत्तोऽपि पार्थ ब्रह्मपुरस्कृतः ।
077c	जयेन्नक्तञ्चरान्सर्वान्स पुरोहितधूर्गतः ॥
078a	तस्मात्तापत्य यत्किञ्चिन्नृणां श्रेय इहेप्सितम् ।
078c	तस्मिन्कर्मणि योक्तव्या दान्तात्मानः पुरोहिताः ॥
079a	वेदे षडङ्गे निरताः शुचयः सत्यवादिनः ।
079c	धर्मात्मानः कृतात्मानः स्युर्नृपाणां पुरोहिताः ॥
080a	जयश्च नियतो राज्ञः स्वर्गश्च तदनन्तरम् ।
080c	यस्य स्याद्धर्मविद्वाग्मी पुरोधाः शीलवाञ्शुचिः ॥
081a	लाभं लब्धुमलब्धं वा लब्धं वा परिरक्षितुम् ।
081c	पुरोहितं प्रकुर्वीत राजा गुणसमन्वितम् ॥
082a	पुरोहितमते तिष्ठेद्य इच्छेद्भूतिमात्मनः ।
082c	प्राप्तुं वसुमतीं सर्वां सर्वशः सागराम्बराम् ॥
083a	न हि केवलशौर्येण तापत्याभिजनेन च ।
083c	जयेदब्राह्मणः कश्चिद्भूमिं भूमिपतिः क्वचित् ॥
084a	तस्मादेवं विजानीहि कुरूणां वंशवर्धन ।
084c	ब्राह्मणप्रमुखं राज्यं शक्यं पालयितुं चिरम् ॥ ॥

इति श्रीमन्महाभारते आदिपर्वणि चैत्ररथपर्वणि षडशीत्यधिकशततमोऽध्यायः ॥ 186 ॥

1-186-3 सोमाश्रयश्चन्द्रधरो रुद्रस्तस्य स्थानं सोमाश्रयायणम् ॥
 1-186-8 पूर्वरात्रागमेषु पश्चिमायां दिशि अर्धास्तमितार्कमण्डलरूपा या सन्ध्या संरज्यते रक्ता भवति तस्यां मुहूर्तं प्रस्थानकालमशीतिभिर्लवैर्निमेषार्धैर्हीनं प्रचक्षते ॥
 1-186-9 तदेव मुहूर्तं यक्षादीनां कर्मचारेषु विहितमन्यन्मनुष्याणां कर्मचारेषु स्मृतमित्यन्वयः । सन्ध्यायामशीतिलवोपरि रात्रौ यक्षादीनामेव सञ्चारकालः अन्यदहर्मनुष्याणामित्यर्थः ॥ 
1-186-15 शृङ्गिणः अभिचारिकाः ॥ 
1-186-21 एकवप्रा एकमाकाशरूपं वप्रं यस्याः सा ॥ 
1-186-36 स्त्री नाथो रक्षिता यस्य तम् ॥ 
1-186-38 अङ्गारवद्भास्वरं दुःस्पर्शं च पर्णं वाहनं रथो यस्य सोऽङ्गारपर्णस्तस्य भावस्तत्ताम् ॥
 1-186-41 क्षीणाश्चाऽक्षीणाश्च क्षीणाक्षीणाः वृद्धास्तरुणा वा एते न भवन्ति रंहसो वेगाच्च न हीयन्ते इति नकारानुषङ्गेण योज्यम् । क्षीणे क्षीणे इति घ. पाठः ॥ 
1-186-51 तस्य भागः पृथग्भूतः सर्वैर्भूतैरुपास्यते इति ङ. पाठः ॥ 
1-186-52 वज्रपाणिः पाणिः वज्रं यस्य सः । एवमेव वज्ररथमित्यपि ॥
 1-186-53 रथाङ्गं च तथा सूतो धनुश्च भरतर्षभ इति ङ. पाठः ॥ 
1-186-57 तथैव सख्यं बीभत्सो इति ङ. पाठः ॥ 
1-186-58 अस्त्रेणास्त्रं वृणे त्वत्तः यद्भयं त्यजेत् इति ङ. पाठः ॥ 
1-186-60 अनग्नयो दारहीनत्वात् । अनाहुतयः समावृतत्वात् । आश्रमविशेषहीनो ब्राह्मणो धर्षणीय इत्यर्थः ॥ 
1-186-76 कामवृत्तः  कृतदारः ॥ 
1-186-81 लाभं लब्धव्यं धनम् । अलब्धस्य च लाभाय लब्धस्य परिरक्षणे इति ङ. पाठः ॥ षडशीत्यधिकशततमोऽध्यायः ॥ 186 ॥
