अध्यायः 126

विदुरस्य विवाहः पुत्रोत्पत्तिश्च ॥ 1 ॥ व्यासस्य वरेण गान्धार्यां धृतराष्ट्राद्गर्भोत्पत्तिः ॥ 2 ॥ पाण्डोः पुत्रोत्पत्तौ चिन्ता ॥ 3 ॥
KK0107126001	वैशम्पायन उवाच ।
KK0107126001a	अथ पारसवीं कन्यां देवकस्य महीपतेः ।
KK0107126001c	रूपयौवनसम्पन्नां स सुश्रावापगासुतः ॥
KK0107126002a	ततस्तु वरयित्वा तामानीय भरतर्षभः ।
KK0107126002c	विवाहं कारयामास विदुरस्य महामतेः ॥
KK0107126003a	तस्यां चोत्पादयामास विदुरः कुरुनन्दन ।
KK0107126003c	पुत्रान्विनयसम्पन्नानात्मनः सदृशान्गुणैः ॥
KK0107126004a	ततः पुत्रशतं जज्ञे गान्धार्या जनमेजय ।
KK0107126004c	धृतराष्ट्रस्य वैश्यायामेकश्चापि शतात्परः ॥
KK0107126005a	पाण्डोः कृन्त्यां च माद्र्यां च पुत्राः पञ्च महारथाः ।
KK0107126005c	देवेभ्यः समपद्यन्त सन्तानाय कुलस्य वै ॥
KK0107126006	जनमेजय उवाच ।
KK0107126006a	कथं पुत्रशतं जज्ञे गान्धार्यां द्विजसत्तम ।
KK0107126006c	कियता चैव कालेन तेषामायुश्च किं परम् ॥
KK0107126007a	कथं चैकः स वैश्यायां धृतराष्ट्रसुतोऽभवत् ।
KK0107126007c	कथं च सदृशीं भार्यां गान्धारीं धर्मचारिणीम् ॥
KK0107126008a	आनुकूल्ये वर्तमानां धृतराष्ट्रोऽत्यवर्तत ।
KK0107126008c	कथं च शप्तस्य सतः पाण्डोस्तेन महात्मना ॥
KK0107126009a	समुत्पन्ना दैवतेभ्यः पुत्राः पञ्च महारथाः ।
KK0107126009c	एतद्विद्वन्यथान्यायं विस्तरेण तपोधन ॥
KK0107126010a	कथयस्व न मे तृप्तिः कथ्यमानेषु बन्धुषु ।
KK0107126010	वैशम्पायन उवाच ।
KK0107126010c	ऋषिं बुभुक्षितं श्रान्तं द्वैपायनमुपस्थितम् ॥
KK0107126011a	तोषयामास गान्धारी व्यासस्तस्यै वरं ददौ ।
KK0107126011c	सा वव्रे सदृशं भर्तुः पुत्राणां शतमात्मनः ॥
KK0107126012ac	ततः कालेन सा गर्भमगृह्णाज्ज्ञानचक्षुषः ॥
KK0107126013a	गान्धार्यामाहिते गर्भे पाण्डुरम्बालिकासुतः ।
KK0107126013c	अगच्छत्परमं दुःखमपत्यार्थमरिन्दम ॥
KK0107126014a	गर्भिण्यामथ गान्धार्यां पाण्डुः परमदुःखितः ।
KK0107126014c	मृगाभिशापादात्मानं शोचन्नुपरतक्रियः ॥
KK0107126015a	स गत्वा तपसा सिद्धिं विश्वामित्रो यथा भुवि ।
KK0107126015c	देहान्यासे कृतमना इदं वचनमब्रवीत् ॥
KK0107126016	पाण्डुरुवाच ।
KK0107126016a	चतुर्भिर्ऋणवानित्थं जायते मनुजो भुवि ।
KK0107126016c	पितृदेवमनुष्याणामृषीणामथ भामिनि ॥
KK0107126017a	एतेभ्यस्तु यथाकालं यो न मुच्येत धर्मवित् ।
KK0107126017c	न तस्य लोकाः सन्तीति तता लोकविदो विदुः ॥
KK0107126018a	यज्ञेन देवान्प्रीणाति स्वाध्यायात्तपसा ऋषीन् ।
KK0107126018c	पुत्रैः श्राद्धैरपि पितॄनानृशंस्येन मानवान् ॥
KK0107126019a	ऋषिदेवमनुष्याणामृणान्मुक्तोऽस्मि धर्मतः ।
KK0107126019c	पितॄणां तु न मुक्तोऽस्मि तच्च तेभ्यो विशिष्यते ॥
KK0107126020a	देहनाशे भवेन्नाशः पितॄणामेष निश्चयः ।
KK0107126020c	इतरेषां त्रयाणां तु नाशे ह्यात्मा विनश्यति ॥
KK0107126021a	इह तस्मात्प्रजालाभे प्रयतन्ते द्विजोत्तमाः ।
KK0107126021c	यथैवाहं पितुः क्षेत्रे सृष्टस्तेन महात्मना ॥
KK0107126022a	तथैवास्मिन्मम क्षेत्रे कथं सृज्येत वै प्रजा ।
KK0107126022	वैशम्पायन उवाच ।
KK0107126022c	स समानीय कुन्तीं च माद्रीं च भरतर्षभः ॥
KK0107126023a	आचष्ट पुत्रलाभस्य व्युष्टिं सर्वक्रियाधिकाम् ।
KK0107126023c	उत्तमादवराः पुंसः काङ्क्षन्तो पुत्रमापदि ॥
KK0107126024a	अपत्यं धर्मफलदं श्रेष्ठादिच्छन्ति साधवः ।
KK0107126024c	अनुनीय तु ते सम्यङ्महाब्राह्मणसंसदि ।
KK0107126024e	ब्राह्मणं गुणवन्तं हि चिन्तयामास धर्मवित् ॥
KK0107126025a	सोऽब्रवीद्विजने कुन्तीं धर्मपत्नीं यशस्विनीम् ।
KK0107126025c	अपत्योत्पादने यत्नमापदि त्वं समर्थय ॥
KK0107126026a	अपत्यं नाम लोकेषु प्रतिष्ठा धर्मसंहिता ।
KK0107126026c	इति कुन्ति विदुर्धीराः शाश्वतं धर्मवादिनः ॥
KK0107126027a	इष्टं दत्तं तपस्तप्तं नियमश्च स्वनुष्ठितः ।
KK0107126027c	सर्वमेवानपत्यस्य न पावनमिहोच्यते ॥
KK0107126028a	सोऽहमेवं विदित्वैतत्प्रपश्यामि शुचिस्मिते ।
KK0107126028c	अनपत्यः शुभाँल्लोकान्नप्राप्स्यामीति चिन्तयन् ॥
KK0107126029a	`अनपत्यो हि मरणं कामये नैव जीवितम् ।'
KK0107126029c	मृगाभिशापं जानासि विजने मम केवलम् ।
KK0107126029e	नृशंसकर्मणा कृत्स्नं यथा ह्युपहतं तथा ॥
KK0107126030a	इमे वै बन्धुदायादाः षट् पुत्रा धर्मदर्शने ।
KK0107126030c	षडेवाबन्धुदायादाः पुत्रास्ताञ्छृणु मे पृथे ॥
KK0107126031a	स्वयञ्जातः प्रणीतश्च परिक्रीतश्च यः सुतः ।
KK0107126031c	पौनर्भवश्च कानीनः स्वैरिण्यां यश्च जायते ॥
KK0107126032a	दत्तः क्रीतः कृत्रिमश्च उपगच्छेत्स्वयं च यः ।
KK0107126032c	सहोढो ज्ञातिरेताश्च हीनयोनिधृतश्च यः ॥
KK0107126033a	पूर्वपूर्वतमाभावं मत्त्वा लिप्सेत वै सुतम् ।
KK0107126033c	उत्तमाद्देवरात्पुंसः काङ्क्षन्ते पुत्रमापदि ॥
KK0107126034a	अपत्यं धर्मफलदं श्रेष्ठं विन्दन्ति मानवाः ।
KK0107126034c	आत्मशुक्रादपि पृथे मनुः स्वायम्भुवोऽब्रवीत् ॥
KK0107126035ac	तस्मात्प्रहेष्याम्यद्य त्वां हीनः प्रजननात्स्वयम् ॥
KK0107126036a	सदृशाच्छ्रेयसो वा त्वं विद्ध्यपत्यं यशस्विनि ।
KK0107126036c	शृणु कुन्ति कथामेतां शारदण्डायिनीं प्रति ॥
KK0107126037a	`या हि ते भगिनी साध्वी श्रुतसेना यशस्विनी ।
KK0107126037c	उवाह तां तु कैकेयः शारदाण्डायनिर्महान् ॥'
KK0107126038a	सा वीरपत्नी गुरुणा नियुक्ता पुत्रजन्मनि ।
KK0107126038c	पुष्पेण प्रयता स्नाता निशि कुन्ति चतुष्पथे ॥
KK0107126039a	वरयित्वा द्विजं सिद्धं हुत्वा पुंसवनेऽनलम् ।
KK0107126039c	कर्मण्यवसिते तस्मिन्सा तेनैव सहावसत् ॥
KK0107126040a	तत्र त्रीञ्जनयामास दुर्जयादीन्महारथान् ।
KK0107126040c	तथा त्वमपि कल्याणि ब्राह्मणात्तपसाधिकात् ।
KK0107126040e	मन्नियोगाद्यत क्षिप्रमपत्योत्पादनं प्रति ॥ ॥

इति श्रीमन्महाभारते आदिपर्वणि सम्भवपर्वणि षड्विंशत्यधिकशततमोऽध्यायः ॥ 126 ॥

1-126-26 धर्मसंहिता धर्ममयी ॥ 1-126-30 धर्मदर्शने धर्मशास्त्रे उक्ता इति शेषः । बन्धुदायादारिक्थहराः । अबन्धुदायादास्तदन्ये ॥ 1-126-35 प्रहेष्यामि गतिवृद्धिकर्मणो हिनोते रूपम् । अद्येति क्षिप्रवचनसंयोगाल्लृट् । त्वां शरणं गतोऽस्मि वर्धयामि वेति चार्थः ॥ 1-126-36 विद्धि लभस्व । शारदण्डायनेर्भार्याम् ॥ 1-126-38 गुरुणा भर्त्रा । पुष्पेण आर्तवेन निमित्तेन स्नाता ॥ 1-126-40 यत यतस्व ॥ षड्विंशत्यधिकशततमोऽध्यायः ॥ 126 ॥
