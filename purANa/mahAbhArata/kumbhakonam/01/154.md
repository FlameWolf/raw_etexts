अध्यायः 154

(अथ जतुगृहपर्व ॥ 8 ॥)

सङ्ग्रहेण जतुगृहदाहकथनम् ॥ 1 ॥ पुनर्विस्तरेण जतुगृहदाहकथनारम्भः ॥ 2 ॥ दुर्योधनधृतराष्ट्रसंवादः ॥ 3 ॥
KK0108154001	वैशम्पायन उवाच
KK0108154001a	कणिकस्य मतं श्रुत्वा कार्त्स्न्येन भरतर्षभ ।
KK0108154001c	दुर्योधनश्च कर्णश्च शकुनिश्चापि सौबलः ।
KK0108154001e	दुशासनचतुर्थास्ते मन्त्रयामासुरेकदा ॥
KK0108154002a	ते कौरव्यमनुज्ञाप्य धृतराष्ट्रं नराधिपम् ।
KK0108154002c	दहने तु सपुत्रायाः कुन्त्या बुद्धिमकारयन् ॥
KK0108154003a	तेषामिङ्गितभावज्ञो विदुरस्तत्त्वदर्शिवान् ।
KK0108154003c	आकारेण च तं मन्त्रं बुबुधे दुष्टचेतसाम् ॥
KK0108154004a	ततो विदितवेद्यात्मा पाण्डवानां हिते रतः ।
KK0108154004c	पलायने मतिं चक्रे कुन्त्याः पुत्रैः सहानघः ॥
KK0108154005a	ततो वातसहां नावं यन्त्रयुक्तां पताकिनीम् ।
KK0108154005c	ऊर्मिक्षमां दृढां कृत्वा कुन्तीमिदमुवाच ह ॥
KK0108154006a	एष जातः कुलस्यास्य कीर्तिवंशप्रणाशनः ।
KK0108154006c	धृतराष्ट्रः परीतात्मा धर्मं त्यजति शाश्वतम् ॥
KK0108154007a	इयं वारिपथे युक्ता तरङ्गपवनक्षमा ।
KK0108154007c	नौर्यया मृत्युपाशात्त्वं सपुत्रा मोक्ष्यसे शुभे ॥
KK0108154008a	तच्छ्रुत्वा व्यथिता कुन्ती पुत्रैः सह यशस्विनी ।
KK0108154008c	नावमारुह्य गङ्गायां प्रययौ भरतर्षभ ॥
KK0108154009a	ततो विदुरवाक्येन नावं विक्षिप्य पाण्डवाः ।
KK0108154009c	धनं चादाय तैर्दत्तमरिष्टं प्राविशन्वनम् ॥
KK0108154010a	निषादी पञ्चपुत्रा तु जातेषु तत्र वेश्मनि ।
KK0108154010c	कारणाभ्यागता दग्धा सह पुत्रैरनागसा ॥
KK0108154011a	स च म्लेच्छाधमः पापो दग्धस्तत्र पुरोचनः ।
KK0108154011c	वञ्चिताश्च दुरात्मानो धार्तराष्ट्राः सहानुगाः ॥
KK0108154012a	अविज्ञाता महात्मानो जनानामक्षतास्तथा ।
KK0108154012c	जनन्या सह कौन्तेया मुक्ता विदुरमन्त्रिताः ॥
KK0108154013a	ततस्तस्मिन्पुरे लोका नगरे वारणावते ।
KK0108154013c	दृष्ट्वा जतुगृहं दग्धमन्वशोचन्त दुःखिताः ॥
KK0108154014a	प्रेषयामासू राजानं यथावृत्तं निवेदितुम् ।
KK0108154014c	संवृतस्ते महान्कामः पाण्डवान्दग्धवानसि ॥
KK0108154015a	सकामो भव कौरव्य भुङ्क्ष्व राज्यं सपुत्रकः ।
KK0108154015c	तच्छ्रुत्वा धृतराष्ट्रस्तु सहपुत्रेण शोचयन् ॥
KK0108154016a	प्रेतकार्याणि च तथा चकार सह बान्धवैः ।
KK0108154016c	पाण्डवानां तथा क्षत्ता भीष्मश्च कुरुसत्तमः ॥
KK0108154017	जनमेजय उवाच 
KK0108154017a	पुनर्विस्तरशः श्रोतुमिच्छामि द्विजसत्तम ।
KK0108154017c	दाहं जतुगृहस्यैव पाण्डवानां च मोक्षणम् ॥
KK0108154018a	सुनृशंसमिदं कर्म तेषां क्रूरोपसंहितम् ।
KK0108154018c	कीर्तयस्व यथावृत्तं परं कौतूहलं मम ॥
KK0108154019	वैशम्पायन उवाच 
KK0108154019a	शृणु विस्तरशो राजन्वदतो मे परन्तप ।
KK0108154019c	दाहं जतुगृहस्यैतत्पाण्डवानां च मोक्षणम् ॥
KK0108154020	वैशम्पायन उवाच 
KK0108154020a	ततो दुर्योधनो राजा धृतराष्ट्रमभाषत ।
KK0108154020c	पाण्डवेभ्यो भयं नः स्यात्तान्विवासयतां भवान् ।
KK0108154020e	निपुणेनाभ्युपायेन नगरं वारणावतम् ॥
KK0108154021a	धृतराष्ट्रस्तु पुत्रेण श्रुत्वा वचनमीरितम् ।
KK0108154021c	मुहूर्तमिव सञ्चिन्त्य दुर्योधनमथाब्रवीत् ॥
KK0108154022a	धर्मनित्यः सदा पाण्डुस्तथा धर्मपरायणः ।
KK0108154022c	सर्वेषु ज्ञातिषु तथा मयि त्वासीद्विशेषतः ॥
KK0108154023a	नासौ किञ्चिद्विजानाति भोजनादिचिकीर्षितम् ।
KK0108154023c	निवेदयति नित्यं हि मम राज्यं धृतव्रतः ॥
KK0108154024a	तस्य पुत्रो यथा पाण्डुस्तथा धर्मपरायणः ।
KK0108154024c	गुणवान्लोकविख्यातः पौरवाणां सुसम्मतः ॥
KK0108154025a	स कथं शक्यतेऽस्माभिरपाकर्तुं बलादितः ।
KK0108154025c	पितृपैतामाहाद्राज्यात्ससहायो विशेषतः ॥
KK0108154026a	भृता हि पाण्डुनाऽमात्या बलं च सततं भृतम् ।
KK0108154026c	भृताः पुत्राश्च पौत्राश्च तेषामपि विशेषतः ॥
KK0108154027a	ते पुरा सत्कृतास्तात पाण्डुना नागरा जनाः ।
KK0108154027c	कथं युधिष्ठिरस्यार्थे न नो हन्युः सबान्धवान् ॥
KK0108154028	दुर्योधन उवाच 
KK0108154028a	एवमेतन्मया तात भावितं दोषमात्मनि ।
KK0108154028c	दृष्ट्वा प्रकृतयः सर्वा अर्थमानेन पूजिताः ॥
KK0108154029a	ध्रुवमस्मत्सहायास्ते भविष्यन्ति प्रधानतः ।
KK0108154029c	अर्थवर्गः सहामात्यो मत्संस्थोऽद्य महीपते ॥
KK0108154030a	स भवान्पाण्डवानाशु विवासयितुमर्हति ।
KK0108154030c	मृदुनैवाभ्युपायेन नगरं वारणावतम् ॥
KK0108154031a	यदा प्रतिष्ठितं राज्यं मयि राजन्भविष्यति ।
KK0108154031c	तदा कुन्ती सहापत्या पुनरेष्यति भारत ॥
KK0108154032	धृतराष्ट्र उवाच 
KK0108154032a	दुर्योधन ममाप्येतद्धृदि सम्परिवर्तते ।
KK0108154032c	अभिप्रायस्य पापत्वान्नैवं तु विवृणोम्यहम् ॥
KK0108154033a	न च भीष्मो न च द्रोणो न च क्षत्ता न गौतमः ।
KK0108154033c	विवास्यमानान्कौन्तेयाननुमंस्यन्ति कर्हिचित् ॥
KK0108154034a	समा हि कौरवेयाणां वयं ते चैव पुत्रक ।
KK0108154034c	नैते विषममिच्छेयुर्धर्मयुक्ता मनस्विनः ॥
KK0108154035a	ते वयं कौरवेयाणामेतेषां च महात्मनाम् ।
KK0108154035c	कथं न वध्यतां तात गच्छाम जगतस्तथा ॥
KK0108154036	दुर्योधन उवाच 
KK0108154036a	मध्यस्थः सततं भीष्मो द्रोणपुत्रो मयि स्थितः ।
KK0108154036c	यतः पुत्रस्ततो द्रोणो भविता नात्र संशयः ॥
KK0108154037a	कृपः शारद्वतश्चैव यत एतौ ततो भवेत् ।
KK0108154037c	द्रोणं च भागिनेयं च न स त्यक्ष्यति कर्हिचित् ॥
KK0108154038a	क्षत्ताऽर्थबद्धस्त्वस्माकं प्रच्छन्नं संयतः परैः ।
KK0108154038c	न चैकः स समर्थोऽस्मान्पाण्डवार्थेऽधिबाधितुम् ॥
KK0108154039a	सुविस्रब्धः पाण्डुपुत्रान्सह मात्रा प्रवासय ।
KK0108154039c	वारणावतमद्यैव यथा यान्ति यथा कुरु ॥
KK0108154040a	विनिद्रकरणं घोरं हृदि शल्यमिवार्पितम् ।
KK0108154040c	शोकपावकमुद्भूतं कर्मणैतेन नाशय ॥ ॥

इति श्रीमन्महाभारते आदिपर्वणि जतुगृहपर्वणि चतुःपञ्चाशदधिकशततमोऽध्यायः ॥ 154 ॥

1-154-2 अनुज्ञाप्य पृष्ट्वा ॥ 1-154-3 इङ्गितं चेष्टितं तेन भावं चित्ताभिप्रायं जानातीति इङ्गितभावज्ञः ॥ 1-154-4 विदितवेद्यो ज्ञाततत्त्व आत्मा चित्तं यस्य ॥ 1-154-5 यन्त्रयुक्तां यन्त्रं महत्यपि वाते जलाशये नौकास्तम्भकं लोहलङ्गलमयम् ॥ 1-154-9 अरिष्टं निर्विघ्नम् ॥ 1-154-18 क्रूरेण कणिकेनोपसंहितमुपदिष्टम् ॥ चतुःपञ्चाशदधिकशततमोऽध्यायः ॥ 154 ॥
