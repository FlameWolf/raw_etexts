अध्यायः 199

अर्जुनेन अनुरूपपुरोहितसम्पादनं पृष्टेन गन्धर्वेण धौम्यवरणाभ्यनुज्ञा ॥ 1 ॥ गन्धर्वाय आग्नेयास्त्रदानम् ॥ 2 ॥ उत्कोचतीर्थे पाण्डवैः धौम्यस्य पौरोहित्ये वरणम् ॥ 3 ॥
KK0111199001	अर्जुन उवाच 
KK0111199001a	अस्माकमनुरूपो वै यः स्याद्गन्धर्व वेदवित् ।
KK0111199001c	पुरोहितस्तमाचक्ष्व सर्वं हि विदितं तव ॥
KK0111199002	गन्धर्व उवाच 
KK0111199002a	यवीयान्देवलस्यैष वने भ्राता तपस्यति ।
KK0111199002c	धौम्य उत्कोचके तीर्थे तं वृणुध्वं यदीच्छथ ॥
KK0111199003	वैशम्पायन उवाच 
KK0111199003a	ततोऽर्जुनोऽस्त्रमाग्नेयं प्रददौ तद्यथाविधि ।
KK0111199003c	गन्धर्वाय `स च प्रीतो वचनं चेदमब्रवीत् ॥
KK0111199004a	मयि सन्ति हयश्रेष्ठास्तव दास्यामि वै सखे ।
KK0111199004c	उपकारकृतं मित्रं प्रतिकारेण योजये ॥
KK0111199005a	गृह्णीष्व चाक्षुषीं विद्यामिमां भरतसत्तम ।
KK0111199005c	एवमुक्तोऽर्जुनः' प्रीतो वचनं चेदमब्रवीत् ॥
KK0111199006a	त्वय्येव तावत्तिष्ठन्तु हया गन्धर्वसत्तम ।
KK0111199006c	कार्यकाले ग्रहीष्यामः स्वस्ति तेऽस्त्विति चाब्रवीत् ॥
KK0111199007a	तेऽन्योन्यमभिसम्पूज्य गन्धर्वः पाण्डवाश्च ह ।
KK0111199007c	रम्याद्भागीरथीतीराद्यथाकामं प्रतस्थिरे ॥
KK0111199008a	तत उत्कोचकं तीर्थं गत्वा धौम्याश्रमं तु ते ।
KK0111199008c	तं वव्रुः पाण्डवा धौम्यं पौरोहित्याय भारत ॥
KK0111199009a	तान्धौम्यः प्रतिजग्राह सर्ववेदविदां वरः ।
KK0111199009c	वन्येन फलमूलेन पौरोहित्येन चैव ह ॥
KK0111199010a	ते समाशंसिरे लब्धां श्रियं राज्यं च पाण्डवाः ।
KK0111199010c	ब्राह्मणं तं पुरस्कृत्य पाञ्चालीं च स्वयंवरे ॥
KK0111199011a	पुरोहितेन तेनाथ गुरुणा सङ्गतास्तदा ।
KK0111199011c	नाथवन्तमिवात्मानं मेनिरे भरतर्षभाः ॥
KK0111199012a	स हि वेदार्थतत्त्वज्ञस्तेषां गुरुरुदारधीः ।
KK0111199012c	वेदविच्चैव वाग्मी च धौम्यः श्रीमान्द्विजोत्तमः ॥
KK0111199013a	तेजसा चैव बुद्ध्या च रूपेण यशसा श्रिया ।
KK0111199013c	मन्त्रैश्च विविधैर्धौम्यस्तुल्य आसीद्बृहस्पतेः ॥
KK0111199014a	स चापि विप्रस्तान्मेने स्वभावाभ्यधिकान्भुवि ।
KK0111199014c	तेन धर्मविदा पार्था योज्या सर्वविदा वृताः ॥
KK0111199015a	मेनिरे सहिता वीराः प्राप्तं राज्यं च पाण्डवाः ।
KK0111199015c	बुद्धिवीर्यबलोत्साहैर्युक्ता देवा इवापरे ॥
KK0111199016a	कृतस्वस्त्ययनास्तेन ततस्ते मनुजाधिपाः ।
KK0111199016c	मेनिरे सहिता गन्तुं पाञ्चाल्यास्तं स्वयंवरम् ॥ 

इति श्रीमन्महाभारते आदिपर्वणि चैत्ररथपर्वणि एकोनद्विशततमोऽध्यायः ॥ 199 ॥ ॥ समाप्तं चैत्ररथपर्व ॥सस
