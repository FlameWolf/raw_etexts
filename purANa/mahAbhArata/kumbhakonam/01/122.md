अध्यायः 122

पाण्डोर्माद्र्या विवाहः । दिग्विजयश्च ॥ 1 ॥
KK0107122001	वैशम्पायन उवाच ।
KK0107122001a	ततः शान्तनवो भीष्मो राज्ञः पाण्डोर्यशस्विनः ।
KK0107122001c	विवाहस्यापरस्यार्थे चकार मतिमान्मतिम् ॥
KK0107122002a	सोऽमात्यैः स्थविरैः सार्धं ब्राह्मणैश्च महर्षिभिः ।
KK0107122002c	बलेन चतुरङ्गेण ययौ मद्रपतेः पुरम् ॥
KK0107122003a	तमागतमभिश्रुत्य भीष्मं वाहीकपुङ्गवः ।
KK0107122003c	प्रत्युद्गम्यार्चयित्वा च पुरं प्रावेशयन्नृपः ॥
KK0107122004a	दत्त्वा तस्यासनं शुभ्रं पाद्यमर्घ्यं तथैव च ।
KK0107122004c	मधुपर्कं च मद्रेशः पप्रच्छागमनेऽर्थिताम् ॥
KK0107122005a	तं भीष्मः प्रत्युवाचेदं मद्रराजं कुरूद्वहः ।
KK0107122005c	आगतं मां विजानीहि कन्यार्थिनमरिन्दम ॥
KK0107122006a	श्रूयते भवतः साध्वी स्वसा माद्री यशस्विनी ।
KK0107122006c	तामहं वरयिष्यामि पाण्डोरर्थे यशस्विनीम् ॥
KK0107122007a	युक्तरूपो हि सम्बन्धे त्वं नो राजन्वयं तव ।
KK0107122007c	एतत्सञ्चिन्त्य मद्रेश गृहाणास्मान्यथाविधि ॥
KK0107122008a	तमेवंवादिनं भीष्मं प्रत्यभाषत मद्रपः ।
KK0107122008c	न हि मेऽन्यो वरस्त्वत्तः श्रेयानिति मतिर्मम ॥
KK0107122009a	पूर्वैः प्रवर्तितं किञ्चित्कुलेऽस्मिन्नृपसत्तमैः ।
KK0107122009c	साधु वा यदि वाऽसाधु तन्नातिक्रान्तुमुत्सहे ॥
KK0107122010a	व्यक्तं तद्भवतश्चापि विदितं नात्र संशयः ।
KK0107122010c	न च युक्तं तथा वक्तुं भवान्देहीति सत्तम ॥
KK0107122011a	कुलधर्मः स नो वीर प्रमाणं परमं च तत् ।
KK0107122011c	तेन त्वां न ब्रवीम्येतदसन्दिग्धं वचोऽरिहन् ॥
KK0107122012a	तं भीष्मः प्रत्युवाचेदं मद्रराजं जनाधिपः ।
KK0107122012c	धर्म एष परो राजन्स्वयमुक्तः स्वयम्भुवा ॥
KK0107122013a	नात्र कश्चन दोषोऽस्ति पूर्वैर्विधिरयं कृतः ।
KK0107122013c	विदितेयं च ते शल्य मर्यादा साधुसम्मता ॥
KK0107122014a	इत्युक्त्वा स महातेजाः शातकुम्भं कृताकृतम् ।
KK0107122014c	रत्नानि च विचित्राणि शल्यायादात्सहस्रशः ॥
KK0107122015a	गजानश्वान्रथांश्चैव वासांस्याभरणानि च ।
KK0107122015c	मणिमुक्ताप्रवालं च गाङ्गेयो व्यसृजच्छुभम् ॥
KK0107122016a	तत्प्रगृह्य धनं सर्वं शल्यः सम्प्रतीमानसः ।
KK0107122016c	ददौ तां समलङ्कृत्य स्वसारं कौरवर्षभे ॥
KK0107122017a	स तां माद्रीमुपादाय भीष्मः सागरगासुतः ।
KK0107122017c	आजगाम पुरीं धीमान्प्रविष्टो गजसाह्वयम् ॥
KK0107122018a	तत इष्टेऽहनि प्राप्ते मुहूर्ते साधुसम्मते ।
KK0107122018c	`विवाहं कारायामास भीष्मः पाण्डोर्महात्मनः ।'
KK0107122018e	जग्राह विधिवत्पाणिं माद्र्याः पाण्डुर्नराधिपः ॥
KK0107122019a	ततो विवाहे निर्वृत्ते स राजा कुरुनन्दनः ।
KK0107122019c	स्थापयामास तां भार्यां शुभे वेश्मनि भामिनीं ॥
KK0107122020a	स ताभ्यां व्यचरत्सार्धं भार्याभ्यां राजसत्तमः ।
KK0107122020c	कुन्त्या माद्र्या च राजेन्द्रो यथाकामं यथासुखम् ॥
KK0107122021a	ततः स कौरवो राजा विहृत्य त्रिदशा निशाः ।
KK0107122021c	जिगीषया महीं पाण्डुर्निरक्रामत्पुरात्प्रभो ॥
KK0107122022a	स भीष्मप्रमुखान्वृद्धानभिवाद्य प्रणम्य च ।
KK0107122022c	धृतराष्ट्रं च कौरव्यं तथान्यान्कुरुसत्तमान् ।
KK0107122022e	आमन्त्र्य प्रययौ राजा तैश्चैवाप्यनुमोजितः ॥
KK0107122023a	मङ्गलाचारयुक्ताभिराशीर्भिरभिनन्दितः ।
KK0107122023c	गजवाजिरथौघेन बलेन महताऽगमत् ॥
KK0107122024a	स राजा देवगर्भाभो विजिगीषुर्वसुन्धराम् ।
KK0107122024c	हृष्टपुष्टबलैः प्रायात्पाण्डुः शत्रूननेकशः ॥
KK0107122025a	पूर्वमागस्कृतो गत्वा दशार्णाः समरे जिताः ।
KK0107122025c	पाण्डुना नरसिंहेन कौरवाणां यशोभृता ॥
KK0107122026a	ततः सेनामुपादाय पाण्डुर्नानाविधध्वजाम् ।
KK0107122026c	प्रभूतहस्त्यश्वयुतां पदातिरथसङ्कुलाम् ॥
KK0107122027a	आगस्कारी महीपानां बहूनां बलदर्पितः ।
KK0107122027c	गोप्ता मगधराष्ट्रस्य दीर्घो राजगृहे हतः ॥
KK0107122028a	ततः कोशं समादाय वाहनानि च भूरिशः ।
KK0107122028c	पाण्डुना मिथिलां गत्वा विदेहाः समरे जिताः ॥
KK0107122029a	तथा काशिषु सुह्मेषु पुण्ड्रेषु च नरर्षभ ।
KK0107122029c	स्वबाहुबलवीर्येण कुरूणामकरोद्यशः ॥
KK0107122030a	तं शरौघमहाज्वालं शस्त्रार्चिषमरिन्दमम् ।
KK0107122030c	पाण्डुपावकमासाद्य व्यदह्यन्त नराधिपाः ॥
KK0107122031a	ते ससेनाः ससेनेन विध्वंसितबला नृपाः ।
KK0107122031c	पाण्डुना वशगाः कृत्वा कुरुकर्मसु योजिताः ॥
KK0107122032a	तेन ते निर्जिताः सर्वे पृथिव्यां सर्वपार्थिवाः ।
KK0107122032c	तमेकं मेनिरे शूरं देवेष्विव पुरन्दरम् ॥
KK0107122033a	तं कृताञ्जलयः सर्वे प्रणता वसुधाधिपाः ।
KK0107122033c	उपाजग्मुर्धनं गृह्य रत्नानि विविधानि च ॥
KK0107122034a	मणिमुक्ताप्रवालं च सुवर्णं रजतं बहु ।
KK0107122034c	गोरत्नान्यश्वरत्नानि रथरत्नानि कुञ्जरान् ॥
KK0107122035a	खरोष्ट्रमहिषांश्चैव यच्च किञ्चिदजाविकम् ।
KK0107122035c	कम्लाजिनरत्नानि राङ्कवास्तरणानि च ।
KK0107122035e	तत्सर्वं प्रतिजग्राह राजा नागपुराधिपः ॥
KK0107122036a	तदादाय ययौ पाण्डुः पुनर्मदितवाहनः ।
KK0107122036c	हर्षयिष्यन्स्वराष्ट्राणि पुरं च गजसाह्वयम् ॥
KK0107122037a	शान्तनो राजसिंहस्य भरतस्य च धीमतः ।
KK0107122037c	प्रनष्टः कीर्तिजः शब्दः पाण्डुना पुनराहृतः ॥
KK0107122038a	ये पुरा कुरुराष्ट्राणि जह्रुः कुरुधनानि च ।
KK0107122038c	ते नागपुरसिंहेन पाण्डुना करदीकृताः ॥
KK0107122039a	इत्यभाषन्त राजानो राजामात्याश्च सङ्गताः ।
KK0107122039c	प्रतीतमनसो हृष्टाः पौरजानपदैः सह ॥
KK0107122040a	प्रत्युद्ययुश्च तं प्राप्तं सर्वे भीष्मपुरोगमाः ।
KK0107122040c	ते नदूरमिवाध्वानं गत्वा नागपुरालयाः ॥
KK0107122041a	आवृतं ददृशुर्हृष्टा लोकं बहुविधैर्धनैः ।
KK0107122041c	नानायानसमानीतै रत्नैरुच्चावचैस्तदा ॥
KK0107122042a	हस्त्यश्वरथरत्नैश्च गोभिरुष्ट्रैस्तथाऽऽविभिः ।
KK0107122042c	नान्तं ददृशुरासाद्य भीष्मेण सह कौरवाः ॥
KK0107122043a	सोऽभिवाद्य पितुः पादौ कौसल्यानन्दवर्धनः ।
KK0107122043c	यथाऽर्हं मानयामास पौरजानपदानपि ॥
KK0107122044a	प्रमृद्य परराष्ट्राणि कृतार्थं पुनरागतम् ।
KK0107122044c	पुत्रमाश्लिष्य भीष्मस्तु हर्षादश्रूण्यवर्तयत् ॥
KK0107122045a	स तूर्यशतशङ्खानां भेरीणां च महास्वनैः ।
KK0107122045c	हर्षयन्सर्वशः पौरान्विवेश गजसाह्वयम् ॥ ॥

इति श्रीमन्महाभारते आदिपर्वणि सम्भवपर्वणि द्वाविंशत्यधिकशततमोऽध्यायः ॥ 122 ॥

1-122-8 मे वरः मम जामाता ॥ 1-122-14 शातकुम्भं काञ्चनम् । कृताकृतं घटितमघटितं च ॥ 1-122-15 व्यसृदत् प्रादात् ॥ 1-122-21 त्रिदशाः त्रिंशत् ॥ 1-122-40 नदूरमिव अदूरमिव । जयोत्साहेन मार्गश्रमाभावात् ॥ द्वाविंशत्यधिकशततमोऽध्यायः ॥ 122 ॥
