अध्यायः 048
वासुकेः तद्भगिन्याश्च संवादः ॥ 1 ॥ आस्तीकोत्पत्तिः ॥ 2 ॥ तन्नामनिर्वचनम् ॥ 3 ॥ 

KK0105048001	सौतिरुवाच । 
KK0105048001a	गतमात्रं तु भर्तारं जरत्कारुरवेदयत् ।
KK0105048001c	भ्रातुः सकाशमागत्य यथातथ्यं तपोधन ॥
KK0105048002a	ततः स भुजगश्रेष्ठः श्रुत्वा सुमहदप्रियम् ।
KK0105048002c	उवाच भगिनीं दीनां तदा दीनतरः स्वयम् ॥
KK0105048003	वासुकिरुवाच । 
KK0105048003a	जानासि भद्रे यत्कार्यं प्रदाने कारणं च यत् ।
KK0105048003c	पन्नगानां हितार्थाय पुत्रस्ते स्यात्ततो यदि ॥
KK0105048004a	स सर्पसत्रात्किल नो मोक्षयिष्यति वीर्यवान् ।
KK0105048004c	एवं पितामहः पूर्वमुक्तवांस्तु सुरैः सह ॥
KK0105048005a	अप्यस्ति गर्भः सुभगे तस्मात्ते मुनिसत्तमात् ।
KK0105048005c	न चेच्छाम्यफलं तस्य दारकर्म मनीषिणः ॥
KK0105048006a	कामं च मम न न्याय्यं प्रष्टुं त्वां कार्यमीदृशम् ।
KK0105048006c	किंतु कार्यगरीयस्त्वात्ततस्त्वाऽहमचूचुदम् ॥
KK0105048007a	दुर्वार्यतां विदित्वा च भर्तुस्तेऽतितपस्विनः ।
KK0105048007c	नैनमन्वागमिष्यामि कदाचिद्धि शपेत्स माम् ॥
KK0105048008a	आचक्ष्व भद्रे भर्तुः स्वं सर्वमेव विचेष्टितम् ।
KK0105048008c	उद्धरस्व च शल्यं मे घोरं हृदि चिरस्थितम् ॥
KK0105048009a	जरत्कारुस्ततो वाक्यमित्युक्ता प्रत्यभाषत ।
KK0105048009c	आश्वासयन्ती सन्तप्तं वासुकिं पन्नगेश्वरम् ॥
KK0105048010	जरत्कारुरुवाच । 
KK0105048010a	पृष्टो मयाऽपत्यहेतोः स महात्मा महातपाः ।
KK0105048010c	अस्तीत्युत्तरमुद्दिश्य ममेदं गतवांश्च सः ॥
KK0105048011a	स्वैरेष्वपि न तेनाहं स्मरामि वितथं वचः ।
KK0105048011c	उक्तपूर्वं कुतो राजन्सांपराये स वक्ष्यति ॥
KK0105048012a	न संतापस्त्वया कार्यः कार्यं प्रति भुजंगमे ।
KK0105048012c	उत्पत्स्यति च ते पुत्रो ज्वलनार्कसमप्रभः ॥
KK0105048013a	इत्युक्त्वा स हि मां भ्रातर्गतो भर्ता तपोधनः ।
KK0105048013c	तस्माद्व्येतु परं दुःखं तवेदं मनसि स्थितम् ॥
KK0105048014	सौतिरुवाच । 
KK0105048014a	एतच्छ्रुत्वा स नागेन्द्रो वासुकिः परया मुदा ।
KK0105048014c	एवमस्त्विति तद्वाक्यं भगिन्याः प्रत्यगृह्णत ॥
KK0105048015a	सान्त्वमानार्थदानैश्च पूजया चारुरूपया ।
KK0105048015c	सोदर्यां पूजयामास स्वसारं पन्नगोत्तमः ॥
KK0105048016a	ततः प्रववृधे गर्भो महातेजा महाप्रभः ।
KK0105048016c	यथा मोमो द्विजश्रेष्ठ शुक्लपक्षोदितो दिवि ॥
KK0105048017a	अथ काले तु सा ब्रह्मन्प्रजज्ञे भुजगस्वसा ।
KK0105048017c	कुमारं देवगर्भाभं पितृमातृभयापहम् ॥
KK0105048018a	ववृधे स तु तत्रैव नागराजनिवेशने ।
KK0105048018c	वेदांश्चाधिजगे साङ्गान्भार्गवच्यवनात्मजात् ॥
KK0105048019a	चीर्णव्रतो बाल एव बुद्धिसत्त्वगुणान्वितः ।
KK0105048019c	नाम चास्याभवत्ख्यातं लोकेष्वास्तीक इत्युत ॥
KK0105048020a	अस्तीत्युक्त्वा गतो यस्मात्पिता गर्भस्थमेव तम् ।
KK0105048020c	वनं तस्मादिदं तस्य नामास्तीकेति विश्रुतम् ॥
KK0105048021a	स बाल एव तत्रस्थश्चरन्नमितबुद्धिमान् ।
KK0105048021c	गृहे पन्नगराजस्य प्रयत्नात्परिरक्षितः ॥
KK0105048022a	भगवानिव देवेशः शूलपाणिर्हिरण्मयः ।
KK0105048022c	विवर्धमानः सर्वांस्तान्पन्नगानभ्यहर्षयत् ॥ ॥
इति श्रीमन्महाभारते आदिपर्वणि आस्तीकपर्वणि अष्टचत्वारिंशोऽध्यायः ॥ 48 ॥ 
1-48-6 अचूचुदं कार्यसिद्धिं वक्तुं प्रेरितवान् ॥ 1-48-10 ममेदं कार्यमुद्दिश्य अस्तीत्युत्तरं दत्तवानिति शेषः ॥ 1-48-11 वितथं अनृतं तेन उक्तपूर्वं न स्मरामि । सांपराये संकटे ॥ 1-48-17 प्रजज्ञे जनयामास ॥ 1-48-22 हिरण्मयः दीप्तिमान् ॥ अष्टचत्वारिंशोऽध्यायः ॥ 48 ॥ 
