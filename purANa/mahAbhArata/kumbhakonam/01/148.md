अध्यायः 148

गुरुदक्षिणात्वेन जीवतो द्रुपदस्य ग्रहणे द्रोणेनाज्ञापिते तदर्थं तेन सह सर्वशिष्याणां पाञ्चालपुरगमनम् ॥ 1 ॥ द्रुपदग्रहणाय पाण्डववर्जं गतानां कौरवाणां तेन पराजयः ॥ 2 ॥ तदनन्तरं गतेषु पाण्डवेषु अर्जुनेन द्रुपदग्रहणम् ॥ 3 ॥ जीवग्राहं गृहीत्वा भीमार्जुनाभ्यां समर्पितेन द्रुपदेन द्रोणस्य संवादः ॥ 4 ॥ द्रोणेनार्धराज्यापहारेण मुक्तस्य द्रुपदस्य पुत्रोत्पादनार्थं प्रयत्नः ॥ 5 ॥
001	वैशम्पायन उवाच ।
001a	पाण्डवान्धार्तराष्ट्रांश्च कृतास्त्रान्प्रसमीक्ष्य सः ।
001c	गुर्वर्थं दक्षिणां काले प्राप्तेऽमन्यत वै गुरुः ॥
002a	`अस्त्रशिक्षामनुज्ञातान्रङ्गद्वारमुपागतान् ।
002c	भारद्वाजस्ततस्तांस्तु सर्वानेवाभ्यभाषत ॥
003a	इच्छामि दत्तां सहितां मह्यं परमदक्षिणाम् ।
003c	एवमुक्तास्ततः सर्वे शिष्या द्रोणमथाब्रुवन् ।
003e	भगवन्किं प्रयच्छाम आज्ञापयतु नो गुरुः ॥'
004a	ततः शिष्यान्समाहूय आचार्योऽर्थमचोदयत् ।
004c	द्रोणः सर्वानशेषेण दक्षिणार्थं महीपते ॥
005a	पञ्चालराजं द्रुपदं गृहित्वा रणमूर्धनि ।
005c	पर्यानयत भद्रं वः सा स्यात्परमदक्षिणा ॥
006a	तथेत्युक्त्वा तु ते सर्वे रथैस्तूर्णं प्रहारिणः ।
006c	आचार्यधनदानार्थं द्रोणेन सहिता ययुः ॥
007a	ततोऽभिजग्मुः पञ्चालान्निघ्नन्तस्ते नरर्षभाः ।
007c	ममृदुस्तस्य नगरं द्रुपदस्य महौजसः ॥
008a	दुर्योधनश्च कर्णश्च युयुत्सुश्च महाबलः ।
008c	दुःशासनो विकर्णश्च जलसन्धः सुलोचनः ॥
009a	एते चान्ये च बहवः कुमारा बहुविक्रमाः ।
009c	अहं पूर्वमहं पूर्वमित्येवं क्षत्रियर्षभाः ॥
010a	ततो वरराथारूढाः कुमाराः सादिभिः सह ।
010c	प्रविश्य नगरं सर्वे राजमार्गमुपाययुः ॥
011a	तस्मिन्काले तु पाञ्चालः श्रुत्वा दृष्ट्वा महद्बलम् ।
011c	भ्रातृभिः सहितो राजंस्त्वरया निर्ययौ गृहात् ॥
012a	ततस्तु कृतसन्नाहा यज्ञसेनसहोदराः ।
012c	शरवर्षाणि मुञ्चन्तः प्रणेदुः सर्व एव ते ॥
013a	ततो रथेन शुभ्रेण समासाद्य तु कौरवान् ।
013c	यज्ञसेनः शरान्घोरान्ववर्ष युधि दुर्जयः ॥
014a	पूर्वमेव तु सम्मन्त्र्य पार्थो द्रोणमथाऽब्रवीत् ।
014c	दर्पोद्रेकात्कुमाराणामाचार्यं द्विजसत्तमम् ॥
015a	एषां पराक्रमस्यान्ते वयं कुर्याम साहसम् ।
015c	एतैरशक्यः पाञ्चालो ग्रहीतुं रणमूर्धनि ॥
016a	एवमुक्त्वा तु कौन्तेयो भ्रातृभिः सहितोऽनघः ।
016c	अर्धक्रोशे तु नगरादतिष्ठद्बहिरेव सः ॥
017a	द्रुपदः कौरवान्दृष्ट्वा प्राधावत समन्ततः ।
017c	शरजालेन महता मोहयन्कौरवीं चमूम् ॥
018a	तमुद्यतं रथेनैकमाशुकारिणमाहवे ।
018c	अनेकमिव सन्त्रासान्मेनिरे तत्र कौरवाः ॥
019a	द्रुपदस्य शरा घोरा विचेरुः सर्वतोदिशम् ।
019c	ततः शङ्खाश्च भेर्यश्च मृदङ्गाश्च सहस्रशः ॥
020a	प्रावाद्यन्त महाराज पञ्चालानां निवेशने ।
020c	सिंहनादश्च सञ्जज्ञे पञ्चालानां महात्मनाम् ॥
021a	धनुर्ज्यातलशब्दश्च संस्पृश्य गगनं महान् ।
021c	दुर्योधनो विकर्णश्च सुबाहुर्दीर्घलोचनः ॥
022a	दुःशाशनश्च सङ्क्रुद्धः शरवर्षैरवाकिरन् ।
022c	सोऽतिविद्धो महेष्वासः पार्षतो युधि दुर्जयः ॥
023a	व्यधमत्तान्यनीकानि तत्क्षणादेव भारत ।
023c	दुर्योधनं विकर्णं च कर्णं चापि महाबलम् ॥
024a	नानानृपसुतान्वीरान्सैन्यानि विविधानि च ।
024c	अलातचक्रवत्सर्वं चरन्बाणैरतर्पयत् ॥
025a	ततस्तु नागराः सर्वे मुसलैर्यष्टिभिस्तदा ।
025c	अभ्यवर्षन्त कौरव्यान्वर्षमाणा घना इव ॥
026a	सबालवृद्धाः काम्पिल्याः कौरवानभ्ययुस्तदा ।
026c	श्रुत्वा सुतुमुलं युद्धं कौरवानेव भारत ॥
027a	द्रवन्तिस्म नदन्तिस्म क्रोशन्तः पाण्डवान्प्रति ।
027c	पाडवास्तु स्वनं श्रुत्वा आर्तानां रोमहर्षणम् ॥
028a	अभिवाद्य ततो द्रोणं रथानारुरुहुस्तदा ।
028c	युधिष्ठिरं निवार्याशु मा युध्यस्वेति पाण्डवम् ॥
029a	माद्रेयौ चक्ररक्षौ तु फाल्गुनश्च तदाऽकरोत् ।
029c	सेनाग्रगो भीमसेनस्तदाभूद्गदया सह ॥
030a	तदा शत्रुस्वनं श्रुत्वा भ्रातृभिः सहितोऽनघः ।
030c	आयाज्जवेन कौन्तेयो रथेनानादयन्दिशः ॥
031a	पञ्चालानां ततः सेनामुद्धूतार्णवनिःस्वनाम् ।
031c	भीमसेनो महाबाहुर्दण्डपाणिरिवान्तकः ॥
032a	प्रविवेश महासेनां मकरः सागरं यथा ।
032c	`चतुरङ्गबलाकीर्णे ततस्तस्मिन्रणोत्सवे ॥'
033ac	स्वयमभ्यद्रवद्भीमो नागानीकं गदाधरः ॥
034a	स युद्धकुशलः पार्थो बाहुवीर्येण चातुलः ।
034c	अहनत्कुञ्जरानीकं गदया कालरूपधृक् ॥
035a	ते गजा गिरिसङ्काशाः क्षरन्तो रुधिरं बहु ।
035c	भीमसेनस्य गदया भिन्नमस्तकपिण्डकाः ॥
036a	पतन्ति द्विरदा भूमौ वज्रघातादिवाचलाः ।
036c	गजानश्वान्रथांश्चैव पातयामास पाण्डवः ॥
037a	पदातींश्च रथांश्चैव न्यवधीदर्जुनाग्रजः ।
037c	गोपाल इव दण्डेन यथा पशुगणान्वने ॥
038a	चालयन्रथनागांश्च सञ्चचाल वृकोदरः ।
038c	भारद्वाजप्रियं कर्तुमुद्यतः फाल्गुनस्तदा ॥
039a	पार्षतं शरजालेन क्षिपन्नागात्स पाण्डवः ।
039c	हयौघांश्च रथौघांश्च गजौघांश्च समन्ततः ॥
040a	पातयन्समरे राजन्युगान्ताग्रिरिव ज्वलन् ।
040c	ततस्ते हन्यमाना वै पञ्चालाः सृञ्जयास्तथा ॥
041a	शरैर्नानाविधैस्तूर्णं पार्थं सञ्छाद्य सर्वशः ।
041c	सिंहनादं मुखैः कृत्वा समयुध्वन्त पाण्डवम् ॥
042a	तद्युद्धमभवद्धोरं समुहाद्भुतदर्शनम् ।
042c	सिंहनादस्वनं श्रुत्वा नामृष्यत्पाकशासनिः ॥
043a	ततः किरीटी सहसा पञ्चालान्समरेऽद्रवत् ।
043c	छादयन्निषुजालेन महता मोहयन्निव ॥
044a	शीघ्रमभ्यस्यतो बाणान्संदधानस्य चानिशम् ।
044c	नान्तरं ददृशे किञ्चित्कौन्तेयस्य यशस्विनः ॥
045a	`न दिशो नान्तरिक्षं च तदा नैव च मेदिनी ।
045c	अदृश्यत महाराज तत्र किञ्चिन्न सङ्गरे ॥
046a	पाञ्चालानां कुरूणां च साधुसाध्विति निस्वनः ।
046c	तत्र तूर्यनिनादश्च शङ्खानां च महास्वनः ॥'
047a	सिंहनादश्च सञ्जज्ञे साधुशब्देन मिश्रितः ।
047c	ततः पाञ्चालराजस्तु तथा सत्यजिता सह ॥
048a	त्वरमाणोऽभिदुद्राव महेन्द्रं शम्बरो यथा ।
048c	महता शरवर्षेण पार्थः पाञ्चालमावृणोत् ॥
049a	ततो हलहलाशब्द आसीत्पाञ्चालके बले ।
049c	जिघृक्षति महासिंहे गजानामिव यूथपम् ॥
050a	दृष्ट्वा पार्थं तदायान्तं सत्यजित्सत्यविक्रमः ।
050c	पाञ्चालं वै परिप्रेप्सुर्धनञ्जयमदुद्रुवत् ॥
051a	ततस्त्वर्जुनपाञ्चालौ युद्धाय समुपागतौ ।
051c	व्यक्षोभयेतां तौ सैन्यमिन्द्रवैरोचनाविव ॥
052a	ततः सत्यजितं पार्थो दशभिर्मर्मभेदिभिः ।
052c	विव्याध बवलद्गाढं तदद्भुतमिवाभवत् ॥
053a	ततः शरशतैः पार्थं पाञ्चालः शीघ्रमार्दयत् ।
053c	पार्थस्तु शरवर्षेण च्छाद्यमानो महारथः ॥
054a	वेगं चक्रे महावेगो धनुर्ज्यामवमृज्य च ।
054c	ततः सत्यजितश्चापं छित्वा राजानमभ्ययात् ॥
055a	अथान्यद्धनुरादाय सत्यजिद्वेगवत्तरम् ।
055c	साश्वं ससूतं सरथं पार्थं विव्याध सत्वरः ॥
056a	स तं न ममृषे पार्थः पाञ्चालेनार्दितो युधि ।
056c	ततस्तस्य विनाशार्थं सत्वरं व्यसृजच्छरान् ॥
057a	हयान्ध्वजं धनुर्मुष्टिमुभौ तौ पार्ष्णिसारथी ।
057c	स तथा भिद्यमानेषु कार्मुकेषु पुनः पुनः ॥
058a	हयेषु विनिकृत्तेषु विमुखोऽभवदाहवे ।
058c	स सत्यजितमालेक्य तथा विमुखमाहवे ॥
059a	वेगेन महता राजन्नभ्यधावत पार्षतम् ।
059c	तदा चक्रे महद्युद्धमर्जुनो जयतां वरः ॥
060a	तस्य पार्थो धनुश्छित्त्वा ध्वजं चोर्व्यामपातयत् ।
060c	पञ्चभिस्तस्य विव्याध हयान्सूतं च सायकैः ॥
061a	तत उत्सृज्य तच्चापमाददानः शरावरम् ।
061c	खड्गमुद्धृत्य कौन्तेयः सिंहनादमथाकरोत् ॥
062a	पाञ्चालस्य रथस्येषामाप्लुत्य सहसाऽपतत् ।
062c	पाञ्चालरथमास्थाय अवित्रस्तो धनञ्जयः ॥
063a	विक्षोभ्याम्भोनिधिं तार्क्ष्यस्तं नागमिव सोऽग्रहीत् ।
063c	ततस्तु सर्वपाञ्चाला विद्रवन्ति दिशो दश ॥
064a	दर्शयन्सर्वसैन्यानां स बाह्वोर्बलमात्मनः ।
064c	सिंहनादस्वनं कृत्वा निर्जगाम धनञ्जयः ॥
065a	आयान्तमर्जुनं दृष्ट्वा कुमाराः सहितास्तदा ।
065c	ममृदुस्तस्य नगरं द्रुपदस्य महात्मनः ॥
066	अर्जुन उवाच ।
066a	सम्बन्धी कुरुवीराणां द्रुपदो राजसत्तमः ।
066c	मा वधीस्तद्बलं भीम गुरुदानं प्रदीयताम् ॥
067	वैशम्पायन उवाच ।
067a	भीमसेनस्तदा राजन्नर्जुनेन निवारितः ।
067c	अतृप्तो युद्धधर्मेषु न्यवर्तत महाबलः ॥
068a	ते यज्ञसेनं द्रुपदं गृहीत्वा रणमूर्धनि ।
068c	उपाजग्मुः सहामात्यं द्रोणाय भरतर्षभ ॥
069a	भग्नदर्पं हृतधनं तं तथा वशमागतम् ।
069c	स वैरं मनसा ध्यात्वा द्रोणो द्रुपदमब्रवीत् ॥
070a	विमृज्य तरसा राष्ट्रं पुरं ते मृदितं मया ।
070c	प्राप्य जीवन्रिपुवशं सखिपूर्वं किमिष्यते ॥
071a	एवमुक्त्वा प्रहस्यैनं किञ्चित्स पुनरब्रवीत् ।
071c	मा भैः प्राणभयाद्वीर क्षमिणो ब्राह्मणा वयम् ॥
072a	आश्रमे क्रीडितं यत्तु त्वया बाल्ये मया सह ।
072c	तेन संवर्धितः स्नेहः प्रीतिश्च क्षत्रियर्षभ ॥
073a	प्रार्थयेयं त्वया सख्यं पुनरेव जनाधिप ।
073c	वरं ददामि ते राजन्राज्यस्यार्धमवाप्नुहि ॥
074a	अराजा किल नो राज्ञः सखा भवितुमर्हति ।
074c	अतः प्रयतितं राज्ये यज्ञसेन मया तव ॥
075a	राजासि दक्षिणे कूले भागीरथ्याहमुत्तरे ।
075c	सखायं मां विजानीहि पाञ्चाल यदि मन्यसे ॥
076	द्रुपद उवाच ।
076a	अनाश्चर्यमिदं ब्रह्मन्विक्रान्तेषु महात्मसु ।
076c	प्रीये त्वयाऽहं त्वत्तश्च प्रीतिमिच्छामि शाश्वतीम् ॥
077	वैशम्पायन उवाच ।
077a	एवमुक्तः स तं द्रोणो मोक्षयामास भारत ।
077c	सत्कृत्य चैनं प्रीतात्मा राज्यार्धं प्रत्यपादयत् ॥
078a	माकन्दीमथ गङ्गायास्तीरे जनपदायुताम् ।
078c	सोऽध्यावसद्दीनमनाः काम्पिल्यं च पुरोत्तमम् ॥
079a	दक्षिणांश्चापि पञ्चालान्यावच्चर्मण्वती नदी ।
079c	द्रोणेन चैवं द्रुपदः परिभूयाथ पालितः ॥
080a	क्षात्रेण च बलेनास्य नापश्यत्स पराजयम् ।
080c	हीनं विदित्वा चात्मानं ब्राह्मेण स बलेनतु ॥
081a	पुत्रजन्म परीप्सन्वै पृथिवीमन्वसञ्चरत् ।
081c	अहिच्छत्रं च विषयं द्रोणः समभिपद्यत ॥
082a	एवं राजन्नहिच्छत्रा पुरीजनपदायुता ।
082c	युधि निर्जित्य पार्थेन द्रोणाय प्रतिपादिता ॥ ॥

इति श्रीमन्महाभारते आदिपर्वणि सम्भवपर्वणि अष्टचत्वारिंशदधिकशततमोऽध्यायः ॥ 148 ॥

1-148-61 शरावरं चर्म ॥ 1-148-62 ईषा रथस्य युगचक्रसंलग्नं महादारु ॥ 1-148-70 प्राप्य जीवन्नृप वशामिति ङपाठः ॥ अष्टचत्वारिंशदधिकशततमोऽध्यायः ॥ 148 ॥
