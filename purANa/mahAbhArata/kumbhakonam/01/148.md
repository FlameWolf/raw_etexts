अध्यायः 148

गुरुदक्षिणात्वेन जीवतो द्रुपदस्य ग्रहणे द्रोणेनाज्ञापिते तदर्थं तेन सह सर्वशिष्याणां पाञ्चालपुरगमनम् ॥ 1 ॥ द्रुपदग्रहणाय पाण्डववर्जं गतानां कौरवाणां तेन पराजयः ॥ 2 ॥ तदनन्तरं गतेषु पाण्डवेषु अर्जुनेन द्रुपदग्रहणम् ॥ 3 ॥ जीवग्राहं गृहीत्वा भीमार्जुनाभ्यां समर्पितेन द्रुपदेन द्रोणस्य संवादः ॥ 4 ॥ द्रोणेनार्धराज्यापहारेण मुक्तस्य द्रुपदस्य पुत्रोत्पादनार्थं प्रयत्नः ॥ 5 ॥
KK0107148001	वैशम्पायन उवाच ।
KK0107148001a	पाण्डवान्धार्तराष्ट्रांश्च कृतास्त्रान्प्रसमीक्ष्य सः ।
KK0107148001c	गुर्वर्थं दक्षिणां काले प्राप्तेऽमन्यत वै गुरुः ॥
KK0107148002a	`अस्त्रशिक्षामनुज्ञातान्रङ्गद्वारमुपागतान् ।
KK0107148002c	भारद्वाजस्ततस्तांस्तु सर्वानेवाभ्यभाषत ॥
KK0107148003a	इच्छामि दत्तां सहितां मह्यं परमदक्षिणाम् ।
KK0107148003c	एवमुक्तास्ततः सर्वे शिष्या द्रोणमथाब्रुवन् ।
KK0107148003e	भगवन्किं प्रयच्छाम आज्ञापयतु नो गुरुः ॥'
KK0107148004a	ततः शिष्यान्समाहूय आचार्योऽर्थमचोदयत् ।
KK0107148004c	द्रोणः सर्वानशेषेण दक्षिणार्थं महीपते ॥
KK0107148005a	पञ्चालराजं द्रुपदं गृहित्वा रणमूर्धनि ।
KK0107148005c	पर्यानयत भद्रं वः सा स्यात्परमदक्षिणा ॥
KK0107148006a	तथेत्युक्त्वा तु ते सर्वे रथैस्तूर्णं प्रहारिणः ।
KK0107148006c	आचार्यधनदानार्थं द्रोणेन सहिता ययुः ॥
KK0107148007a	ततोऽभिजग्मुः पञ्चालान्निघ्नन्तस्ते नरर्षभाः ।
KK0107148007c	ममृदुस्तस्य नगरं द्रुपदस्य महौजसः ॥
KK0107148008a	दुर्योधनश्च कर्णश्च युयुत्सुश्च महाबलः ।
KK0107148008c	दुःशासनो विकर्णश्च जलसन्धः सुलोचनः ॥
KK0107148009a	एते चान्ये च बहवः कुमारा बहुविक्रमाः ।
KK0107148009c	अहं पूर्वमहं पूर्वमित्येवं क्षत्रियर्षभाः ॥
KK0107148010a	ततो वरराथारूढाः कुमाराः सादिभिः सह ।
KK0107148010c	प्रविश्य नगरं सर्वे राजमार्गमुपाययुः ॥
KK0107148011a	तस्मिन्काले तु पाञ्चालः श्रुत्वा दृष्ट्वा महद्बलम् ।
KK0107148011c	भ्रातृभिः सहितो राजंस्त्वरया निर्ययौ गृहात् ॥
KK0107148012a	ततस्तु कृतसन्नाहा यज्ञसेनसहोदराः ।
KK0107148012c	शरवर्षाणि मुञ्चन्तः प्रणेदुः सर्व एव ते ॥
KK0107148013a	ततो रथेन शुभ्रेण समासाद्य तु कौरवान् ।
KK0107148013c	यज्ञसेनः शरान्घोरान्ववर्ष युधि दुर्जयः ॥
KK0107148014a	पूर्वमेव तु सम्मन्त्र्य पार्थो द्रोणमथाऽब्रवीत् ।
KK0107148014c	दर्पोद्रेकात्कुमाराणामाचार्यं द्विजसत्तमम् ॥
KK0107148015a	एषां पराक्रमस्यान्ते वयं कुर्याम साहसम् ।
KK0107148015c	एतैरशक्यः पाञ्चालो ग्रहीतुं रणमूर्धनि ॥
KK0107148016a	एवमुक्त्वा तु कौन्तेयो भ्रातृभिः सहितोऽनघः ।
KK0107148016c	अर्धक्रोशे तु नगरादतिष्ठद्बहिरेव सः ॥
KK0107148017a	द्रुपदः कौरवान्दृष्ट्वा प्राधावत समन्ततः ।
KK0107148017c	शरजालेन महता मोहयन्कौरवीं चमूम् ॥
KK0107148018a	तमुद्यतं रथेनैकमाशुकारिणमाहवे ।
KK0107148018c	अनेकमिव सन्त्रासान्मेनिरे तत्र कौरवाः ॥
KK0107148019a	द्रुपदस्य शरा घोरा विचेरुः सर्वतोदिशम् ।
KK0107148019c	ततः शङ्खाश्च भेर्यश्च मृदङ्गाश्च सहस्रशः ॥
KK0107148020a	प्रावाद्यन्त महाराज पञ्चालानां निवेशने ।
KK0107148020c	सिंहनादश्च सञ्जज्ञे पञ्चालानां महात्मनाम् ॥
KK0107148021a	धनुर्ज्यातलशब्दश्च संस्पृश्य गगनं महान् ।
KK0107148021c	दुर्योधनो विकर्णश्च सुबाहुर्दीर्घलोचनः ॥
KK0107148022a	दुःशाशनश्च सङ्क्रुद्धः शरवर्षैरवाकिरन् ।
KK0107148022c	सोऽतिविद्धो महेष्वासः पार्षतो युधि दुर्जयः ॥
KK0107148023a	व्यधमत्तान्यनीकानि तत्क्षणादेव भारत ।
KK0107148023c	दुर्योधनं विकर्णं च कर्णं चापि महाबलम् ॥
KK0107148024a	नानानृपसुतान्वीरान्सैन्यानि विविधानि च ।
KK0107148024c	अलातचक्रवत्सर्वं चरन्बाणैरतर्पयत् ॥
KK0107148025a	ततस्तु नागराः सर्वे मुसलैर्यष्टिभिस्तदा ।
KK0107148025c	अभ्यवर्षन्त कौरव्यान्वर्षमाणा घना इव ॥
KK0107148026a	सबालवृद्धाः काम्पिल्याः कौरवानभ्ययुस्तदा ।
KK0107148026c	श्रुत्वा सुतुमुलं युद्धं कौरवानेव भारत ॥
KK0107148027a	द्रवन्तिस्म नदन्तिस्म क्रोशन्तः पाण्डवान्प्रति ।
KK0107148027c	पाडवास्तु स्वनं श्रुत्वा आर्तानां रोमहर्षणम् ॥
KK0107148028a	अभिवाद्य ततो द्रोणं रथानारुरुहुस्तदा ।
KK0107148028c	युधिष्ठिरं निवार्याशु मा युध्यस्वेति पाण्डवम् ॥
KK0107148029a	माद्रेयौ चक्ररक्षौ तु फाल्गुनश्च तदाऽकरोत् ।
KK0107148029c	सेनाग्रगो भीमसेनस्तदाभूद्गदया सह ॥
KK0107148030a	तदा शत्रुस्वनं श्रुत्वा भ्रातृभिः सहितोऽनघः ।
KK0107148030c	आयाज्जवेन कौन्तेयो रथेनानादयन्दिशः ॥
KK0107148031a	पञ्चालानां ततः सेनामुद्धूतार्णवनिःस्वनाम् ।
KK0107148031c	भीमसेनो महाबाहुर्दण्डपाणिरिवान्तकः ॥
KK0107148032a	प्रविवेश महासेनां मकरः सागरं यथा ।
KK0107148032c	`चतुरङ्गबलाकीर्णे ततस्तस्मिन्रणोत्सवे ॥'
KK0107148033ac	स्वयमभ्यद्रवद्भीमो नागानीकं गदाधरः ॥
KK0107148034a	स युद्धकुशलः पार्थो बाहुवीर्येण चातुलः ।
KK0107148034c	अहनत्कुञ्जरानीकं गदया कालरूपधृक् ॥
KK0107148035a	ते गजा गिरिसङ्काशाः क्षरन्तो रुधिरं बहु ।
KK0107148035c	भीमसेनस्य गदया भिन्नमस्तकपिण्डकाः ॥
KK0107148036a	पतन्ति द्विरदा भूमौ वज्रघातादिवाचलाः ।
KK0107148036c	गजानश्वान्रथांश्चैव पातयामास पाण्डवः ॥
KK0107148037a	पदातींश्च रथांश्चैव न्यवधीदर्जुनाग्रजः ।
KK0107148037c	गोपाल इव दण्डेन यथा पशुगणान्वने ॥
KK0107148038a	चालयन्रथनागांश्च सञ्चचाल वृकोदरः ।
KK0107148038c	भारद्वाजप्रियं कर्तुमुद्यतः फाल्गुनस्तदा ॥
KK0107148039a	पार्षतं शरजालेन क्षिपन्नागात्स पाण्डवः ।
KK0107148039c	हयौघांश्च रथौघांश्च गजौघांश्च समन्ततः ॥
KK0107148040a	पातयन्समरे राजन्युगान्ताग्रिरिव ज्वलन् ।
KK0107148040c	ततस्ते हन्यमाना वै पञ्चालाः सृञ्जयास्तथा ॥
KK0107148041a	शरैर्नानाविधैस्तूर्णं पार्थं सञ्छाद्य सर्वशः ।
KK0107148041c	सिंहनादं मुखैः कृत्वा समयुध्वन्त पाण्डवम् ॥
KK0107148042a	तद्युद्धमभवद्धोरं समुहाद्भुतदर्शनम् ।
KK0107148042c	सिंहनादस्वनं श्रुत्वा नामृष्यत्पाकशासनिः ॥
KK0107148043a	ततः किरीटी सहसा पञ्चालान्समरेऽद्रवत् ।
KK0107148043c	छादयन्निषुजालेन महता मोहयन्निव ॥
KK0107148044a	शीघ्रमभ्यस्यतो बाणान्संदधानस्य चानिशम् ।
KK0107148044c	नान्तरं ददृशे किञ्चित्कौन्तेयस्य यशस्विनः ॥
KK0107148045a	`न दिशो नान्तरिक्षं च तदा नैव च मेदिनी ।
KK0107148045c	अदृश्यत महाराज तत्र किञ्चिन्न सङ्गरे ॥
KK0107148046a	पाञ्चालानां कुरूणां च साधुसाध्विति निस्वनः ।
KK0107148046c	तत्र तूर्यनिनादश्च शङ्खानां च महास्वनः ॥'
KK0107148047a	सिंहनादश्च सञ्जज्ञे साधुशब्देन मिश्रितः ।
KK0107148047c	ततः पाञ्चालराजस्तु तथा सत्यजिता सह ॥
KK0107148048a	त्वरमाणोऽभिदुद्राव महेन्द्रं शम्बरो यथा ।
KK0107148048c	महता शरवर्षेण पार्थः पाञ्चालमावृणोत् ॥
KK0107148049a	ततो हलहलाशब्द आसीत्पाञ्चालके बले ।
KK0107148049c	जिघृक्षति महासिंहे गजानामिव यूथपम् ॥
KK0107148050a	दृष्ट्वा पार्थं तदायान्तं सत्यजित्सत्यविक्रमः ।
KK0107148050c	पाञ्चालं वै परिप्रेप्सुर्धनञ्जयमदुद्रुवत् ॥
KK0107148051a	ततस्त्वर्जुनपाञ्चालौ युद्धाय समुपागतौ ।
KK0107148051c	व्यक्षोभयेतां तौ सैन्यमिन्द्रवैरोचनाविव ॥
KK0107148052a	ततः सत्यजितं पार्थो दशभिर्मर्मभेदिभिः ।
KK0107148052c	विव्याध बवलद्गाढं तदद्भुतमिवाभवत् ॥
KK0107148053a	ततः शरशतैः पार्थं पाञ्चालः शीघ्रमार्दयत् ।
KK0107148053c	पार्थस्तु शरवर्षेण च्छाद्यमानो महारथः ॥
KK0107148054a	वेगं चक्रे महावेगो धनुर्ज्यामवमृज्य च ।
KK0107148054c	ततः सत्यजितश्चापं छित्वा राजानमभ्ययात् ॥
KK0107148055a	अथान्यद्धनुरादाय सत्यजिद्वेगवत्तरम् ।
KK0107148055c	साश्वं ससूतं सरथं पार्थं विव्याध सत्वरः ॥
KK0107148056a	स तं न ममृषे पार्थः पाञ्चालेनार्दितो युधि ।
KK0107148056c	ततस्तस्य विनाशार्थं सत्वरं व्यसृजच्छरान् ॥
KK0107148057a	हयान्ध्वजं धनुर्मुष्टिमुभौ तौ पार्ष्णिसारथी ।
KK0107148057c	स तथा भिद्यमानेषु कार्मुकेषु पुनः पुनः ॥
KK0107148058a	हयेषु विनिकृत्तेषु विमुखोऽभवदाहवे ।
KK0107148058c	स सत्यजितमालेक्य तथा विमुखमाहवे ॥
KK0107148059a	वेगेन महता राजन्नभ्यधावत पार्षतम् ।
KK0107148059c	तदा चक्रे महद्युद्धमर्जुनो जयतां वरः ॥
KK0107148060a	तस्य पार्थो धनुश्छित्त्वा ध्वजं चोर्व्यामपातयत् ।
KK0107148060c	पञ्चभिस्तस्य विव्याध हयान्सूतं च सायकैः ॥
KK0107148061a	तत उत्सृज्य तच्चापमाददानः शरावरम् ।
KK0107148061c	खड्गमुद्धृत्य कौन्तेयः सिंहनादमथाकरोत् ॥
KK0107148062a	पाञ्चालस्य रथस्येषामाप्लुत्य सहसाऽपतत् ।
KK0107148062c	पाञ्चालरथमास्थाय अवित्रस्तो धनञ्जयः ॥
KK0107148063a	विक्षोभ्याम्भोनिधिं तार्क्ष्यस्तं नागमिव सोऽग्रहीत् ।
KK0107148063c	ततस्तु सर्वपाञ्चाला विद्रवन्ति दिशो दश ॥
KK0107148064a	दर्शयन्सर्वसैन्यानां स बाह्वोर्बलमात्मनः ।
KK0107148064c	सिंहनादस्वनं कृत्वा निर्जगाम धनञ्जयः ॥
KK0107148065a	आयान्तमर्जुनं दृष्ट्वा कुमाराः सहितास्तदा ।
KK0107148065c	ममृदुस्तस्य नगरं द्रुपदस्य महात्मनः ॥
KK0107148066	अर्जुन उवाच ।
KK0107148066a	सम्बन्धी कुरुवीराणां द्रुपदो राजसत्तमः ।
KK0107148066c	मा वधीस्तद्बलं भीम गुरुदानं प्रदीयताम् ॥
KK0107148067	वैशम्पायन उवाच ।
KK0107148067a	भीमसेनस्तदा राजन्नर्जुनेन निवारितः ।
KK0107148067c	अतृप्तो युद्धधर्मेषु न्यवर्तत महाबलः ॥
KK0107148068a	ते यज्ञसेनं द्रुपदं गृहीत्वा रणमूर्धनि ।
KK0107148068c	उपाजग्मुः सहामात्यं द्रोणाय भरतर्षभ ॥
KK0107148069a	भग्नदर्पं हृतधनं तं तथा वशमागतम् ।
KK0107148069c	स वैरं मनसा ध्यात्वा द्रोणो द्रुपदमब्रवीत् ॥
KK0107148070a	विमृज्य तरसा राष्ट्रं पुरं ते मृदितं मया ।
KK0107148070c	प्राप्य जीवन्रिपुवशं सखिपूर्वं किमिष्यते ॥
KK0107148071a	एवमुक्त्वा प्रहस्यैनं किञ्चित्स पुनरब्रवीत् ।
KK0107148071c	मा भैः प्राणभयाद्वीर क्षमिणो ब्राह्मणा वयम् ॥
KK0107148072a	आश्रमे क्रीडितं यत्तु त्वया बाल्ये मया सह ।
KK0107148072c	तेन संवर्धितः स्नेहः प्रीतिश्च क्षत्रियर्षभ ॥
KK0107148073a	प्रार्थयेयं त्वया सख्यं पुनरेव जनाधिप ।
KK0107148073c	वरं ददामि ते राजन्राज्यस्यार्धमवाप्नुहि ॥
KK0107148074a	अराजा किल नो राज्ञः सखा भवितुमर्हति ।
KK0107148074c	अतः प्रयतितं राज्ये यज्ञसेन मया तव ॥
KK0107148075a	राजासि दक्षिणे कूले भागीरथ्याहमुत्तरे ।
KK0107148075c	सखायं मां विजानीहि पाञ्चाल यदि मन्यसे ॥
KK0107148076	द्रुपद उवाच ।
KK0107148076a	अनाश्चर्यमिदं ब्रह्मन्विक्रान्तेषु महात्मसु ।
KK0107148076c	प्रीये त्वयाऽहं त्वत्तश्च प्रीतिमिच्छामि शाश्वतीम् ॥
KK0107148077	वैशम्पायन उवाच ।
KK0107148077a	एवमुक्तः स तं द्रोणो मोक्षयामास भारत ।
KK0107148077c	सत्कृत्य चैनं प्रीतात्मा राज्यार्धं प्रत्यपादयत् ॥
KK0107148078a	माकन्दीमथ गङ्गायास्तीरे जनपदायुताम् ।
KK0107148078c	सोऽध्यावसद्दीनमनाः काम्पिल्यं च पुरोत्तमम् ॥
KK0107148079a	दक्षिणांश्चापि पञ्चालान्यावच्चर्मण्वती नदी ।
KK0107148079c	द्रोणेन चैवं द्रुपदः परिभूयाथ पालितः ॥
KK0107148080a	क्षात्रेण च बलेनास्य नापश्यत्स पराजयम् ।
KK0107148080c	हीनं विदित्वा चात्मानं ब्राह्मेण स बलेनतु ॥
KK0107148081a	पुत्रजन्म परीप्सन्वै पृथिवीमन्वसञ्चरत् ।
KK0107148081c	अहिच्छत्रं च विषयं द्रोणः समभिपद्यत ॥
KK0107148082a	एवं राजन्नहिच्छत्रा पुरीजनपदायुता ।
KK0107148082c	युधि निर्जित्य पार्थेन द्रोणाय प्रतिपादिता ॥ ॥

इति श्रीमन्महाभारते आदिपर्वणि सम्भवपर्वणि अष्टचत्वारिंशदधिकशततमोऽध्यायः ॥ 148 ॥

1-148-61 शरावरं चर्म ॥ 1-148-62 ईषा रथस्य युगचक्रसंलग्नं महादारु ॥ 1-148-70 प्राप्य जीवन्नृप वशामिति ङपाठः ॥ अष्टचत्वारिंशदधिकशततमोऽध्यायः ॥ 148 ॥
