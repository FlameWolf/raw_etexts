अध्यायः 099

दुष्यन्तशकुन्तलाविवादः ॥ 1 ॥

KK0107099001	शकुन्तलोवाच ।
KK0107099001a	राजन्सर्षपमात्राणि परच्छिद्राणि पश्यसि ।
KK0107099001c	आत्मनो बिल्वमात्राणि पश्यन्नपि न पश्यसि ॥
KK0107099002a	मेनका त्रिदशेष्वेव त्रिदशाश्चानु मेनकाम् ।
KK0107099002c	ममैवोद्रिच्यते जन्म दुष्यन्त तव जन्मतः ॥
KK0107099003a	क्षितौ चरसि राजंस्त्वमन्तरिक्षे चराम्यहम् ।
KK0107099003c	आवयोरन्तरं पश्य मेरुसर्षपयोरिव ॥
KK0107099004a	महेन्द्रस्य कुबेरस्य यमस्य वरुणस्य च ।
KK0107099004c	भवनान्यनुसंयामि प्रभावं पश्य मे नृप ॥
KK0107099005a	`पुरा नरवरः पुत्र उर्वश्यां जनितस्तदा ।
KK0107099005c	आयुर्नाम महाराज तव पूर्वपितामहः ॥
KK0107099006a	महर्षयश्च बहवः क्षत्रियाश्च परन्तपाः ।
KK0107099006c	अप्सरःसु ऋषीणां च मातृदोषो न विद्यते ॥'
KK0107099007a	सत्यश्चापि प्रवादोऽयं प्रवक्ष्यामि च ते नृप ।
KK0107099007c	निदर्शनार्थं न द्वेषाच्छ्रुत्वा तत्क्षन्तुमर्हसि ॥
KK0107099008a	विरूपो यावदादर्शे नात्मनो वीक्षते मुखम् ।
KK0107099008c	मन्यते तावदात्मानमन्येभ्यो रूपवत्तरम् ॥
KK0107099009a	यदा तु रूपमादर्शे विरूपं सोऽभिवीक्षते ।
KK0107099009c	तदा ह्रीमांस्तु जानीयादन्तरं नेतरं जनम् ॥
KK0107099010a	अतीव रूपसम्पन्नो न कञ्चिदवमन्यते ।
KK0107099010c	अतीव जल्पन्दुर्वाचो भवतीह विहेतुकः ॥
KK0107099011a	`पांसुपातेन हृष्यन्ति कुञ्जरा मदशालिनः ।
KK0107099011c	तथा परिवदन्नन्यान्हृष्टो भवति दुर्मतिः ॥
KK0107099012a	सत्यधर्मच्युतात्पुंसः क्रुद्धादाशीविषादिव ।
KK0107099012c	सुनास्तिकोप्युद्विजते जनः किं पुनरास्तिकः ॥
KK0107099013a	स्वयमुत्पाद्य पुत्रं वै सदृशं योऽवमन्यते ।
KK0107099013c	तस्य देवाः श्रियं घ्नन्ति तत्रैनं कलिराविशेत् ॥
KK0107099014a	अभव्येऽप्यनृतेऽशुद्धे नास्तिके पापकर्मणि ।
KK0107099014c	दुराचारे कलिर्ह्याशु न कलिर्धर्मचारिषु ॥'
KK0107099015a	मूर्खो हि जल्पतां पुंसां श्रुत्वा वाचः शुभाशुभाः ।
KK0107099015c	अशुभं वाक्यमादत्ते पुरीषमिव सूकरः ॥
KK0107099016a	प्राज्ञस्तु जल्पतां पुंसां श्रुत्वा वाचः शुभाशुभाः ।
KK0107099016c	गुणवद्वाक्यमादत्ते हंसः क्षीरमिवाम्भसि ॥
KK0107099017a	`आत्मनो दुष्टभावत्वं जानन्नीचोऽप्रसन्नधीः ।
KK0107099017c	परेषामपि जानाति स्वधर्मसदृशान्गुणान् ॥
KK0107099018a	दह्यमानास्तु तीव्रेण नीचाः परयशोग्निना ।
KK0107099018c	अशक्तास्तद्गतिं गन्तुं ततो निन्दां प्रकुर्वते ॥'
KK0107099019a	अन्यान्परिवदन्साधुर्यथा हि परितप्यते ।
KK0107099019c	तथा परिवदन्नन्यान्हृष्टो भवति दुर्जनः ॥
KK0107099020a	`अपवादरता मूर्खा भवन्ति हि विशेषतः ।
KK0107099020c	नापवादरताः सन्तो भवन्ति स्म विशेषतः ॥'
KK0107099021a	अभिवाद्य यथा वृद्धान्साधुर्गच्छति निर्वृतिम् ।
KK0107099021c	एवं सज्जनमाक्रुश्य मूर्खो भवति निर्वृतः ॥
KK0107099022a	सुखं जीवन्त्यदोषज्ञा मूर्खा दोषानुदर्शिनः ।
KK0107099022c	यथा वाच्याः परैः सन्तः परानाहुस्तथाविधान् ॥
KK0107099023a	अतो हास्यतरं लोके किञ्चिदन्यन्न विद्यते ।
KK0107099023c	यदि दुर्जन इत्याहुः सज्जनं दुर्जनाः स्वयम् ॥
KK0107099024a	`दारुणाल्लोकसङ्क्लेशाद्दुःखमाप्नोत्यसंशयम् ॥
KK0107099024c	'कुलवंशप्रतिष्ठां हि पितरः पुत्रमब्रुवन् ॥
KK0107099025a	उत्तमं सर्वधर्माणां तस्मात्पुत्रं तु न त्यजेत् ।
KK0107099025c	स्वपत्नीप्रभवाँल्लब्धान्कृतान्समयवर्धितान् ॥
KK0107099026a	क्रीतान्कन्यासु चोत्पन्नान्पुत्रान्वै मनुरब्रवीत् ।
KK0107099026c	`ते च षड्वन्धुदायादाः षडदायादबान्धवाः ॥
KK0107099027a	धर्मकृत्यवहा नॄणां मनसः प्रीतिवर्धनाः ।
KK0107099027c	त्रायन्ते नरकाज्जाताः पुत्रा धर्मप्लवाः पितॄन् ॥
KK0107099028a	स त्वं नृपतिशार्दूल न पुत्रं त्यक्तुमर्हसि ।
KK0107099028c	तस्मात्पुत्रं च सत्यं च पालयस्व महीपते ॥
KK0107099029a	उभयं पालयस्वैतन्नानृतं वक्तुमर्हसि ।
KK0107099029c	'आत्मानं सत्यधर्मौ च पालयेथा महीपते ।
KK0107099029e	नरेन्द्रसिंह कपटं न हि वोढुं त्वमर्हसि ॥
KK0107099030a	वरं कूपशताद्वापी वरं वापीशतात्क्रतुः ।
KK0107099030c	वरं क्रतुशतात्पुत्रः सत्यं पुत्रशताद्वरम् ॥
KK0107099031a	अश्वमेधसहस्रं च सत्यं च तुलया धृतम् ।
KK0107099031c	अश्वमेधसहस्राद्धि सत्यमेव विशिष्यते ॥
KK0107099032a	सर्ववेदाधिगमनं सर्वतीर्थावगाहनम् ।
KK0107099032c	सत्यस्यैव च राजेन्द्र कलां नार्हति षोडशीम् ॥
KK0107099033a	नास्ति सत्यसमो धर्मो न सत्याद्विद्यते परम् ।
KK0107099033c	न हि तीव्रतरं पापमनृतादिह विद्यते ॥
KK0107099034a	राजन्सत्यं परो धर्मः सत्याच्च समयः परः ।
KK0107099034c	मात्याक्षीः समयं राजन्सत्यं सङ्गतमस्तु ते ॥
KK0107099035a	`यः पापो न विजानीयात्कर्म कृत्वा नराधिप ।
KK0107099035c	न हि तादृक्परं पापमनृतादिह विद्यते ॥
KK0107099036a	यस्य ते हृदयं वेद सत्यस्यैवानृतस्य च ।
KK0107099036c	कल्याणावेक्षणं तस्मात्कर्तुमर्हसि धर्मतः ॥
KK0107099037a	यो न कामान्न च क्रोधान्न द्रोहादतिवर्तते ।
KK0107099037c	अमित्रं वापि मित्रं वा स एवोत्तमपूरुषः ॥'
KK0107099038a	अनृतश्चेत्प्रसङ्गस्ते श्रद्दधासि न चेत्स्वयम् ।
KK0107099038c	आश्रमं गन्तुमिच्छामि त्वादृशो नास्ति सङ्गतं ॥
KK0107099039a	`पुत्रत्वे शङ्कमानस्य त्वं बुद्ध्या निश्चयं कुरु ।
KK0107099039c	गतिः स्वरः स्मृतिः सत्वं शीलं विद्या च विक्रमः ॥
KK0107099040a	धृष्णुप्रकृतिभावौ च आवर्ता रोमराजयः ।
KK0107099040c	समा यस्य यदा स्युस्ते तस्य पुत्रो न संशयः ॥
KK0107099041a	सादृश्येनोद्धृतं बिम्बं तव देहाद्विशांपते ।
KK0107099041c	तातेति भाषमाणं वै मा स्म राजन्वृथा कृथाः ॥
KK0107099042a	ऋते च गर्दभीक्षीरात्पयः पास्यति मे सुतः ।
KK0107099042c	'ऋतेपि त्वां च दुष्यन्त शैलराजावतंसिकाम् ।
KK0107099043a	चतुरन्तामिमामुर्वीं पुत्रो मे पालयिष्यति ॥
KK0107099043c	`शकुन्तले तव सुतश्चक्रवर्ती भविष्यति ।
KK0107099044a	एवमुक्तं महेन्द्रेण भविष्यति न चान्यथा ॥
KK0107099044c	साक्षित्वे बहवो ह्युक्ता देवदूतादयो मया ।
KK0107099045a	न ब्रुवन्ति तथा सत्यमुताहो नानृतं किल ॥
KK0107099045c	असाक्षिणी मन्दभाग्या गमिष्यामि यथागतम् ॥'
KK0107099046	वैशम्पायन उवाच 
KK0107099046a	एतावदुक्त्वा वचनं प्रातिष्ठत शकुन्तला ।
KK0107099046c	`तस्याः क्रोधसमुत्थोग्निः सधूमो मूर्ध्न्यदृश्यत ॥
KK0107099047a	सन्नियम्यात्मनोऽङ्गेषु ततः क्रोधाग्निमात्मजम् ।
KK0107099047c	प्रस्थितैवानवद्याङ्गी सह पुत्रेण वै वनम्' ॥ ॥

इति श्रीमन्महाभारते आदिपर्वणि सम्भवपर्वणि एकोनशततमोऽध्यायः ॥ 99 ॥
