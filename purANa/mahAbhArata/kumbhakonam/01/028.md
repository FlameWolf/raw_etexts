अध्यायः 028
*अमृताहरणार्थं गच्छतो गरुडस्य भक्ष्ययाचनम् ॥ 1 ॥ ब्राह्मणवर्जं समुद्रकुक्षिस्थनिषादभक्षणे विनताया अनुज्ञा ॥ 2 ॥
सौतिरुवाच ।
001a	इत्युक्तो गरुडः सर्पैस्ततो मातरमब्रवीत् ।
001b	गच्छाम्यमृतमाहर्तुं भक्ष्यमिच्छामि वेदितुम् ॥
002	विनतोवाच ।
002a	समुद्रकुक्षावेकान्ते निषादालयमुत्तमम् ।
002b	भवनानि निषादानां तत्र सन्ति द्विजोत्तम ॥
003a	पापिनां नष्टलोकानां निर्घृणानां दुरात्मनाम्' ।
003b	निषादानां सहस्राणि तान्भुक्त्वाऽमृतमानय ॥
004a	न च ते ब्राह्मणं हन्तुं कार्या बुद्धिः कथंचन ।
004b	अवध्यः सर्वभूतानां ब्राह्मणो ह्यनलोपमः ॥
005a	अग्निरर्को विषं शस्त्रं विप्रो भवति कोपितः ।
005b	गुरुर्हि सर्वभूतानां ब्राह्मणः परिकीर्तितः ॥
006a	एवमादिस्वरूपैस्तु सतां वै ब्राह्मणो मतः ।
006b	स ते तात न हन्तव्यः संक्रुद्धेनापि सर्वथा ॥
007a	ब्राह्मणानामभिद्रोहो न कर्तव्यः कथंचन ।
007b	न ह्येवमग्निर्नादित्यो भस्म कुर्यात्तथानघ ॥
008a	यथा कुर्यादभिक्रुद्धो ब्राह्मणः संशितव्रतः ।
008b	तदेतैर्विविधैर्लिङ्गैस्त्वं विद्यास्तं द्विजोत्तमम् ॥
009a	भूतानामग्रभूर्विप्रो वर्णश्रेष्ठः पिता गुरुः ।
009	गरुड उवाच 
009b	किंरूपो ब्राह्मणो मातः किंशीलः किंपराक्रमः ॥
010a	किंस्विदग्निनिभो भाति किंस्वित्सौम्यप्रदर्शनः ।
010b	यथाहमभिजानीयां ब्राह्मणं लक्षणैः शुभैः ॥
010a	तन्मे कारणतो मातः पृच्छतो वक्तुमर्हसि ।
011	विनतोवाच ।
011a	यस्ते कण्ठमनुप्राप्तो निगीर्णं बडिशं यथा ॥
011b	दहेदङ्गारवत्पुत्रं तं विद्याद्ब्राह्मणर्षभम् ।
012a	विप्रस्त्वया न हन्तव्यः संक्रुद्धेनापि सर्वदा ॥
012b	प्रोवाच चैनं विनता पुत्रहार्दादिदं वचः ।
013a	जठरे न च जीर्येद्यस्तं जानीहि द्विजोत्तमम् ॥
013b	पुनः प्रोवाच विनता पुत्रहार्दादिदं वचः ।
014a	जानन्त्यप्यतुलं वीर्यमाशीर्वादपरायणा ॥
014b	प्रीता परमदुःखार्ता नागैर्विप्रकृता सती ।
015	विनतोवाच ।
015a	पक्षौ ते मारुतः पातु चन्द्रसूर्यौ च पृष्ठतः ॥
015b	शिरश्च पातु वह्निस्ते वसवः सर्वतस्तनुम् ।
016a	विष्णुः सर्वगतः सर्वमङ्गानि तव चैव ह ।'
016b	अहं च ते सदा पुत्र शान्तिस्वस्तिपरायणा ॥
017a	इहासीना भविष्यामि स्वस्तिकारे रता सदा ।
017b	अरिष्टं व्रज पन्थानं पुत्र कार्यार्थसिद्धये ॥
018	सौतिरुवाच ।
018a	ततः स मातुर्वचनं निशम्य वितत्य पक्षौ नभ उत्पपात ।
018b	ततो निषादान्बलवानुपागतो बुभुक्षितः काल इवान्तकोऽपरः ॥
019a	स तान्निषादानुपसंहरंस्तदा रजः समुद्धूय नभःस्पृशं महत् ।
019b	समुद्रकुक्षौ च विशोषयन्पयः समीपजान्भूधरजान्विचालयन् ॥
020a	ततः स चक्रे महदाननं तदानिषादमार्गं प्रतिरुध्य पक्षिराट् ।
020b	ततो निषादास्त्वरिताः प्रवव्रजु-र्यतो मुखं तस्य भुजंगभोजिनः ॥
021a	तदाननं विवृतमतिप्रमाणवत्समभ्ययुर्गगनमिवार्दिताः खगाः ।
021b	सहस्रशः पवनरजोविमोहिता यथाऽनिलप्रचलितपादपे वने ॥
022a	ततः खगो वदनममित्रतापनः समाहरत्परिचपलो महाबलः ।
022b	निषूदयन्बहुविधमत्स्यजीविनो बभुक्षितो गगनचरेश्वरस्तदा ॥ ॥
इति श्रीमन्महाभारते आदिपर्वणि आस्तीकपर्वणि अष्टाविंशोऽध्यायः ॥ 28 ॥
*1-28-18 काले समये ॥ 1-28-19 भूधरजान् पर्वतजान्वृक्षान् ॥ 1-28-22 परिचपलः तेषां ग्रहणाय सर्वतो भ्रमन् ॥ अष्टाविंशोऽध्यायः ॥ 28 ॥

