अध्यायः 156

दुर्योधनादेशात् पुरोचनेन वारणावते जतुगृहनिर्माणम् ॥ 1 ॥
KK0108156001	वैशम्पायन उवाच 
KK0108156001a	धृतराष्ट्रप्रयुक्तेषु पाण्डुपुत्रेषु भारत ।
KK0108156001c	दुर्योधनः परं हर्षमगच्छत्स दुरात्मवान् ॥
KK0108156002a	`ततः सुबलपुत्रश्च कर्णदुर्योधनावपि ।
KK0108156002c	दहने सह पुत्रायाः कुन्त्या मतिमकुर्वत ।
KK0108156002e	मन्त्रयित्वा स तैः सार्धं दुरात्मा धृतराष्ट्रजः ॥'
KK0108156003a	स पुरोचनमेकान्तमानीय भरतर्षभ ।
KK0108156003c	गृहीत्वा दक्षिणे पाणौ सचिवं वाक्यमब्रवीत् ॥
KK0108156004a	ममेयं वसुसम्पूर्णा पुरोचन वसुन्धरा ।
KK0108156004c	यथैव भविता तात तथा त्वं द्रष्टुमर्हसि ॥
KK0108156005a	न हि मे कश्चिदन्योऽस्ति विश्वासिकतरस्त्वया ।
KK0108156005c	सहायो येन सन्धाय मन्त्रयेयं यथा त्वया ॥
KK0108156006a	संरक्ष तात मन्त्रं च सपत्नांश्च ममोद्धर ।
KK0108156006c	निपुणेनाभ्युपायेन यद्ब्रवीमि तथा कुरु ॥
KK0108156007a	पाण्डवा धृतराष्ट्रेण प्रेषिता वारणावतम् ।
KK0108156007c	उत्सवे विहरिष्यन्ति धृतराष्ट्रस्य शासनात् ॥
KK0108156008a	स त्वं रासभयुक्तेन स्यन्दनेनाशुगामिना ।
KK0108156008c	वारणावतमद्यैव यथा यासि तया कुरु ॥
KK0108156009a	तत्र गत्वा चतुःशालं गृहं परमसंवृतम् ।
KK0108156009c	नगरोपान्तमाश्रित्य कारयेथा महाधनम् ॥
KK0108156010a	शणसर्जरसादीनि यानि द्रव्याणि कानिचित् ।
KK0108156010c	आग्नेयान्युत सन्तीह तानि तत्र प्रदापय ॥
KK0108156011a	`बल्वजेन च सम्मिश्रं मधूच्छिष्टेन चैव हि ।
KK0108156011c	'सर्पिस्तैलवसाभिश्च लाक्षया चाप्यनल्पया ।
KK0108156011e	मृत्तिकां मिश्रयित्वा त्वं लेपं कुड्येषु दापय ॥
KK0108156012a	शणं तैलं घृतं चैव जतु दारूणि चैव हि ।
KK0108156012c	तस्मिन्वेश्मनि सर्वाणि निक्षिपेथाः समन्ततः ॥
KK0108156013a	`लाक्षाशममधूच्छिष्टवेष्टितानि मृदापि च ।
KK0108156013c	लेपयित्वा गुरूण्याशु दारुयन्त्राणि दापय ॥'
KK0108156014a	यथा च तन्न पश्येरन्परीक्षन्तोऽपि पाण्डवाः ।
KK0108156014c	आग्नेयमिति तत्कार्यमपि चान्येऽपि मानवाः ॥
KK0108156015a	वेश्मन्येवं कृते तत्र कृत्वा तान्परमार्चितान् ।
KK0108156015c	वासयेथाः पाण्डवेयान्कुन्तीं च ससुहृज्जनाम् ॥
KK0108156016a	आसनानि च दिव्यानि यानानि शयनानि न ।
KK0108156016c	निघातव्यानि पाण्डूनां यथा तुष्येच्च मे पिता ॥
KK0108156017a	यथा च तन्न जानन्ति नगरे वारणावते ।
KK0108156017c	`यथा रमेरन्विस्रब्धा नगरे वारणावते ।'
KK0108156017e	तथा सर्वं विधातव्यं यावत्कालस्य पर्ययः ॥
KK0108156018a	ज्ञात्वा च तान्सुविश्वस्ताञ्शयानानकुतोभयान् ।
KK0108156018c	अग्निस्त्वया ततो देयो द्वारतस्तस्य वेश्मनः ॥
KK0108156019a	दग्धानेवं स्वके गेहे दाहिताः पाण्डवा इति ।
KK0108156019c	न गर्हयेयुरस्मान्वै पाण्डवार्थाय कर्हिचित् ॥
KK0108156020a	स तथेति प्रतिज्ञाय कौरवाय पुरोचनः ।
KK0108156020c	प्रायाद्रासभयुक्तेन स्यन्दनेनाशुगामिना ॥
KK0108156021a	स गत्वा त्वरितं राजन्दुर्योधनमते स्थितः ।
KK0108156021c	यथोक्तं राजपुत्रेण सर्वं चक्रे पुरोचनः ॥
KK0108156022ac	`तेषां तु पाण्डवेयानां गृहं रौद्रमकल्पयत् ॥' ॥

इति श्रीमन्महाभारते आदिपर्वणि जतुगृहपर्वणि षट्पञ्चाशदधिकशततमोऽध्यायः ॥ 156 ॥

1-156-6 उद्धर उन्मूलय ॥ 1-156-10 आग्नेयान्यग्निसन्दीपकानि ॥ षट्पञ्चाशदधिकशततमोऽध्यायः ॥ 156 ॥
