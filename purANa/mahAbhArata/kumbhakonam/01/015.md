अध्यायः 015
*आस्तीकोत्पत्तिः ॥ 1 ॥ संक्षेपेण सर्पमोचनवृत्तान्तश्च ॥ 2 ॥
KK0105015001	सौतिरुवाच ।
KK0105015001a	मात्रा हि भुजगाः शप्ताः पूर्वं ब्रह्मविदां वर ।
KK0105015001b	जनमेजयस्य वो यज्ञे धक्ष्यत्यनिलसारथिः ॥
KK0105015002a	तस्य शापस्य शान्त्यर्थं प्रददौ पन्नगोत्तमः ।
KK0105015002b	स्वसारमृषये तस्मै सुव्रताय महात्मने ॥
KK0105015003a	स च तां प्रतिजग्राह विधिदृष्टेन कर्मणा ।
KK0105015003b	आस्तीको नाम पुत्रश्च तस्यां जज्ञे महामनाः ॥
KK0105015004a	तपस्वी च महात्मा च वेदवेदाङ्गपारगः ।
KK0105015004b	समः सर्वस्य लोकस्य पितृमातृभयापहः ॥
KK0105015005a	अथ दीर्घस्य कालस्य पाण्डवेयो नराधिपः ।
KK0105015005b	आजहार महायज्ञं सर्पसत्रमिति श्रुतिः ॥
KK0105015006a	तस्मिन्प्रवृत्ते सत्रे तु सर्पाणामन्तकाय वै ।
KK0105015006b	मोचयामास ताञ्शापादास्तीकः सुमहातपाः ॥
KK0105015007a	भ्रातॄंश्च मातुलांश्चैव तथैवान्यान्स पन्नगान् ।
KK0105015007b	पितॄंश्च तारयामास संतत्या तपसा तथा ॥
KK0105015008a	व्रतैश्च विविधैर्ब्रह्मन्स्वाध्यायैश्चानृणोऽभवत् ।
KK0105015008b	देवांश्च तर्पयामास यज्ञैर्विविधदक्षिणैः ॥
KK0105015009a	ऋषींश्च ब्रह्मचर्येम सन्तत्या च पितामहान् ।
KK0105015009b	अपहृत्य गुरं भारं पितॄणां संशितव्रतः ॥
KK0105015010a	जरत्कारुर्गतः स्वर्गं सहितः स्वैः पितामहैः ।
KK0105015010b	आस्तीकं च सुतं प्राप्य धर्मं चानुत्तमं मुनिः ॥
KK0105015011a	जरत्कारुः सुमहता कालेन स्वर्गमेयिवान् ।
KK0105015011b	एतदाख्यानमास्तीकं यथावत्कथितं मया ।
KK0105015011c	प्रब्रूहि भृगुशार्दूल किमन्यत्कथयामि ते ॥ ॥
इति श्रीमन्महाभारते आदिपर्वणि आस्तीकपर्वणि पञ्चदशोऽध्यायः ॥ 15 ॥
