अध्यायः 176

भिक्षाटनार्थं गतानां युधिष्ठिरादीनां गृहं प्रत्यागमनम् ॥ 1 ॥ भीमो बकं प्रति प्रेष्यत इति ज्ञातवतो युधिष्ठिरस्य सन्तापः ॥ 2 ॥ भीमसेनप्रभावकथनेन कुन्त्या कृतं युधिष्ठिराश्वासनम् ॥ 3 ॥
KK0110176001	वैशम्पायन उवाच ।
KK0110176001a	करिष्य इति भीमेन प्रतिज्ञातेऽथ भारत ।
KK0110176001c	आजग्मुस्ते ततः सर्वे भैक्षमादाय पाण्डवाः ॥
KK0110176002a	`भीमसेनं ततो दृष्ट्वा आपूर्णवदनं तथा ।
KK0110176002c	बुबोध धर्मराजस्तु हृषितं भीममच्युतम् ॥
KK0110176003a	तोषस्य कारणं यत्तु मनसाऽचिन्तयद्गुरुः ।
KK0110176003c	स समीक्ष्य तदा राजन्योद्धुकामं युधिष्ठिरः ॥'
KK0110176004a	आकारेणैव तं ज्ञात्वा पाण्डुपुत्रो युधिष्ठिरः ।
KK0110176004c	रहः समुपविश्यैकस्ततः पप्रच्छ मातरम् ॥
KK0110176005a	किं चिकीर्षत्ययं कर्म भीमो भीमपराक्रमः ।
KK0110176005c	भवत्यनुमते कच्चित्स्वयं वा कर्तुमिच्छति ॥
KK0110176006	कुन्त्युवाच 
KK0110176006a	ममैव वचनादेष करिष्यति परन्तपः ।
KK0110176006c	ब्राह्मणार्थे महत्कृत्यं मोक्षाय नगरस्य च ॥
KK0110176007a	`बकाय कल्पितं पुत्र महान्तं बलिमुत्तमम् ।
KK0110176007c	भीमो भुनक्तु सुस्पष्टमप्येकाहं तपःसुतः ॥'
KK0110176008	युधिष्ठिर उवाच 
KK0110176008a	किमिदं साहसं तीक्ष्णं भवत्या दुष्करं कृतम् ।
KK0110176008c	परित्यागं हि पुत्रस्य न प्रशंसन्ति साधवः ॥
KK0110176009a	कथं परसुतस्यार्थे स्वसुतं त्यक्तुमिच्छसि ।
KK0110176009c	लोकवेदविरुद्धं हि पुत्रत्यागात्कृतं त्वया ॥
KK0110176010a	यस्य बाहू समाश्रित्य सुखं सर्वे शयामहे ।
KK0110176010c	राज्यं चापहृतं क्षुद्रैराजिहीर्षामहे पुनः ॥
KK0110176011a	यस्य दुर्योधनो वीर्यं चिन्तयन्नमितौजसः ।
KK0110176011c	न शेते रजनीः सर्वा दुःखाच्छकुनिना सह ॥
KK0110176012a	यस्य वीरस्य वीर्येण मुक्ता जतुगृहाद्वयम् ।
KK0110176012c	अन्येभ्यश्चैव पापेभ्यो निहतश्च पुरोचनः ॥
KK0110176013a	यस्य वीर्यं समाश्रित्य वसुपूर्णां वसुन्धराम् ।
KK0110176013c	इमां मन्यामहे प्राप्तां निहत्य धृतराष्ट्रजान् ॥
KK0110176014a	तस्य व्यवसितस्त्यागो बुद्धिमास्थाय कां त्वया ।
KK0110176014c	कच्चिन्नु दुःखैर्बुद्धिस्ते विलुप्ता गतचेतसः ॥
KK0110176015	कुन्त्युवाच 
KK0110176015a	युधिष्ठिर न सन्तापस्त्वया कार्यो वृकोदरे ।
KK0110176015c	न चायं बुद्धिदौर्बल्याद्व्यवसायः कृतो मया ॥
KK0110176016a	`न च शोकेन बुद्धिः सा विलुप्ता गतचेतसः ।
KK0110176016c	'इह विप्रस्य भवने वयं पुत्र सुखोषिताः ।
KK0110176016e	अज्ञाता धार्तराष्ट्राणां सत्कृता वीतमन्यवः ॥
KK0110176017a	तस्य प्रतिक्रिया पार्थ मयेयं प्रसमीक्षिता ।
KK0110176017c	एतावानेव पुरुषः कृतं यस्मिन्न नश्यति ॥
KK0110176018a	यावच्च कुर्यादन्योऽस्य कुर्याद्बहुगुणं ततः ।
KK0110176018c	`ब्राह्मणार्थे महान्धर्मो जानामीत्थं वृकोदरे ॥'
KK0110176019a	दृष्ट्वा भीमस्य विक्रान्तं तदा जतुगृहे महत् ।
KK0110176019c	हिडिम्बस्य वधाच्चैवं विश्वासो मे वृकोदरे ॥
KK0110176020a	बाह्वोर्बलं हि भीमस्य नागायुतसमं महत् ।
KK0110176020c	येन यूयं गजप्रख्या निर्व्यूढा वारणावतात् ॥
KK0110176021a	वृकोदरेण सदृशो बलेनान्यो न विद्यते ।
KK0110176021c	यो व्यतीयाद्युधि श्रेष्ठमपि वज्रधरं स्वयम् ॥
KK0110176022a	जातमात्रः पुरा चैव ममाङ्कात्पतितो गिरौ ।
KK0110176022c	शरीरगौरवादस्य शिला गात्रैर्विचूर्णिता ॥
KK0110176023a	तदहं प्रज्ञया ज्ञात्वा बलं भीमस्य पाण्डव ।
KK0110176023c	प्रतिकार्ये च विप्रस्य ततः कृतवती मतिम् ॥
KK0110176024a	नेदं लोभान्न चाज्ञानान्न च मोहाद्विनिश्चितम् ।
KK0110176024c	बुद्धिपूर्वं तु धर्मस्य व्यवसायः कृतो मया ॥
KK0110176025a	अर्थौ द्वावपि निष्पन्नौ युधिष्ठिर भविष्यतः ।
KK0110176025c	प्रतीकारश्च वासस्य धर्मश्च चरितो महान् ॥
KK0110176026a	यो ब्राह्मणस्य साहाय्यं कुर्यादर्थेषु कर्हिचित् ।
KK0110176026c	क्षत्रियः स शुभाँल्लोकानाप्नुयादिति मे मतिः ॥
KK0110176027a	क्षत्रियस्यैव कुर्वाणः क्षत्रियो वधमोक्षणम् ।
KK0110176027c	विपुलां कीर्तिमाप्नोति लोकेऽस्मिंश्च परत्र च ॥
KK0110176028a	वैश्यस्यार्थे च साहाय्यं कुर्वाणः क्षत्रियो भुवि ।
KK0110176028c	स सर्वेष्वपि लोकेषु प्रजा रञ्जयते ध्रुवम् ॥
KK0110176029a	शूद्रं तु मोचयेद्राजा शरणार्थिनमागतम् ।
KK0110176029c	प्राप्नोतीह कुले जन्म सद्द्रव्ये राजपूजिते ॥
KK0110176030a	एवं मां भगवान्व्यासः पुरा पौरवनन्दन ।
KK0110176030c	प्रोवाचासुकरप्रज्ञस्तस्मादेवं चिकीर्षितम् ॥ ॥

इति श्रीमन्महाभारते आदिपर्वणि बकवधपर्वणि षट्सप्तत्यधिकशततमोऽध्यायः ॥ 176 ॥

1-176-6 मोक्षाय बकभयादिति शेषः ॥
 1-176-25 प्रतीकारः प्रत्युपकारः ॥
 षट्सप्तत्यधिकशततमोऽध्यायः ॥ 176 ॥
