अध्यायः 176

भिक्षाटनार्थं गतानां युधिष्ठिरादीनां गृहं प्रत्यागमनम् ॥ 1 ॥ भीमो बकं प्रति प्रेष्यत इति ज्ञातवतो युधिष्ठिरस्य सन्तापः ॥ 2 ॥ भीमसेनप्रभावकथनेन कुन्त्या कृतं युधिष्ठिराश्वासनम् ॥ 3 ॥
001	वैशम्पायन उवाच ।
001a	करिष्य इति भीमेन प्रतिज्ञातेऽथ भारत ।
001c	आजग्मुस्ते ततः सर्वे भैक्षमादाय पाण्डवाः ॥
002a	`भीमसेनं ततो दृष्ट्वा आपूर्णवदनं तथा ।
002c	बुबोध धर्मराजस्तु हृषितं भीममच्युतम् ॥
003a	तोषस्य कारणं यत्तु मनसाऽचिन्तयद्गुरुः ।
003c	स समीक्ष्य तदा राजन्योद्धुकामं युधिष्ठिरः ॥'
004a	आकारेणैव तं ज्ञात्वा पाण्डुपुत्रो युधिष्ठिरः ।
004c	रहः समुपविश्यैकस्ततः पप्रच्छ मातरम् ॥
005a	किं चिकीर्षत्ययं कर्म भीमो भीमपराक्रमः ।
005c	भवत्यनुमते कच्चित्स्वयं वा कर्तुमिच्छति ॥
006	कुन्त्युवाच 
006a	ममैव वचनादेष करिष्यति परन्तपः ।
006c	ब्राह्मणार्थे महत्कृत्यं मोक्षाय नगरस्य च ॥
007a	`बकाय कल्पितं पुत्र महान्तं बलिमुत्तमम् ।
007c	भीमो भुनक्तु सुस्पष्टमप्येकाहं तपःसुतः ॥'
008	युधिष्ठिर उवाच 
008a	किमिदं साहसं तीक्ष्णं भवत्या दुष्करं कृतम् ।
008c	परित्यागं हि पुत्रस्य न प्रशंसन्ति साधवः ॥
009a	कथं परसुतस्यार्थे स्वसुतं त्यक्तुमिच्छसि ।
009c	लोकवेदविरुद्धं हि पुत्रत्यागात्कृतं त्वया ॥
010a	यस्य बाहू समाश्रित्य सुखं सर्वे शयामहे ।
010c	राज्यं चापहृतं क्षुद्रैराजिहीर्षामहे पुनः ॥
011a	यस्य दुर्योधनो वीर्यं चिन्तयन्नमितौजसः ।
011c	न शेते रजनीः सर्वा दुःखाच्छकुनिना सह ॥
012a	यस्य वीरस्य वीर्येण मुक्ता जतुगृहाद्वयम् ।
012c	अन्येभ्यश्चैव पापेभ्यो निहतश्च पुरोचनः ॥
013a	यस्य वीर्यं समाश्रित्य वसुपूर्णां वसुन्धराम् ।
013c	इमां मन्यामहे प्राप्तां निहत्य धृतराष्ट्रजान् ॥
014a	तस्य व्यवसितस्त्यागो बुद्धिमास्थाय कां त्वया ।
014c	कच्चिन्नु दुःखैर्बुद्धिस्ते विलुप्ता गतचेतसः ॥
015	कुन्त्युवाच 
015a	युधिष्ठिर न सन्तापस्त्वया कार्यो वृकोदरे ।
015c	न चायं बुद्धिदौर्बल्याद्व्यवसायः कृतो मया ॥
016a	`न च शोकेन बुद्धिः सा विलुप्ता गतचेतसः ।
016c	'इह विप्रस्य भवने वयं पुत्र सुखोषिताः ।
016e	अज्ञाता धार्तराष्ट्राणां सत्कृता वीतमन्यवः ॥
017a	तस्य प्रतिक्रिया पार्थ मयेयं प्रसमीक्षिता ।
017c	एतावानेव पुरुषः कृतं यस्मिन्न नश्यति ॥
018a	यावच्च कुर्यादन्योऽस्य कुर्याद्बहुगुणं ततः ।
018c	`ब्राह्मणार्थे महान्धर्मो जानामीत्थं वृकोदरे ॥'
019a	दृष्ट्वा भीमस्य विक्रान्तं तदा जतुगृहे महत् ।
019c	हिडिम्बस्य वधाच्चैवं विश्वासो मे वृकोदरे ॥
020a	बाह्वोर्बलं हि भीमस्य नागायुतसमं महत् ।
020c	येन यूयं गजप्रख्या निर्व्यूढा वारणावतात् ॥
021a	वृकोदरेण सदृशो बलेनान्यो न विद्यते ।
021c	यो व्यतीयाद्युधि श्रेष्ठमपि वज्रधरं स्वयम् ॥
022a	जातमात्रः पुरा चैव ममाङ्कात्पतितो गिरौ ।
022c	शरीरगौरवादस्य शिला गात्रैर्विचूर्णिता ॥
023a	तदहं प्रज्ञया ज्ञात्वा बलं भीमस्य पाण्डव ।
023c	प्रतिकार्ये च विप्रस्य ततः कृतवती मतिम् ॥
024a	नेदं लोभान्न चाज्ञानान्न च मोहाद्विनिश्चितम् ।
024c	बुद्धिपूर्वं तु धर्मस्य व्यवसायः कृतो मया ॥
025a	अर्थौ द्वावपि निष्पन्नौ युधिष्ठिर भविष्यतः ।
025c	प्रतीकारश्च वासस्य धर्मश्च चरितो महान् ॥
026a	यो ब्राह्मणस्य साहाय्यं कुर्यादर्थेषु कर्हिचित् ।
026c	क्षत्रियः स शुभाँल्लोकानाप्नुयादिति मे मतिः ॥
027a	क्षत्रियस्यैव कुर्वाणः क्षत्रियो वधमोक्षणम् ।
027c	विपुलां कीर्तिमाप्नोति लोकेऽस्मिंश्च परत्र च ॥
028a	वैश्यस्यार्थे च साहाय्यं कुर्वाणः क्षत्रियो भुवि ।
028c	स सर्वेष्वपि लोकेषु प्रजा रञ्जयते ध्रुवम् ॥
029a	शूद्रं तु मोचयेद्राजा शरणार्थिनमागतम् ।
029c	प्राप्नोतीह कुले जन्म सद्द्रव्ये राजपूजिते ॥
030a	एवं मां भगवान्व्यासः पुरा पौरवनन्दन ।
030c	प्रोवाचासुकरप्रज्ञस्तस्मादेवं चिकीर्षितम् ॥ ॥

इति श्रीमन्महाभारते आदिपर्वणि बकवधपर्वणि षट्सप्तत्यधिकशततमोऽध्यायः ॥ 176 ॥

1-176-6 मोक्षाय बकभयादिति शेषः ॥
 1-176-25 प्रतीकारः प्रत्युपकारः ॥
 षट्सप्तत्यधिकशततमोऽध्यायः ॥ 176 ॥
