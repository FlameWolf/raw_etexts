अध्यायः 125

ब्रह्मलोकं जिगमिषोः पाण्डोः तव पुत्रा भविष्यन्तीत्युक्त्वा ऋषिभिः प्रतिनिवर्तनम् ॥ 1 ॥
001	वैशम्पायन उवाच ।
001a	तत्रापि तपसि श्रेष्ठे वर्तमानः स वीर्यवान् ।
001c	सिद्धचारणसङ्घानां बभूव प्रियदर्शनः ॥
002a	सुश्रूषुरनहंवादी संयतात्मा जितेन्द्रियः ।
002c	स्वर्गं गन्तुं पराक्रान्तः स्वेन वीर्येण भारत ॥
003a	केषाञ्चिदभवद्भ्राता केषाञ्चिदभवत्सखा ।
003c	ऋषयस्त्वपरे चैनं पुत्रवत्पर्यपालयन् ॥
004a	स तु कालेन महता प्राप्य निष्कल्मषं तपः ।
004c	ब्रह्मर्षिसदृशः पाण्डुर्बभूव भरतर्षभ ॥
005a	अमावास्यां तु सहिता ऋषयः संशितव्रताः ।
005c	ब्रह्माणं द्रष्टुकामास्ते सम्प्रतस्थुर्महर्षयः ॥
006a	सम्प्रयातानृषीन्दृष्ट्वा पाण्डुर्वचनमब्रवीत् ।
006c	भवन्तः क्व गमिष्यन्ति ब्रूत मे वदतां वराः ॥
007	ऋषय ऊचुः ।
007a	समावायो महानद्य ब्रह्मलोके महात्मनाम् ।
007c	देवानां च ऋषीणां च पितॄणां च महात्मनाम् ।
007e	वयं तत्र गमिष्यामो द्रष्टुकामाः स्वयम्भुवम् ॥
008	वैशम्पायन उवाच ।
008a	पाण्डुरुत्थाय सहसा गन्तुकामो महर्षिभिः ।
008c	स्वर्गपारं तितीर्षुः स शतशृङ्गादुदङ्मुखः ॥
009a	प्रतस्थे सह पत्नीभ्यामब्रुवंस्तं च तापसाः ।
009c	उपर्युपरि गच्छन्तः शैलराजमुदङ्मुखाः ॥
010a	दृष्टवन्तो गिरौ रम्ये दुर्गान्देशान्बहून्वयम् ।
010c	विमानशतसम्बाधां गीतस्वरनिनादिताम् ॥
011a	आक्रीडभूमिं देवानां गन्धर्वाप्सरसां तथा ।
011c	उद्यानानि कुबेरस्य समानि विषमाणि च ॥
012a	महानदीनितम्बांश्च गहनान्गिरिगह्वरान् ।
012c	सन्ति नित्यहिमा देशा निर्वृक्षमृगपक्षिणः ॥
013a	सन्ति क्वचिन्महादर्यो दुर्गाः काश्चिद्दुरासदाः ।
013c	नातिक्रामेत पक्षी यान्कुत एवेतरे मृगाः ॥
014a	वायुरेको हि यात्यत्र सिद्धाश्च परमर्षयः ।
014c	गच्छन्त्यौ शैलराजेऽस्मिन्राजपुत्र्यौ कथं न्विमे ॥
015a	न सीदेतामदुःखार्हे मा गमो भरतर्षभ ।
015	पाण्डुरुवाच ।
015c	अप्रजस्य महाभागा न द्वारं परिचक्षते ॥
016a	स्वर्गे तेनाभितप्तोऽहमप्रजस्तु ब्रवीमि वः ।
016c	सोऽहमुग्रेण तपसा सभार्यस्त्यक्तजीवितः ॥
017a	अनपत्योऽपि विन्देयं स्वर्गमुग्रेण कर्मणा ।
017	ऋषय ऊचुः ।
017c	अस्ति वै तव धर्मात्मन्विद्म देवोपम शुभम् ॥
018a	अपत्यमनघं राजन्वयं दिव्येन चक्षुषा ।
018c	दैवोद्दिष्टं नरव्याघ्र कर्मणेहोपपादय ॥
019a	अक्लिष्टं फलमव्यग्रो विन्दते बुद्धिमान्नरः ।
019c	तस्मिन्दृष्टे फले राजन्प्रयत्नं कर्तुमर्हसि ॥
020a	अपत्यं गुणसम्पन्नं लब्धा प्रीतिकरं ह्यसि ।
020	वैशम्पायन उवाच ।
020c	तच्छ्रुत्वा तापसवचः पाण्डुस्चिन्तापरोऽभवत् ॥
021ac	आत्मनो मृगशापेन जानन्नुपहतां क्रियाम् ॥ ॥

इति श्रीमन्महाभारते आदिपर्वणि सम्भवपर्वणि सम्भवपर्वणि पञ्चविंशत्यधिकशततमोऽध्यायः ॥ 125 ॥

1-125-5 अमावास्यां प्राप्य ॥ 1-125-10 विमानशतेन सम्बाधं सङ्कटं यस्यां सा ॥ 1-125-19 अव्यग्रो विन्दतेऽतो व्यग्रो माभूरित्यर्थः ॥ 1-125-20 लभते इति लब्धा तादृशोऽसि लप्स्यसीत्यर्थः ॥ पञ्चविंशत्यधिकशततमोऽध्यायः ॥ 125 ॥
