अध्यायः 125

ब्रह्मलोकं जिगमिषोः पाण्डोः तव पुत्रा भविष्यन्तीत्युक्त्वा ऋषिभिः प्रतिनिवर्तनम् ॥ 1 ॥
KK0107125001	वैशम्पायन उवाच ।
KK0107125001a	तत्रापि तपसि श्रेष्ठे वर्तमानः स वीर्यवान् ।
KK0107125001c	सिद्धचारणसङ्घानां बभूव प्रियदर्शनः ॥
KK0107125002a	सुश्रूषुरनहंवादी संयतात्मा जितेन्द्रियः ।
KK0107125002c	स्वर्गं गन्तुं पराक्रान्तः स्वेन वीर्येण भारत ॥
KK0107125003a	केषाञ्चिदभवद्भ्राता केषाञ्चिदभवत्सखा ।
KK0107125003c	ऋषयस्त्वपरे चैनं पुत्रवत्पर्यपालयन् ॥
KK0107125004a	स तु कालेन महता प्राप्य निष्कल्मषं तपः ।
KK0107125004c	ब्रह्मर्षिसदृशः पाण्डुर्बभूव भरतर्षभ ॥
KK0107125005a	अमावास्यां तु सहिता ऋषयः संशितव्रताः ।
KK0107125005c	ब्रह्माणं द्रष्टुकामास्ते सम्प्रतस्थुर्महर्षयः ॥
KK0107125006a	सम्प्रयातानृषीन्दृष्ट्वा पाण्डुर्वचनमब्रवीत् ।
KK0107125006c	भवन्तः क्व गमिष्यन्ति ब्रूत मे वदतां वराः ॥
KK0107125007	ऋषय ऊचुः ।
KK0107125007a	समावायो महानद्य ब्रह्मलोके महात्मनाम् ।
KK0107125007c	देवानां च ऋषीणां च पितॄणां च महात्मनाम् ।
KK0107125007e	वयं तत्र गमिष्यामो द्रष्टुकामाः स्वयम्भुवम् ॥
KK0107125008	वैशम्पायन उवाच ।
KK0107125008a	पाण्डुरुत्थाय सहसा गन्तुकामो महर्षिभिः ।
KK0107125008c	स्वर्गपारं तितीर्षुः स शतशृङ्गादुदङ्मुखः ॥
KK0107125009a	प्रतस्थे सह पत्नीभ्यामब्रुवंस्तं च तापसाः ।
KK0107125009c	उपर्युपरि गच्छन्तः शैलराजमुदङ्मुखाः ॥
KK0107125010a	दृष्टवन्तो गिरौ रम्ये दुर्गान्देशान्बहून्वयम् ।
KK0107125010c	विमानशतसम्बाधां गीतस्वरनिनादिताम् ॥
KK0107125011a	आक्रीडभूमिं देवानां गन्धर्वाप्सरसां तथा ।
KK0107125011c	उद्यानानि कुबेरस्य समानि विषमाणि च ॥
KK0107125012a	महानदीनितम्बांश्च गहनान्गिरिगह्वरान् ।
KK0107125012c	सन्ति नित्यहिमा देशा निर्वृक्षमृगपक्षिणः ॥
KK0107125013a	सन्ति क्वचिन्महादर्यो दुर्गाः काश्चिद्दुरासदाः ।
KK0107125013c	नातिक्रामेत पक्षी यान्कुत एवेतरे मृगाः ॥
KK0107125014a	वायुरेको हि यात्यत्र सिद्धाश्च परमर्षयः ।
KK0107125014c	गच्छन्त्यौ शैलराजेऽस्मिन्राजपुत्र्यौ कथं न्विमे ॥
KK0107125015a	न सीदेतामदुःखार्हे मा गमो भरतर्षभ ।
KK0107125015	पाण्डुरुवाच ।
KK0107125015c	अप्रजस्य महाभागा न द्वारं परिचक्षते ॥
KK0107125016a	स्वर्गे तेनाभितप्तोऽहमप्रजस्तु ब्रवीमि वः ।
KK0107125016c	सोऽहमुग्रेण तपसा सभार्यस्त्यक्तजीवितः ॥
KK0107125017a	अनपत्योऽपि विन्देयं स्वर्गमुग्रेण कर्मणा ।
KK0107125017	ऋषय ऊचुः ।
KK0107125017c	अस्ति वै तव धर्मात्मन्विद्म देवोपम शुभम् ॥
KK0107125018a	अपत्यमनघं राजन्वयं दिव्येन चक्षुषा ।
KK0107125018c	दैवोद्दिष्टं नरव्याघ्र कर्मणेहोपपादय ॥
KK0107125019a	अक्लिष्टं फलमव्यग्रो विन्दते बुद्धिमान्नरः ।
KK0107125019c	तस्मिन्दृष्टे फले राजन्प्रयत्नं कर्तुमर्हसि ॥
KK0107125020a	अपत्यं गुणसम्पन्नं लब्धा प्रीतिकरं ह्यसि ।
KK0107125020	वैशम्पायन उवाच ।
KK0107125020c	तच्छ्रुत्वा तापसवचः पाण्डुस्चिन्तापरोऽभवत् ॥
KK0107125021ac	आत्मनो मृगशापेन जानन्नुपहतां क्रियाम् ॥ ॥

इति श्रीमन्महाभारते आदिपर्वणि सम्भवपर्वणि सम्भवपर्वणि पञ्चविंशत्यधिकशततमोऽध्यायः ॥ 125 ॥

1-125-5 अमावास्यां प्राप्य ॥ 1-125-10 विमानशतेन सम्बाधं सङ्कटं यस्यां सा ॥ 1-125-19 अव्यग्रो विन्दतेऽतो व्यग्रो माभूरित्यर्थः ॥ 1-125-20 लभते इति लब्धा तादृशोऽसि लप्स्यसीत्यर्थः ॥ पञ्चविंशत्यधिकशततमोऽध्यायः ॥ 125 ॥
