अध्यायः 022
सर्पौर्मातृवचनादुच्चैःश्रवःपुच्छवेष्टनम् ॥ 1 ॥
KK0105022001	सौतिरुवाच ।
KK0105022001a	नागाश्च संविदं कृत्वा कर्तव्यमिति तद्वचः ।
KK0105022001b	निःस्नेहा वै दहेन्माता असंप्राप्तमनोरथा ॥
KK0105022002a	प्रसन्ना मोक्षयेदस्मांस्तस्माच्छापाच्च भामिनी ।
KK0105022002b	कृष्णं पुच्छं करिष्यामस्तुरगस्य न संशयः ॥
KK0105022003a	इति निश्चित्य ते तस्य कृष्णा वाला इव स्थिताः ।
KK0105022003b	एतस्मिन्नन्तरे ते तु सपत्न्यौ पणिते तदा ॥
KK0105022004a	ततस्ते पणितं कृत्वा भगिन्यौ द्विजसत्तम ।
KK0105022004b	जग्मतुः परया प्रीत्या परं पारं महोदधेः ॥
KK0105022005a	कद्रूश्च विनता चैव दाक्षायण्यौ विहायसा ।
KK0105022005b	आलोकयन्त्यावक्षोभ्यं समुद्रं निधिमम्भसाम् ॥
KK0105022006a	वायुनाऽतीव सहसा क्षोभ्यमाणं महास्वनम् ।
KK0105022006b	तिमिंगिलसमाकीर्णं मकरैरावृतं तथा ॥
KK0105022007a	संयुतं बहुसाहस्रैः सत्वैर्नानाविधैरपि ।
KK0105022007b	घोरर्घोरमनाधृष्यं गम्भीरमतिभैरवम् ॥
KK0105022008a	आकरं सर्वरत्नानामालयं वरुणस्य च ।
KK0105022008b	नागानामालयं चापि सुरम्यं सरितां पतिम् ॥
KK0105022009a	पातालज्वलनावासमसुराणां तथालयम् ।
KK0105022009b	भयंकराणां सत्त्वानां पयसो निधिमव्ययम् ॥
KK0105022010a	शुभ्रं दिव्यममर्त्यानाममृतस्याकरं परम् ।
KK0105022010b	अप्रमेयमचिन्त्यं च सुपुण्यजलसंमितम् ॥
KK0105022011a	महानदीभिर्बह्वीभिस्तत्र तत्र सहस्रशः ।
KK0105022011b	आपूर्यमाणमत्यर्थं नृत्यन्तमिव चोर्मिभिः ॥
KK0105022012a	इत्येवं तरलतरोर्मिसंकुलं ते गम्भीरं विकसितमम्बरप्रकाशम् ।
KK0105022012b	पातालज्वलनशिखाविदीपिताङ्गं गर्जन्तं द्रुतमभिजग्मतुस्ततस्ते ॥ ॥
इति श्रीमन्महाभारते आदिपर्वणि आस्तीकपर्वणि द्वाविंशोऽध्यायः ॥ 22 ॥
*1-22-1 संविदं मिथ आलोचनम् ॥ 1-22-3 पणिते पणं कृत वत्यौ ॥ 3 ॥ द्वाविंशोऽध्यायः ॥ 22 ॥
