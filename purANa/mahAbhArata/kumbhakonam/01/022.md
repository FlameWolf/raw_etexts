अध्यायः 022
सर्पौर्मातृवचनादुच्चैःश्रवःपुच्छवेष्टनम् ॥ 1 ॥
001	सौतिरुवाच ।
001a	नागाश्च संविदं कृत्वा कर्तव्यमिति तद्वचः ।
001b	निःस्नेहा वै दहेन्माता असंप्राप्तमनोरथा ॥
002a	प्रसन्ना मोक्षयेदस्मांस्तस्माच्छापाच्च भामिनी ।
002b	कृष्णं पुच्छं करिष्यामस्तुरगस्य न संशयः ॥
003a	इति निश्चित्य ते तस्य कृष्णा वाला इव स्थिताः ।
003b	एतस्मिन्नन्तरे ते तु सपत्न्यौ पणिते तदा ॥
004a	ततस्ते पणितं कृत्वा भगिन्यौ द्विजसत्तम ।
004b	जग्मतुः परया प्रीत्या परं पारं महोदधेः ॥
005a	कद्रूश्च विनता चैव दाक्षायण्यौ विहायसा ।
005b	आलोकयन्त्यावक्षोभ्यं समुद्रं निधिमम्भसाम् ॥
006a	वायुनाऽतीव सहसा क्षोभ्यमाणं महास्वनम् ।
006b	तिमिंगिलसमाकीर्णं मकरैरावृतं तथा ॥
007a	संयुतं बहुसाहस्रैः सत्वैर्नानाविधैरपि ।
007b	घोरर्घोरमनाधृष्यं गम्भीरमतिभैरवम् ॥
008a	आकरं सर्वरत्नानामालयं वरुणस्य च ।
008b	नागानामालयं चापि सुरम्यं सरितां पतिम् ॥
009a	पातालज्वलनावासमसुराणां तथालयम् ।
009b	भयंकराणां सत्त्वानां पयसो निधिमव्ययम् ॥
010a	शुभ्रं दिव्यममर्त्यानाममृतस्याकरं परम् ।
010b	अप्रमेयमचिन्त्यं च सुपुण्यजलसंमितम् ॥
011a	महानदीभिर्बह्वीभिस्तत्र तत्र सहस्रशः ।
011b	आपूर्यमाणमत्यर्थं नृत्यन्तमिव चोर्मिभिः ॥
012a	इत्येवं तरलतरोर्मिसंकुलं ते गम्भीरं विकसितमम्बरप्रकाशम् ।
012b	पातालज्वलनशिखाविदीपिताङ्गं गर्जन्तं द्रुतमभिजग्मतुस्ततस्ते ॥ ॥
इति श्रीमन्महाभारते आदिपर्वणि आस्तीकपर्वणि द्वाविंशोऽध्यायः ॥ 22 ॥
*1-22-1 संविदं मिथ आलोचनम् ॥ 1-22-3 पणिते पणं कृत वत्यौ ॥ 3 ॥ द्वाविंशोऽध्यायः ॥ 22 ॥
