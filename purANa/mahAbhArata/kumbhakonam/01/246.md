अध्यायः 246

अर्जुनेन सुभद्रायाः गोपीवेषेण द्रौपदीसमीपप्रेषणम् ॥ 1 ॥ कृतनतिं सुभद्रां प्रति पृथाद्रौपदीभ्यां आशीर्वादः ॥ 2 ॥ स्वपुरं प्रविष्टेनार्जुनेन भ्रातृभ्यः स्वकृततीर्थयात्रावृत्तान्तकथनम् ॥ 3 ॥
001	वैशम्पायन उवाच ।
001a	क्रोशणात्रे पुरस्यासीद्गोष्ठं पार्थस्य शोभनम् ।
001c	तत्रापि यात्वा बीभत्सुर्निविष्टो यदुकन्यया ॥
002a	ततः सुभद्रां सत्कृत्य पार्थो वचनमब्रवीत् ।
002c	गोपिकानां तु वेषेण गच्छ त्वं वृजिनं पुरम् ॥
003a	कामव्याहारिणी कृष्णा रोचतां ते वचो मम ।
003c	दृष्ट्वा तु परुषं ब्रूयात्सह तत्र मयागताम् ॥
004a	अन्यवेषेण तु गतां दृष्ट्वा सा त्वां प्रियं वदेत् ।
004c	यत्तु सा प्रथमं ब्रूयान्न तस्यास्ति निवर्तनम् ॥
005a	तस्मान्मानं च दर्पं च व्यपनीय स्वयं व्रज ।
005c	तस्य तद्वचनं श्रुत्वा सुभद्रा प्रत्यभाषत ॥
006a	एवमेतत्करिष्यामि यथा त्वं पार्थ भाषसे ।
006c	सुभद्रावचनं श्रुत्वा सुप्रीतः पाकशासनिः ॥
007a	गोपालान्स समानीय त्वरितो वाक्यमब्रवीत् ।
007c	तरुण्यः सन्ति यावन्त्यस्ताः सर्वा व्रजयोषितः ॥
008a	आगच्छन्तु गमिष्यन्त्या भद्रया सह सङ्गताः ।
008c	इन्द्रप्रस्थं पुरवरं कृष्णां द्रष्टुं यशस्विनीम् ॥
009a	एतच्छ्रुत्वा तु गोपालैरानीता व्रजयोषितः ।
009c	ततस्ताभिः परिवृतां व्रजस्त्रीभिः समन्ततः ॥'
010a	सुभद्रां त्वरमाणश्च रक्तकौशेयवासिनीम् ।
010c	पार्थः प्रस्थापयामास कृत्वा गोपालिकावपुः ॥
011a	साऽधिकं तेन रूपेण शोभमाना यशस्विनी ।
011c	`गोपालिकामध्यगता प्रययौ वृजिनं पुरम् ॥
012a	त्वरिता खाण्डवप्रस्थमाससाद विवेश च ।
012c	'भवनं श्रेष्ठमासाद्य वीरपत्नी वराङ्गना ॥
013a	ववन्दे पृथुताम्राक्षी पृथां भद्रा पितृष्वसाम् ।
013c	तां कुन्ती चारुसर्वाङ्गीमुपाजिघ्रत मूर्धनि ॥
014a	प्रीत्या परमया युक्ता आशीर्भिर्युञ्जताऽतुलाम् ।
014c	ततोऽभिगम्य त्वरिता पूर्णेन्दुसदृशानना ॥
015a	ववन्दे द्रौपदीं भद्रा प्रेष्याऽहमिति चाब्रवीत् ।
015c	प्रत्युत्थाय तदा कृष्णा स्वसारं माधवस्य च ॥
016a	परिष्वज्यावदत्प्रीत्या निःसपत्नोस्तु ते पतिः ।
016c	`वीरसूर्भव भद्रे त्वं भव भर्तृप्रिया तथा ॥
017a	ओजसा निर्मिता बह्वीरुवाच परमाशिषः ।
017c	'तथैव मुदिता भद्रा तामुवाच तथास्त्विति ॥
018a	`ततः सुभद्रां वार्ष्णेयी परिष्वज्य शुभाननाम् ।
018c	अङ्के निवेश्य मुदिता वसुदेवं प्रशस्य च ॥
019a	ततः किलकिलाशब्दः क्षणेन समपद्यत ।
019c	हर्षादानर्तयोधानामासाद्य वृजिनं पुरम् ॥
020a	देवपुत्रप्रकाशास्ते जाम्बूनदमयध्वजाः ।
020c	पृष्ठतोऽनुययुः पार्थं पुरुहूतमिवामराः ॥
021a	गोभिरुष्ट्रैः सदश्वैश्च युक्तानि बहुला जनाः ।
021c	ददृशुर्यानमुख्यानि दाशार्हपुरवासिनाम् ॥
022a	ततः पुरवरे यूनां पुंसां वाच उदीरिताः ।
022c	अर्जुने प्रतियाति स्म अश्रूयन्त समन्ततः ॥
023a	प्रवासादागतं पार्थं दृष्ट्वा स्वमिव बान्धवम् ।
023c	सोऽभिगम्य नरश्रेष्ठो दाशार्हशतसंवृतः ।|
024a	पौरैः पुरवरं प्रीत्या परया चाभिनन्दितः ।
024c	प्राप्य चान्तःपुरद्वारमवरुह्य नरर्षभः ॥
025a	ववन्दे धौम्यमासाद्य मातरं च धनञ्जयः ।
025c	स्पृष्ट्वा च चरणौ राज्ञो भीमस्य च धनञ्जयः ॥
026a	यमाभ्यां वन्दितो हृष्टः सस्वजे तौ ननन्द च ।
026c	ब्राह्मणप्रमुखान्सर्वान्भ्रातृभिः सह सङ्गतः ॥
027a	यथार्हं मानयामास पौरजानपदानपि ।
027c	तत्रस्थान्यनुयातानि तीर्थान्यायतनानि च ॥
028a	निवेदयामास तदा राज्ञे सर्वं स्वनुष्ठितम् ।
028c	भ्रातृभ्यश्चैव सर्वेभ्यः कथयामास भारत ॥
029a	श्रुत्वा सर्वं महाप्राज्ञो धर्मराजो युधिष्ठिरः ।
029c	पुरस्तादेव तेषां तु पूजयामास चार्जुनम् ॥
030a	पाण्डवेन यथार्हं तु पूजार्हेण सुपूजितः ।
030c	न्यविशच्चाभ्यनुज्ञातो राज्ञा तुष्टो यशस्विना ॥
031a	तामदीनां सुपूजार्हां सुभद्रां प्रीतिवर्धिनीम् ।
031c	साक्षाच्छ्रियममन्यन्त पार्थाः कृष्णसहोदराम् ॥
032a	गुरूणां श्वशुराणां च देवराणां तथैव च ।
032c	सुभद्रा स्वेन वृत्तेन बभूव परमप्रिया ॥'
033a	ततस्ते हृष्टमनसः पाण्डवेया महारथाः ।
033c	कुन्ती च परमप्रीता कृष्णा च सततं तथा ॥ ॥

इति श्रीमन्महाभारते आदिपर्वणि हरणाहरणपर्वणि षट्चत्वारिंशदधिकद्विशततमोऽध्यायः ॥ 246 ॥
