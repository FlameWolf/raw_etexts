अध्यायः 142

द्रोणेनास्त्रशिक्षायां कुरुपाण्डवानां शिष्यत्वेनाङ्गीकारः ॥ 1 ॥ विद्याभ्याससमाप्त्यनन्तरं बहुशः परीक्षितस्यार्जुनस्य द्रोणाचार्याद्विशेषशिक्षाप्राप्तिः ॥ 2 ॥ मृण्मयद्रोणप्रतिमाराधनेन एकलव्यस्य धनुर्वेदप्रतिभानं ॥ 3 ॥ मृगयार्थं गतेषु कुरुपाण्डवेषु एकलव्येन बाणैः शुनो मुखपूरणम् ॥ 4 ॥ अर्जुनप्रार्थनया द्रोणेनैकलव्यं प्रतिगम्य गुरुदक्षिणात्वेन दक्षिणाङ्गुष्ठयाचनम् ॥ 5 ॥ एकलव्येन दक्षिणाङ्गुष्ठस्य छित्वा दानम् ॥ 6 ॥ द्रोणेन शिष्यपरीक्षा ॥ 7 ॥ शिष्यपरीक्षायां युधिष्ठिरादीनां निराकरणम् ॥ 8 ॥
001	`वैशम्पायन उवाच 
001a	प्रतिजग्राह तं भीष्मो गुरुं पाण्डुसुतैः सह ।
001c	पौत्रानादाय तान्सर्वान्वसूनि विविधानि च ॥
002a	शिष्या इति ददौ राजन्द्रोणाय विधिपूर्वकम् ।
002c	तदा द्रोणोऽब्रवीद्वाक्यं भीष्मं बुद्धिमतां वरम् ॥
003a	कृपस्तिष्ठति चाचार्यः शस्त्रज्ञः प्राज्ञसम्मतः ।
003c	मयि तिष्ठति चेद्विप्रो वैमनस्यं गमिष्यति ॥
004a	युष्मान्किञ्चिच्च याचित्वा धनं सङ्गृह्य हर्षितः ।
004c	स्वमाश्रमपदं राजन्गमिष्यामि यथागतम् ॥
005a	एवमुक्ते तु विप्रेन्द्रं भीष्मः प्रहरतां वरः ।
005c	अब्रवीद्द्रोणमाचार्यमुख्यं शस्त्रविदां वरम् ॥
006a	कृपस्तिष्ठतु पूज्यश्च भर्तव्यश्च मया सदा ।
006c	त्वं गुरुर्भव पौत्राणामाचार्यस्त्वं मतो मम ।
006e	प्रतिगृह्णीष्व पुत्रांस्त्वमस्त्रज्ञान्कुरु वै सदा ॥'
007	वैशम्पायन उवाच
007a	ततः सम्पूजितो द्रोणो भीष्मेण द्विपदां वरः ।
007c	विशश्राम महातेजाः पूजितः कुरुवेश्मनि ॥
008a	विश्रान्तेऽथ गुरौ तस्मिन्पौत्रानादाय कौरवान् ।
008c	शिष्यत्वेन ददौ भीष्मो वसूनि विविधानि च ॥
009a	गृहं च सुपरिच्छन्नं धनधान्यसमाकुलम् ।
009c	भारद्वाजाय सुप्रीतः प्रत्यपादयत प्रभुः ॥
010a	स ताञ्शिष्यान्महेष्वासः प्रतिजग्राह कौरवान् ।
010c	पाण्डवान्धार्तराष्ट्रांश्च द्रोणो मुदितमानसः ॥
011a	प्रतिगृह्य च तान्सर्वान्द्रोणो वचनमब्रवीत् ।
011c	रहस्येकः प्रतीतात्मा कृतोपसदनांस्तथा ॥
012	द्रोण उवाच
012a	कार्यं मे काङ्क्षितं किञ्चिद्धृदि सम्परिवर्तते ।
012c	कृतास्त्रैस्तत्प्रदेयं मे तदेतद्वदतानघाः ॥
013	वैशम्पायन उवाच
013a	तच्छ्रुत्वा कौरवेयास्ते तूष्णीमासन्विशाम्पते ।
013c	अर्जुनस्तु ततः सर्वं प्रतिजज्ञे परन्तप ॥
014a	ततोऽर्जुनं तदा मूर्ध्नि समाघ्राय पुनः पुनः ।
014c	प्रीतिपूर्वं परिष्वज्य प्ररुरोद मुदा तदा ॥
015a	`अश्वत्थामानमाहूय द्रोणो वचनमब्रवीत् ।
015c	सखायं विद्धि ते पार्थं मया दत्तः प्रगृह्यताम् ॥
016a	साधुसाध्विति तं पार्थः परिष्वज्येदमब्रवीत् ।
016c	अद्यप्रभृति विप्रेन्द्र परवानस्मि धर्मतः ॥
017a	शिष्योऽहं त्वत्प्रसादेन जीवामि द्विजसत्तम ।
017c	इत्युक्त्वा तु तदा पार्थः पादौ जग्राह पाण्डवः' ॥
018a	ततो द्रोणः पाण्डुपुत्रानस्त्राणि विविधानि च ।
018c	ग्राहयामास दिव्यानि मानुषाणि च वीर्यवान् ॥
019a	राजपुत्रास्तथा चान्ये समेत्य भरतर्षभ ।
019c	अभिजग्मुस्ततो द्रोणमस्त्रार्थे द्विजसत्तमम् ॥
020a	वृष्णयश्चान्धकाश्चैव नानादेश्याश्च पार्थिवाः ।
020c	सूतपुत्रश्च राधेयो गुरुं द्रोणमियात्तदा ॥
021a	स्पर्धमानस्तु पार्थेन सूतपुत्रोऽत्यमर्षणः ।
021c	दुर्योधनं समाश्रित्य सोऽवमन्यत पाण्डवान् ॥
022a	अभ्ययात्स ततो द्रोणं धनुर्वेदचिकीर्षया ।
022c	शिक्षाभुजबलोद्योगैस्तेषु सर्वेषु पाण्डवः ॥
023a	अस्त्रविद्यानुरागाच्च विशिष्टोऽभवदर्जुनः ।
023c	तुल्येष्वस्त्रप्रयोगेषु लाघवे सौष्टवेषु च ॥
024a	सर्वेषामेव शिष्याणां बभूवाभ्यधिकोऽर्जुनः ।
024c	ऐन्द्रिमप्रतिमं द्रोण उपदेशेष्वमन्यत ॥
025a	एवं सर्वकुमाराणामिष्वस्त्रं प्रत्यपादयत् ।
025c	कमण्डलुं च सर्वेषां प्रायच्छच्चिरकारणात् ॥
026a	पुत्राय च ददौ कुम्भमविलम्बनकारणात् ।
026c	यावत्ते नोपगच्छन्ति तावदस्मै परां क्रियाम् ॥
027a	द्रोण आचष्ट पुत्राय कर्म तज्जिष्णुरौहत ।
027c	ततः स वारुणास्त्रेण पूरयित्वा कमण्डलुम् ॥
028a	सममाचार्यपुत्रेण गुरुमभ्येति फाल्गुनः ।
028c	आचार्यपुत्रात्तस्मात्तु विशेषोपचयेऽपृथक् ॥
029a	न व्यहीयत मेधावी पार्थोऽप्यस्त्रविदां वरः ।
029c	अर्जुनः परमं यत्नमातिष्ठद्गुरुपूजने ॥
030a	अस्त्रे च परमं योगं प्रियो द्रोणस्य चाभवत् ।
030c	तं दृष्ट्वा नित्यमुद्युक्तमिष्वस्त्रं प्रति फाल्गुनम् ॥
031a	आहूय वचनं द्रोणो रहः सूदमभाषत ।
031c	अन्धकारेऽर्जुनायान्नं न देयं ते कदाचन ।
031e	न चाख्येयमिदं चापि मद्वाक्यं विजये त्वया ॥
032a	ततः कदाचिद्भुञ्जाने प्रववौ वायुरर्जुने ।
032c	तेन तत्र प्रदीपः स दीप्यमानो विलोपितः ॥
033a	भुक्त एव तु कौन्तेयो नास्यादन्यत्र वर्तते ।
033c	हस्तस्तेजस्विनस्तस्य अनुग्रहणकारणात् ॥
034a	तदभ्यासकृतं मत्वा रात्रावपि स पाण्डवः ।
034c	योग्यां चक्रे महाबाहुर्धनुषा पाण्डुनन्दनः ॥
035a	तस्य ज्यातलनिर्घोषं द्रोणः शुश्राव भारत ।
035c	उपेत्य चैनमुत्थाय परिष्वज्येदमब्रवीत् ॥
036	द्रोण उवाच
036a	प्रयतिष्ये तथा कर्तुं यथा नान्यो धनुर्धरः ।
036c	त्वत्समो भविता लोके सत्यमेतद्ब्रवीमि ते ॥
037	वैशम्पायन उवाच
037a	ततो द्रोणोऽर्जुनं भूयो हयेषु च गजेषु च ।
037c	रथेषु भूमावपि च रणशिक्षामशिक्षयत् ॥
038a	गदायुद्धेऽसिचर्यायां तोमरप्रासशक्तिषु ।
038c	द्रोणः सङ्कीर्णयुद्धे च शिक्षयामास कौरवान् ॥
039a	तस्य तत्कौशलं श्रुत्वा धनुर्वेदजिघृक्षवः ।
039c	राजानो राजपुत्राश्च समाजग्मुः सहस्रशः ॥
040a	`तान्सर्वाञ्शिक्षयामास द्रोणः शस्त्रभृतां वरः ।'
040c	ततो निषादराजस्य हिरण्यधनुषः सुतः ।
040e	एकलव्यो महाराज द्रोणमभ्याजगाम ह ॥
041a	न स तं प्रतिजग्राह नैषादिरिति चिन्तयन् ।
041c	शिष्यं धनुषि धर्मज्ञस्तेषामेवान्ववेक्षया ॥
042	`द्रोण उवाच
042a	शिष्योऽसि मम नैषादे प्रयोगे बलत्तरः ।
042c	निवर्तस्व गृहानेव अनुज्ञातोऽसि नित्यशः ॥
043	वैशम्पायन उवाच'
043a	स तु द्रोणस्य शिरसा पादौ गृह्य परन्तपः ।
043c	अरण्यमनुसम्प्राप्य कृत्वा द्रोणं महीमयम् ॥
044a	तस्मिन्नाचार्यवृत्तिं च परमामास्थितस्तदा ।
044c	इष्वस्त्रे योगमातस्थे परं नियममास्थितः ॥
045a	परया श्रद्धयोपेतो योगेन परमेण च ।
045c	विमोक्षादानसन्धाने लघुत्वं परमाप सः ॥
046a	`लाघवं चास्त्रयोगं च नचिरात्प्रत्यपद्यत ।
046c	'अथ द्रोणाभ्यनुज्ञाताः कदाचित्कुरुपाण्डवाः ।
046e	रथैर्विनिर्ययुः सर्वे मृगयामरिमर्दनाः ॥
047a	तत्रोपकरणं गृह्य नरः कश्चिद्यदृच्छया ।
047c	राजन्ननुजगामैकः श्वानमादाय पाण्डवान् ॥
048a	तेषां विचरतां तत्र तत्तत्कर्मचिकीर्षया ।
048c	श्वा चरन्स पथा क्रीडन्नैषादिं प्रति जग्मिवान् ॥
049a	स कृष्णमलदिग्धाङ्गं कृष्णाजिनजटाधरम् ।
049c	नैषादिं श्वा समालक्ष्य भषंस्तस्थौ तदन्तिके ॥
050a	तदा तस्याथ भषतः शुनः सप्त शरान्मुखे ।
050c	लाघवं दर्शन्नस्त्रे मुमोच युगपद्यथा ॥
051a	स तु श्वा शरपूर्णास्यः पाण्डवानाजगाम ह ।
051c	तं दृष्ट्वा पाण्डवा वीराः परं विस्मयमागताः ॥
052a	लाघवं शब्धवेधित्वं दृष्ट्वा तत्परमं तदा ।
052c	प्रेक्ष्य तं व्रीडिताश्चासन्प्रशशंसुश्च सर्वशः ॥
053a	तं ततोऽन्वेषमाणास्ते वने वननिवासिनम् ।
053c	ददृशुः पाण्डवा राजन्नस्यन्तमनिशं शरान् ॥
054a	न चैनमभ्यजानंस्ते तदा विकृतदर्शनम् ।
054c	तथैनं परिपप्रच्छ्रुः को भवान्कस्य वेत्युत ॥
055	एकलव्य उवाच
055a	निषादाधिपतेर्वीरा हिरण्यधनुषः सुतम् ।
055c	द्रोणशिष्यं च मां वित्त धुर्वेदकृतश्रमम् ॥
056	वैशम्पायन उवाच
056a	ते तमाज्ञाय तत्त्वेन पुनरागम्य पाण्डवाः ।
056c	यथा वृत्तं वने सर्वं द्रोणायाचख्युरद्भुतम् ॥
057a	कौन्तेयस्त्वर्जुनो राजन्नेकलव्यमनुस्मरन् ।
057c	रहो द्रोणं समासाद्य प्रणयादिदमब्रवीत् ॥
058a	नन्वहं परिरभ्यैकः प्रीतिपूर्वमिदं वचः ।
058c	भवतोक्तो न मे शिष्यस्त्वद्विशिष्टो भविष्यति ॥
059a	अथ कस्मान्मद्विशिष्टो लोकादपि च वीर्यवान् ।
059c	अन्योऽस्ति भवतः शिष्यो निषादाधिपतेः सुतः ।
060	वैशम्पायन उवाच
060a	मुहूर्तमिव तं द्रोणश्चिन्तयित्वा विनिश्चयम् ।
060c	सव्यसाचिनमादाय नैषादिं प्रति जग्मिवान् ॥
061a	ददर्श मलदिग्धाङ्गं जटिलं चीरवाससम् ।
061c	एकलव्यं धनुष्पाणिमस्यन्तमनिशं शरान् ॥
062a	एकलव्यस्तु तं दृष्ट्वा द्रोणमायान्तमन्तिकात् ।
062c	अभिगम्योपसङ्गृह्य जगाम शिरसा महीम् ॥
063a	पूजयित्वा ततो द्रोणं विधिवत्स निषादजः ।
063c	निवेद्य शिष्यमात्मानं तस्थौ प्राञ्जलिरग्रतः ॥
064a	ततो द्रोणोऽब्रवीद्राजन्नेकलव्यमिदं वचः ।
064c	यदि शिष्योऽसि मे वीर वेतनं दीयतां मम ॥
065a	एकलव्यस्तु तच्छ्रुत्वा प्रीयमाणोऽब्रवीदिदम् ।
065c	किं प्रयच्छामि भगवन्नाज्ञापयतु मां गुरुः ॥
066a	न हि किञ्चिददेयं मे गुरवे ब्रह्मवित्तम ।
066	वैशम्पायन उवाच
066c	तमब्रवीत्त्वयाङ्गुष्ठो दक्षिणो दीयतामिति ॥
067a	एकलव्यस्तु तच्छ्रुत्वा वचो द्रोणस्य दारुणम् ।
067c	प्रतिज्ञामात्मनो रक्षन्सत्ये च नियतः सदा ॥
068a	तथैव हृष्टवदनस्तथैवादीनमानसः ।
068c	छित्त्वाऽविचार्य तं प्रादाद्द्रोणायाङ्गुष्ठमात्मनः ॥
069a	ततः शरं तु नैषादिरङ्गुलीभिर्व्यकर्षत ।
069c	न तथा च स शीघ्रोऽभूद्यथा पूर्वं नराधिप ॥
070a	ततोऽर्जुनः प्रीतमना बभूव विगतज्वरः ।
070c	द्रोणश्च सत्यवागासीन्नान्योऽभिभविताऽर्जुनं ॥
071a	द्रोणस्य तु तदा शिष्यौ गदायोग्यौ बभूवतुः ।
071c	दुर्योधनश्च भीमश्च सदा संरब्धणानसौ ॥
072a	अश्वत्थामा रहस्येषु सर्वेष्वभ्यधिकोऽभवत् ।
072c	तथाऽतिपुरुषानन्यान्त्सारुकौ यमजावुभौ ॥
073a	युधिष्ठिरो रथश्रेष्ठः सर्वत्र तु धनञ्जयः ।
073c	प्रथितः सागरान्तायां रथयूथपयूथपः ॥
074a	बुद्धियोगबलोत्साहः सर्वास्त्रेषु च निष्ठितः ।
074c	अस्त्रे गुर्वनुरागे च विशिष्टोऽभवदर्जुनः ॥
075a	तुल्येष्वस्त्रोपदेशेषु सौष्ठवेन च वीर्यवान् ।
075c	एकः सर्वकुमाराणां बभूवातिरथोऽर्जुनः ॥
076a	प्राणाधिकं भीमसेनं कृतविद्यं धनञ्जयम् ।
076c	धार्तराष्ट्रा दुरात्मानो नामृष्यन्त परस्परम् ॥
077a	तांस्तु सर्वान्समानीय सर्वविद्यास्त्रशिक्षितान् ।
077c	द्रोणः प्रहरणज्ञाने जिज्ञासुः पुरुषर्षभः ॥
078a	कृत्रिमं भासमारोप्य वृक्षाग्रे शिल्पिभिः कृतम् ।
078c	अविज्ञातं कुमाराणां लक्ष्यभूतमुपादिशत् ॥
079	द्रोण उवाच
079a	शीघ्रं भवन्तः सर्वेऽपि धनूंष्यादाय सर्वशः ।
079c	भासमेतं समुद्दिश्य तिष्ठध्वं सन्धितेषतवः ॥
080a	मद्वाक्यसमकालं तु शिरोऽस्य विनिपात्यताम् ।
080c	एकैकशो नियोक्ष्यामि तथा कुरुत पुत्रकाः ॥
081	वैशम्पायन उवाच
081a	ततो युधिष्ठिरं पूर्वमुवाचाङ्गिरसां वरः ।
081c	सन्धत्स्व बाणं दुर्धर्ष मद्वाक्यान्ते विमुञ्च तम् ॥
082a	ततो युधिष्ठिरः पूर्वं धनुर्गृह्य परन्तपः ।
082c	तस्थौ भासं समुद्दिश्य गुरुवाक्यप्रचोदितः ॥
083a	ततो विततधन्वानं द्रोणस्तं कुरुनन्दनम् ।
083c	स मुहूर्तादुवाचेदं वचनं भरतर्षभ ॥
084a	पश्यसि त्वं द्रुमाग्रस्थं भासं नरवरात्मज ।
084c	पश्यामीत्येवमाचार्यं प्रत्युवाच युधिष्ठिरः ॥
085a	स मुहूर्तादिव पुनर्द्रोणस्तं प्रत्यभाषत ।
085c	अथ वृक्षमिमं मां वा भ्रातॄन्वाऽपि प्रपश्यसि ॥
086a	तमुवाच स कौन्तेयः पश्याम्येनं वनस्पतिम् ।
086c	भवन्तं च तथा भ्रातॄन्भासं चेति पुनःपुनः ॥
087a	तमुवाचापसर्पेति द्रोणोऽप्रीतमना इव ।
087c	नैतच्छक्यं त्वया वेद्धुं लक्ष्यमित्येव कुत्सयन् ॥
088a	ततो दुर्योधनादींस्तान्धार्तराष्ट्रान्महायशाः ।
088c	तेनैव क्रमयोगेन जिज्ञासुः पर्यपृच्छत ॥
089a	अन्यांश्च शिष्यान्भीमादीन्राज्ञश्चैवान्यदेशजान् ।
089c	यदा च सर्वे तत्सर्वं पश्याम इति कुत्सिताः ॥ ॥

इति श्रीमन्महाभारते आदिपर्वणि संभवपर्वणि द्विचत्वारिंशदधिकशततमोऽध्यायः ॥ 142 ॥

1-142-12 यत्प्रदेयं मे इति पाठान्तरम् ॥ 1-142-22 द्रोणमभ्ययात् द्रोणतुल्योऽभवत् ॥ 1-142-27 औहत तर्कितवान् ॥ 1-142-28 अपृथक् सहैवास्ते ॥ 1-142-29 अतो न व्यहीयत न विहीनोऽभूत् ॥ 1-142-30 योगमैकाग्र्यम् ॥ 1-142-33 अनुग्रहणमभ्यासः ॥ 1-142-34 योग्यामभ्यासम् ॥ 1-142-35 उत्थायोपेत्येति क्रमः ॥ 1-142-41 तेषामन्ववेक्षया तेभ्योऽधिको माभूदिति बुद्ध्या ॥ 1-142-43 महीमयं मृण्मयम् ॥ 1-142-44 इष्वस्त्रे इषुप्रयोगे योगमैकाग्र्यम् ॥ 1-142-45 लघुत्वं शीघ्रप्रयोक्तृत्वम् ॥ 1-142-64 वेतनं गुरुदक्षिणारूपम् ॥ 1-142-70 नाधिकोऽन्योऽर्जुनादभूत इति पाठान्तरम् ॥ 1-142-71 गदायोग्यौ गदायुद्धेऽभ्यासवन्तौ ॥ 1-142-72 त्सारुकौ खङ्गयुद्धे कुशलौ ॥ 1-142-79 भासं पक्षिविशेषम् ॥ द्विचत्वारिंशदधिकशततमोऽध्यायः ॥ 142 ॥
