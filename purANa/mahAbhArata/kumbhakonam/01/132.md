अध्यायः 132

कुन्त्यां इन्द्रादर्जुनोत्पत्तिः ॥ 1 ॥ तद्वेलायां आकाशवाण्यादि ॥ 2 ॥
001	वैशम्पायन उवाच ।
001a	जाते बलवतां श्रेष्ठे पाण्डुश्चिन्तापरोऽभवत् ।
001c	कथमन्यो मम सुतो लोके श्रेष्ठो भवेदिति ॥
002a	दैवे पुरुषकारे च लोकोऽयं सम्प्रतिष्ठितः ।
002c	तत्र दैवं तु विधिना कालयुक्तेन लभ्यते ॥
003a	इन्द्रो हि राजा देवानां प्रधान इति नः श्रुतम् ।
003c	अप्रमेयबलोत्साहो वीर्यवानमितद्युतिः ॥
004a	तं तोषयित्वा तपसा पुत्रं लप्स्ये महाबलम् ।
004c	यं दास्यति स मे पुत्रं स वीरयान्भविष्यति ॥
005a	अमानुषान्मानुषांश्च सङ्ग्रामे स हनिष्यति ।
005c	कर्मणा मनसा वाचा तस्मात्तप्स्ये महत्तपः ॥
006a	ततः पाण्डुर्महाराजो मन्त्रयित्वा महर्षिभिः ।
006c	दिदेश कुन्त्याः कौरव्यो व्रतं सांवत्सरं शुभम् ॥
007a	आत्मना च महाबाहुरेकपादस्थितोऽभवत् ।
007c	उग्रं स तप आस्थाय परमेण समाधिना ॥
008a	आरिराधयिषुर्देवं त्रिदशानां तमीश्वरम् ।
008c	सूर्येण सह धर्मात्मा पर्यतप्यत भारत ॥
009a	तं तु कालेन महता वासवः प्रत्यपद्यत ।
009	शक्र उवाच ।
009c	पुत्रं तव प्रदास्यामि त्रिषु लोकेषु विश्रुतम् ॥
010a	ब्राह्मणानां गवां चैव सुहृदां चार्थसाधकम् ।
010c	दुर्हृदां शोकजननं सर्वबान्धवनन्दनम् ॥
011a	सुतं तेऽग्र्यं प्रदास्यामि सर्वामित्रविनाशनम् ।
011c	इत्युक्तः कौरवो राजा वासवेन महात्मना ॥
012a	उवाच कुन्तीं धर्मात्मा देवराजवचः स्मरन् ।
012c	उदर्कस्तव कल्याणि तुष्टो देवगणेश्वरः ॥
013a	दातुमिच्छति ते पुत्रं यथा सङ्कल्पितं त्वया ।
013c	अतिमानुषकर्माणं यशस्विनमरिन्दमम् ॥
014a	नीतिमन्तं महात्मानमादित्यसमतेजसम् ।
014c	दुराधर्षं क्रियावन्तमतीवाद्भुतदर्शनम् ॥
015a	पुत्रं जनय सुश्रोणि धाम क्षत्रियतेजसाम् ।
015c	लब्धः प्रसादो देवेन्द्रात्तमाह्वय शुचिस्मिते ॥
016	वैशम्पायन उवाच ।
016a	एवमुक्ता ततः शक्रमाजुहाव यशस्विनी ।
016c	अथाजगाम देवेन्द्रो जनयामास चार्जुनम् ॥
017a	`उत्तराभ्यां तु पूर्वाभ्यां फल्गुनीभ्यां ततो दिवा ।
017c	जातस्तु फाल्गुने मासि तेनासौ फल्गुनःस्मृतः' ॥
018a	जातमात्रे कुमारे तु `सर्वभूतप्रहर्षिणी ।
018c	सूतके वर्तमानां तां' वागुवाचाशरीरिणी ।
018e	महागम्भीरनिर्घोषा नभो नादयती तदा ॥
019a	शृण्वतां सर्वभूतानां तेषां चाश्रमवासिनाम् ।
019c	कुन्तीमाभाष्य विस्पष्टमुवाचेदं शुचिस्मिताम् ॥
020a	कार्तवीर्यसमः कुन्ति शिवतुल्यपराक्रमः ।
020c	एष शक्र इवाजय्यो यशस्ते प्रथयिष्यति ॥
021a	अदित्या विष्णुना प्रीतिर्यथाऽभूदभिवर्धिता ।
021c	तथा विष्णुसमः प्रीतिं वर्धयिष्यति तेऽर्जुनः ॥
022a	एष मद्रान्वशे कृत्वा कुरूंश्च सह सोमकैः ।
022c	चेदिकाशिकरूषांश्च कुरुलक्ष्मीं वहिष्यति ॥
023a	एतस्य भुजवीर्येण खाण्डवे हव्यवाहनः ।
023c	मेदसा सर्वभूतानां तृप्तिं यास्यति वै पराम् ॥
024a	ग्रामणीश्च महीपालानेष जित्वा महाबलः ।
024c	भ्रातृभिः सहितो वीरस्त्रीन्मेधानाहरिष्यति ॥
025a	जामदग्न्यसमः कुन्ति विष्णुतुल्यपराक्रमः ।
025c	एष वीर्यवतां श्रेष्ठो भविष्यति महायशाः ॥
026a	एष युद्धे महादेवं तोषयिष्यति शङ्करम् ।
026c	अस्त्रं पाशुपतं नाम तस्मात्तुष्टादवाप्स्यति ॥
027a	निवातकवचा नाम दैत्या विबुधविद्विषः ।
027c	शक्राज्ञया महाबाहुस्तान्वधिष्यति ते सुतः ॥
028a	तथा दिव्यानि चास्त्राणि निखिलेनाहरिष्यति ।
028c	विप्रनष्टां श्रियं चायमाहर्ता पुरुषर्षभः ॥
029a	एतामत्यद्भुतां वाचं कुन्ती शुश्राव सूतके ।
029c	वाचमुच्चरितामुच्चैस्तां निशम्य तपस्विनाम् ॥
030a	बभूव पमो हर्षः शतशृङ्गनिवासिनाम् ।
030c	तथा देवमहर्षीणां सेन्द्राणां च दिवौकसाम् ॥
031a	आकाशे दुन्दुभीनां च बभूव तुमुलः स्वनः ।
031c	उदतिष्ठन्महाघोरः पुष्पवृष्टिभिरावृतः ॥
032a	समवेत्य च देवानां गणाः पार्थमपूजयन् ।
032c	काद्रवेया वैनतेया गन्धर्वाप्सरसस्तथा ।
032e	प्रजानां पतयः सर्वे सप्त चैव महर्षयः ॥
033a	भरद्वाजः कश्यपो गौतमश्च विश्वामित्रो जमदग्निर्वसिष्ठः ।
033c	यश्चोदितो भास्करेऽभूत्प्रनष्टे सोऽप्यत्रात्रिर्भगवानाजगाम ॥
034a	मरीचिरङ्गिराश्चैव पुलस्त्यः पुलहः क्रतुः ।
034c	दक्षः प्रजापतिश्चैव गन्धर्वाप्सरसस्तथा ॥
035a	दिव्यमाल्याम्बरधराः सर्वालङ्कारभूषिताः ।
035c	उपगायन्ति बीभत्सुं नृत्यन्तेऽप्सरसां गणाः ॥
036a	तथा महर्षयश्चापि जेपुस्तत्र समन्ततः ।
036c	गन्धर्वैः सहितः श्रीमान्प्रागायत च तुम्बुरुः ॥
037a	भीमसेनोग्रसेनौ च ऊर्णायुरनघस्तथा ।
037c	गोपतिर्धृतराष्ट्रश्च सूर्यवर्चास्तथाष्टमः ॥
038a	युगपस्तृणपः कार्ष्णिर्नन्दिश्चित्ररथस्तथा ।
038c	त्रयोदशः शालिशिराः पर्जन्यश्च चतुर्दशः ॥
039a	कलिः पञ्चदशश्चैव नारदश्चात्र षोडशः ।
039c	ऋत्वा बृहत्त्वा बृहकः करालश्च महामनाः ॥
040a	ब्रह्मचारी बहुगुणः सुवर्णश्चेति विश्रुतः ।
040c	विश्वावसुर्भुमन्युश्च सुचन्द्रश्च शरुस्तथा ॥
041a	गीतमाधुर्यसम्पन्नौ विख्यातौ च हहाहुहू ।
041c	इत्येते देवगन्धर्वा जग्मुस्तत्र नराधिप ॥
042a	तथैवाप्सरसो हृष्टाः सर्वालङ्कारभूषिताः ।
042c	ननृतुर्वै महाभागा जगुश्चायतलोचनाः ॥
043a	अनूचानाऽनवद्या च गुणमुख्या गुणावरा ।
043c	अद्रिका च तथा सोमा मिश्रकेशी त्वलम्बुषा ॥
044a	मरीचिः शुचिका चैव विद्युत्पर्णा तिलोत्तमा ।
044c	अम्बिका लक्षणा क्षेमा देवी रम्भा मनोरमा ॥
045a	असिता च सुबाहुश्च सुप्रिया च वपुस्तथा ।
045c	पुण्डरीका सुगन्धा च सुरसा च प्रमाथिनी ॥
046a	काम्या शारद्वती चैव ननृतुस्तत्र सङ्घशः ।
046c	मेनका सहजन्या च कर्णिका पुञ्जिकस्थला ॥
047a	ऋतुस्थला घृताची च विश्वाची पूर्वचित्त्यपि ।
047c	उम्लोचेति च विख्याता प्रम्लोचेति च ता दश ॥
048a	उर्वश्येकादशी तासां जगुश्चायतलोचनाः ।
048c	धाताऽर्यमा च मित्रश्च वरुणोंऽशो भगस्तथा ॥
049a	इन्द्रो विवस्वान्पूषा च पर्जन्यो दशमः स्मृतः ।
049c	ततस्त्वष्टा ततो विष्णुरजघन्यो जघन्यजः ॥
050ac	इत्येते द्वादशादित्या ज्वलन्तः सूर्यवर्चसः ॥
051a	मृगव्याधश्च सर्पश्च निर्ऋतिश्च महायशाः ।
051c	अजैकपादहिर्बुध्न्यः पिनाकी च परन्तप ॥
052a	दहनोऽथेश्वरश्चैव कपाली च विशाम्पते ।
052c	स्थाणुर्भगश्च भगवान्रुद्रास्तत्रावतस्थिरे ॥
053a	अश्विनौ वसवश्चाष्टौ मरुतश्च महाबलाः ।
053c	विश्वेदेवास्तथा साध्यास्तत्रासन्परितः स्थिताः ॥
054a	कर्कोटकोऽथ सर्पश्च वासुकिश्च भुजङ्गमः ।
054c	कच्छपश्चाथ कुण्डश्च तक्षकश्च महोरगः ॥
055a	आययुस्तपसा युक्ता महाक्रोधा महाबलाः ।
055c	एते चान्ये च बहवस्तत्र नागा व्यवस्थिताः ॥
056a	तार्क्ष्यश्चारिष्टनेमिश्च गरुडश्चासितध्वजः ।
056c	अरुणश्चारुणिश्चैव वैनतेया व्यवस्थिताः ॥
057a	तांश्च देवगणान्सर्वांस्तपःसिद्धा महर्षयः ।
057c	विमानगिर्यग्रगतान्ददृशुर्नेतरे जनाः ॥
058a	तद्दृष्ट्वा महदाश्चर्यं विस्मिता मुनिसत्तमाः ।
058c	अधिकां स्म ततो वृत्तिमवर्तन्पाण्डवं प्रति ॥
059a	पाण्डुः प्रीतेन मनसा देवतादीनपूजयत् ।
059c	पाण्डुना पूजिता देवाः प्रत्यूचुर्नरसत्तमम् ॥
060a	प्रादुर्भूतो ह्ययं धर्मो देवतानां प्रसादतः ।
060c	मातरिश्वा ह्ययं भीमो बलवानरिमर्दनः ॥
061a	साक्षादिन्द्रः स्वयं जातः प्रसादाच्च शतक्रतोः ।
061c	पितृत्वाद्देवतानां हि नास्ति पुण्यतरस्त्वया ॥
062a	पितॄणामृणनिर्मुक्तः स्वर्गं प्राप्स्यसि पुण्यभाक् ।
062c	इत्युक्त्वा देवताः सर्वा विप्रजग्मुर्यथागतम् ॥
063a	पाण्डुस्तु पुनरेवैनां पुत्रलोभान्महायशाः ।
063c	प्रादिशद्दर्शनीयार्थी कुन्ती त्वेनमथाब्रवीत् ॥
064a	नातश्चतुर्थं प्रसवमापस्त्वपि वदन्त्युत ।
064c	अतःपरं स्वैरिणी स्याद्बन्धकी पञ्चमे भवेत् ॥
065a	स त्वं विद्वन्धर्ममिममधिगम्य कथं नु माम् ।
065c	अपत्यार्थं समुत्क्रम्य प्रमादादिव भाषसे ॥ ॥

इति श्रीमन्महाभारते आदिपर्वणि सम्भवपर्वणि द्वात्रिंशदधिकशततमोऽध्यायः ॥ 132 ॥

1-132-8 सूर्येण सह उदयादस्तमयावधि ॥ द्वात्रिंशदधिकशततमोऽध्यायः ॥ 132 ॥
