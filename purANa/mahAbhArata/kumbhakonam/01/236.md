अध्यायः 236

सौभद्रतीर्थे स्नानार्थमवतीर्णस्यार्जुनस्य ग्राहेण ग्रहणम् ॥ 1 ॥ जलादुद्धरणेन ग्राहरूपं परित्यज्य नारीरूपं प्राप्तया वर्गानाम्नया स्वप्रभृतीनां ब्राह्मणेन शापदानकथनम् ॥ 2 ॥

KK0115236001	वैशम्पायन उवाच ।

KK0115236001a	ततः समुद्रे तीर्थानि दक्षिणे भरतर्षभः ।
KK0115236001c	अभ्यगच्छत्सुपुण्यानि शोभितानि तपस्विभिः ॥
KK0115236002a	वर्जयन्ति स्म तीर्तानि तत्र पञ्च सम तापसाः ।
KK0115236002c	अवकीर्णानि यान्यासन्पुरस्तात्तु तपस्विभिः ॥
KK0115236003a	अगस्त्यतीर्थं सौभद्रं पौलोमं च सुपावनम् ।
KK0115236003c	कारन्धमं प्रसन्नं च हयमेधफलं च तत् ॥
KK0115236004a	भारद्वाजस्य तीर्थं तु पापप्रशमनं महत् ।
KK0115236004c	एतानि पञ्च तीर्थानि ददर्श कुरुसत्तमः ॥
KK0115236005a	विविक्तान्युपलक्ष्याथ तानि तीर्थानि पाण्डवः ।
KK0115236005c	दृष्ट्वा च वर्ज्यमानानि मुनिभिर्धर्मबुद्धिभिः ॥
KK0115236006a	तपस्विनस्ततोऽपृच्छत्प्राञ्जलिः कुरुनन्दनः ।
KK0115236006c	तीर्थानीमानि वर्ज्यन्ते किमर्थं ब्रह्मवादिभिः ॥
KK0115236007	तापसा ऊचुः ।
KK0115236007a	ग्राहाः पञ्च वसन्त्येषु हरन्ति च तपोधनान् ।
KK0115236007c	तत एतानि वर्ज्यन्ते तीर्थानि कुरुनन्दन ॥
KK0115236008	वैशम्पायन उवाच ।
KK0115236008a	तेषां श्रुत्वा महाबाहुर्वार्यमाणस्तपोधनैः ।
KK0115236008c	जगाम तानि तीर्थानि द्रष्टुं पुरुषसत्तमः ॥
KK0115236009a	ततः सौभद्रमासाद्य महर्षेस्तीर्थमुत्तमम् ।
KK0115236009c	विगाह्य सहसा शूरः स्नानं चक्रे परन्तपः ॥
KK0115236010a	अथ तं पुरुषव्याघ्रमन्तर्जलचरो महान् ।
KK0115236010c	जग्राह चरणे ग्राहः कुन्तीपुत्रं धनञ्जयम् ॥
KK0115236011a	स तमादाय कौन्तेयो विस्फुरन्तं जलेचरम् ।
KK0115236011c	उदतिष्ठन्महाबाहुर्बलेन बलिनां वरः ॥
KK0115236012a	उत्कृष्ट एव ग्राहस्तु सोऽर्जुनेन यशस्विना ।
KK0115236012c	बभूव नारी कल्याणी सर्वाभरणभूषिता ॥
KK0115236013a	दीप्यमाना श्रिया राजन्दिव्यरूपा मनोरमा ।
KK0115236013c	तदद्भुतं महद्दृष्ट्वा कुन्तीपुत्रो धनञ्जयः ॥
KK0115236014a	तां स्त्रियं परमप्रीत इदं वचनमब्रवीत् ।
KK0115236014c	का वै त्वमसि कल्याणि कुतो वाऽसि जलेचरी ॥
KK0115236015a	किमर्थं च महत्पापमिदं कृतवती पुरा ।
KK0115236015	वर्गोवाच ।
KK0115236015c	अप्सराऽस्मि महाबाहो देवारण्यविहारिणी ॥
KK0115236016a	इष्टा धनपतेर्नित्यं वर्गा नाम महाबल ।
KK0115236016c	मम सख्यश्चतस्रोऽन्याः सर्वाः कामगमाः शुभाः ॥
KK0115236017a	ताभिः सार्धं प्रयाताऽस्मि लोकपालनिवेशनम् ।
KK0115236017c	ततः पश्यामहे सर्वा ब्राह्मणं संशितव्रतम् ॥
KK0115236018a	रूपवन्तमधीयानमेकमेकान्तचारिणम् ।
KK0115236018c	तस्यैव तपसा राजंस्तद्वयं तेजसा वृतम् ॥
KK0115236019a	आदित्य इव तं देशं कृत्स्नं सर्वं व्यकाशयत् ।
KK0115236019c	तस्य दृष्ट्वा तपस्तादृग्रूपचाद्भुतमुत्तमम् ॥
KK0115236020a	अवतीर्णाः स्म तं देशं तपोविघ्नचिकीर्षया ।
KK0115236020c	अहं च सौरभेयी च समीची बुद्बुदा लता ॥
KK0115236021a	यौगपद्येन तं विप्रमभ्यगच्छाम भारत ।
KK0115236021c	गायन्त्योऽथहसन्त्यश्च लोभयित्वा च तं द्विजं ॥
KK0115236022a	स च नास्मासु कृतवान्मनो वीर कथञ्चन ।
KK0115236022c	नाकम्पत महातेजाः स्थितस्तपसि निर्मले ॥
KK0115236023a	सोऽशपत्कुपितोऽस्मांस्तु ब्राह्मणः क्षत्रियर्षभ ।
KK0115236023c	ग्राहभूता जले यूयं चरिष्यथ शतं समाः ॥ ॥

इति श्रीमन्महाभारते आदिपर्वणि अर्जुनवनवासपर्वणि षट्त्रिंशदधिकद्विशततमोऽध्यायः ॥ 236 ॥

1-236-5 धर्मबुद्धिभिर्दुर्मरणजं दोषं तीर्थेनाप्यविनाश्यं पश्यद्भिः ॥ 1-236-15 चर्चोवाच इति घ पाठः ॥ षट्त्रिंशदधिकद्विशततमोऽध्यायः ॥ 236 ॥
