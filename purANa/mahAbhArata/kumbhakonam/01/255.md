अध्यायः 255

शार्ङ्गकाणां मोचनकारणे जनमेजयेन पृष्टे वैशम्पायनेन मन्दपालोपाख्यानकथनारम्भः ॥ 1 ॥ तपसा पितृलोकं गतस्याप्यनवाप्ततपःफलस्य मन्दपालस्य देवाज्ञया प्रजोत्पादनार्थं पुनर्भूमावागमनम् ॥ 2 ॥ तत्र शार्ङ्ग्यां जरितायां पुत्रचतुष्टयोत्पादनम् ॥ 3 ॥ सपुत्रां जरितां खाण्डवे विसृज्य लपितानाम्न्याऽन्यया शार्ङ्ग्या सङ्गतस्य मन्दपालस्य विप्ररूपाग्निदर्शनम् ॥ 4 ॥ तस्य खाण्डवदिधक्षां ज्ञात्वा पुत्ररक्षणार्थं स्तुतादग्नेर्वरलाभः ॥ 5 ॥

001	जनमेजय उवाच ।

001a	किमर्थं शार्ङ्गकानग्निर्न ददाह तथा गते ।
001c	तस्मिन्वने दह्यमाने ब्रह्मन्नेतत्प्रचक्ष्व मे ॥
002a	अदाहे ह्यश्वसेनस्य दानवस्य मयस्य च ।
002c	कारणं कीर्तितं ब्रह्मञ्शार्ङ्गकाणां न कीर्तितम् ॥
003a	तदेतदद्भुतं ब्रह्मञ्शार्ङ्गकाणामनामयम् ।
003c	कीर्तयस्वाग्निसम्मर्दे कथं ते न विनाशिताः ॥
004	वैशम्पायन उवाच ।
004a	यदर्थं शार्ङ्गकानग्निर्न ददाह तथा गते ।
004c	तत्ते सर्वं प्रवक्ष्यामि यथा भूतमरिन्दम ॥
005a	धर्मज्ञानां मुख्यतमस्तपस्वी संशितव्रतः ।
005c	आसीन्महर्षिः श्रुतवान्मन्दपाल इति श्रुतः ॥
006a	स मार्गमाश्रितो राजन्नृषीणामूर्ध्वरेतसाम् ।
006c	स्वाध्यायवान्धर्मरतस्तपस्वी विजितेन्द्रियः ॥
007a	स गत्वा तपसः पारं देहमुत्सृज्य भारत ।
007c	जगाम पितृलोकाय न लेभे तत्र तत्फलम् ॥
008a	स लोकानफलान्दृष्ट्वा तपसा निर्जितानपि ।
008c	पप्रच्छ धर्मराजस्य समीपस्थान्दिवौकसः ॥
009	मन्दपाल उवाच ।
009a	किमर्थमावृता लोका ममैते तपसाऽर्जिताः ।
009c	किं मया न कृतं तत्र यस्यैतत्कर्मणः फलम् ॥
010a	तत्राहं तत्करिष्यामि यदर्थमिदमावृतम् ।
010c	फलमेतस्य तपसः कथयध्वं दिवौकसः ॥
011	देवा ऊचुः ।
011a	ऋणिनो मानवा ब्रह्मञ्जायन्ते येन तच्छृणु ।
011c	क्रियाभिर्ब्रह्मचर्येण प्रजया च न संशयः ॥
012a	तदपाक्रियते सर्वं यज्ञेन तपसा सुतैः ।
012c	तपस्वी यज्ञकृच्चासि न च ते विद्यते प्रजा ॥
013a	त इमे प्रसवस्यार्थे तव लोकाः समावृताः ।
013c	प्रजायस्व ततो लोकानुपभोक्ष्यसि पुष्कलान् ॥
014a	पुन्नाम्नो नरकात्पुत्रस्त्रायते पितरं श्रुतिः ।
014c	तस्मादपत्यसन्ताने यतस्व ब्रह्मसत्तम ॥
015	वैशम्पायन उवाच ।
015a	तच्छ्रुत्वा मन्दपालस्तु वचस्तेषां दिवौकसाम् ।
015c	क्व नु शीघ्रमपत्यं स्याद्बहुलं चेत्यचिन्तयत् ॥
016a	स चिन्तयन्नभ्यगच्छत्सुबहुप्रसवान्खगान् ।
016c	शार्ङ्गिकां शार्ङ्गको भूत्वा जरितां समुपेयिवान् ॥
017a	तस्यां पुत्रानजनयच्चतुरो ब्रह्मवादिनः ।
017c	तानपास्य स तत्रैव जगाम लपितां प्रति ॥
018a	बालान्स तानण्डगतान्सह मात्रा मुनिर्वने ।
018c	तस्मिन्गते महाभागे लपितां प्रति भारत ॥
019a	अपत्यस्नेहसंयुक्ता जरिता बह्वचिन्तयत् ।
019c	तेन त्यक्तानसन्त्याज्यानृषीनण्डगतान्वने ॥
020a	न जहौ पुत्रशोकार्ता जरिता खाण्डवे सुतान् ।
020c	बभार चैतान्सञ्जातान्स्ववृत्त्या स्नेहविक्लवा ॥
021a	ततोऽग्निं खाण्डवं दग्धुमायान्तं दृष्टवानृषिः ।
021c	मन्दपालश्चरंस्तस्मिन्वने लपितया सह ॥
022a	तं सङ्कल्पं विदित्वाग्नेर्ज्ञात्वा पुत्रांश्च बालकान् ।
022c	सोऽभितुष्टाव विप्रर्षिब्रार्ह्मणो जातवेदसम् ॥
023a	पुत्रान्प्रतिवदन्भीतो लोकपालं महौजसम् ।
023	मन्दपाल उवाच ।
023c	त्वमग्ने सर्वलोकानां मुखं त्वमसि हव्यवाट् ॥
024a	त्वमन्तः सर्वभूतानां गूढश्चरसि पावक ।
024c	त्वामेकमाहुः कवयस्त्वामाहुस्त्रिविधं पुनः ॥
025a	त्वामष्टधा कल्पयित्वा यज्ञवाहमकल्पयन् ।
025c	त्वया विश्वमिदं सृष्टं वदन्ति परमर्षयः ॥
026a	त्वदृते हि जगत्कृत्स्नं सद्यो नश्येद्धुताशन ।
026c	तुभ्यं कृत्वा नमो विप्राः स्वकर्मविजितां गतिम् ॥
027a	गच्छन्ति सह पत्नीभिः सुतैरपि च शाश्वतीम् ।
027c	त्वामग्ने जलदानाहुः खेविषक्तान्सविद्युतः ॥
028a	दहन्ति सर्वभूतानि त्वत्तो निष्क्रम्य हेतयः ।
028c	जातवेदस्त्वयैवेदं विश्वं सृष्टं महाद्युते ॥
029a	तवैव कर्मविहितं भूतं सर्वं चराचरम् ।
029c	त्वयापो विहिताः पूर्वं त्वयि सर्वमिदं जगत् ॥
030a	त्वयि हव्यं च कव्यं च यथावत्सम्प्रतिष्ठितम् ।
030c	त्वमेव दहनो देव त्वं धाता त्वं बृहस्पतिः ॥
031a	त्वमश्विनौ यमौ मित्रः सोमस्त्वमसि चानिलः ।
031	वैशम्पायन उवाच ।
031c	एवं स्तुतस्तदा तेन मन्दपालेन पावकः ॥
032a	तुतोष तस्य नृपते मुनेरमिततेजसः ।
032c	उवाच चैनं प्रीतात्मा किमिष्टं करवाणि ते ॥
033a	तमब्रवीन्मन्दपालः प्राञ्जलिर्हव्यवाहनम् ।
033c	प्रदहन्खाण्डवं दावं मम पुत्रान्विसर्जय ॥
034a	तथेति तत्प्रतिश्रुत्य भगवान्हव्यवाहनः ।
034c	खाण्डवे तेन काले न प्रजज्वाल दिदक्षया ॥ ॥

इति श्रीमन्महाभारते आदिपर्वणि मयदर्शनपर्वणि पञ्चपञ्चाशदधिकद्विशततमोऽध्यायः ॥ 255 ॥

1-255-23 पुत्राणां दहनाद्भीतो इति ङ. पाठः ॥ पञ्चपञ्चाशदधिकद्विशततमोऽध्यायः ॥ 255 ॥
