अध्यायः 184

प्रस्थानसमयागते व्यासेन पाण्डवान्प्रति द्रौपदीवृत्तान्तकथनपूर्वकं भविष्यद्द्रौपदीलाभकथनम् ॥ 1 ॥ व्यासस्य प्रतिनिवर्तनम् ॥ 2 ॥
KK0111184001	वैशम्पायन उवाच ।
KK0111184001a	वसत्सु तेषु प्रच्छन्नं पाण्डवेषु महात्मसु ।
KK0111184001c	आजगामाथ तान्द्रष्टुं व्यासः सत्यवतीसुतः ॥
KK0111184002a	तमागतमभिप्रेक्ष्य प्रत्युद्गम्य परन्तपाः ।
KK0111184002c	प्रणिपत्याभिवाद्यैनं तस्थुः प्राञ्जलयस्तदा ॥
KK0111184003a	समनुज्ञाप्य तान्सर्वानासीनान्मुनिरब्रवीत् ।
KK0111184003c	प्रच्छन्नं पूजितः पार्थैः प्रीतिपूर्वमिदं वचः ॥
KK0111184004a	अपि धर्मेण वर्तध्वं शास्त्रेण च परन्तपाः ।
KK0111184004c	अपि विप्रेषु पूजा वः पूजार्हेषु न हीयते ॥
KK0111184005a	अथ धर्मार्थवद्वाक्यमुक्त्वा स भगवानृषिः ।
KK0111184005c	विचित्राश्च कथास्तास्ताः पुनरेवेदमब्रवीत् ॥
KK0111184006a	आसीत्तपोवने काचिदृषेः कन्या महात्मनः ।
KK0111184006c	विलग्नमध्या सुश्रोणी सुभ्रूः सर्वगुणान्विता ॥
KK0111184007a	कर्मभिः स्वकृतैः सा तु दुर्भगा समपद्यत ।
KK0111184007c	नाध्यगच्छत्पतिं सा तु कन्या रूपवती सती ॥
KK0111184008a	तपस्तप्तुमथारेभे पत्यर्थमसुखा ततः ।
KK0111184008c	तोषयामास तपसा सा किलोग्रेण शङ्करम् ॥
KK0111184009a	तस्याः स भगवांस्तुष्टस्तामुवाच यशस्विनीम् ।
KK0111184009c	वरं वरय भद्रं ते वरदोऽस्मीति शङ्करः ॥
KK0111184010a	अथेश्वरमुवाचेदमात्मनः सा वचो हितम् ।
KK0111184010c	पतिं सर्वगुणोपेतमिच्छामीति पुनःपुनः ॥
KK0111184011a	तामथ प्रत्युवाचेदमीशानो वदतां वरः ।
KK0111184011c	पञ्च ते पतयो भद्रे भविष्यन्तीति भारताः ॥
KK0111184012a	एवमुक्ता ततः कन्या देवं वरदमब्रवीत् ।
KK0111184012c	एकमिच्छाम्यहं देव त्वत्प्रसादात्पतिं प्रभो ॥
KK0111184013a	पुनरेवाब्रवीद्देव इदं वचनमुत्तमम् ।
KK0111184013c	पञ्चकृत्वस्त्वया ह्युक्तः पतिं देहीत्यहं पुनः ॥
KK0111184014a	देहमन्यं गतायास्ते यथोक्तं तद्भविष्यति ।
KK0111184014	व्यास उवाच 
KK0111184014c	द्रुपदस्य कुले जज्ञे सा कन्या देवरूपिणी ॥
KK0111184015a	निर्दिष्टा भवतां पत्नी कृष्णा पार्षत्यनिन्दिता ।
KK0111184015c	पाञ्चालनगरे तस्मान्निवसध्वं महाबलाः ।
KK0111184015e	सुखिनस्तामनुप्राप्य भविष्यथ न संशयः ॥
KK0111184016a	एवमुक्त्वा महाभागः पाण्डवान्स पितामहः ।
KK0111184016c	पार्थानामन्त्र्य कुन्तीं च प्रातिष्ठत महातपाः ॥ 

इति श्रीमन्महाभारते आदिपर्वणि चैत्ररथपर्वणि चतुरशीत्यधिकशततमोऽध्यायः ॥ 184 ॥

1-184-6 विलग्नमध्या विलग्नं समदेशे शयने भूतलास्पृष्टं मध्यं शरीरमध्यभागो यस्याः सा कृशमध्येति यावत् ॥ चतुरशीत्यधिकशततमोऽध्यायः ॥ 184 ॥
