अध्यायः 244

द्वारकाया बहिर्निर्गच्छतोऽर्जुनस्य विपृथुना युद्धम् ॥ 1 ॥ विपृथुं जित्वाऽर्जुनस्य खाण्डवप्रस्थं प्रति गमनम् ॥ 2 ॥ युद्धोद्युक्तानां यादवानां बलरामवाक्यान्निवृत्तिः ॥ 3 ॥ बलस्य क्रोधः ॥ 4 ॥

KK0115244001	वैशम्पायन उवाच ।

KK0115244001a	शासनात्पुरुषेन्द्रस्य बलेन महता बली ।
KK0115244001c	गिरौ रैवतके नित्यं बभूव विपृथुश्रवाः ॥
KK0115244002a	प्रवासे वासुदेवस्य तस्मिन्हलधरोपमः ।
KK0115244002c	सम्बभूव तदा गोप्ता पुरस्य पुरवर्धनः ॥
KK0115244003a	प्राप्य पाण्डवनिर्याणं निर्ययौ विपृथुश्रवाः ।
KK0115244003c	निशम्य पुरनिर्घोषं स्वमनीकमचोदयत् ॥
KK0115244004a	सोऽभिपत्य तदाध्वानं ददर्श पुरुषर्षभम् ।
KK0115244004c	निःसृतं द्वारकाद्वारादंशुमन्तमिवाम्बिरात् ॥
KK0115244005a	सविद्युतमिवाम्भोदं प्रेक्षतां तं धनुर्धरम् ।
KK0115244005c	पार्थमानर्तयोधानां विस्मयः समपद्यत ॥
KK0115244006a	उदीर्णरथनागाश्वमनीकमभिवीक्ष्य तत् ।
KK0115244006c	उवाच परमप्रीता सुभद्रा भद्रभाषिणी ॥
KK0115244007a	सङ्ग्रहीतुमभिप्रायो दीर्घकालकृतो मम ।
KK0115244007c	युध्यमानस्य सङ्ग्रामे रथं तव नरर्षभ ॥
KK0115244008a	ओजस्तेजोद्युतिबलैरन्वितस्य महात्मनः ।
KK0115244008c	पार्थ ते सारथित्वेन भविता शिक्षितास्म्यहम् ॥
KK0115244009a	एवमुक्तः प्रियां प्रीतः प्रत्युवाच नरर्षभः ।
KK0115244009c	चोदयाश्वानसंसक्तान्विश्न्तु विपृथोर्बलम् ॥
KK0115244010a	बहुभिर्युध्यमानस्य तावकान्विजिघांसतः ।
KK0115244010c	पश्य बाहुबलं भद्रे शरान्विक्षिपतो मम ॥
KK0115244011	वैशम्पायन उवाच ।
KK0115244011a	एवमुक्ता तदा भद्रा पार्थेन भरतर्षभ ।
KK0115244011c	चुचोद साश्वान्संहृष्टा ते ततो विविशुर्बलम् ॥
KK0115244012a	तदाहतमहावाद्यं समुदग्रध्वजायुतम् ।
KK0115244012c	अनीकं विपृथोर्हृष्टं पार्थमेवान्ववर्तत ॥
KK0115244013a	रथैर्बहुविधाकारैः सदश्वैश्च महाजवैः ।
KK0115244013c	किरन्तः शरवर्षाणि परिवव्रुर्धनञ्जयम् ॥
KK0115244014a	तेषामस्त्राणि संवार्य दिव्यास्त्रेण महास्त्रवित् ।
KK0115244014c	आवृणोन्महदाकाशं शरैः परपुरञ्जयः ॥
KK0115244015a	तेषां बाणान्महाबाहुर्मुकुटान्यङ्गदानि च ।
KK0115244015c	चिच्छेद निशितैर्बाणैः शरांश्चैव धनूंषि च ॥
KK0115244016a	युगानीषान्वरूथानि यन्त्राणि विविधानि च ।
KK0115244016c	अजिघांसन्परान्पार्थश्चिच्छेद निशितैः शरैः ॥
KK0115244017a	विधनुष्कान्विकवचान्विरथांश्च महारथान् ।
KK0115244017c	कृत्वा पार्थः प्रियां प्रीतः प्रेक्ष्यतामित्यदर्शयत् ॥
KK0115244018a	सा दृष्ट्वा महदाश्चर्यं सुभद्रा पार्थमब्रवीत् ।
KK0115244018c	अवाप्तार्थाऽस्मि भद्रं ते याहि पार्थ यथासुखम् ॥
KK0115244019a	स सक्तं पाण्डुपुत्रेण समीक्ष्य विपृथुर्बलम् ।
KK0115244019c	त्वरमाणोऽभिसङ्क्रम्य स्थीयतामित्यभाषत ॥
KK0115244020a	ततः सेनापतेर्वाक्यं नात्यवर्तन्त यादवाः ।
KK0115244020c	सागरे मारुतोद्धूता वेलामिव महोर्मयः ॥
KK0115244021a	ततो रथवरात्तूर्णमवरुह्य नरर्षभः ।
KK0115244021c	अभिगम्य नरव्याघ्रं प्रहृष्टः परिषस्वजे ॥
KK0115244022a	सोऽब्रवीत्पार्थमासाद्य दीर्घकालमिदं तव ।
KK0115244022c	निवासमभिजानामि शङ्खचक्रगदाधरात् ॥
KK0115244023a	न मेऽस्त्यविदितं किञ्चिद्यद्यदाचितं त्वया ।
KK0115244023c	सुभद्रार्थं प्रलोभेन प्रीतस्तव जनार्दनः ॥
KK0115244024a	प्राप्तस्य यतिलिङ्गेन वासितस्य धनञ्जय ।
KK0115244024c	बन्धुमानसि रामेण महेन्द्रावरजेन च ॥
KK0115244025a	मामेव च सदाकाङ्क्षी मन्त्रिणं मधुसूदनः ।
KK0115244025c	अन्तरेण सुभद्रां च त्वां च तात धनञ्जय ॥
KK0115244026a	इमं रथवरं दिव्यं सर्वशस्त्रसमन्वितम् ।
KK0115244026c	इदमेवानुयात्रं च निर्दिश्य गदपूर्वजः ॥
KK0115244027a	अन्तर्द्वीपं तदा वीर गतो वृष्णिसुखावहः ।
KK0115244027c	दीर्घकालावरुद्धं त्वां सम्प्राप्तं प्रियया सह ॥
KK0115244028a	पश्यन्तु भ्रातरः सर्वे वज्रपाणिमिवामराः ।
KK0115244028c	आयाते तु दशार्हाणामृषभे शार्ङ्गधन्वनि ॥
KK0115244029a	भद्रामनुगमिष्यन्ति रत्नानि च वसूनि च ।
KK0115244029c	अरिष्टं याहि पन्थानं सुखी भव धनञ्जय ॥
KK0115244030ac	नष्टशोकैर्विशोकस्य सुहृद्भिः सङ्गमोऽस्तु ते ॥
KK0115244031	वैशम्पायन उवाच ।
KK0115244031a	ततो विपृथुमामन्त्र्य पार्थः प्रीतोऽभिवाद्य च ।
KK0115244031c	कृष्णस्य मतमास्थाय कृष्णस्य रथमास्थितः ॥
KK0115244032a	पूर्वमेव तु पार्थाय कृष्णेन विनियोजितम् ।
KK0115244032c	सर्वरत्नसुसम्पूर्णं सर्वभोगसमन्वितम् ॥
KK0115244033a	रथेन काञ्चनाङ्गेन कल्पितेन यथाविधि ।
KK0115244033c	शैब्यसुग्रीवयुक्तेन किङ्किणीजालमालिना ॥
KK0115244034a	सर्वशस्त्रोपपन्नेन जीमूतरवनादिना ।
KK0115244034c	ज्वलनार्चिःप्रकाशेन द्विषतां हर्षनाशिना ॥
KK0115244035a	सन्नद्धः कवची खड्गी बद्धगोधाङ्गुलित्रवान् ।
KK0115244035c	युक्तः सेनानुयात्रेण रथणारोप्य माधवीम् ।
KK0115244035e	रथेनाकाशगेनैव पययौ *स्वपुरं प्रति ॥
KK0115244036a	ह्रियमाणां तु तां दृष्ट्वा सुभद्रां सैनिका जनाः ।
KK0115244036c	विक्रोशन्तोऽद्रवन्सर्वे द्वारकामभितः पुरीम् ॥
KK0115244037a	ते समासाद्य सहिताः सुधर्मामभितः सभाम् ।
KK0115244037c	सभापालस्य तत्सर्वमाचख्युः पार्थविक्रमम् ॥
KK0115244038a	तेषां श्रुत्वा सभापालो भेरीं सान्नाहिकीं ततः ।
KK0115244038c	समाजघ्ने महाघोषां जाम्बूनदपरिष्कृताम् ॥
KK0115244039a	क्षुब्धास्तेनाथ शब्देन भोजवृष्ण्यन्धकास्तदा ।
KK0115244039c	`अन्तर्द्वीपात्समुत्पेतुः सहसा सहितास्तदा ।'
KK0115244039e	अन्नपानमपास्याथ समापेतुः समन्ततः ॥
KK0115244040a	तत्र जाम्बूनदाङ्गानि स्पर्ध्यास्तरणवन्ति च ।
KK0115244040c	मणिविद्रुमचित्राणि ज्वलिताग्निप्रभाणि च ॥
KK0115244041a	भेजिरे पुरुषव्याघ्रा वृष्ण्यन्धकमहारथाः ।
KK0115244041c	सिंहासनानि शतशो धिष्ण्यानीव हुताशनाः ॥
KK0115244042a	तेषां समुपविष्टानां देवानामिव सन्नये ।
KK0115244042c	आचख्यौ चेष्टितं जिष्णोः सभापालः सहानुगः ॥
KK0115244043a	तच्छ्रुत्वा वृष्णिवीरास्ते मदसंरक्तलोचनाः ।
KK0115244043c	अमृष्यमाणाः पार्थस्य समुत्पेतुरहङ्कृताः ॥
KK0115244044a	योजयध्वं रथानाशु प्रासानाहरतेति च ।
KK0115244044c	धनूंषि च महार्हाणि कवचानि बृहन्ति च ॥
KK0115244045a	सूतानुच्चुक्रुशुः केचिद्रथान्योजयतेति च ।
KK0115244045c	स्वयं च तुरगान्केचिदयुञ्जन्हेमभूषितान् ॥
KK0115244046a	रथेष्वानीयमानेषु कवचेषु ध्वजेषु च ।
KK0115244046c	अभिक्रन्दे नृवीराणां तदासीत्तुमुलं महत् ॥
KK0115244047a	वनमाली ततः क्षीबः कैलासशिखरोपमः ।
KK0115244047c	नीलवासा मदोत्सिक्त इदं वचनमब्रवीत् ॥
KK0115244048a	किमिदं कुरुथाप्रज्ञास्तूष्णीम्भूते जनार्दने ।
KK0115244048c	अस्य भावमविज्ञाय सङ्क्रुद्धा मोघगर्जिताः ॥
KK0115244049a	एष तावदभिप्रायमाख्यातु स्वं महामतिः ।
KK0115244049c	यदस्य रुचिरं कर्तुं तत्कुरुध्वमतन्द्रिताः ॥
KK0115244050a	ततस्ते तद्वचः श्रुत्वा ग्राह्यरूपं हलायुधात् ।
KK0115244050c	तूष्णीम्भूतास्ततः सर्वे साधुसाध्विति चाब्रुवन् ॥
KK0115244051a	समं वचो निशम्यैव बलदेवस्य धीमतः ।
KK0115244051c	पुनरेवसभामध्ये सर्वे ते समुपाविशन् ॥
KK0115244052a	ततोऽब्रवीद्वासुदेवं वचो रामः परन्तपः ।
KK0115244052c	`त्रैलोक्यनाथ हे कृष्ण भूतभव्यभविष्यकृत् ।'
KK0115244052e	किमवागुपविष्टोऽसि प्रेक्षमाणो जनार्दन ॥
KK0115244053a	सत्कृतस्त्वत्कृते पार्थः सर्वैरस्माभिरच्युत ।
KK0115244053c	न च सोऽर्हति तां पूजां दुर्बुद्धिः कुलपांसनः ॥
KK0115244054a	को हि तत्रैव भुक्तावान्नं भाजनं भेत्तुमर्हति ।
KK0115244054c	मन्यमानः कुले जातमात्मानं पुरुषः क्वचित् ॥
KK0115244055a	इच्छन्नेव हि सम्बन्धं कृतं पूर्वं च मानयन् ।
KK0115244055c	को हि नाम भवेनार्थी साहसेन समाचरेत् ॥
KK0115244056a	सोऽवमन्य तथाऽस्माकमनादृत्य च केशवम् ।
KK0115244056c	प्रसह्य हृतवानद्य सुभद्रां मृत्युमात्मनः ॥
KK0115244057a	कथं हि शिरसो मध्ये कृतं तेन पदं मम ।
KK0115244057c	मर्षयिष्यामि गोविन्द पादस्पर्शमिवोरगः ॥
KK0115244058a	अद्य निष्कौरवामेकः करिष्यामि वसुन्धराम् ।
KK0115244058c	न हि मे मर्षणीयोऽयमर्जुनस्य व्यतिक्रमः ॥
KK0115244059a	तं तथा गर्जमानं तु मेघदुन्दुभिनिःस्वनम् ।
KK0115244059c	अन्वपद्यन्त ते सर्वे भोजवृष्ण्यन्धकास्तदा ॥ ॥

इति श्रीमन्महाभारते आदिपर्वणि सुभद्राहरणपर्वणि चतुश्चत्वारिंशदधिकद्विशततमोऽध्यायः ॥ 244 ॥ ॥ समाप्तं च सुभद्राहरणपर्व ॥

1-244-42 सन्नये समुदाये चतुश्चत्वारिंशदधिकद्विशततमोऽध्यायः ॥ 244 ॥ * 239 तमाध्यायस्य 26 श्लोकादुपरि प्रकृतश्लोकपर्यन्तं विद्यमानानां 248 श्लोकानां स्थाने च, ज, झ, ञ, ड, पुस्तकेषु अधोलिखिता अष्टौ श्लोका एव दृश्यन्ते । 1-244a-1x वैशम्पायन उवाच । 1-244a-1a ततः संवादिते तस्मिन्ननुज्ञातो धनञ्जयः । 1-244a-1b गतां रैवतके कन्यां विदित्वा जनमेजय ॥ 1-244a-2a वासुदेवाभ्यनुज्ञातः कथयित्वेतिकृत्यताम् । 1-244a-2b कृष्णस्य मतमादाय प्रययौ भरतर्षभः ॥ 1-244a-3a रथेन काञ्चनाङ्गेन कल्पितेन यथाविधि । 1-244a-3b शैब्यसुग्रीवयुक्तेन किङ्किणीजालमालिना ॥ 1-244a-4a सर्वशस्त्रोपपन्नेन जीमूतरवनादिना । 1-244a-4b ज्वलिताग्निप्रकाशेन द्विषतां हर्षघातिना ॥ 1-244a-5a सन्नद्धः कवची खड्गी बद्धगोधाङ्गुलित्रवान् । 1-244a-5b मृगयाव्यपदेशेन प्रययौ पुरुषर्षभः ॥ 1-244a-6a सुभद्रा त्वथ शैलेन्द्रमभ्यर्च्यैव हि रैवतम् । 1-244a-6b दैवतानि च सर्वाणि ब्राह्मणान्स्वस्तिवाच्य च ॥ 1-244a-7a प्रदक्षिणं गिरेः कृत्वा प्रययौ द्वारकां प्रति । 1-244a-7b तामभिद्रुत्य कौन्तेयः प्रसह्यारोपयद्रथम् । 1-244a-7c सुभद्रां चारुसर्वाङ्गीं कामबाणप्रपीडितः ॥ 1-244a-8a ततः स पुरुषव्याघ्रस्तामादाय शुचिस्मिताम् । 1-244a-8b रथेन काञ्चनाङ्गन प्रययौ स्वपुरं प्रति ॥
