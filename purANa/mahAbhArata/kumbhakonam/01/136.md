अध्यायः 136

पाण्डोरस्थिसंस्काराद्यन्त्येष्टिविधिः ॥ 1 ॥
001	धृतराष्ट्र उवाच ।
001a	पाण्डोर्विदुर सर्वाणि प्रेतकार्याणि कारय ।
001c	राजवद्राजसिंहस्य माद्र्याश्चैव विशेषतः ॥
002a	पशून्वासांसि रत्नानि धनानि विविधानि च ।
002c	पाण्डोः प्रयच्छ माद्र्याश्च येभ्यो यावच्च वाञ्छितम् ॥
003a	यथा च कुन्ती सत्कारं कुर्यान्माद्र्यास्तथा कुरु ।
003c	यथा न वायुर्नादित्यः पश्येतां तां सुसंवृताम् ॥
004a	न शोच्यः पाण्डुरनघः प्रशस्यः स नराधिपः ।
004c	यस्य पञ्च सुता वीरा जाताः सुरसुतोपमाः ॥
005	वैशम्पायन उवाच ।
005a	विदुरस्तं तथेत्युक्त्वा भीष्मेण सह भारत ।
005c	पाण्डुं संस्कारयामास देशे परमपूजिते ॥
006a	ततस्तु नगरात्तूर्णमाज्यगन्धपुरस्कृताः ।
006c	निर्हृताः पावका दीप्ताः पाण्डो राजन्पुरोहितैः ॥
007a	अथैनामार्तवैः पुष्पैर्गन्धैश्च विविधैर्वरैः ।
007c	शिबिकां तामलङ्कृत्य वाससाऽऽच्छाद्य सर्वशः ॥
008a	तां तथा शोभितां माल्यैर्वासोभिश्च महाधनैः ।
008c	अमात्या ज्ञातयश्चैनं सुहृदश्चोपतस्थिरे ॥
009a	नृसिंहं नरयुक्तेन परमालङ्कृतेन तम् ।
009c	अवहन् यानमुख्येन सह माद्र्या सुसंवृतम् ॥
010a	पाण्डुरेणातपत्रेण चामरव्यजनेन च ।
010c	सर्ववादित्रनादैश्च समलञ्चक्रिरे ततः ॥
011a	रत्नानि चाप्युपादाय बहूनि शतशो नराः ।
011c	प्रददुः काङ्क्षमाणेभ्यः पाण्डोस्तस्यौर्ध्वदेहिके ॥
012a	अथ च्छत्राणि शुभ्राणि चामराणि बृहन्ति च ।
012c	आजह्रुः कौरवस्यार्थे वासांसि रुचिराणि च ॥
013a	याजकैः शुक्लवासोभिर्हूयमाना हुताशनाः ।
013c	अगच्छन्नग्रतस्तस्य दीप्यमानाः स्वलङ्कृताः ॥
014a	ब्राह्मणाः क्षत्रिया वैश्याः शूद्राश्चैव सहस्रशः ।
014c	रुदन्तः शोकसन्तप्ता अनुजग्मुर्नराधिपम् ॥
015a	अयमस्मानपाहाय दुःखे चाधाय शाश्वते ।
015c	कृत्वा चास्माननाथांश्च क्व यास्यति नराधिपः ॥
016a	क्रोशन्तः पाण्डवाः सर्वे भीष्मो विदुर एव च ।
016c	`बाह्लीकः सोमदत्तश्च तथा भूरिश्रवा नृपः ॥
017a	अन्योन्यं वै समाश्लिष्य अनुजग्मुः सहस्रशः ।'
017c	रमणीये वनोद्देशे गङ्गातीरे समे शुभे ॥
018a	न्यासयामासुरथ तां शिबिकां सत्यवादिनः ।
018c	सभार्यस्य नृसिंहस्य पाण्डोरक्लिष्टकर्मणः ॥
019a	ततस्तस्य शरीरं तु सर्वगन्धाधिवासितम् ।
019c	शुचिकालीयकादिग्धं दिव्यचन्दनरूपितम् ॥
020a	पर्यषिञ्चञ्जलेनाशु शातकुम्भमयैर्घटैः ।
020c	चन्दनेन च शुक्लेन सर्वतः समलेपयन् ॥
021a	कालागुरुविमिश्रेण तथा तुङ्गरसेन च ।
021c	अथैनं देशजैः शुक्लैर्वासोभिः समयोजयन् ॥
022a	सञ्छन्नः स तु वासोभिर्जीवन्निव नराधिपः ।
022c	शुशुभे स नव्याघ्रो महार्हशयनोचितः ॥
023a	`हयमेधाग्निना सर्वे याजकाः सपुरोहिताः ।
023c	वेदोक्तेन विधानेन क्रियांचक्रुः समन्त्रकम् ॥'
024a	याजकैरभ्यनुज्ञाते प्रेतकर्मण्यनुष्ठिते ।
024c	घृतावसिक्तं राजानं सह माद्र्या स्वलङ्कृतम् ॥
025a	तुङ्गपद्मकमिश्रेण चन्दनेन सुगन्धिना ।
025c	`सरलं देवदारुं च गुग्गुलं लाक्षया सह ॥
026a	हरिचन्दनकाष्ठैश्च हरिबेरैरुशीरकैः ।'
026c	अन्यैश्च विविधैर्गन्धैर्विधिना समदाहयन् ॥
027a	ततस्तयोः शरीरे द्वे दृष्ट्वा मोहवशं गता ।
027c	हाहा पुत्रेति कौसल्या पपात सहसा भुवि ॥
028a	तां प्रेक्ष्य पतितामार्तां पौरजानपदो जनः ।
028c	रुरोद दुःखसम्तप्तो राजभक्त्या कृपाऽन्वितः ॥
029a	कुन्त्याश्चैवार्तनादेन सर्वाणि च विचुक्रुशुः ।
029c	मानुषैः सह भूतानि तिर्यग्योनिगतान्यपि ॥
030a	तथा भीष्मः शान्तनवो विदुरश्च महामतिः ।
030c	सर्वशः कौरवाश्चैव प्राणदन्भृशदुःखिताः ॥
031a	ततो भीष्मोऽथ विदुरो राजा च सह पाण्डवैः ।
031c	उदकं चक्रिरे तस्य सर्वाश्च कुरुयोषितः ॥
032a	चुक्रुशुः पाण्डवाः सर्वे भीष्मः शान्तनवस्तथा ।
032c	विदुरो ज्ञातयश्चैव चक्रुश्चाप्युदकक्रियाः ॥
033a	कृतोदकांस्तानादाय पाण्डवाञ्छोककर्शितान् ।
033c	सर्वाः प्रकृतयो राजञ्शोचमाना न्यवारयन् ॥
034a	यथैव पाण्डवा भूमौ सुषुपुः सह बान्धवैः ।
034c	तथैव नागरा राजञ्शिश्यिरे ब्राह्मणादयः ॥
035a	तद्गतानन्दमस्वस्थमाकुमारमहृष्टवत् ।
035c	बभूव पाण्डवैः सार्धं नगरं द्वादश क्षपाः ॥ ॥

इति श्रीमन्महाभारते आदिपर्वणि सम्भवपर्वणि षट्त्रिंशदधिकशततमोऽध्यायः ॥ 136 ॥

1-136-19 कालीयकादिग्धं कृष्णागुरुलिप्तम् ॥ 1-136-25 तुङ्गपद्मकौ गन्धद्रव्यविशेषौ ॥ षट्त्रिंशदधिकशततमोऽध्यायः ॥ 136 ॥
