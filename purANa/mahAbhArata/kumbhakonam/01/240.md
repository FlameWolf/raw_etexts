अध्यायः 240

द्वारकायां उपवने वसतः यतिरूपस्यार्जुतस्य रैवतकपर्वतात्प्रतिनिवृत्तैर्यादवैर्दर्शनम् ॥ 1 ॥ यतिनिवासविषये यादवैः पृष्टे सुभद्रागृहे वसत्विति रामोक्तिः ॥ 2 ॥
001	वैशम्पायन उवाच ।
001a	चैराः सञ्चारिते तस्मिन्ननुज्ञाते युधिष्ठिरे ।
001c	वासुदेवाभ्यनुज्ञातः कथयित्वेतिकृत्यताम् ॥
002a	कृष्णस्य मतमास्थाय प्रययौ भरतर्षभः ।
002c	द्वारकाया उपवने तस्थौ वै कार्यसाधनः ॥
003a	निवृत्ते ह्युत्सवे तस्मिन्गिरौ रैवतके तदा ।
003c	वृष्णयोऽप्यगमन्सर्वे पुरीं द्वारवतीमनु ॥
004a	चिन्तयानस्ततो भद्रामुपविष्टः शिलातले ।
004c	रमणीये वनोद्देशे बहुपादपसंवृते ॥
005a	सालतालाश्वकर्णैश्च बकुलैरर्जुनैस्तथा ।
005c	चम्पकाशोकपुन्नागैः केतकैः पाटलैस्तथा ॥
006a	कर्णिकारैरशोकैश्च अङ्कोलैरतिमुक्तकैः ।
006c	एवमादिभिरन्यैश्च संवृते स शिलातले ॥
007a	पुनःपुनश्चिन्तयानः सुभद्रां भद्रभाषिणीम् ।
007c	यदृच्छया चोपपन्नान्वृष्णिवीरान्ददर्श सः ॥
008a	बलदेवं च हार्दिक्यं साम्बं सारणमेव च ।
008c	प्रद्युम्नं च गदं चैव चारुदेष्णं विदूरथम् ॥
009a	भानुं च हरितं चैव विपृथुं पृथुमेव च ।
009c	तथान्यांश्च बहून्पश्यन्हृदि शोकमधारयत् ॥
010a	ततस्ते सहिताः सर्वे यतिं दृष्ट्वा समुत्सुकाः ।
010c	वृष्णयो विनयोपेताः परिवार्योपतस्थिरे ॥
011a	ततोऽर्जुनः प्रीतमनाः स्वागतं व्याजहार सः ।
011c	आस्यतामास्यतां सर्वै रमणीये शिलातले ॥
012a	इत्येवमुक्ता यतिना प्रीतास्ते यादवर्षभाः ।
012c	उपोपविविशुः सर्वे ते स्वागतमिति ब्रुवन् ॥
013a	परितः सन्निविष्टेषु वृष्णिवीरेषु पाण्डवः ।
013c	आकारं गूहमानस्तु कुशलप्रश्नमब्रवीत् ॥
014a	सर्वत्र कुशलं चोक्त्वा बलदेवोऽब्रवीदिदम् ।
014c	प्रसादं कुरु मे विप्र कुतस्त्वं चागतो ह्यसि ॥
015a	त्वया दृष्टानि पुण्यानि वद त्वं वदतांवर ।
015c	पर्वतांश्चैव तीर्थानि वनान्यायतनानि च ॥
016	वैशम्पायन उवाच ।
016a	तीर्थानां दर्शनं चैव पर्वतानां च भारत ।
016c	आपगानां वनानां च कथयामास ताः कथाः ॥
017a	श्रुत्वा धर्मकथाः पुण्या वृष्णिवीरा मुदान्विताः ।
017c	अपूजयंस्तदा भिक्षुं कथान्ते जनमेजय ॥
018a	ततस्तु यादवाः सर्वे मन्त्रयन्ति स्म भारत ।
018c	अयं देशातिथिः श्रीमान्यतिलिङ्गधरो द्विजः ॥
019a	आवासं कमुपाश्रित्य वसेत निरुपद्रवः ।
019c	इत्येवं प्रब्रुवन्तस्तु रौहिणेयं च यादवाः ॥
020a	ददृशुः कृष्णमायान्तं सर्वे यादवनन्दनम् ।
020c	एहि केशव तातेति रौहिणेयो वचोऽब्रवीत् ॥
021a	यतिलिङ्गधरो विद्वान्देशातिथिरयं द्विजः ।
021c	वर्षमासनिवासार्थमागतो नः पुरं प्रति ।
021e	स्थाने यस्मिन्निवसतु तन्मे ब्रूहि जनार्दन ॥
022	श्रीकृष्ण उवाच ।
022a	त्वयि स्थिते महाभाग परवानस्मि धर्मतः ।
022c	स्वयं तु रुचिरे स्थाने वासयेर्यदुनन्दन ॥
023a	प्रीतः स तेन वाक्येन परिष्वज्य जनार्दनम् ।
023c	बलदेवोऽब्रवीद्वाक्यं चिन्तयित्वा महाबलः ॥
024a	आरामे तु वसेद्धीमांश्चतुरो वर्षमासकान् ।
024c	कन्यागृहे सुभद्राया भुक्त्वा भोजनमिच्छया ॥
025a	लतागृहेषु वसतामिति मे धीयते मतिः ।
025c	लब्धानुज्ञास्त्वया तात मन्यन्ते सर्वयादवाः ॥
026	श्रीकृष्ण उवाच ।
026a	बलवान्दर्शनीयश्च वाग्मी श्रीमान्बहुश्रुतः ।
026c	कन्यापुरसमीपे तु न युक्तमिति मे मतिः ॥
027a	गुरुः शास्ता च नेता च शास्त्रज्ञो धर्मवित्तमः ।
027c	त्वयोक्तं न विरुध्येहं करिष्यामि वचस्तव ॥
028ac	शुभाशुभस्य विज्ञाता नान्योऽस्मि भुवि कश्चन ॥
028	बलदेव उवाच ।
029a	अयं देशातिथिः श्रीमान्सर्वधर्मभृतां वरः ।
029c	धृतिमान्विनयोपेतः सत्यबादी जितेन्द्रियः ॥
030a	यतिलिङ्गधरो ह्येष को विजानाति मानसम् ।
030c	त्वमिमं पुण्डरीकाक्ष नीत्वा कन्यापुरं शुभम् ॥
031a	निवेदय सुभद्रायै मद्वाक्यपरिचोदितः ।
031c	भक्ष्यैर्भोज्यैश्च पानैश्च अन्नैरिष्टैश्च पूजय ॥ ॥

इति श्रीमन्महाभारते आदिपर्वणि सुभद्राहरणपर्वणि चत्वारिंशदधिकद्विशततमोऽध्यायः ॥ 240 ॥
