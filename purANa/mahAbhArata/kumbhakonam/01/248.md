अध्यायः 248

(अथ खाण्डवदाहपर्व ॥ 18 ॥)

युधिष्ठिरस्य राज्यपरिपालनप्रकारवर्णनम् ॥ 1 ॥ तत्रैव निवसता श्रीकृष्णेन सहार्जुनस्य जलक्रीडार्थं यमुनां प्रति गमनम् ॥ 2 ॥ सस्त्रीकयोस्तयोर्जलक्रीडावर्णनम् ॥ 3 ॥ ब्राह्मणरूपस्याग्नेस्तत्रागमनम् ॥ 4 ॥
001	वैशम्पायन उवाच ।
001a	इन्द्रप्रस्थे वसन्तस्ते जघ्रुरन्यान्नराधिपान् ।
001c	शासनाद्धृतराष्ट्रस्य राज्ञः शान्तनवस्य च ॥
002a	आश्रित्य धर्मराजानं सर्वलोकोऽवसत्सुखम् ।
002c	पुण्यलक्षणकर्माणं स्वदेहमिव देहिनः ॥
003a	स समं धर्मकामार्थान्सिषेवे भरतर्षभ ।
003c	त्रीनिवात्मसमान्बन्धून्नीतिमानिव मानयन् ॥
004a	तेषां समविभक्तानां क्षितौ देहवतामिव ।
004c	बभौ धर्मार्थकामानां चतुर्थ इव पार्थिवः ॥
005a	अध्येतारं परं वेदान्प्रयोक्तारं महाध्वरे ।
005c	रक्षितारं शुभाँल्लोकाँल्लोभिरे तं जनाधिपम् ॥
006a	अधिष्ठानवती लक्ष्मीः परायणवती मतिः ।
006c	वर्धमानोऽखिलो धर्मस्तेनासीत्पृथिवीक्षिताम् ॥
007a	भ्रातृभिः सहितौ राजा चतुर्भिरधिकं बभौ ।
007c	प्रयुज्यमानैर्विततो वेदैरिव महाध्वरः ॥
008a	तं तु धौम्यादयो विप्राः परिवार्योपतस्थिरे ।
008c	बृहस्पतिसमा मुख्याः प्रजापतिमिवामराः ॥
009a	धर्मराजे ह्यतिप्रीत्या पूर्णचन्द्र इवामले ।
009c	प्रजानां रेमिरे तुल्यं नेत्राणि हृदयानि च ॥
010a	न तु केवलदैवेन प्रजा भावेन रेमिरे ।
010c	यद्बभूव मनःकान्तं कर्मणा स चकार तत् ॥
011a	न ह्ययुक्तं न चासत्यं नासह्यं न च वाऽप्रियम् ।
011c	भाषितं चारुभाषस्य जज्ञे पार्थस्य धीमतः ॥
012a	स हि सर्वस्य लोकस्य हितमात्मन एव च ।
012c	चिकीर्षन्सुमहातेजा रेमे भरतसत्तम ॥
013a	तथा तु मुदिताः सर्वे पाण्डवा विगतज्वराः ।
013c	अवसन्पृथिवीपालाँस्तापयन्तः स्वतेजसा ॥
014a	ततः कतिपयाहस्य बीभत्सुः कृष्णमब्रवीत् ।
014c	उष्णानि कृष्ण वर्तन्ते गच्छावो यमुनां प्रति ॥
015a	सुहृज्जनवृतौ तत्र विहृत्य मधुसूदन ।
015c	सायाह्ने पुनरेष्यावो रोचतां ते जनार्दन ॥
016	वासुदेव उवाच ।
016a	कुन्तीमातर्ममाप्येतद्रोचते यद्वयं जले ।
016c	सुहृज्जनवृताः पार्थ विहरेम यथासुखम् ॥
017	वैशम्पायन उवाच ।
017a	आमन्त्र्य तौ धर्मराजमनुज्ञाप्य च भारत ।
017c	जग्मतुः पार्थगोविन्दौ सुहृज्जनवृतौ ततः ॥
018a	`विहरन्खाण्डवप्रस्थे काननेषु च माधवः ।
018c	पुष्पितोपवनां दिव्यां ददर्श यमुनां नदीम् ॥
019a	तस्यास्तीरे वनं दिव्यं सर्वर्तुसुमनोहरम् ।
019c	आलयं सर्वभूतानां खाण्डवं खड्गचर्मभृत् ॥
020a	ददर्श कृत्स्नं तं देशं सहितः सव्यसाचिना ।
020c	ऋक्षगोमायुशार्दूलवृककृष्णमृगान्वितम् ॥
021a	शाखामृगगणैर्जुष्टं गजद्वीपिनिषेवितम् ।
021c	शुकबर्हिणदात्यूहहंससारसनादितम् ॥
022a	नानामृगसहस्रैश्च पक्षिभिश्च समावृतम् ।
022c	मानार्हं तच्च सर्वेषां देवदानवरक्षसाम् ॥
023a	आलयं पन्नगेन्द्रस्य तक्षकस्य महात्मनः ।
023c	वेणुशाल्मलिबिल्वातिमुक्तजम्ब्वाम्रचम्पकैः ॥
024a	अङ्कोलपनसाश्वत्थतालजम्बीरवञ्जुलैः ।
024c	एकपद्मकतालैश्च शतशश्चैव रौहिणैः ॥
025a	नानावृक्षैः समायुक्तं नानागुल्मसमावृतम् ।
025c	वेत्रकीचकसंयुक्तमाशीविषनिषेवितम् ॥
026a	विगतार्कं महाभोगविततद्रुमसङ्कटम् ।
026c	व्यालदंष्ट्रिगणाकीर्णं वर्जितं सर्वमानुषैः ॥
027a	रक्षसां भुजगेन्द्राणां पक्षिणां च महालयम् ।
027c	खाण्डवं सुमहाप्राज्ञः सर्वलोकविभागवित् ॥
028a	दृष्टवान्सर्वलोकेश अर्जुनेन समन्वितः ।
028c	पीताम्बरधरो देवस्तद्वनं बहुधा चरन् ॥
029a	सद्रुमस्य सयक्षस्य सभूतगणपक्षिणः ।
029c	खाण्डवस्य विनाशं तं ददर्श मधुसूदनः ॥'
030a	विहारदेशं सम्प्राप्य नानाद्रुममनुत्तमम् ।
030c	गृहैरुच्चावचैर्युक्तं पुरन्दरपुरोपमम् ॥
031a	भक्ष्यैर्भोज्यैश्च पेयैश्च रसवद्बिर्महाधनैः ।
031c	माल्यैश्च विविधैर्गन्धैस्तथा वार्ष्णेयपाण्डवौ ॥
032a	तदा विविशतुः पूर्णं रत्नैरुच्चावचैः शुभैः ।
032c	यथोपजोषं सर्वश्च जनश्चिक्रीड भारत ॥
033a	स्त्रियश्च विपुलश्रोष्ण्यश्चारुपीनपयोधराः ।
033c	मदस्खलितगामिन्यश्चिक्रीडुर्वामलोचनाः ॥
034a	वने काश्चिज्जले काश्चित्काश्चिद्वेश्मसु चाङ्गनाः ।
034c	यथादेशं यथाप्रीति चिक्रीडुः पार्थकृष्णयोः ॥
035a	वासुदेवप्रिया नित्यं सत्यभामा च भामिनी ।
035c	द्रौपदी च सुभद्रा च वासांस्याभरणानि च ।
035e	प्रायच्छन्त महाराज स्त्रीणां ताः स्म मदोत्कटाः ॥
036a	काश्चित्प्रहृष्टा ननृतुश्चुक्रुशुश्च तथा पराः ।
036c	जहसुश्च परा नार्यः पपुश्चान्या वरासवम् ॥
037a	रुरुधुश्चापरास्तत्र प्रजघ्नुश्च परस्परम् ।
037c	मन्त्रयामासुरन्याश्च रहस्यानि परस्परम् ॥
038a	वेणुवीणामृदङ्गानां मनोज्ञानां च सर्वशः ।
038c	शब्देन पूर्यते हर्म्यं तद्वनं सुमहर्द्धिमत् ॥
039a	तस्मिंस्तदा वर्तमानो कुरुदाशार्हनन्दनौ ।
039c	समीपं जग्मतुः कञ्चिदुद्देशं सुमनोहरम् ॥
040a	तत्र गत्वा महात्मानौ कृष्णौ परपुरञ्जयौ ।
040c	महार्हासनयो राजंस्ततस्तौ सन्निषीदतुः ॥
041a	तत्र पूर्वव्यतीतानि विक्रान्तानीतराणि च ।
041c	बहूनि कथयित्वा तौ रेमाते पार्थमाधवौ ॥
042a	तत्रोपविष्टौ मुदितौ नाकपृष्ठेऽश्विनाविव ।
042c	अभ्यागच्छत्तदा विप्रो वासुदेवधनञ्जयौ ॥
043a	बृहच्छालप्रतीकाशः प्रतप्तकनकप्रभः ।
043c	हरिपिङ्गोज्ज्वलश्मश्रुः प्रमाणायामतः समः ॥
044a	तरुणादित्यसङ्काशश्चीरवासा जटाधरः ।
044c	पद्मपत्राननः पिङ्गस्तेजसा प्रज्वलन्निव ॥
045a	जगाम तौ कृष्णपार्थौ दिधक्षुः खाण्डवं वनम् ।
045c	उपसृष्टं तु तं कृष्णो भ्राजमानं द्विजोत्तमम् ।
046a	अर्जनो वासुदेवश्च तूर्णमुत्पत्य तस्थतुः ॥ ॥

इति श्रीमन्महाभारते आदिपर्वणि खाण्डवदाहपर्वणि अष्टचत्वारिंशदधिकद्विशततमोऽध्यायः ॥ 248 ॥

1-248-14 उष्णानि निधाघदिनानि ॥ 1-248-16 कुन्ती माता यस्येति हेकुन्तामातर्हेऽर्जुन ॥ 1-248-30 गृहैः मध्येयमुनं निर्मितैः क्रीडावाप्यादियुक्तैः ॥ 1-248-39 उद्देशं प्रदेशम् ॥ 1-248-43 हरिपिङ्गः नीलपीताखिलाङ्गः । ज्वलश्मश्रुः ज्वालावत्पीतश्मश्रुः ॥ अष्टचत्वारिंशदधिकद्विशततमोऽध्यायः ॥ 248 ॥
