अध्यायः 221
	
दुर्योधनं प्रति कर्णोनोक्तं श्रुतवतो धृतराष्ट्रस्य भीष्मादिभिः सह मन्त्रणम् ॥ 1 ॥
KK0114221001	कर्ण उवाच ।
KK0114221001a	दुर्योधन तव प्रज्ञा न सम्यगिति मे मतिः ।
KK0114221001c	न ह्युपायेन ते शक्याः पाण्डवाः कुरुवर्धन ॥
KK0114221002a	पूर्वमेव हि ते सूक्ष्मैरुपायैर्यतितास्त्वया ।
KK0114221002c	निग्रहीतुं तदा वीर न चैव शकितास्त्वया ॥
KK0114221003a	इहैव वर्तमानास्ते समीपे तव पार्थिव ।
KK0114221003c	अजातपक्षाः शिशवः शकिता नैव बाधितुम् ॥
KK0114221004a	जातपक्षा विदेशस्था विवृद्धाः सर्वशोऽद्य ते ।
KK0114221004c	नोपायसाध्याः कौन्तेया ममैषा मतिरच्युता ॥
KK0114221005a	न च ते व्यसनैर्योक्तुं शक्या दिष्टकृतेन च ।
KK0114221005c	शकिताश्चेप्सवश्चैव पितृपैतामहं पदम् ॥
KK0114221006a	परस्परेण भेदश्च नाधातुं तेषु शक्यते ।
KK0114221006c	एकस्यां ये रताः पत्न्यां न भिद्यन्ते परस्परम् ॥
KK0114221007a	न चापि कृष्णा शक्येत तेभ्यो भेदयितुं परैः ।
KK0114221007c	परिद्यूनान्वृतवती किमुताद्य मृजावतः ॥
KK0114221008a	ईप्सितश्च गुणः स्त्रीणामेकस्या बहुभर्तृता ।
KK0114221008c	तं च प्राप्तवती कृष्णा न सा भेदयितुं क्षमा ॥
KK0114221009a	आर्यव्रतश्च पाञ्चाल्यो न स राजा धनप्रियः ।
KK0114221009c	न सन्त्यक्ष्यति कौन्तेयान्राज्यदानैरपि ध्रुवम् ॥
KK0114221010a	तथाऽस्म पुत्रो गुणवाननुरक्तश्च पाण्डवान् ।
KK0114221010c	तस्मान्नोपायसाध्यांस्तानहं मन्ये कथञ्चन ॥
KK0114221011a	इदं त्वद्य क्षमं कर्तुमस्माकं पुरुषर्षभ ।
KK0114221011c	यावन्न कृतमूलास्ते पाण्डवेया विशाम्पते ॥
KK0114221012a	तावत्प्रहरणीयास्ते तत्तुभ्यं तात रोचताम् ।
KK0114221012c	अस्मत्पक्षो महान्यावद्यावत्पाञ्चालको लघुः ।
KK0114221012e	तावत्प्रहरणं तेषां क्रियतां मा विचारय ॥
KK0114221013a	वाहनानि प्रभूतानि मित्राणि च कुलानि च ।
KK0114221013c	यावन्न तेषां गान्धारे तावद्विक्रम पार्थिव ॥
KK0114221014a	यावच्च राजा पाञ्चाल्यो नोद्यमे कुरुते मनः ।
KK0114221014c	सह पुत्रैर्महावीर्यैस्तावद्विक्रम पार्थिव ॥
KK0114221015a	यावन्नायाति वार्ष्णेयः कर्षन्यादववाहिनीम् ।
KK0114221015c	राज्यार्थे पाण्डवेयानां पाञ्चाल्यसदनं प्रति ॥
KK0114221016a	वसूनि विविधान्भोगान्राज्यमेव च केवलम् ।
KK0114221016c	नात्याज्यमस्ति कृष्णस्य पाण्डवार्थे कथञ्चन ॥
KK0114221017a	विक्रमेण मही प्राप्ता भरतेन महात्मना ।
KK0114221017c	विक्रमेण च लोकांस्त्रीञ्जितवान्पाकशासनः ॥
KK0114221018a	विक्रमं च प्रशंसन्ति क्षत्रियस्य विशाम्पते ।
KK0114221018c	स्वको हि धर्मः शूराणां विक्रमः पार्थिवर्षभ ॥
KK0114221019a	ते बलेन वयं राजन्महता चतुरङ्गिणा ।
KK0114221019c	प्रमथ्य द्रुपदं शीघ्रमानयामेह पाण्डवान् ॥
KK0114221020a	न हि साम्ना न दानेन न भदेन च पाण्डवाः ।
KK0114221020c	शक्याः साधयितुं तस्माद्विक्रमेणैव ताञ्जहि ॥
KK0114221021a	तान्विक्रमेण जित्वेमामखिलां भुङ्क्ष्व मेदिनीम् ।
KK0114221021c	अतो नान्यं प्रपश्यामि कार्योपायं जनाधिप ॥
KK0114221022	वैशम्पायन उवाच ।
KK0114221022a	श्रुत्वा तु राधेयवचो धृतराष्ट्रः प्रतापवान् ।
KK0114221022c	अभिपूज्य ततः पश्चादिदं वचनमब्रवीत् ॥
KK0114221023a	उपपन्नं महाप्राज्ञे कृतास्त्रे सूतनन्दने ।
KK0114221023c	त्वयि विक्रमसम्पन्नमिदं वचनमीदृशम् ॥
KK0114221024a	भूय एव तु भीष्मश्च द्रोणो विदुर एव च ।
KK0114221024c	युवां च कुरुतं बुद्धिं भवेद्या नः सुखोदया ॥
KK0114221025a	तत आनाय्य तान्सर्वान्मन्त्रिणः सुमहायशाः ।
KK0114221025c	धृतराष्ट्रो महाराज मन्त्रयामास वै तदा ॥ ॥

इति श्रीमन्महाभारते आदिपर्वणि विदुरागमनराज्यलाभपर्वणि एकविंशत्यधिकद्विशततमोऽध्यायः ॥ 221 ॥

1-221-7 परिद्यूनान् शोच्यान् । मृजावतः सुवेषान् ॥ एकविंशत्यधिकद्विशततमोऽध्यायः ॥ 221 ॥
