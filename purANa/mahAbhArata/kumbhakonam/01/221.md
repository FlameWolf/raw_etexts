अध्यायः 221
	
दुर्योधनं प्रति कर्णोनोक्तं श्रुतवतो धृतराष्ट्रस्य भीष्मादिभिः सह मन्त्रणम् ॥ 1 ॥
001	कर्ण उवाच ।
001a	दुर्योधन तव प्रज्ञा न सम्यगिति मे मतिः ।
001c	न ह्युपायेन ते शक्याः पाण्डवाः कुरुवर्धन ॥
002a	पूर्वमेव हि ते सूक्ष्मैरुपायैर्यतितास्त्वया ।
002c	निग्रहीतुं तदा वीर न चैव शकितास्त्वया ॥
003a	इहैव वर्तमानास्ते समीपे तव पार्थिव ।
003c	अजातपक्षाः शिशवः शकिता नैव बाधितुम् ॥
004a	जातपक्षा विदेशस्था विवृद्धाः सर्वशोऽद्य ते ।
004c	नोपायसाध्याः कौन्तेया ममैषा मतिरच्युता ॥
005a	न च ते व्यसनैर्योक्तुं शक्या दिष्टकृतेन च ।
005c	शकिताश्चेप्सवश्चैव पितृपैतामहं पदम् ॥
006a	परस्परेण भेदश्च नाधातुं तेषु शक्यते ।
006c	एकस्यां ये रताः पत्न्यां न भिद्यन्ते परस्परम् ॥
007a	न चापि कृष्णा शक्येत तेभ्यो भेदयितुं परैः ।
007c	परिद्यूनान्वृतवती किमुताद्य मृजावतः ॥
008a	ईप्सितश्च गुणः स्त्रीणामेकस्या बहुभर्तृता ।
008c	तं च प्राप्तवती कृष्णा न सा भेदयितुं क्षमा ॥
009a	आर्यव्रतश्च पाञ्चाल्यो न स राजा धनप्रियः ।
009c	न सन्त्यक्ष्यति कौन्तेयान्राज्यदानैरपि ध्रुवम् ॥
010a	तथाऽस्म पुत्रो गुणवाननुरक्तश्च पाण्डवान् ।
010c	तस्मान्नोपायसाध्यांस्तानहं मन्ये कथञ्चन ॥
011a	इदं त्वद्य क्षमं कर्तुमस्माकं पुरुषर्षभ ।
011c	यावन्न कृतमूलास्ते पाण्डवेया विशाम्पते ॥
012a	तावत्प्रहरणीयास्ते तत्तुभ्यं तात रोचताम् ।
012c	अस्मत्पक्षो महान्यावद्यावत्पाञ्चालको लघुः ।
012e	तावत्प्रहरणं तेषां क्रियतां मा विचारय ॥
013a	वाहनानि प्रभूतानि मित्राणि च कुलानि च ।
013c	यावन्न तेषां गान्धारे तावद्विक्रम पार्थिव ॥
014a	यावच्च राजा पाञ्चाल्यो नोद्यमे कुरुते मनः ।
014c	सह पुत्रैर्महावीर्यैस्तावद्विक्रम पार्थिव ॥
015a	यावन्नायाति वार्ष्णेयः कर्षन्यादववाहिनीम् ।
015c	राज्यार्थे पाण्डवेयानां पाञ्चाल्यसदनं प्रति ॥
016a	वसूनि विविधान्भोगान्राज्यमेव च केवलम् ।
016c	नात्याज्यमस्ति कृष्णस्य पाण्डवार्थे कथञ्चन ॥
017a	विक्रमेण मही प्राप्ता भरतेन महात्मना ।
017c	विक्रमेण च लोकांस्त्रीञ्जितवान्पाकशासनः ॥
018a	विक्रमं च प्रशंसन्ति क्षत्रियस्य विशाम्पते ।
018c	स्वको हि धर्मः शूराणां विक्रमः पार्थिवर्षभ ॥
019a	ते बलेन वयं राजन्महता चतुरङ्गिणा ।
019c	प्रमथ्य द्रुपदं शीघ्रमानयामेह पाण्डवान् ॥
020a	न हि साम्ना न दानेन न भदेन च पाण्डवाः ।
020c	शक्याः साधयितुं तस्माद्विक्रमेणैव ताञ्जहि ॥
021a	तान्विक्रमेण जित्वेमामखिलां भुङ्क्ष्व मेदिनीम् ।
021c	अतो नान्यं प्रपश्यामि कार्योपायं जनाधिप ॥
022	वैशम्पायन उवाच ।
022a	श्रुत्वा तु राधेयवचो धृतराष्ट्रः प्रतापवान् ।
022c	अभिपूज्य ततः पश्चादिदं वचनमब्रवीत् ॥
023a	उपपन्नं महाप्राज्ञे कृतास्त्रे सूतनन्दने ।
023c	त्वयि विक्रमसम्पन्नमिदं वचनमीदृशम् ॥
024a	भूय एव तु भीष्मश्च द्रोणो विदुर एव च ।
024c	युवां च कुरुतं बुद्धिं भवेद्या नः सुखोदया ॥
025a	तत आनाय्य तान्सर्वान्मन्त्रिणः सुमहायशाः ।
025c	धृतराष्ट्रो महाराज मन्त्रयामास वै तदा ॥ ॥

इति श्रीमन्महाभारते आदिपर्वणि विदुरागमनराज्यलाभपर्वणि एकविंशत्यधिकद्विशततमोऽध्यायः ॥ 221 ॥

1-221-7 परिद्यूनान् शोच्यान् । मृजावतः सुवेषान् ॥ एकविंशत्यधिकद्विशततमोऽध्यायः ॥ 221 ॥
