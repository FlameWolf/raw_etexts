अध्यायः 145

अर्जुनस्य परीक्षा ॥ 1 ॥ कर्णस्य रङ्गप्रवेशः ॥ 2 ॥
KK0107145001	वैशम्पायन उवाच ।
KK0107145001a	कुरुराजे हि रङ्गस्थे भीमे च बलिनां वरे ।
KK0107145001c	पक्षपातकृतस्नेहः स द्विधेवाभवज्जनः ॥
KK0107145002a	जय हे कुरुराजेति जय हे भीम इत्युत ।
KK0107145002c	पुरुषाणां सुविपुलाः प्रणादाः सहसोत्थिताः ॥
KK0107145003a	ततः क्षुब्धार्णवनिभं रङ्गमालोक्य बुद्धिमान् ।
KK0107145003c	भारद्वाजः प्रियं पुत्रमश्वत्थामानमब्रवीत् ॥
KK0107145004a	वारयैतौ महावीर्यौ कृतयोग्यावुभावपि ।
KK0107145004c	मा भूद्रङ्गप्रकोपोऽयं भीमदुर्योधनोद्भवः ॥
KK0107145005	वैशम्पायन उवाच ।
KK0107145005a	`तत उत्थाय वेगेन अश्वत्थामा न्यवारयत् ।
KK0107145005c	गुरोराज्ञा भीम इति गान्धारे गुरुशासनम् ।
KK0107145005e	अलं शिक्षाकृतं वेगमलं साहसमित्युत ॥'
KK0107145006a	ततस्तावुद्यतगतौ गुरुपुत्रेण वारितौ ।
KK0107145006c	युगान्तानिलसङ्क्षुब्धौ महावेलाविवार्णवौ ॥
KK0107145007a	ततो रङ्गाङ्गणगतो द्रोणो वचनमब्रवीत् ।
KK0107145007c	निवार्य वादित्रगणं महामेघनिभस्वनम् ॥
KK0107145008a	यो मे पुत्रात्प्रियतरः सर्वशस्त्रविशारदः ।
KK0107145008c	ऐन्द्रिरिन्द्रानुजसमः स पार्थो दृश्यतामिति ॥
KK0107145009a	आचार्यवचनेनाथ कृतस्वस्त्ययनो युवा ।
KK0107145009c	बद्धगोधाङ्गुलित्राणः पूर्णतूणः सकार्मुकः ॥
KK0107145010a	काञ्चनं कवचं बिभ्रत्प्रत्यदृश्यत फाल्गुनः ।
KK0107145010c	सार्कः सेन्द्रायुधतडित्ससन्ध्य इव तोयदः ॥
KK0107145011a	ततः सर्वस्य रङ्गस्य समुत्पिञ्जलकोऽभवत् ।
KK0107145011c	प्रावाद्यन्त च वाद्यानि सशङ्खानि समन्ततः ॥
KK0107145012	प्रेक्षका ऊचुः ।
KK0107145012a	एष कुन्तीसुतः श्रीमानेष मध्यमपाण्डवः ।
KK0107145012c	एष पुत्रो महेन्द्रस्य कुरूणामेष रक्षिता ॥
KK0107145013a	एषोऽस्त्रविदुषां श्रेष्ठ एष धर्मभृतां वरः ।
KK0107145013c	एष शीलवतां चापि शीलज्ञाननिधिः परः ॥
KK0107145014	वैशम्पायन उवाच ।
KK0107145014a	इत्येवं तुमुला वाचः शुश्रुवुः प्रेक्षकेरिताः ।
KK0107145014c	कुन्त्याः प्रस्रवसंयुक्तैरस्रैः क्लिन्नमुरोऽभवत् ॥
KK0107145015a	तेन शब्देन महता पूर्णश्रुतिरथाब्रवीत् ।
KK0107145015c	धृतराष्ट्रो नरश्रेष्ठो विदुरं हृष्टमानसः ॥
KK0107145016a	क्षत्तः क्षुब्धार्णवनिभः किमेष सुमहास्वनः ।
KK0107145016c	सहसैवोत्थितो रङ्गे भिन्दन्निव नभस्तलम् ॥
KK0107145017	विदुर उवाच ।
KK0107145017a	एष पार्थो महाराज फाल्गुनः पाण्डुनन्दनः ।
KK0107145017c	अवतीर्णः सकवचस्तत्रैव सुमिहास्वनः ॥
KK0107145018	धृतराष्ट्र उवाच ।
KK0107145018a	धन्योऽस्म्यनुगृहीतोऽस्मि रक्षितोऽस्मि महामते ।
KK0107145018c	पृथारणिसमुद्भूतैस्त्रिभिः पाण्डववह्निभिः ॥
KK0107145019	वैशम्पायन उवाच ।
KK0107145019a	तस्मिन्प्रमुदिते रङ्गे कथञ्चित्प्रत्युपस्थिते ।
KK0107145019c	दर्शयामास बीभत्सुराचार्यायास्त्रलाघवम् ॥
KK0107145020a	आग्नेयेनासृजद्वह्निं वारुणेनासृजत्पयः ।
KK0107145020c	वायव्येनासृजद्वह्निं पार्जन्येनासृजद्धनान् ॥
KK0107145021a	भौमेन प्रासृजद्भूमिं पार्वतेनासृजद्गिरीन् ।
KK0107145021c	अन्तर्धानेन चास्त्रेण पुनरन्तर्हितोऽभवत् ॥
KK0107145022a	क्षणात्प्रांशुः क्षणाद्ध्रस्वः क्षणाच्च रथधूर्गतः ।
KK0107145022c	क्षणेन रथमध्यस्थः क्षणेनावतरन्महीम् ॥
KK0107145023a	सुकुमारं च सूक्ष्मं च गुरु चापि गुरुप्रियः ।
KK0107145023c	सौष्ठवेनाभिसंयुक्तः सोऽविध्यद्विविधैः शरैः ॥
KK0107145024a	भ्रमतश्च वराहस्य लोहस्य प्रमुखे समम् ।
KK0107145024c	पञ्चबाणानसंसक्तान्सम्मुमोचैकबाणवत् ॥
KK0107145025a	गव्ये विषाणकोशे च चले रज्ज्ववलम्बिनि ।
KK0107145025c	निचखान महावीर्यः सायकानेकविंशतिम् ॥
KK0107145026a	इत्येवमादि सुमहत्खड्गे धनुषि चानघ ।
KK0107145026c	गदायां शस्त्रकुशलो मण्डलानि ह्यदर्शयत् ॥
KK0107145027a	ततः समाप्तभूयिष्ठे तस्मिन्कर्मणि भारत ।
KK0107145027c	मन्दीभूते समाजे च वादित्रस्य च निःस्वने ॥
KK0107145028a	द्वारदेशात्समुद्भूतो माहात्म्यबलसूचकः ।
KK0107145028c	वज्रनिष्पेषसदृशः शुश्रुवे भुजनिःस्वनः ॥
KK0107145029a	दीर्यन्ते किं नु गिरयः किंस्विद्भूमिर्विदीर्यते ।
KK0107145029c	किंस्विदापूर्यते व्योम जलधाराघनैर्घनैः ॥
KK0107145030a	रङ्गस्यैवं मतिरभूत्क्षणेन वसुधाधिप ।
KK0107145030c	द्वारं चाभिमुखाः सर्वे बभूवुः प्रेक्षकास्तदा ॥
KK0107145031a	पञ्चभिर्भ्रातृभिः पार्थैर्द्रोणः परिवृतो वभौ ।
KK0107145031c	पञ्चतारेण संयुक्तः सावित्रेणेव चन्द्रमाः ॥
KK0107145032a	अश्वत्थाम्ना च सहितं भ्रातॄणां शतमूर्जितम् ।
KK0107145032c	दुर्योधनममित्रघ्नमुत्थितं पर्यवारयत् ॥
KK0107145033a	स तैस्तदा भ्रातृभिरुद्यतायुधैर्गदाग्रपाणिः समवस्थितैर्वृतः ।
KK0107145033c	बभौ यथा दानवसङ्क्षये पुरा पुनन्दरो देवगणैः समावृतः ॥ ॥

इति श्रीमन्महाभारते आदिपर्वणि सम्भवपर्वणि पञ्चचत्वारिंशदधिकशततमोऽध्यायः ॥ 145 ॥

1-145-4 कृतयोग्यौ सुशिक्षितौ ॥ 1-145-10 तूणकार्मुककवचानां तत्प्रभाजालस्यार्जुनस्य च क्रमादर्केन्द्रायुधतडित्सन्ध्यातोयदैरुपमा ॥ 1-145-11 समुत्पिञ्जलक उत्फुल्लता ॥ 1-145-14 अस्रैः प्रेमाश्रुभिः ॥ 1-145-23 सुकुमारं पूर्णघटकुक्कुटाण्डादीनि लक्ष्याण्यविचाल्याविध्यत् । सूक्ष्मं गुञ्जादि लक्ष्यं, गुरु घनावयवं च सोऽविध्यत् ॥ 1-145-25 भूताश्वेभवराहाणां सिंहर्क्षकपिसम्मुखान् । बाणान्सप्तासमायुक्तान्स मुमोचैकबाणवत् । इति घपाठः । गव्ये गोसम्बन्धिनि ॥ 1-145-31 सावित्रेण हस्तनक्षत्रेण ॥ 1-145-33 गदा अग्रं आलम्बनं यस्य तादृशः पाणिर्यस्य स गादाग्रपाणिः ॥ पञ्चचत्वारिंशदधिकशततमोऽध्यायः ॥ 145 ॥
