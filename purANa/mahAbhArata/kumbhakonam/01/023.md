अध्यायः 023
*गरुडोत्पत्तिः ॥ 1 ॥ देवकृतस्तुत्या गरुडकृतं स्वतेजस्संहरणम् ॥ 2 ॥
सौतिरुवाच ।
KK0105023001a	तं समुद्रमतिक्रम्य कद्रूर्विनतया सह ।
KK0105023001b	न्यपतत्तुरगाभ्याशे न चिरादिव शीघ्रगा ॥
KK0105023002a	ततस्ते तं हयश्रेष्ठं ददृशाते महाजवम् ।
KK0105023002b	शशाङ्ककिरणप्रख्यं कालवालमुभे तदा ॥
KK0105023003a	निशाम्य च बहून्वालान्कृष्णान्पुच्छसमाश्रितान् ।
KK0105023003b	विषण्णरूपां विनतां कद्रूर्दास्ये न्ययोजयत् ॥
KK0105023004a	ततः सा विनता तस्मिन्पणितेन पराजिता ।
KK0105023004b	अभवद्दुःखसंतप्ता दासीभावं समास्थिता ॥
KK0105023005a	एतस्मिन्नन्तरे चापि गरुडः काल आगते ।
KK0105023005b	विना मात्रा महातेजा विदार्याण्डमजायत ॥
KK0105023006a	महासत्त्वबलोपेतः सर्वा विद्योतयन्दिशः ।
KK0105023006b	कामरूपः कामगमः कामवीर्यो विहंगमः ॥
KK0105023007a	अग्निराशिरिवोद्भासन्समिद्धोऽतिभयंकरः ।
KK0105023007b	विद्युद्विस्पष्टपिङ्गाक्षो युगान्ताग्निसमप्रभः ॥
KK0105023008a	प्रवृद्धः सहसा पक्षी महाकायो नभोगतः ।
KK0105023008b	घोरो घोरस्वनो रौद्रो वह्निरौर्व इवापरः ॥
KK0105023009a	तं दृष्ट्वा शरणं जग्मुर्देवाः सर्वे विभावसुम् ।
KK0105023009b	प्रणिपत्याब्रुवंश्चैनमासीनं विश्वरूपिणम् ॥
KK0105023010a	अग्ने मा त्वं प्रवर्धिष्ठाः कच्चिन्नो न दिधक्षसि ।
KK0105023010b	असौ हि राशिः सुमहान्समिद्धस्तव सर्पति ॥
अग्निरुवाच ।
KK0105023011a	नैतदेवं यथा यूयं मन्यध्वमसुरार्दनाः ।
KK0105023011b	गरुडो बलवानेष मम तुल्यश्च तेजसा ॥
KK0105023012a	जातः परमतेजस्वी विनतानन्दवर्धनः ।
KK0105023012b	तेजोराशिमिमं दृष्ट्वा युष्मान्मोहः समाविशत् ॥
KK0105023013a	नागक्षयकरश्चै काश्यपेयो महाबलः ।
KK0105023013b	देवानां च हिते युक्तस्त्वहितो दैत्यरक्षसाम् ॥
KK0105023014a	न भीः कार्या कथं चात्र पश्यध्वं सहिता मया ।
सौतिरुवाच ।
KK0105023014b	एवमुक्तास्तदा गत्वा गरुडं वाग्भिरस्तुवन् ॥
KK0105023015a	ते दूरादभ्युपेत्यैनं देवाः सर्षिगणास्तदा ।
देवा ऊचुः ।
KK0105023015b	त्वमृषिस्त्वं महाभागस्त्वं देवः पतगेश्वरः ॥
KK0105023016a	त्वं प्रभुस्तपनः सूर्यः परमेष्ठी प्रजापतिः ।
KK0105023016b	त्वमिन्द्रस्त्वं हयमुखस्त्वं शर्वस्त्वं जगत्पतिः ॥
KK0105023017a	त्वं मुखं पद्मजो विप्रस्त्वमग्निः पवनस्तथा ।
KK0105023017b	त्वं हि धाता विधाता च त्वं विष्णुः सुरसत्तमः ॥
KK0105023018a	त्वं महानभिभूः शश्वदमृतं त्वं महद्यशः ।
KK0105023018b	त्वं प्रभास्त्वमभिप्रेतं त्वं नस्त्राणमनुत्तमम् ॥
KK0105023019a	`त्वं गतिः सततं त्वत्तः कथं नः प्राप्नुयाद्भयम् ।'
KK0105023019b	बलोर्मिमान्साधुरदीनसत्त्वः समृद्धिमान्दुर्विषहस्त्वमेव ।
KK0105023019c	त्वत्तः सृतं सर्वमहीनकीर्ते ह्यनागतं चोपगतं च सर्वम् ॥
KK0105023020a	त्वमुत्तमः सर्वमिदं चराचरं गभस्तिभिर्भानुरिवावभाससे ।
KK0105023020b	समाक्षिपन्भानुमतः प्रभां मुहुस्त्वमन्तकः सर्वमिदं ध्रुवाध्रुवम् ॥
KK0105023021a	दिवाकरः परिकुपितो यथा दहेत्प्रजास्तथा दहसि हुताशनप्रभ ।
KK0105023021b	भयंकरः प्रलय इवाग्निरुत्थितो विनाशयन्युगपरिवर्तनान्तकृत् ॥
KK0105023022a	खगेश्वरं शरणमुपागता वयं महौजसं ज्वलनसमानवर्चसम् ।
KK0105023022b	तडित्प्रभं वितिमिरमभ्रगोचरं महाबलं गरुडमुपेत्य खेचरम् ॥
KK0105023023a	परावरं वरदमजय्यविक्रमं तवौजस सर्वमिदं प्रतापितम् ।
KK0105023023b	जगत्प्रभो तप्तसुवर्णवर्चसा त्वं पाहि सर्वांश्च सुरान्महात्मनः ॥
KK0105023024a	भयान्विता नभसि विमानगामिनो विमानिता विपथगतिं प्रयान्ति ते ।
KK0105023024b	ऋषेः सुतस्त्वमसि दयावतः प्रभो महात्मनः खगवर कश्यपस्य ह ॥
KK0105023025a	स मा क्रुधः कुरु जगतो दयां परां त्वमीश्वरः प्रशममुपैहि पाहि नः ।
KK0105023025b	महाशनिस्फुरितसमस्वनेन ते दिशोऽम्बरं त्रिदिवमियं च मेदिनी ॥
KK0105023026a	चलन्ति नः खग हृदयानि चानिशं निगृह्यतां वपुरिदमग्निसन्निभम् ।
KK0105023026b	तव द्युतिं कुपितकृतान्तसन्निभां निशाम्य नश्चलति मनोऽव्यवस्थितम् ।
KK0105023026c	प्रसीद नः पतगपते प्रयाचतां शिवश्च नो भव भगवन्सुखावहः ॥
सौतिरुवाच ।
KK0105023027a	एवं स्तुतः सुपर्णस्तु देवैः सर्षिगणैस्तदा ।
KK0105023027b	तेजसः प्रतिसंहारमात्मनः स चकार ह ॥ ॥
इति श्रीमन्महाभारते आदिपर्वणि आस्तीकपर्वणि त्रयोविंशोऽध्यायः ॥ 23 ॥
*1-23-2 शशाङ्ककिरणवत्प्रख्या दीप्तिर्यस्य तं तादृशमपि कालवालं कृष्णकेशम् ॥ 1-23-8 और्वो वडवाग्निः ॥ 1-23-9 विभावसुं अग्निम् ॥ 1-23-10 अग्ने मात्वमिति देवानां भ्रमवर्णनं अग्निगरुडयोरति सादृश्यकथनार्थम् ॥ 1-23-25 चलन्तीत्युत्तरादपकृष्यते ॥ 1-23-26 निगृत्यतां संक्षिप्यताम् ॥ त्रयोविंशोऽध्यायः ॥ 23 ॥

