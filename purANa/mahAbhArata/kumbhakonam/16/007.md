अध्यायः 007

वसुदेवेन स्वगृहमागतेऽर्जुने यादवक्षयनिदाननिवेदनपूर्वकं कृष्णाद्यनुस्मरणेन परिशोचनम् ॥ 1 ॥ तथा तं प्रति कृष्णवचननिवेदनेन राज्यस्त्रीधनादिसमर्पणपूर्वकं स्वेन स्वप्राणत्यजनप्रतिज्ञानम् ॥ 2 ॥

001	वैशम्पायन उवाच ।
001a	तं प्रविष्टं महात्मानं वीरमानकदुन्दुभिः ।
001c	पुत्रशोकेन सन्तप्तो ददर्श कुरुपुङ्गवम् ॥
002a	तस्याश्रुपरिपूर्णाक्षो व्यूढोरस्को महाभुजः ।
002c	आर्तस्यार्ततरः पार्थः पादौ जग्राह भारत ॥
003a	तस्य मूर्धानमाघ्रातुमियेषानकदुन्दुभिः ।
003c	स्वस्रीयस्य महाबाहुर्न शशाक च शत्रुहन् ॥
004a	समालिङ्ग्यार्जुनं वृद्धः स भुजाभ्यां महाभुजः ।
004c	रुरोदाथ स्मरञ्शौरिं विललाप सुविह्वलः ।
004e	भ्रातॄन्पुत्रांश्च पौत्रांश्च दौहित्रान्स सखीनपि ॥
005	वसुदेव उवाच ।
005a	यैर्जिता भूमिपालाश्च दैत्याश्च शतशोऽर्जुन ।
005c	तान्सर्वान्नेह पश्यामि जीवाम्यर्जुन दुर्मरः ॥
006a	यो तावर्जुनशिष्यौ ते प्रियौ बहुमतौ सदा ।
006c	तयोरपनयात्पार्थ वृष्णयो निधनं गताः ॥
007a	यौ तौ वृष्णिप्रवीराणां द्वावेवातिरथौ मतौ ।
007c	प्रद्युम्नो युयुधानश्च कथनन्कत्थसे च यौ ॥
008a	तौ सदा कुरुशार्दूल कृष्णस्य प्रियभाजनौ ।
008c	तावुभौ वृष्णिनाशस्य मुखमास्तां धनञ्जय ॥
009a	न तु गर्हामि शैनेयं हार्दिक्यं चाहमर्जुन ।
009c	अक्रूरं रौक्मिणेयं च शापो ह्येवात्र कारणम् ॥
010a	केशिनं यस्तु कंसं च विक्रम्य हतवान्प्रभुः ।
010c	विदेहमकरोत्पार्थ चैद्यं च बलगर्वितम् ॥
011a	नैषादिमेकलव्यं च चक्रे कालिङ्गमागधान् ।
011c	गान्धारान्काशिराजं च मरुभूमौ च पार्थिवान् ॥
012a	प्राच्यांश्च दाक्षिणात्यांश्च पार्वतीयांस्तथा नृपान् ।
012c	सोऽभ्युपेक्षितवानेवमनयान्मधुसूदनः ॥
013a	त्वं हि तं नारदश्चैव मुनयश्च सनातनम् ।
013c	गोविन्दमनघं देवमभिजानीध्वमच्युतम् ॥
014a	प्रत्यपश्यच्च स विभुर्ज्ञातिक्षयमधोक्षजः ।
014c	समुपेक्षितवान्नित्यं स्वयं स मम पुत्रकः ॥
015a	गान्धार्या वचनं यत्तदृषीणां च परन्तप ।
015c	तन्नूनमन्यथा कर्तुं नैच्छत्स जगतः प्रभुः ॥
016a	प्रत्यक्षं भवतश्चापि तव पौत्रः परन्तप ।
016c	अश्वत्थाम्ना हतश्चापि जीवितस्तस्य तेजसा ।
016e	इमांस्तु नैच्छत्स्वान्ज्ञातीन्रक्षितुं च सखा तव ॥
017a	ततः पुत्रांश्च पौत्रांश्च भ्रातॄनथ सखींस्तथा ।
017c	शयानान्निहतान्दृष्ट्वा कृष्णो मामब्रवीदिदम् ॥
018a	सम्प्राप्तोऽद्यायमस्यान्तः कुलस्य भरतर्षभ ।
018c	आगमिष्यति बीभत्सुरिमां द्वारवतीं पुरीम् ।
018e	आख्येयं तस्य यद्वृत्तं वृष्णीनां वैशसं महत् ॥
019a	स तु श्रुत्वा महातेजा यदूनां निधनं प्रभो ।
019c	आगन्ता क्षिप्रमेवेह न मेऽत्रास्ति विचारणा ॥
020a	योऽहं तमर्जुनं विद्धि योऽर्जुनः सोऽहमेव तु ।
020c	यद्ब्रूयात्तत्तथा कार्यमिति बुद्ध्यस्व भारत ॥
021a	स स्त्रीषु प्राप्तकालासु पाण्डवो बालकेषु च ।
021c	प्रतिपत्स्यति बीभत्सुर्भवतश्चौर्ध्वदेहिकम् ॥
022a	इमां च नगरीं सद्यः प्रतियाते धनञ्जये ।
022c	प्राकाराट्टालकोपेतां समुद्रः प्लावयिष्यति ॥
023a	अहं देशे तु कस्मिंश्चित्पुण्ये नियममास्थितः ।
023c	कालं काङ्क्षे सद्य एव रामेण सहितो वने ॥
024a	एवमुक्त्वा हृषीकेशो मामचिन्त्यपराक्रमः ।
024c	हित्वा मां बालकैः सार्धं दिशं कामप्यगात्प्रभुः ॥
025a	सोऽहं तौ च महात्मानौ चिन्तयन्रामकेशवौ ।
025c	घोरं ज्ञातिवधं चैव न भुञ्जे शोककर्शितः ॥
026a	न मोक्ष्ये न च जीविष्ये दिष्ट्या प्राप्तोऽसि पाण्डव ।
026c	यदुक्तं पार्थ कृष्णेन तत्सर्वमखिलं कुरु ॥
027a	एतत्ते पार्थ राज्यं च स्त्रियो रत्नानि चैव हि ।
027c	इष्टान्प्राणानहं हीमांस्त्यक्ष्यामि रिपुसूदन ॥ ॥

इति श्रीमन्महाभारते मौसलपर्वणि सप्तमोऽध्यायः ॥ 7 ॥

16-7-6 शिष्यौ प्रद्युम्नसात्यकी ॥ 16-7-11 काशिराजं पौण्ड्रकम् ॥ 
