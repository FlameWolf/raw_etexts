अध्यायः 006

दारुकेण हास्तिनपुरमेत्य पाण्डवेषु सर्वयादवक्षयनिवेदनम् ॥ 1 ॥ अर्जुनेन द्वारकामेत्य रुक्मिण्यादिपरिसान्त्वनपूर्वकं वसुदेवगृहं प्रति गमनम् ॥ 2 ॥

001	वैशम्पायन उवाच ।
001a	दारुकोऽपि कुरून्गत्वा दृष्ट्वा पार्थान्महारथान् ।
001c	आचष्ट मौसले वृष्णीनन्योन्येनोपसंहृतान् ॥
002a	श्रुत्वा विनष्टान्वार्ष्णेयान्सभोजान्धककौकुरान् ।
002c	पाण्डवाः शोकसन्तप्ता वित्रस्तमनसोऽभवन् ॥
003a	ततोऽर्जुनस्तानामन्त्र्य केशवस्य प्रियः सखा ।
003c	प्रययौ मातुलं द्रष्टुं नेदमस्तीति चाब्रवीत् ॥
004a	स वृष्णिनिलयं गत्वा दारुकेण सह प्रभो ।
004c	ददर्श द्वारकां वीरो मृतनाथामिव स्त्रियम् ॥
005a	याः स्म ता लोकनाथेन नाथवत्यः पुराऽभवन् ।
005c	तास्त्वनाथास्तदा नाथं पार्थं दृष्ट्वा विचुक्रुशुः ॥
006a	षोडश स्त्रीसहस्राणि वासुदेवपरिग्रहाः ।
006c	तासामासीन्महान्नादो दृष्ट्वैवार्जुनमागतम् ॥
007a	तास्तु दृष्ट्वैव कौरव्यो बाष्पेणापिहितेक्षणः ।
007c	हीनाः कृष्णेन पुत्रैश्च नाशकत्सोऽभिवीक्षितुम् ॥
008a	स तां वृष्ण्यन्धकजलां हयमीनां रथोडुपाम् ।
008c	वादित्ररथघोषौघां वेश्मतीर्थमहाग्रहाम् ॥
009a	रत्नशैवलसङ्घातां वज्रप्राकारमालिनीम् ।
009c	रथ्यास्रोतोजलावर्तां चत्वरस्तिमितह्रदाम् ॥
010a	रामकृष्णमहाग्राहां द्वारकां सरितं तदा ।
010c	कालपाशग्रहां भीमां नदीं वैतरणीमिव ॥
011a	ददर्श वासविर्धीमान्विहीनां वृष्णिपुङ्गवैः ।
011c	गतश्रियं निरानन्दां पद्मिनीं शिशिरे यथा ।
012a	तां दृष्ट्वा द्वारकां पार्थस्ताश्च कृष्णस्य योषितः ।
012c	सस्वनं बाष्पमुत्सृज्य निपपात महीतले ॥
013a	सात्राजिती ततः सत्या रुक्मिणी च विशांपते ।
013c	अभिपत्य प्ररुरुदुः परिवार्य धनञ्जयम् ॥
014a	ततस्तं काञ्चने पीठे समुत्ताप्योपवेश्य च ।
014c	अभिनन्द्य महात्मानं परिवार्योपतस्थिरे ॥
015a	ततः संस्तूय गोविन्दं कथयित्वा च पाण्डवः ।
015c	आश्वास्य ताः स्त्रियश्चापि मातुलं द्रष्टुमभ्यगात् ॥ ॥

इति श्रीमन्महाभारते मौसलपर्वणि षष्ठोऽध्यायः ॥ 6 ॥

16-6-14 अब्रुवन्त्यो महात्मानमिति झ.पाठः ॥ 
