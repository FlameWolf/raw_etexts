अध्यायः 008

अर्जुनेन वसुदेवसमाश्वासनपूर्वकं सकलपौरान्प्रति नातिचिरादेव द्वारकायाः समुद्रेण समाप्लावननिवेदनपूर्वकं सर्वेषामिन्द्रप्रस्थं प्रति प्रयाणसन्नाहसञ्चोदना ॥ 1 ॥ तथा परेद्युर्योगेन शरीरं त्यक्तवतो वसुदेवस्य पत्नीभिः सह संस्करणपूर्वकं रामकृष्णशरीरयोर्दाहनम् ॥ 2 ॥ ततो वज्रार्जुनपुरस्कारेण सकलपौरजने पुरःपुरः प्रयाते समुद्रेण पश्चाद्भागे पौरजनमुक्ततत्तद्भागस्य स्वजलेन समाक्रमणम् ॥ 3 ॥ अर्जुनेन मध्येमार्गं चोरापहृतावशिष्टयादवकलत्रादिभिः सह स्वदेशमेत्य युधिष्ठिराज्ञया वज्रस्येन्द्रप्रस्थराज्येऽभिषेचनम् । तथा सात्यकिसुतादीनां तत्रतत्र राज्येऽभिषेचनम् ॥ 3 ॥ रुक्मिण्यादिभिः काभिश्चिदग्निप्रवेशनम् । सत्यभामादिभिः काभिश्चन तपसे वनगमनम् ॥ 4 ॥

001	वैशम्पायन उवाच ।
001a	एवमुक्तः स बीभत्सुर्मातुलेन परन्तप ।
001c	दुर्मना दीनवदनो वसुदेवमुवाच ह ॥
002a	नाहं वृष्णिप्रवीरेण बन्धुभिश्चैव मातुल ।
002c	विहीनां पृथिवीं द्रष्टुं शक्तश्चिरमिह प्रभो ॥
003a	राजा च भीमसेनश्च सहदेवश्च पाण्डवः ।
003c	नकुलो याज्ञसेनी च षडेकमनसो वयम् ॥
004a	राज्ञः सङ्क्रमणे चापि कामोऽयं नित्यमेव हि ।
004c	तमिमं विद्धि सम्प्राप्तं कालं कालविदांवर ॥
005a	सर्वथा वृष्णिदारांस्तु बालं वृद्धं तथैव च ।
005c	नयिष्ये परिगृह्याहमिन्द्रप्रस्थमरिन्दम ॥
006a	इत्युक्त्वा दारुकमिदं वाक्यमाह धनञ्जयः ।
006c	अमात्यान्वृष्णिवीराणां द्रष्टुमिच्छामि माचिरम् ॥
007a	इत्येवमुक्त्वा वचनं सुधर्मां यादवीं सभाम् ।
007c	प्रविवेशार्जुनः शूरः शोचमानो महाभुजः ॥
008a	तमासनगतं तत्र सर्वाः प्रकृतयस्तथा ।
008c	ब्राह्मणा नागरास्तत्र परिवार्योपतस्थिरे ॥
009a	तान्दीनमनसः सर्वान्विमूढान्गतचेतसः ।
009c	उवाचेदं वचः काले पार्थो दीनतरस्तथा ॥
010a	शक्रप्रस्थमहं नेष्ये वृष्ण्यन्धकजनं स्वयम् ।
010c	इदं तु नगरं सर्वं समुद्रः प्लावयिष्यति ॥
011a	सज्जीकुरुत यानानि रत्नानि विविधानि च ।
011c	वज्रोऽयं भवतां राजा शक्रप्रस्थे भविष्यति ॥
012a	सप्तमे दिवसे चैव रवौ विमल उद्गते ।
012c	बहिर्वत्स्यामहे सर्वे सज्जीभावत माचिरम् ॥
013a	इत्युक्तास्तेन ते सर्वे पार्थेनाक्लिष्टकर्मणा ।
013c	सज्जमाशु ततश्चक्रुः स्वसिद्ध्यर्थं समुत्सुकाः ॥
014a	तां रात्रिमवसत्पार्थः केशवस्य निवेशने ।
014c	महता शोकमोहेन सहसाऽभिपरिप्लुतः ॥
015a	श्वोभूतेऽथ ततः शौरिर्वसुदेवः प्रतापवान् ।
015c	युक्त्वाऽऽत्मानं महातेजा जगाम गतिमुत्तमाम् ॥
016a	ततः शब्दो महानासीद्वसुदेवनिवेशने ।
016c	दारुणः क्रोशतीनां च रुदतीनां च योषिताम् ॥
017a	प्रकीर्णमूर्धजाः सर्वा विमुक्ताभरणस्रजः ।
017c	उरांसि पाणिभिर्घ्नन्त्यो व्यलपन्करुणं स्त्रियः ।
018a	तं देवकी च भद्रा च रोहिणी मदिरा तथा ।
018c	अन्वारोढुं व्यवसिता भर्तारं योषितां वराः ॥
019a	ततः शौरिं नृयुक्तेन बहुमूल्येन भारत ।
019c	यानेन महता पार्थो बहिर्निष्क्रामयत्तदा ॥
020a	तमन्वयुस्तत्रतत्र दुःखशोकसमन्विताः ।
020c	द्वारकावासिनः सर्वे पौरजानपदा हिताः ॥
021a	तस्याश्वमेधिकं छत्रं दीप्यमानाश्च पावकाः ।
021c	पुरस्तात्तस्य यानस्य याजकाश्च ततो ययुः ॥
022a	अनुजग्मुश्च तं वीरं देव्यस्ता वै स्वलङ्कृताः ॥
022c	स्त्रीसहस्रैः परिवृता वधूभिश्च सहस्रशः ॥
023a	यस्तु देशः प्रियस्तस्य जीवतोऽभून्महात्मनः ।
023c	तत्रैनमुपसङ्कल्प्य पितृमेधं प्रचक्रिरे ॥
024a	तं चिताग्निगतं वीरं शूरपुत्रं वराङ्गनाः ।
024c	ततोऽन्वारुरुहुः पत्न्यश्चतस्रः पतिलोकगाः ॥
025a	तं वै चतसृभिः स्त्रीभिरन्वितं पाण्डुनन्दनः ।
025c	अदाहयच्चन्दनैश्च गन्धैरुच्चावचैरपि ॥
026a	ततः प्रादुरभूच्छब्दः समिद्धस्य विभावसोः ।
026c	सामगानां च निर्घोषो नराणां रुदतामपि ॥
027a	ततो वज्रप्रधानास्ते वृष्ण्यन्धककुमारकाः ।
027c	सर्वे चैवोदकं चक्रुः स्त्रियश्चैव महात्मनः ।
028a	अलुप्तधर्मस्तं धर्मं कारयित्वा स फल्गुनः ।
028c	जगाम वृष्णयो यत्र विनष्टा भरतर्षभ ॥
029a	स तान्दृष्ट्वा निपतितान्कदने भृशदुःखितः ।
029c	बभूवातीव कौरव्यः प्राप्तकालं चकार ह ॥
030a	यथाप्रधानतश्चैव चक्रे सर्वास्तथा क्रियाः ।
030c	ये हता ब्रह्मशापेन मुसलैरेरकोद्भवैः ॥
031a	`ततो भगवतो देहं दृष्ट्वा शिष्यः प्रलप्य च ।
031c	स्मृत्वा तद्वचनं सर्वं मोहशोकोपबृंहितः ॥'
032a	ततः शरीरे रामस्य वासुदेवस्य चोभयोः ।
032c	अन्वीक्ष्य दाहयामास पुरुषैराप्तकारिभिः ॥
033a	स तेषां विधिवत्कृत्वा प्रेतकार्याणि पाण्डवः ।
033c	सप्तमे दिवसे प्रायाद्रथमारुह्य सत्वरः ॥
034a	अश्वयुक्तै रथैश्चापि गोखरोष्ट्रयुतैरपि ।
034c	स्त्रियस्ता वृष्णिवीराणां रुदन्त्यः शोककर्शिताः ॥
035a	अनुजग्मुर्महात्मानं पाण्डुपुत्रं धनञ्जयम् ।
035c	भृत्याश्चान्धकवृष्णीनां सादिनो रथिनश्च ये ॥
036a	वीरहीना वृद्धबालाः पौरजानपदास्तथा ।
036c	ययुस्ते परिवार्याथ कलत्रं पार्थशासनात् ॥
037a	कुञ्जरैश्च गजारोहा ययुः शैलनिभैस्तथा ।
037c	सपादरक्षैः संयुक्ताः सोत्तरायुधिका ययुः ॥
038a	पुत्राश्चान्धकवृष्णीनां सर्वे पार्थमनुव्रताः ।
038c	ब्राह्मणाः क्षत्रिया वैश्याः शूद्राश्चैव महाधनाः ॥
039a	दश षट् च सहस्राणि वासुदेवावरोधनम् ।
039c	पुरस्कृत्य ययुर्वज्रं पौत्रं कृष्णस्य धीमतः ॥
040a	बहूनि च सहस्राणि प्रयुतान्यर्बुदानि च ।
040c	भोजवृष्ण्यन्धकस्त्रीणां हतनाथानि निर्ययुः ॥
041a	तत्सागरसमप्रख्यं वृष्णिचक्रं महर्द्धिमत् ।
041c	उवाह रथिनांश्रेष्ठः पार्थः परपुरञ्जयः ॥
042a	निर्याते तु जने तस्मिन्सागरो मकरालयः ।
042c	द्वारकां रत्नसम्पूर्णां जलेनाप्लावयत्तदा ॥
043a	यद्यद्धि पुरुषव्याघ्रो भूमेस्तस्या व्यमुञ्चत ।
043c	तत्तत्सम्प्लावयामास सलिलेन स सागरः ॥
044a	तदद्भुतमभिप्रेक्ष्य द्वारकावासिनो जनाः ।
044c	तूर्णात्तूर्णतरं जग्मुरहो दैवमिति ब्रुवन् ॥
045a	काननेषु च रम्येषु पर्वतेषु नदीषु च ।
045c	निवसन्नानयामास वृष्णिदारान्धनञ्जयः ॥
046a	स पञ्चनदमासाद्य धीमानतिसमृद्धिमत् ।
046c	देशे गोपशुधान्याढ्ये निवासमकरोत्प्रभुः ॥
047a	ततो लोभः समभवद्दस्यूनां निहतेश्वराः ।
047c	दृष्ट्वा स्त्रियो नीयमानाः पार्थेनैकेन भारत ॥
048a	ततस्ते पापकर्माणो लोभोपहतचेतसः ।
048c	आभीरा मन्त्रयामासुः समेत्याशुभदर्शनाः ॥
049a	अयमेकोऽर्जुनो धन्वी वृद्धबालं हतेश्वरम् ।
049c	नयत्यस्मानतिक्रम्य योधाश्चेमे हतौजसः ॥
050a	ततो यष्टिप्रहरणा दस्यवस्ते सहस्रशः ।
050c	अभ्यधावन्त वृष्णीनां तं जनं लोप्त्रहारिणः ॥
051a	महता सिंहनादेन त्रासयन्तः पृथग्जनम् ।
051c	अभिपेतुर्धनार्थं ते कालपर्यायचोदिताः ॥
052a	ततो निवृत्तः कौन्तेयः सहसा सपदानुगः ।
052c	उवाच तान्महाबाहुरर्जुनः प्रहसन्निव ॥
053a	निवर्तध्वमधर्मज्ञा यदि जीवितुमिच्छथ ।
053c	इदानीं शरनिर्भिन्नाः शोचध्वं निहता मया ॥
054a	तथोक्तास्तेन वीरेण कदर्थीकृत्य तद्वचः ।
054c	अभिपेतुर्जनं मूढा वार्यमाणाः पुनःपुनः ॥
055a	ततोऽर्जुनो धनुर्दिव्यं गाण्डीवमजरं महत् ।
055c	आरोपयितुमारेभे यत्नादिव कथञ्चन ॥
056a	चकार सज्यं कृच्छ्रेण सम्भ्रमे तुमुले सति ।
056c	चिन्तयामास शस्त्राणि न च सस्मार तान्यपि ॥
057a	वैकृतं तन्महद्दृष्ट्वा भुजवीर्यं तथा युधि ।
057c	दिव्यानां च महास्त्राणां विनाशाद्व्रीडितोऽभवत् ॥
058a	वृष्णियोधाश्च ते सर्वे गजाश्वरथयोधिनः ।
058c	न शेकुरावर्तयितुं ह्रियमाणं स्वकं धनम् ॥
059a	कलत्रस्य बहुत्वाद्धि सम्पतत्सु ततस्ततः ।
059c	प्रयत्नमकरोत्पार्थो जनस्य परिरक्षणे ॥
060a	मिषतां सर्वयोधानां ततस्ताः प्रमदोत्तमाः ।
060c	समन्ततोऽवकृष्यन्त कामाच्चान्याः प्रवव्रजुः ॥
061a	ततो गाण्डीवनिर्मुक्तैः शरैः पार्थो धनञ्जयः ।
061c	जघान दस्यून्सोद्वेगो वृष्णिभृत्यैः सहस्रशः ॥
062a	क्षणेन तस्य ते राजन्क्षयं जग्मुरजिह्मगाः ।
062c	अक्षया हि पुरा भूत्वा क्षीणाः क्षतजभोजनाः ॥
063a	स शरक्षयमासाद्य दुःखशोकसमाहतः ।
063c	धनुष्कोट्या तदा दस्यूनवधीत्पाकशासनिः ॥
064a	[प्रेक्षतस्त्वेव पार्थस्य वृष्ण्यन्धकवरस्त्रियः ।
064c	जग्मुरादाय ते म्लेच्छाः समन्ताज्जनमेजय ॥]
065a	धनञ्जयस्तु दैवं तन्मनसाऽचिन्तयत्प्रभुः ।
065c	दुःखसोकसमाविष्टो निःश्वासपरमोऽभवत् ॥
066a	अस्त्राणां च प्रणाशेन बाहुवीर्यस्य च क्षयात् ।
066c	धनुषश्चाविधेयत्वाच्छराणां सङ्क्षयेण च ॥
067a	बभूव विमनाः पार्थो दैवमित्युनुचिन्तयन् ।
067c	न्यवर्तत ततो राजन्नेदमस्तीति चिन्तयन् ॥
068a	ततः शेषं समादाय कलत्रस्य महामतिः ।
068c	हृतभूयिष्ठरत्नस्य कुरुक्षेत्रमवातरत् ॥
069a	युधिष्ठिरस्यानुमते वंशकर्तॄन्कुमारकान् ।
069c	न्यवेशयत कौरव्यस्तत्रतत्र धनञ्जयः ॥
070a	हार्दिक्यतनयं पार्थो नगरे मृत्तिकावते ।
070c	अश्वपतिं खाण्डवारण्ये राज्ये तत्र न्येवशयत् ।
070e	भोजराजकलत्रं च हृतशेषं नरोत्तमः ॥
071a	तथा वृद्धांश्च बालांश्च स्त्रियश्चादाय पाण्डवः ।
071c	वीरैर्विहीनान्सर्वांस्ताञ्शक्रप्रस्थे न्यवेशयत् ॥
072a	यौयुधानिं सरस्वत्याः पुत्रं सात्यकिनः प्रियम् ।
072c	न्यवेशयत धर्मात्मा वृद्धबालपुरस्कृतम् ॥
073a	इन्द्रप्रस्थे ददौ राज्यं वज्राय परवीरहा ।
073c	वज्रेणाक्रूरदारास्तु वार्यमाणाः प्रवव्रजुः ॥
074a	रुक्मिणी त्वथ गान्धारी शैब्या हैमवतीत्यपि ।
074c	देवी जाम्बवती चैव विविशुर्जातवेदसम् ॥
075a	सत्यभामा तथैवान्या देव्यः कृष्णस्य सम्मताः ।
075c	वनं प्रविविशू राजंस्तापस्ये कृतनिश्चयाः ॥
076a	द्वारकावासिनो ये तु पुरुषाः पार्थमभ्ययुः ।
076c	यथार्हं संविभज्यैनान्वज्रे पर्यददज्जयः ॥
077a	स तत्कृत्वा प्राप्तकालं बाष्णेणापिहितोऽर्जुनः ।
077c	कृष्णद्वैपायनं व्यासं ददर्शाऽऽसीनमाश्रमे ॥ ॥

इति श्रीमन्महाभारते मौसलपर्वणि अष्टमोऽध्यायः ॥ 8 ॥

16-8-32 अन्विष्य दाहयामासेति झ.पाठः ॥ 16-8-44 ब्रुवन् अब्रुवन् ॥ 
