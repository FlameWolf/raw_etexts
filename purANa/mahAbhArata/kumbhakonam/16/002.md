अध्यायः 002

वैशम्पायनेन जनमेजयंपति यादवानां मौसलेन निधनप्रकारकथनारम्भः ॥ 1 ॥ कदाचन विश्वामित्राकदिमहर्षिषु द्वारकः मागतेषु कैश्चन यादवैः सांबस्य स्त्रीवेषपरिकल्पनेन मुनीन्प्रति गर्भिणीयं किंरूपमपत्यं प्रसविष्यतीति प्रश्नः ॥ 2 ॥ ततो रुष्टैर्महर्षिभिः स्वकुलविनाशकमायसं मुसलं प्रसविष्यतीति शापदानम् ॥ 3 ॥ ततः परेथुः सांवेन मुसले प्रसूते भीतैस्तै राजाज्ञया तस्य चूर्णकरणेन समुद्र प्रक्षेपणम् ॥ 4 ॥

001	जनमेजय उवाच ।
001a	कथं विनष्टा भगवन्नन्धका वृष्णिभिः सह ।
001c	पश्यतो वासुदेवस्य भोजाश्चैव महारथाः ॥
002	वैशम्पायन उवाच ।
002a	षट्त्रिंशेऽथ ततो वर्षे वृष्णीनामनयो महान् ।
002c	अन्योन्यं मुसलैस्ते तु निजघ्नुः कालचोदिताः ॥
003	जनमेजय उवाच ।
003a	केनानुशप्तास्ते वीराः क्षयं वृष्ण्यन्धका गताः ।
003c	भोजाश्च द्विजवर्य त्वं विस्तरेण वदस्व मे ॥
004	वैशम्पायन उवाच ।
004a	विश्वामित्रं च कण्वं च नारदं च तपोधनम् ।
004c	सारणप्रमुखा वीरा ददृशुर्द्वारकां गतान् ॥
005a	ते वै साम्बं पुरस्कृत्य भूषयित्वा स्त्रियं यथा ।
005c	अब्रुवन्नुपसङ्गम्य दैवदण्डनिपीडिताः ॥
006a	इयं स्त्री पुत्रकामस्य बभ्रोरमिततेजसः ।
006c	ऋषयः साधु जानीत किमियं जनयिष्यति ॥
007a	इत्युक्तास्ते तदा राजन्विप्रलम्भप्रधर्षिताः ।
007c	प्रत्यब्रुवंस्तान्मुनयो यत्तच्छृणु नराधिप ॥
008a	वृष्ण्यन्धकविनाशाय मुसलं घोरमायसम् ।
008c	वासुदेवस्य दायादः साम्बोऽयं जनयिष्यति ॥
009a	येन यूयं सुदुर्वृत्ता नृशंसा जातमन्यवः ।
009c	उच्छेत्तारः कुलं कृत्स्नमृते रामजनार्दनौ ॥
010a	समुद्रं यास्यति श्रीमांस्त्यक्त्वा देहं हलायुधः ।
010c	जरः कृष्णं महात्मानं शयानं भुवि भेत्स्यति ॥
011a	इत्यब्रुवंस्ततो राजन्प्रलब्धास्तैर्दुरात्मभिः ।
011c	मुनयः क्रोधरक्ताक्षाः समीक्ष्याथ परस्परम् ।
011e	तथोक्त्वा मुनयस्ते तु यथागतमथो ययुः ॥
012a	अथाब्रवीत्तदा वृष्णीञ्श्रुत्वैतन्मधुसूदनः ।
012c	अन्तज्ञो मतिमांस्तस्य भवितव्यं तथेति तान् ॥
013a	एवमुक्त्वा हृषीकेशः प्रविवेश पुरं तदा ।
013c	कृतान्तमन्यथा नैच्छत्कर्तुं स जगतः प्रभुः ॥
014a	श्वोभूतेऽथ ततः साम्बो मुसलं तदसूत वै ।
014c	येन वृष्ण्यन्धककुले पुरुषा भस्मसात्कृताः ॥
015a	वृष्ण्यन्धकविनाशाय किङ्करप्रतिमं महत् ।
015c	असूत शापजं घोरं तच्च राज्ञे न्यवेदयन् ॥
016a	विषण्णरूपस्तद्राजा सूक्ष्मं चूर्णमकारयत् ।
016c	तच्चूर्णं सागरे चापि प्राक्षिपन्पुरुषा नृप ॥
017a	अघोषयंश्च नगरे वचनादाहुकस्य ते ।
017c	जनार्दनस्य रामस्य बभ्रोश्चैव महात्मनः ॥
018a	अद्यप्रभृति सर्वेषु वृष्ण्यन्धककुलेष्विह ।
018c	सुरासवो न कर्तव्यः सर्वैर्नगरवासिभिः ॥
019a	यश्च नो विदितं कुर्यात्पेयं कश्चिन्नरः क्वचित् ।
019c	जीवन्स शूलमारोहेत्स्वयं कृत्वा सबान्धवः ॥
020a	ततो राजभयात्सर्वे नियमं चक्रिरे तदा ।
020c	नराः शासनमाज्ञाय तस्य राज्ञो महात्मनः ॥ ॥

इति श्रीमन्महाभारते मौसलपर्वणि द्वितीयोऽध्यायः ॥ 2 ॥

16-2-2 मुसलैरेरकालग्नैर्मुसलकणैः ॥ 16-2-10 जरा कृष्णमिति झ.पाठः । जरानामा कश्चित्कैवर्तः ॥ 16-2-15 किङ्करो यमदूतस्तत्तुल्यम् ॥ 16-2-19 स्वयङ्कृत्वा स्वयङ्कर्ता ॥ 
