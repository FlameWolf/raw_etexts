अध्यायः 003

द्वारकायां नानोत्पातप्रादुर्भावः ॥ 1 ॥ तत्तद्दर्शनात्कृष्णेन गान्धारीशापदानानुस्मरणेन तस्य सत्यताचिकीर्षया भटैः सर्ववृष्ण्यादीनां तीर्थयात्रोद्घोषणम् ॥ 2 ॥

KK-16-01-003-001	वैशम्पायन उवाच ।
KK-16-01-003-001a	एवं प्रयतमानानां वृष्णीनामन्धकैः सह ।
KK-16-01-003-001c	कालो गृहाणि सर्वेषां परिचक्राम नित्यशः ॥
KK-16-01-003-002a	करालो विकटो मुण्डः पुरुषः कृष्णपिङ्गलः ।
KK-16-01-003-002c	गृहाण्यावेक्ष्य वृष्णीनां नादृश्यत पुनः क्वचित् ॥
KK-16-01-003-003a	तमघ्नन्त महेष्वासाः शरैः शतसहस्रशः ।
KK-16-01-003-003c	न चाशक्यत वेद्धुं स सर्वभूतात्ययस्तदा ॥
KK-16-01-003-004a	उत्पेदिरे महावाता दारुणाश्च दिनेदिने ।
KK-16-01-003-004c	वृष्ण्यन्धकविनाशाय बहवो रोमहर्षणाः ॥
KK-16-01-003-005a	विवृद्धमूषिका रथ्या विभिन्नमणिकास्तथा ।
KK-16-01-003-005c	केशा नखाश्च सुप्तानामद्यन्ते मूषिकैर्निशि ॥
KK-16-01-003-006a	चीचीकूचीति वाशन्ति शारिका वृष्णिवेश्मसु ।
KK-16-01-003-006c	नोपशाम्यति शब्दस्य सदिवारात्रमेव हि ॥
KK-16-01-003-007a	अन्वकुर्वन्नुलूकानां सारसा विरुतं तथा ।
KK-16-01-003-007c	अजाः शिवानां विरुतमन्वकुर्वत भारत ॥
KK-16-01-003-008a	पाण्डुरा रक्तपादाश्च विहगाः कालचोदिताः ।
KK-16-01-003-008c	वृष्ण्यन्धकानां गेहेषु कपोता व्यचरंस्तदा ॥
KK-16-01-003-009a	व्यजायन्त खरा गोषु करभाश्वतरीषु च ।
KK-16-01-003-009c	शुनीष्वपि बिडालाश्च मूषिका नकुलीषु च ॥
KK-16-01-003-010a	नापत्रपन्त पापानि कुर्वन्तो वृष्णयस्तदा ।
KK-16-01-003-010c	प्रार्दयन्ब्राह्मणांश्चापि पितॄन्देवांस्तथैव च ॥
KK-16-01-003-011a	गुरूंश्चाप्यवमन्यन्ते न तु रामजनार्दनौ ।
KK-16-01-003-011c	पत्न्यः पतीनुच्चरन्ति पत्नीश्च पतयस्तथा ॥
KK-16-01-003-012a	विभावसुः प्रज्वलितो वामं विपरिवर्तते ।
KK-16-01-003-012c	नीललोहितमञ्जिष्ठा विसृजन्नर्चिषः पृथक् ॥
KK-16-01-003-013a	उदयास्तमये नित्यं पुर्यां तस्यां दिवाकरः ।
KK-16-01-003-013c	व्यदृश्यतासकृत्पुंभिः कबन्धैः परिवारितः ॥
KK-16-01-003-014a	महानसेषु सिद्धेषु संस्कृतेऽतीवि भारत ।
KK-16-01-003-014c	आहार्यमाणे कृमयो व्यदृश्यन्त सहस्रशः ॥
KK-16-01-003-015a	पुण्याहे वाच्यमाने तु जपत्सु च महात्मसु ।
KK-16-01-003-015c	अभिधावन्तः श्रूयन्ते न चादृश्यत कश्चन ॥
KK-16-01-003-016a	परस्परं च नक्षत्रं हन्यमानं पुनःपुनः ॥
KK-16-01-003-016c	ग्रहैरपश्यन्सर्वे ते नात्मनस्तु कथञ्चन ॥
KK-16-01-003-017a	नदन्तं पाञ्चिजन्यं च वृष्णन्धकनिवेशने ।
KK-16-01-003-017c	समन्तात्पर्यवाशन्त रासभा दारुणस्वराः ॥
KK-16-01-003-018a	एवं पश्यन्हृषीकेशः सम्प्राप्तं कालपर्ययम् ।
KK-16-01-003-018c	त्रयोदश्याममावास्यां तान्दृष्ट्वा प्राब्रवीदिदम् ॥
KK-16-01-003-019a	चतुर्दशी पञ्चदशी कृतेयं राहुणा पुनः ।
KK-16-01-003-019c	प्राप्ते वै भारते युद्धे प्राप्ता चाद्य क्षयाय नः ॥
KK-16-01-003-020a	विमृशन्नेव कालं तं परिचिन्त्य जनार्दनः ।
KK-16-01-003-020c	मेने प्राप्तं स षट्त्रिंशं वर्षं वै केशिसूदनः ॥
KK-16-01-003-021a	पुत्रशोकाभिसन्तप्ता गान्धारी हतबान्धवा ।
KK-16-01-003-021c	यदनुव्याजहारार्ता तदिदं समुपागमत् ॥
KK-16-01-003-022a	इदं च तदनुप्राप्तमब्रवीद्यद्युधिष्ठिरः ।
KK-16-01-003-022c	पुरा व्यूढेष्वनीकेषु दृष्ट्वोत्पातान्सुदारुणान् ॥
KK-16-01-003-023a	इत्युक्त्वा वासुदेवस्तु चिकीर्षुः सत्यमेव तत् ।
KK-16-01-003-023c	आज्ञापयामास तदा तीर्थयात्रामरिन्दमः ॥
KK-16-01-003-024a	अघोषयन्त पुरुषास्तत्र केशवशासनात् ।
KK-16-01-003-024c	तीर्थयात्रा समुद्रे वः कार्येति पुरुषर्षभाः ॥ ॥

इति श्रीमन्महाभारते मौसलपर्वणि तृतीयोऽध्यायः ॥

16-3-1 कालः कपोतोलूकादिरूपेण ॥ 16-3-2 स एव क्वचित्करालादिरूपोऽदृश्यत क्वचिन्न । आवेक्ष्य परिक्रामन्निति शेषः ॥ 16-3-3 सर्वभूतानां अत्ययो नाशो यस्मात् ॥ 16-3-5 मणिका मृत्पात्राणि ॥ 16-3-11 उच्चरन्ति वञ्चयन्ति ॥ 16-3-14 आहार्यमाणे अन्ने । 16-3-16 स्वनक्षत्रादर्शनमपि स्वमृत्युसूचकमित्यर्थः ॥ 16-3-18 एवमिति । त्रयोदशदिवसः कृष्णपक्षोऽभूदित्यर्थः ॥ 16-3-19 एवं सत्यग्रिमपक्षे वृद्ध्या भाव्यं तन्न जातं प्रत्युतैका तिथिः क्षीणा तत्र ग्रहणं च जातमित्याह चतुर्दशीति ॥ 
