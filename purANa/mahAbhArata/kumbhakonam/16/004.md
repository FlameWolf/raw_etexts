अध्यायः 004

द्वारकायां वृष्ण्यन्धकादिभिरनर्थसूचकदुस्स्वप्नानुभवः ॥ 1 ॥ ततः कृष्णाज्ञया सस्त्रीबालवृद्धैः प्रभासक्षेत्रगमनम् ॥ 2 ॥ तत्र नृत्तगानादिमहोत्सवानुभवपूर्वकं मद्यादिपानम् ॥ 3 ॥ तत्र सभायां सात्यकिना स्यमन्तकमणिहरणादिमर्मोद्घाटनपूर्वकं कृतवर्मगर्हणम् ॥ 4 ॥ मणिवृत्तान्तश्रवणखिन्नसत्यभामामनःप्रसादनाय सात्यकिना खड्गेन कृतवर्मणः शिरश्छेदनम् ॥ 5 ॥ ततः कृतवर्मसात्यकिपक्षीयैर्मौसलतृणैः परस्परप्रहारेण परस्परमारणम् ॥ 6 ॥

001	वैशम्पायन उवाच ।
001a	काली स्त्री पाण्डुरैर्दन्तैः प्रविश्य हसती निशि ।
001c	स्त्रियः स्वप्नेषु मुष्णन्ती द्वारकां परिधावति ॥
002a	अग्निहोत्रनिकेतेषु वास्तुमध्येषु वेश्मसु ।
002c	वृष्ण्यन्धकानखादन्त स्वप्ने गृध्रा भयानकाः ॥
003a	अलङ्काराश्च च्छत्रं च ध्वजाश्च कवचानि च ।
003c	ह्रियमाणान्यदृश्यन्त रक्षोभिः सुभयानकैः ॥
004a	तच्चाग्निदत्तं कृष्णस्य वज्रनाभमयोमयम् ।
004c	दिवमाचक्रमे चक्रं वृष्णीनां पश्यतां तदा ॥
005a	युक्तं रथं दिव्यमादित्यवर्णं हयाऽहरन्पश्यतो दारुकस्य ।
005c	ते सागरस्योपरिष्टादगच्छन्मनोजवाश्चतुरो वाजिमुख्याः ॥
006a	तालः सुपर्णश्च महाध्वजौ तौ सुपूजितौ रामजनार्धनाभ्याम् ।
006c	उच्चैर्जह्रुरप्सरसश्च दिव्या देवा ऊचुर्गम्यतां तीर्थयात्राः ॥
007a	`भगवद्दर्शनस्पर्शस्नेहैर्विततभोगिनः ।
007c	दिवः प्रवेशानार्थं ते विमानैर्दिवमाययुः ॥'
008a	ततो जिगमिषन्तस्ते वृष्ण्यन्धकमहारथाः ।
008c	सान्तःपुरास्तदा तीर्थयात्रामैच्छन्नरर्षभाः ॥
009a	ततो मनोहरा हृष्टाः पेयं मांसं मधूनि च ।
009c	बहु नानाविधं चक्रुस्त्वरिताः कालचोदिताः ॥
010a	ततः सीधुषु सक्ताश्च निर्ययुर्नगराद्बहिः ।
010c	यानैरश्वैर्गजैश्चैव श्रीमन्तस्तिग्मतेजसः ॥
011a	ततः प्रभासे न्यवसन्यथोद्दिष्टं यथागृहम् ।
011c	प्रभूतभक्ष्यपेयास्ते सदारा यादवास्तदा ॥
012a	निविष्टांस्तान्निशाम्याथ समुद्रान्ते स योगवित् ।
012c	जगामामन्त्र्य तान्वीरानुद्धवोऽर्थविशारदः ॥
013a	तं प्रस्थितं महात्मानमभिवाद्य कृताञ्जलिम् ।
013c	जानन्विनाशं वृष्णीनां नैच्छद्वारयितुं हरिः ॥
014a	ततः कालपरीतास्ते वृष्ण्यन्धकमहारथाः ।
014c	अपश्यन्नुद्धवं यान्तं तेजसाऽऽवृत्य रोदसी ॥
015a	ब्राह्मणार्थेषु यत्सिद्धमन्नं तेषां महात्मनाम् ।
015c	तद्वानरेभ्यः प्रददुः सुरागन्धसमन्वितम् ॥
016a	ततस्तूर्यशताकीर्णं नटनर्तकसङ्कुलम् ।
016c	अवर्तत महापानं प्रभासे तिग्मतेजसाम् ॥
017a	कृष्णस्य सन्निधौ रामः सहितः कृतवर्मणा ।
017c	अपिबद्युयुधानश्च गदो बभ्रुस्तथैव च ॥
018a	ततः परिषदो मध्ये युयुधानो मदोत्कटः ।
018c	अब्रवीत्कृतवर्माणमवहास्यावमत्य च ॥
019a	कः क्षत्रियो हन्यमानः सुप्तान्हन्यान्मृतानिव ।
019c	तन्न मृष्यन्ति हार्दिक्य यादवा यत्त्वया कृतम् ॥
020a	इत्युक्ते युयुधानेन पूजयामास तद्वचः ।
020c	प्रद्युम्नो रथिनांश्रेष्ठो हार्दिक्यमवमत्य व ॥
021a	ततः परमसङ्क्रुद्धः कृतवर्मा तमब्रवीत् ।
021c	निर्दिशन्निव सावज्ञं तदा सव्येन पाणिना ॥
022a	भूरिश्रवाश्छिन्नबाहुर्युर्द्धे प्रायगतस्त्वया ।
022c	वधेन सुनृशंसेन कथं वीरेण पातितः ॥
023a	इति तस्य वचः श्रुत्वा केशवः परवीरहा ।
023c	तिर्यक्सरोषया दृष्ट्या वीक्षाञ्चक्रे स मन्युमान् ॥
024a	मणिः स्यमन्तकश्चैव यः स सत्राजितोऽभवत् ।
024c	तां कथां श्रावयामास सात्यकिर्मधुसूदनम् ॥
025a	तच्छ्रुत्वा केशवस्याङ्कमगमद्रुदती तदा ।
025c	सत्यभामा प्रकुपिता कोपयन्ती जनार्दनम् ॥
026ac	तत उत्थाय सक्रोधः सात्यकिर्वाक्यमब्रवीत् ।
027a	पञ्चानां द्रौपदेयानां धृष्टद्युम्नशिखण्डिनोः ।
027c	एष गच्छामि पदवीं सत्येन च तथा शपे ॥
028a	सौप्तिके ये च निहताः सुप्ता येन दुरात्मना ।
028c	द्रोणपुत्रसहायेन पापेन कृतवर्मणा ॥
029a	समाप्तमायुरस्याद्य यशश्चैव सुमध्यमे ।
029c	इत्येवमुक्त्वा खड्गेन केशवस्य समीपतः ।
029e	अभिद्रुत्य शिरः क्रुद्धश्चिच्छेद कृतवर्मणः ॥
030a	तथाऽन्यानपि निघ्नन्तं युयुधानं समन्ततः ।
030c	अभ्यधावद्धृषीकेशो विनिवारयितुं तदा ॥
031a	एकीभूतास्ततः सर्वे कालपर्यायचोदिताः ।
031c	भोजान्धका महाराज शैनेयं पर्यवारयन् ॥
032a	तान्दृष्ट्वा पततस्तूर्णमभिक्रुद्धाञ्जनार्दनः ।
032c	न चुक्रोध महातेजा जानन्कालस्य पर्ययम् ॥
033a	ते तु पानमदाविष्टाश्चोदिताः कालधर्मणा ।
033c	युयुधानमथाभ्यघ्नन्नुच्छिष्टैर्भाजनैस्तदा ॥
034a	हन्यमाने तु शैनेये क्रुद्धो रुक्मिणिनन्दनः ।
034c	तदनन्तरमागच्छन्मोचयिष्यञ्शिनेः सुतम् ॥
035a	स भोजैः सह संयुक्तः सात्यकिश्चान्धकैः सह ।
035c	व्यायच्छमानौ तौ वीरौ बाहुद्रविणशालिनौ ।
035e	बहुत्वान्निहतौ तत्र उभौ कुष्णस्य पश्यतः ॥
036a	हतं दृष्ट्वा च शैनेयं पुत्रं च यदुनन्दनः ।
036c	एरकाणां ततो मुष्टिं कोपाज्जग्राह केशवः ॥
037a	तदभून्मुसलं घोरं वज्रकल्पमयोमयम् ।
037c	जघान कुष्णस्तांस्तेनि येये प्रमुखतोऽभवन् ॥
038a	ततोऽन्धकाश्च भोजाश्च शैनेया वृष्णयस्तथा ।
038c	जघ्नुरन्योन्यमाक्रन्दे मुसलैः कालचोदिताः ॥
039a	यस्तेषामेरकां कश्चिज्जग्राह कुपितो नृपः ।
039c	वज्रभूतेव सा राजन्नदृश्यत तदा विभो ॥
040a	तृणं च मुसलीभूतमपि तत्र व्यदृश्यत ।
040c	ब्रह्मदण्डकृतं सर्वमिति तद्विद्धि पार्थिव ॥
041a	आविध्याविध्य ते राजन्प्रहरन्ति स्म तैस्तृणैः ।
041c	तद्वज्रभूतं मुसलं व्यदृश्यत तदा दृढम् ॥
042a	अवधीत्पितरं पुत्रः पिता पुत्रं च भारत ।
042c	मत्ताः परिपतन्ति स्म योधयन्तः परस्परम् ॥
043a	पतङ्गा इव चाग्नौ ते निपेतुः कुकुरान्धकाः ।
043c	नासीत्पलायने बुद्धिर्वधअयमानस्य कस्यचित् ॥
044a	तत्रापश्यन्महाबाहुर्जानन्कालस्य पर्ययम् ।
044c	मुसलं समवष्टभ्य तस्थौ स मधुसूदनः ॥
045a	साम्बं च निहतं दृष्ट्वा चारुदेष्णं च माधवः ।
045c	प्रद्युम्नं चानिरुद्धं च ततश्चुक्रोध भारत ॥
046a	गदं वीक्ष्य शयानं च भृशं कोपसमन्वितः ।
046c	स निःशेषं तदा चक्रे शार्ङ्गचक्रगदाधरः ॥
047a	तं निघ्नन्तं महातेजा बभ्रुः परपुरञ्जयः ।
047c	दारुकश्चैव दाशार्हमूचतुर्यन्निबोध तत् ॥
048a	भगवन्निहताः सर्वे त्वया भूयिष्ठशो नराः ।
048c	रामस्य पदमन्विच्छ तत्र गच्छाम यत्र सः ॥ ॥

इति श्रीमन्महाभारते मौसलपर्वणि चतुर्थोऽध्यायः ॥

16-4-1 मुष्णन्ती स्त्रीणां मङ्गलसूत्रादिकं चोरयन्ती ॥ 16-4-12 निशाम्य दृष्ट्वा । अर्थविशारदः मोक्षपण्डितः ॥ 16-4-15 ब्राह्मणार्थद्रव्यस्यान्यत्र विनियोजनमायुःक्षयकरमित्यर्थः ॥ 16-4-41 आविध्य विद्ध्वा ॥ 16-4-44 तत्र यन्मुसलमपश्यत्तदेवावष्टभ्य तस्थावित्यन्वयः ॥
