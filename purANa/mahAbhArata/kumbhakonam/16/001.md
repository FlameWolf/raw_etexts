अध्यायः 001

प्रजापालनेन निजनगरे भ्रातृभिः सह सुखनिवासिना युधिष्ठिरेण कदाचनाशुभसूचकोत्पातदर्शनम् ॥ 1 ॥ ततः कालन्तरे सबलकृष्णानां सर्वयादवानां परस्परं मौसलप्रहारेण निश्शेषनिधनश्रवणम् ॥ 2 ॥

KK-16-01-001-000	श्रीवेदव्यासाय नमः ।
KK-16-01-001-000a	नारायणं नमस्कृत्य नरं चैव नरोत्तमम् ।
KK-16-01-001-000c	देवीं सरस्वतीं व्यासं ततो जयमुदीरयेत् ॥
KK-16-01-001-001	वैशम्पायन उवाच ।
KK-16-01-001-001a	षट्त्रिंशे त्वथ सम्प्राप्ते वर्षे कौरवन्दनः ।
KK-16-01-001-001c	ददर्श विपरीतानि निमित्तानि युधिष्टिरः ॥
KK-16-01-001-002a	ववुर्वाताश्च निर्घाता रूक्षाः शर्करवर्षिणः ।
KK-16-01-001-002c	अपसव्यानि शकुना मण्डलानि प्रचक्रिरे ॥
KK-16-01-001-003a	प्रत्यगूहुर्महानद्यो दिशो नीहारसंवृताः ।
KK-16-01-001-003c	उल्काश्चाङ्गारवर्षिण्यः प्रापतन्गगनाद्भुवि ॥
KK-16-01-001-004a	आदित्यो रजसा राजन्समवच्छन्नमण्डलः ।
KK-16-01-001-004c	विरश्मिरुदये नित्यं कबन्धैः समलङ्कृतः ॥
KK-16-01-001-005a	परिवेषाश्च दृश्यन्ते दारुणाश्चन्द्रसूर्ययोः ।
KK-16-01-001-005c	त्रिवर्णाः श्यामरुक्षान्तास्तथा भस्मारुणप्रभाः ॥
KK-16-01-001-006a	एते चान्ये च बहव उत्पाता भयशंसिनः ।
KK-16-01-001-006c	दृश्यन्ते जगतो नाथ दिवमारोढुमिच्छति ॥
KK-16-01-001-007a	`यस्य प्रसादाद्धर्मोऽयं कृते यद्वत्कलावपि ।
KK-16-01-001-007c	पाण्डवाश्च महाभाग युक्तास्तु यशसाऽनघ ॥'
KK-16-01-001-008a	कस्य चित्त्वथ कालस्य कुरुराजो विशङ्कितः ।
KK-16-01-001-008c	शुश्राव वृष्णिचक्रस्य मुसलोत्सादनं कृतम् ॥
KK-16-01-001-009a	विमुक्तं वासुदेवं च श्रुत्वा रामं च पाण्डवः ।
KK-16-01-001-009c	समानीयाब्रवीद्भ्रातृन्कि करिष्याम इत्युत ॥
KK-16-01-001-010a	परस्परं समासाद्य ब्रह्मदण्डबलात्कृतान् ।
KK-16-01-001-010c	वृष्णीन्विनष्टांस्ते श्रुत्वा व्यथिताः पाण्डवा भृशम् ॥
KK-16-01-001-011a	निधनं वासुदेवस्य समुद्रस्येव शोषणम् ।
KK-16-01-001-011c	वीरा न श्रद्दधुस्तस्य विनाशं शार्ङ्गधन्वनः ॥
KK-16-01-001-012a	मौसलं ते समाश्रित्य दुःखशोकसमन्विताः ।
KK-16-01-001-012c	विष्ण्णा हतसङ्कल्पाः पाण्डवाः समुपाविशन् ॥ ॥

इति श्रीमन्महाभारते मौसलपर्वणि प्रथमोऽध्यायः ॥ 1 ॥

16-1-12 मौसलं मुसलकृतं कदनं समाश्रित्य मनसि धृत्वा ॥
