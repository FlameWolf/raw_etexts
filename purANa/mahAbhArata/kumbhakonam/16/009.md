अध्यायः 009

अर्जुनेन व्यासाश्रमे तद्दर्शनम् ॥ 1 ॥ तस्मिन्द्वारकावृत्तान्तनिवेदनम् ॥ 2 ॥ व्यासेनार्जुनं प्रति युधिष्ठिरादीनामपि स्वर्गगमनसूचनम् ॥ 3 ॥ ततोऽर्जुनेन हास्तिनपुरमेत्य युधिष्ठिरे द्वारकावृत्तान्तादिनिवेदनम् ॥ 4 ॥

KK-16-01-009-001	वैशम्पायन उवाच ।
KK-16-01-009-001a	प्रविश्य त्वर्जुनो राजन्नाश्रमं सत्यवादिनः ।
KK-16-01-009-001c	ददर्शासीनमेकान्तो मुनिं सत्यवतीसुतम् ॥
KK-16-01-009-002a	स तमासाद्य धर्मज्ञमुपतस्थे महाव्रतम् ।
KK-16-01-009-002c	अर्जुनोऽस्मीति नामास्तै निवेद्याभ्यवदत्ततः ॥
KK-16-01-009-003a	स्वागतं तेऽस्त्विति प्राह मुनिः सत्यवतीसुतः ।
KK-16-01-009-003c	आस्यतामिति होवाच प्रसन्नात्मा महामुनिः ॥
KK-16-01-009-004a	तमप्रतीतमनसं निःश्वसन्तं पुनःपुनः ।
KK-16-01-009-004c	निर्विण्णमनसं दृष्ट्वा पार्थं व्यासोऽब्रवीदिदम् ॥
KK-16-01-009-005a	नखकेशदशाकुम्भवारिणा किं समुक्षितः ।
KK-16-01-009-005c	आवीरजानुगमनं ब्राह्मणो वा हतस्त्वया ॥
KK-16-01-009-006a	युद्धे पराजितो वाऽसि गतश्रीरिव लक्ष्यसे ।
KK-16-01-009-006c	न त्वां प्रभिन्नं जानामि किमिदं भरतर्षभ ।
KK-16-01-009-006e	श्रोतव्यं चेन्मया पार्थ क्षिप्रमाख्यातुमर्हसि ॥
KK-16-01-009-007	अर्जुन उवाच ।
KK-16-01-009-007a	यः स मेघवपुः श्रीमान्बृहत्पङ्कजलोचनः ।
KK-16-01-009-007c	स कृष्णः सह रामेण त्यक्त्वा देहं दिवं गतः ॥
KK-16-01-009-008a	`तदनुस्मृत्य सम्मोहं तदा शोकं महामते ।
KK-16-01-009-008c	प्रयामि सर्वदा मह्यं मुमूर्षा चोपजायते ॥
KK-16-01-009-009a	तद्वाक्यस्पर्शनालोकसुखं चामृतसन्निभम् ।
KK-16-01-009-009c	संस्मृत्य देवदेवस्य प्रमुह्यत्यमृतात्मनः ॥'
KK-16-01-009-010a	मौसले वृष्णिवीराणां विनाशो ब्रह्मशापजः ।
KK-16-01-009-010c	बभूव वीरान्तकरः प्रभासे रोमहर्षणः ॥
KK-16-01-009-011a	एते शूरा महात्मानः सिंहदर्पा महाबलाः ।
KK-16-01-009-011c	भोजवृष्ण्यन्धका ब्रह्मन्नन्योन्यं तैर्हतं युधि ॥
KK-16-01-009-012a	गदापरिघशक्तीनां सहाः परिघबाहवः ।
KK-16-01-009-012c	त एरकाभिर्निहताः पश्य कालस्य पर्ययम् ॥
KK-16-01-009-013a	हतं पञ्चशतं तेषां सहस्रं बाहुशालिनाम् ।
KK-16-01-009-013c	निधनं समनुप्राप्तं समासाद्येतरेतरम् ॥
KK-16-01-009-014a	पुनःपुनर्न मृष्यामि विनाशममितौजसाम् ।
KK-16-01-009-014c	चिन्तयानो यदूनां च कृष्णस्य च यशस्विनः ॥
KK-16-01-009-015a	शोषणं सागरस्येव मन्दरस्येव चालनम् ।
KK-16-01-009-015c	नभसः पतनं चैव शैत्यमग्नेस्तथैव च ॥
KK-16-01-009-016a	अश्रद्धेयमहं मन्ये विनाशं शार्ङ्गधन्वनः ।
KK-16-01-009-016c	न चेह स्थातुमिच्छामि लोके कृष्णविनाकृतः ॥
KK-16-01-009-017a	इतः कष्टतरं चान्यच्छृणु तद्वै तपोधन ।
KK-16-01-009-017c	मनो मे दीर्यते येन चिन्तयानस्य वै मुहुः ॥
KK-16-01-009-018a	पश्यतो वृष्णिदाराश्च मम ब्रह्मन्सहस्रशः ।
KK-16-01-009-018c	आभीरैरभिभूयाजौ हृताः पञ्चनदालयैः ॥
KK-16-01-009-019a	धनुरादाय तत्राहं नाशकं तस्य पूरणे ।
KK-16-01-009-019c	यथापुरा च मे वीर्यं भुजयोर्न तथाऽभवत् ॥
KK-16-01-009-020a	अस्त्राणि मे प्रनष्टानि विविधानि महामुने ।
KK-16-01-009-020c	शराश्च क्षयमापन्नाः क्षणेनैव समन्ततः ॥
KK-16-01-009-021a	पुरुषश्चाप्रमेयात्मा शङ्खचक्रगदाधरः ।
KK-16-01-009-021c	चतुर्भुजः पीतवासाः श्यामः पद्मदलेक्षणः ॥
KK-16-01-009-022a	यश्च याति पुरस्तान्मे रथस्य सुमहाद्युतिः ।
KK-16-01-009-022c	प्रदहन्रिपुसैन्यानि न पश्याम्यहमद्य तम् ॥
KK-16-01-009-023a	येन पूर्वं प्रदग्धानि शत्रुसैन्यानि तेजसा ।
KK-16-01-009-023c	शरैर्गाण्डीवनिर्मुक्तैरहं पश्चादशातयम् ॥
KK-16-01-009-024a	तमपश्यन्विषीदामि घूर्णामीव च सत्तम ।
KK-16-01-009-024c	परिनिर्विण्णचेताश्च शान्तिं नोपलभेऽपि च ॥
KK-16-01-009-025a	`देवकीनन्दनं देवं वासुदेवमजं प्रभुम् ।'
KK-16-01-009-025c	विना जनार्दनं वीरं नाहं जीवितुमुत्सहे ॥
KK-16-01-009-026a	श्रुत्वैव हि गतं विष्णुं ममापि मुमुहुर्दिशः ।
KK-16-01-009-026c	प्रनष्टज्ञातिवीर्यस्य शून्यस्य परिधावतः ॥
KK-16-01-009-027ac	उपदेष्टुं मम श्रेयो भवानर्हति सत्तम ॥
KK-16-01-009-028	व्यास उवाच ।
KK-16-01-009-028a	`देवांशा देवभूतेन सम्भूतास्ते गतास्सह ।
KK-16-01-009-028c	धर्मव्यवस्थारक्षार्थं देवेन समुपेक्षिताः' ॥
KK-16-01-009-029a	ब्रह्मशापविनिर्दग्धा वृष्ण्यन्धकसमहारथाः ।
KK-16-01-009-029c	विनष्टाः कुरुशार्दूल न ताञ्शोचितुमर्हसि ॥
KK-16-01-009-030a	भवितव्यं तथा तच्च दिष्टमेतन्महात्मनाम् ।
KK-16-01-009-030c	उपेक्षितं च कृष्णेन शक्तेनापि व्यपोहितुम् ॥
KK-16-01-009-031a	त्रैलोक्यमपि गोविन्दः कृत्स्नं स्थावरजङ्गमम् ।
KK-16-01-009-031c	प्रसहेदन्यथा कर्तुं कुतः शापं महात्मनाम् ॥
KK-16-01-009-032a	`स्त्रियश्च ताः पुरा शप्ताः प्रभासे कुपितेन वै ।
KK-16-01-009-032c	अष्टावक्रेण मुनिना तदर्थं त्वद्बलक्षयम् ॥'
KK-16-01-009-033a	रथस्य पुरतो याति यः स चक्रगदाधरः ।
KK-16-01-009-033c	तव स्नेहात्पुराणर्षिर्वासुदेवश्चतुर्भुजः ॥
KK-16-01-009-034a	कृत्वा भारावतरणं पृथिव्याः पृथुलोचनः ।
KK-16-01-009-034c	मोक्षयित्वा तनुं प्राप्तः कृष्णः स्वस्थानमुत्तमम् ॥
KK-16-01-009-035a	त्वयाऽपीह महत्कर्म देवानां पुरुषर्षभ ।
KK-16-01-009-035c	कृतं भीमसहायेन यमाभ्यां च महाभुज ॥
KK-16-01-009-036a	कृतकृत्यांश्च वो मन्ये संसिद्धान्कुरुपुङ्गव ।
KK-16-01-009-036c	गमनं प्राप्तकालं व इदं श्रेयस्करं विभो ॥
KK-16-01-009-037a	बलं बुद्धिश्च तेजश्च प्रतिपत्तिश्च भारत ।
KK-16-01-009-037c	भवन्ति भवकालेषु विपद्यन्ते विपर्यये ॥
KK-16-01-009-038a	कालमूलमिदं सर्वं जगद्बीजं धनञ्जय ।
KK-16-01-009-038c	काल एव समादत्ते पुनरेव यदृच्छया ॥
KK-16-01-009-039a	स एव बलवान्भूत्वा पुनर्भवति दुर्बलः ।
KK-16-01-009-039c	स एवेशश्च भूत्वेह परैराज्ञाप्यते पुनः ॥
KK-16-01-009-040a	कृतकृत्यानि चास्त्राणि गतान्यद्य यथागतम् ।
KK-16-01-009-040c	पुनरेष्यन्ति ते हस्तं यदा कालो भविष्यति ॥
KK-16-01-009-041a	कालो गन्तुं गतिं मुख्यां भवतामपि भारत ।
KK-16-01-009-041c	एतच्छ्रेयो हि वो मन्ये परमं भरतर्षभ ॥
KK-16-01-009-042	वैशम्पायन उवाच ।
KK-16-01-009-042a	एतद्वचनमाज्ञाय व्यासस्यामिततेजसः ।
KK-16-01-009-042c	अनुज्ञातो ययौ पार्थो नगरं नागसाह्वयम् ॥
KK-16-01-009-043a	प्रविश्य च पुरीं वीरः समासाद्य युधिष्ठिरम् ।
KK-16-01-009-043c	आचष्ट तद्यथावृत्तं वृष्ण्यन्धककुलं प्रति ॥ ॥

इति श्रीमन्महाभारते शतसाहस्र्यां संहितायां वैयासिक्यां मौसलपर्वणि नवमोऽध्यायः ॥ 9 ॥ 
॥ मौसलपर्व समाप्तम् ॥
अस्यानन्तरं महाप्रस्थानिकं पर्व भविष्यति तस्यायमाद्यः श्लोकः । 
जनमेजय उवाच । 
एवं वृष्ण्यन्धककुले श्रुत्वा मौसलमाहवम् । 
पाण्डवाः किमकुर्वन्त तथा कृष्णे दिवं गते ॥ 1 ॥ 
इदं मौसलपर्व कुम्भघोणस्थेन टी.आर्. कृष्णाचार्येण टी. आर्. व्यासाचार्येण च मुम्बय्यां निर्णयसागरमुद्रायन्त्रे मुद्रापितम् । शकाब्दाः 1832 सन 1910.

16-9-5 नखोदकं केशोदकं वस्त्रप्रान्तो दशा तदुदकं कुम्भमुखोदकं च । आवीरजा नारी रजस्वला तस्या रजःप्रस्रवकाले दिनत्रयादर्वाक् अनुगमनं तस्यां मैथुनं ब्राह्मणस्य वधो युद्धे पराजयश्चेति सप्तभिर्निमित्तैः पुरुषो भ्रष्टश्रीर्भवति । अपि राजोपघातस्ते ब्राह्मणो वेति क.ट.पाठः ॥ 16-9-6 प्रभिन्नं पराजितं त्वां कदाचिदपि न जानामि ॥ 16-9-11 हतं मृतम् । मारितवन्त इत्यर्थः ॥ 16-9-13 पञ्चशतं सहस्रं सहस्रगुणितं पञ्चलक्षाणीत्यर्थः ॥ 16-9-13 न केवलं हतं ताडितमपि तु निधनं प्राप्तमित्यर्थः ॥ 16-9-18 पश्यतः अनादरे षष्ठी । मां पश्यन्तमनादृत्येत्यर्थः ॥ 16-9-37 वुद्धिरुपस्थितकार्यावधारणम् । तेजः प्रागल्भ्यम् । प्रतिपत्तिरनागतावेक्षणम् । भवन्ति उत्पद्यन्ते । भवकालेषु ऐश्वर्यावाप्तिसमयेषु । विपर्यये विनाशकाले । विपद्यन्ते विनश्यन्ति ॥ 16-9-38 कालः ईश्वरः ।  जगद्बीजं वियदादिपञ्चकम् । समादत्ते संहरति यदा भूतानामपि संहारो भवति कियांस्तत्र भौतिकानां नाश इति तदर्थं शोकोऽनुचित इति भावः । य एव बलवान्स एव दुर्बलो भवत्येव विपर्ययोऽपि कालमूलो ज्ञेयः ॥ 16-9-40 पुनर्युगान्तरे ॥ 16-9-41 मुख्यां गतिं स्वर्गं गन्तुम् एतत्प्रस्थानं श्रेयः ॥
