अध्यायः 037

दुर्योधनेन भीष्मद्रोणादिभिः सह विराटनगरमेत्य उत्तरभागे गवां ग्रहणम् ॥ 1 ॥ गोपालेन केनचित्पुरमेत्योत्तरम् प्रति कुरुभिर्गोग्रहणस्य निवेदनम् ॥ 2 ॥
KK04-04-037-001	वैशम्पायन उवाच 
KK04-04-037-001a	याते त्रिगर्तान्मात्स्ये तु पशूंस्तान्वै परीप्सति ।
KK04-04-037-001c	दुर्योधनः सहामात्यैर्विराटपुरमभ्यगात् ॥ 
KK04-04-037-002a	भीष्मद्रोणौ च कर्णश्च कृपश्च परमास्त्रवित् ।
KK04-04-037-002c	द्रौणिश्च सौबलश्चैव तथा दुःशासनः शलः ॥
KK04-04-037-003a	विविंशतिर्विकर्णश्च चित्रसेनश्च वीर्यवान् ।
KK04-04-037-003c	दुःसहो दुर्मुखश्चैव एते चान्ये महारथाः ॥ 
KK04-04-037-004a	सर्वे मत्स्यानुपागम्य विराटस्य महीपतेः ।
KK04-04-037-004c	गोपान्विद्राव्य तरसा गोधनं जह्रुरोजसा ॥ 
KK04-04-037-005a	गवां शतसहस्राणि कुरवः कालयन्ति च ।
KK04-04-037-005c	महता रथवंशेन परिगृह्य समन्ततः ॥ 
KK04-04-037-006a	गोपालानां तु घोषेषु हन्यतां तैर्महारथैः ।
KK04-04-037-006c	आरावः सुमहानासीत्सम्प्रहारे भयङ्करे ॥ 
KK04-04-037-007a	गवाध्यक्षस्तु सन्त्रस्तो रथमास्थाय सत्वरः ।
KK04-04-037-007c	जगाम नगरायैव परिक्रोशंस्तदाऽऽर्तवत् ॥ 
KK04-04-037-008a	स प्रविश्य पुरं राज्ञो नृपवेश्माभ्ययात्ततः ।
KK04-04-037-008c	अवतीर्य रथात्तूर्णमाख्यातुं प्रविवेश ह ॥ 
KK04-04-037-009a	दृष्ट्वा भूमिञ्जयं नाम पुत्रं मात्स्यस्य मानिनम् ।
KK04-04-037-009c	तस्मै च सर्वमाचष्ट राष्ट्रस्य पशुकर्षणम् ॥ 
KK04-04-037-010a	गवां शतसहस्राणि कुरवः कालयन्ति ते ।
KK04-04-037-010c	प्रतिजेतुं समुत्तिष्ठ गोधनं राष्ट्रवर्धन ॥ 
KK04-04-037-011a	राजपुत्र हितप्रेप्सुः क्षिप्रं निर्याहि वै स्वयम् ।
KK04-04-037-011c	त्वां हि मत्स्यो महीपालः शून्यपालमिहाकरोत् ॥
KK04-04-037-012a	त्वां वै परिषदो मध्ये श्लाघते स नराधिपः ।
KK04-04-037-012c	पुत्रो ममानुरूपश्च शूरश्चेति कुलोद्वहः ॥ 
KK04-04-037-013a	इष्वस्त्रनिपुणो योधः सदा वीरश्च मे सुतः ।
KK04-04-037-013c	समर्थः समरे योद्धुं कौरवैः सह तादृशैः ॥
KK04-04-037-014a	तस्य तत्सत्यमेवास्तु मनुष्येन्द्रस्य भाषितम् ।
KK04-04-037-014c	जयश्च नियतो युद्धे कौरवाश्च ध्रुवं हताः ॥
KK04-04-037-015a	आवर्तय कुरूञ्जित्वा पशून्पशुपतिर्यथा ।
KK04-04-037-015c	निर्दहैषामनीकानि भीमेन शरतेजसा ॥ 
KK04-04-037-016a	धनुश्च्युतै रुक्मपुङ्खैश्चित्रैः सन्नतपर्वभिः ।
KK04-04-037-016c	द्विषतां भिन्ध्यनीकानि गजानामिव यूथपः ॥ 
KK04-04-037-017a	पाशोपधानां ज्यातन्त्रीं चापदण्डां महास्वनाम् ।
KK04-04-037-017c	शरवर्णां धनुर्वीणां शत्रुमध्ये प्रवादय ॥ 
KK04-04-037-018a	निर्याहि नगराच्छीघ्रं राजपुत्र किमास्यते ।
KK04-04-037-018c	श्वेताः काञ्चनसन्नाहा रथे युज्यन्तु ते हयाः ।
KK04-04-037-018e	ध्वजं च सिंहं सौवर्णमुच्छ्रयस्व तथा विभो ॥
KK04-04-037-019a	रुक्मपुङ्खाः प्रसन्नाग्रा मुक्ता हस्तवता त्वया ।
KK04-04-037-019c	छादयन्तु शराः सूर्यं राज्ञामायुर्निरोधकाः ॥ 
KK04-04-037-020a	रणे जित्वा कुरून्सर्वान्वज्रपाणिरिवासुरान् ।
KK04-04-037-020c	यशो महदवाप्य त्वं प्रविशेदं पुरं पुनः ॥ 
KK04-04-037-021a	त्वं हि राष्ट्रस्य परमा गतिर्मात्स्यपतेः सुतः ।
KK04-04-037-021c	गतिमन्तो भवन्त्वद्य सर्वे विषयवासिनः ॥ 
KK04-04-037-022a	यथा हि पाण्डुपुत्राणामर्जुनो जयतांवरः ।
KK04-04-037-022c	एवमेव गतिर्नूनं भवान्विषयवासिनाम् ॥ ॥

इति श्रीमन्महाभारते विराटपर्वणि गोग्रहणपर्वणि सप्तत्रिंशोऽध्यायः ॥ 37 ॥

4-37-17 पाशोपधानां पाशौ मौर्वीप्रान्तद्वयगतौ तावेव उपाधाने वीणायां तन्त्रीसन्धानार्थं कीलविशेषौ यस्या सा ताम् । शरवर्णां शरास्ततो निःसरन्तस्त एव वर्णाः शब्दवत्त्वसामान्यात्स्वरस्पर्शादयो यस्याम् ॥ 17 ॥
