अध्यायः 043

अर्जुनेनोत्तरम् प्रति स्वस्यार्जुनत्वकथनपूर्वकं कङ्कादीनां युधिष्ठिरादित्वकथनम् ॥ 1 ॥ तत्प्रत्ययार्थं स्वनामदशककथनपूर्वकं तन्निर्वचनम् ॥ 2 ॥
KK04-04-043-001	वैशम्पायन उवाच 
KK04-04-043-001a	एतस्मिन्नन्तरे पार्थं न मूढात्मा व्यजानत ।
KK04-04-043-001c	विराटपुत्रः प्रभुखे पप्रच्छ पुनरेव तम् ॥
KK04-04-043-002a	सुवर्णरुचिराण्येषामायुधानि महात्मनाम् ।
KK04-04-043-002c	रुचिराणि प्रकाशन्ते पार्थानामाशुकारिणाम् ॥
KK04-04-043-003a	क्वनु ते पाण्डवाः शूराः सङ्ग्रामेष्वपराजिताः ।
KK04-04-043-003c	येषामिमानि दीप्तानि श्रिया दीप्यन्ति भान्ति च ॥
KK04-04-043-004a	कस्मिन्वसन्ति देशे च धर्मज्ञा बन्धुवत्सलाः ।
KK04-04-043-004c	क्व धर्मराजः कौन्तेयो धर्मपुत्रो युधिष्ठिरः ॥
KK04-04-043-005a	धर्मशीलश्च धर्मात्मा धर्मवान्धर्मवित्सुधीः ।
KK04-04-043-005c	धर्माध्यक्षो धर्मपुत्रो धर्मज्ञो धर्ममूर्तिमान् ॥
KK04-04-043-006a	धर्मनिष्ठो धर्मकर्ता धर्मगोप्ता सुधर्मकृत् ।
KK04-04-043-006c	सत्यार्जवक्षमाधारो घृणी धर्मपरायणः ॥
KK04-04-043-007a	भीमसेनार्जुनौ चापि सर्वे ते मातुला मम ।
KK04-04-043-007c	नकुलः सहदेवो वा सर्वास्त्रकुशलौ रणे ॥
KK04-04-043-008a	सर्व एव महात्मानः सर्वामित्रविनाशनाः ।
KK04-04-043-008c	राज्यमक्षैः पराजित्य नः श्रूयन्ते वनं गताः ॥
KK04-04-043-009a	द्रौपदी चापि पाञ्चाली स्त्रीरत्नमिति मे श्रुता ।
KK04-04-043-009c	जिता चाक्षैस्तदा कृष्णा तानेवान्वगमद्वने ॥
KK04-04-043-010ac	उत्सृज्य राज्यं धर्म्यं ते नः श्रूयन्ते वनं गताः ॥
KK04-04-043-011a	पाण्डवान्यदि जानीषे क्वनु ते धर्मचारिणः ।
KK04-04-043-011c	क्वनु वा निवसन्तीति सत्यं ब्रूहि बृहन्नले ॥
KK04-04-043-012a	किमर्थमागतान्यत्र शस्त्रास्त्राणि महात्मनाम् ।
KK04-04-043-012c	कथं ज्ञातानि भवता तथा मे ब्रूहि शोभने ॥
KK04-04-043-013	वैशम्पायन उवाच 
KK04-04-043-013a	ततः प्रहस्य बीभत्सुः कौन्तेयः श्वेतवाहनः ।
KK04-04-043-013c	उवाच राजपुत्रं तमुत्तरं शृणु मे वचः ॥
KK04-04-043-014a	मा भैस्त्वं राजशार्दूल सर्वं ते वर्णयाम्यहम् ।
KK04-04-043-014c	नात्र भेतव्यमद्यापि राजपुत्र यथातथा ॥
KK04-04-043-015a	वयं ते पाण्डवा नाम वनवासस्य पारगाः ।
KK04-04-043-015c	अतीते द्वादशे वर्षे च्छन्नवासमिहोषिताः ।
KK04-04-043-015c	तस्मादशङ्कितमनाः शृणुष्वावहितोत्तर ॥
KK04-04-043-016a	अहमस्म्यर्जुनो नाम कङ्को नाम युधिष्ठिरः ।
KK04-04-043-016c	भीमसेनस्तु वललः पितुस्ते रसपाचकः ।
KK04-04-043-016e	अश्वबन्धस्तु नकुलः सहदेवस्तु गोपतिः ॥
KK04-04-043-017a	सैरन्ध्रीं द्रौपदीं विद्धि यदर्थे कीचको हतः ।
KK04-04-043-017c	भीमसेनेन दुर्वृत्तः सहभ्रातृभिराहवे ॥
KK04-04-043-018a	श्रुत्वैतद्वचनं जिष्णोर्विस्मयस्फारितेक्षणः ।
KK04-04-043-018c	पश्यन्ननिमिषः पार्थं शनैर्वाचमुवाच ह ॥
KK04-04-043-019	उत्तर उवाच 
KK04-04-043-019a	दश पार्थस्य नामानि श्रूयन्ते मे कथासु च ।
KK04-04-043-019c	प्रब्रूयास्तानि यदि मे श्रद्दध्यां सर्वमेव ते ॥
KK04-04-043-020	अर्जुन उवाच 
KK04-04-043-020a	अहं तर्हि तवाचक्षे दश नामानि तानि मे ।
KK04-04-043-020c	वैराटे शृणु तानि त्वं यानि पूर्वं श्रुतानि ते ।
KK04-04-043-020e	ईशानो विदधे देवस्त्रिदिवस्येश्वरो दिवि ॥
KK04-04-043-021a	अर्जुनः फल्गुनो जिष्णुः किरीटी श्वेतवाहनः ।
KK04-04-043-021c	बीभत्सुर्विजयः पार्थः सव्यसाची धनञ्जयः ।
KK04-04-043-021c	एतानि मम नामानि स्थापितानि सुरोत्तमैः ॥
KK04-04-043-022	उत्तर उवाच 
KK04-04-043-022a	गुणतो दश नामानि समवेतानि पाण्डवे ।
KK04-04-043-022c	चरन्ति लोके ख्यातानि विदितानि ममानघ ॥
KK04-04-043-023a	केनासि विजयो नाम केनासि श्वेतवाहनः ।
KK04-04-043-023c	सव्यसाची च केनासि जिष्णुर्बीभत्सुरेव च ॥
KK04-04-043-024a	अर्जुनः फल्गुनः पार्थः किरीटी केन सारथे ।
KK04-04-043-024c	धनञ्जयश्च केनासि शीघ्रं वद बृहन्नले ॥
KK04-04-043-025a	श्रुता मे तस्य वीरस्य केवला नामहेतवः ।
KK04-04-043-025c	इतस्ततश्चलत्येतन्मनो मे चञ्चलं त्वयि ।
KK04-04-043-025e	अर्जुनो वा भवान्नेति वद शीघ्रं बृहन्नले ॥
KK04-04-043-026	अर्जुन उवाच 
KK04-04-043-026a	सर्वाञ्जित्वा जनपदान्धनं चाच्छिद्य सर्वशः ।
KK04-04-043-026c	मध्ये धनस्य तिष्ठन्तं तन्मामाहुर्धनञ्जयम् ॥
KK04-04-043-027a	अभिप्रयामि सङ्ग्रामे यदाऽहं युद्धदुर्मदान् ।
KK04-04-043-027c	अजित्वा न निवर्तेयं तेन वै विजयं विदुः ॥
KK04-04-043-028a	श्वेताः काञ्चनसन्नाहा रथे युज्यन्ति मे हयाः ।
KK04-04-043-028c	शत्रुभिर्युध्यमानस्य तेनाहं श्वेतवाहनः ॥
KK04-04-043-029a	किरीटं सूर्यसङ्काशं भ्राजते मे शिरोगतम् ।
KK04-04-043-029c	रणमध्ये रथस्थस्य सूर्यपावकसन्निभम् ॥
KK04-04-043-030a	अच्छेद्यं रुचिरं चित्रं जाम्बूनदपरिष्कृतम् ।
KK04-04-043-030c	इन्द्रदत्तमनाहार्यं तेनाहुर्मां किरीटिनम् ॥
KK04-04-043-031a	न कुर्यां कर्म बीभत्सं युध्यमानः कदाचन ।
KK04-04-043-031c	तेन देवमनुष्येषु बीभत्सुरिति मां विदुः ॥
KK04-04-043-032a	उभौ मे तुल्यकर्माणौ गाण्डीवस्य विकर्षणे ।
KK04-04-043-032c	भुजौ मे भवतः सङ्ख्ये परसैन्यविनाशिनौ ।
KK04-04-043-032e	तयोः सव्योऽधिकस्तस्मात्सव्यसाचीति मां विदुः ॥
KK04-04-043-033a	पृथिव्यां सागरान्तायां वर्णो मे दुर्लभः समः ।
KK04-04-043-033c	शुद्धत्वाद्रूपवत्त्वाच्च तेन मामार्जुनं विदुः ॥
KK04-04-043-034a	उत्तराभ्यां तु पूर्वाभ्यां फल्गुनीभ्यामहं दिवा ।
KK04-04-043-034c	जातो हिमवतः पृष्ठे तेन मां फल्गुनं विदुः ॥
KK04-04-043-035a	यो ममाङ्गे व्रणं कुर्याद्भ्रातुर्ज्येष्ठस्य पश्यतः ।
KK04-04-043-035c	युधिष्ठिरस्य रुधिरं दर्शयेद्वा कदाचन ।
KK04-04-043-035e	पराभवमहं तस्य कुले कुर्यां न संशयः ॥
KK04-04-043-036a	योत्स्यामि तैरहं सर्वैर्न मे तेभ्यः पराभवः ।
KK04-04-043-036c	तेन देवमनुष्येषु जिष्णुर्नामास्मि विश्रुतः ॥
KK04-04-043-037ac	माता मम पृथा नाम तेन मां पार्थमब्रुवन् ॥
KK04-04-043-038a	देवदानवगन्धर्वपिशाचोरगराक्षसान् ।
KK04-04-043-038c	अहं पुरा रणे जित्वा खाण्डवेऽग्निमतर्पयम् ॥
KK04-04-043-039a	हुताशनं तर्पयित्वा सहितः शार्ङ्गधन्वना ।
KK04-04-043-039c	[ त्रिविष्टपगतौ* दृष्ट्वा पितामहमहेश्वरौ ॥
KK04-04-043-040a	मूर्च्छया पतितं भूमावागतौ देवसत्तमौ ।
KK04-04-043-040c	दृष्ट्वा तौ वरदौ देवौ सञ्ज्ञां लब्ध्वोत्थितः पुनः ॥
KK04-04-043-041a	मूर्ध्ना हि प्रणतं भूमौ तौ देवौ वरदौ वरौ ।
KK04-04-043-041c	कृष्णेत्येकादशं नाम प्रीत्या मे चक्रतुस्तदा ।
KK04-04-043-041e	तुष्टौ च मम वीर्येण कर्मणा चाभिराधितौ ॥
KK04-04-043-042a	सर्वदेवैः परिवृतौ भूयो मां स्वयमूचतुः ।
KK04-04-043-042c	वरं तात वृणीष्वेति यं प्रार्थयसि पाण्डव ॥	
KK04-04-043-043a	ततोऽहमस्त्राण्यलभं दिव्यानि च दृढानि च ।
KK04-04-043-043c	ब्राह्मं पाशुपतं चैव स्थूणाकर्णं च दुर्जयम् ।
KK04-04-043-043e	ऐन्द्रं वारुणमाग्नेयं वायव्यमथ वैष्णवम् ॥	
KK04-04-043-044a	ततोऽहमजयं भूयो रथेनैन्द्रेण दुर्जयान् ।
KK04-04-043-044c	मातलिं सारथिं कृत्वा निवातकवचान्रणे ।
KK04-04-043-044e	अवध्यकवचान्देवैर्वरदृप्तान्महासुरान् ॥		
KK04-04-043-045a	तिस्रः कोटीर्दानवानां संयुगेष्वनिवर्तिनाम् ।
KK04-04-043-045c	एको निर्जित्य सङ्ग्रामे भूयो देवानतोषयम् ॥
KK04-04-043-046a	ततो मे भगवानिन्द्रः किरीटमददात्स्वयम् ।
KK04-04-043-046c	देवाश्च शङ्खमददुः शत्रुसैन्यनिवारणम् ॥
KK04-04-043-047a	अहं पारे समुद्रस्य हिरण्यपुरवासिनाम् ।
KK04-04-043-047c	हत्वा षष्टिं सहस्राणि जयं सम्प्राप्तवान्रणे ॥			
KK04-04-043-048a	असम्भ्रान्तो रथे तिष्ठन्सहस्रेषु शतेषु च ।	
KK04-04-043-048c	शत्रुमध्ये दुराधर्षो न मुह्यन्ति च मे दिशः ॥	
KK04-04-043-049a	अहं गन्धर्वराजेन ह्रियमाणं सुयोधनम् ।	
KK04-04-043-049c	भ्रातृभिः सहितं तात गन्धर्वैः समरे जितम् ।
KK04-04-043-049e	चतुर्दश सहस्राणि हत्वा चैनममोचयम् ॥			
KK04-04-043-050a	एतानि मम नामानि योऽहन्यहनि कीर्तयेत् ।
KK04-04-043-050c	तं न पश्यन्ति सत्त्वानि न तं निघ्नन्ति शत्रवः ॥
KK04-04-043-051a	अद्य पश्य महाबाहो मम वीर्यं सुदुःसहम् ।
KK04-04-043-051c	मा भैर्विगतसन्त्रासः कुरूनेतान्समागतान् ॥
KK04-04-043-052a	सुयोधनस्य मिषतः कर्णस्य च कृपस्य च ।
KK04-04-043-052c	पितामहस्य भीष्मस्य द्रौणेर्द्रोणस्य च स्वयम् ।
KK04-04-043-052e	सर्वानेव कुरूञ्जित्वा प्रत्यानेष्यामि ते पशूऩ्] ॥ ॥

इति श्रीमन्महाभारते विराटपर्वणि गोग्रहणपर्वणि त्रिचत्वारिंशोऽध्यायः ॥ 43 ॥

4-43-31 बीभत्सुरिति भदि कल्याणे सुखे चेत्यस्य सनि रूपम् ॥ 4-43-32 सव्येन वामेनापि हस्तेन सज्जितुं ज्याकर्षणादिक्रियायां सम्बद्धुं शीलमस्येति सव्यसाची ॥ 4-43-33 अर्जुन इति ऋज गतिस्थानार्जनोपार्जनेष्वित्यत उनन्प्रत्यये भवति । दीप्तिमत्त्वात्समत्वात् शुद्धकर्मकरत्वाच्चार्जुन इत्यर्थः ॥ 4-43-34 उत्तराभ्याम् फल्गुनीभ्यां नक्षत्राभ्यामिति झ. पाठः । नक्षत्राभ्यां ताराभ्यां तत्र स्थिते चन्द्र इत्यर्थः ॥ ॥ त्रिचत्वारिंशोऽध्यायः ॥ 43 ॥
