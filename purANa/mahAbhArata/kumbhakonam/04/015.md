अध्यायः 015

अथ समयपलनपर्व ॥ 2 ॥ पाण्डवैः स्वस्वव्यापारैर्विराटपरितोषणम् ॥ 1 ॥ भीमेन शङ्करोत्सवे महामल्लमारणम् ॥ 2 ॥
KK04-02-015-001	जनमेजय उवाच 
KK04-02-015-001a	एवं विराटनगरे वसन्तः सत्यविक्रमाः ।
KK04-02-015-001c	अत ऊर्ध्वं नरव्याघ्राः किमकुर्वत पाण्डवाः ॥
KK04-02-015-002	वैशम्पायन उवाच 
KK04-02-015-002a	एवं ते न्यवसंस्तत्र प्रच्छन्नाः कुरुनन्दनाः ।
KK04-02-015-002c	आराधयन्तो राजानां यदकुर्वत तच्छृणु ॥ 
KK04-02-015-003a	युधिष्ठिरः सभास्तारः सभ्यानामभवत्प्रियः ।
KK04-02-015-003c	तथैव च विराटस्य सपुत्रस्य विशाम्पते ॥ 
KK04-02-015-004a	स ह्यक्षहृदयज्ञस्तान्क्रीडयामास पाण्डवः ।
KK04-02-015-004c	अक्षबद्धान्यथाकामं सूत्रबद्धानिव द्विजान् ॥ 
KK04-02-015-005a	अज्ञातं च विराटस्य विजित्य वसु धर्मराट् ।
KK04-02-015-005c	भ्रातृभ्यः पुरुषव्याघ्रो यथेष्टं सम्प्रयच्छति ॥ 
KK04-02-015-006a	भीमसेनोपि मांसानि भक्ष्याणि विविधानि च ।
KK04-02-015-006c	अतिसृष्टानि मत्स्येन विक्रीणन्निव भ्रातृषु ॥ 
KK04-02-015-007a	वासांसि परिजीर्णानि लब्धान्यन्तःपुरेऽर्जुनः ।
KK04-02-015-007c	विक्रीणन्निव सर्वेभ्यः पाण्डवेभ्यः प्रयच्छति ॥ 
KK04-02-015-008a	नकुलोपि धनं लब्ध्वा कृते कर्मणि वाजिनाम् ।
KK04-02-015-008c	तुष्टे तस्मिन्नरपतौ पाण्डवेभ्यः प्रयच्छति ॥ 
KK04-02-015-009a	सहदेवोपि गोपानां वेषमास्थाय पाण्डवः ।
KK04-02-015-009c	दधि क्षीरं घृतं चैव पाण्डवेभ्यः प्रयच्छति ॥ 
KK04-02-015-010a	कृष्णा तु सर्वान्भ्रातॄंस्तान्निरीक्षन्ती तपस्विनी ।
KK04-02-015-010c	यथा पुनरविज्ञाता तथा चरति भामिनी ॥ 
KK04-02-015-011a	एवं सम्भावयन्तस्ते तदाऽन्योन्यं महारथाः ।
KK04-02-015-011c	विराटनगरे चेरुः पुनर्गर्भधृता इव ॥
KK04-02-015-012a	साशङ्का धार्तराष्ट्रस्य भयात्पाण्डुसुतास्तदा ।
KK04-02-015-012c	प्रेक्षमाणास्तदा कृष्णामूषुश्छन्ना नराधिप ॥ 
KK04-02-015-013a	अथ मासे चतुर्थे तु शङ्करस्य महोत्सवः ।
KK04-02-015-013c	आसीत्समृद्धो मत्स्येषु पुरुषाणां सुसम्मतः ॥ 
KK04-02-015-014ac	तत्र मल्लाः समापेतुर्दिग्भ्यो राजन्सहस्रशः ॥ 
KK04-02-015-015a	महाकाया महावीर्याः कालकेया इवासुराः ।
KK04-02-015-015c	वीर्योन्मत्ता बलोदग्रा राज्ञा समभिपूजिताः ॥
KK04-02-015-016a	सिंहस्कन्धकटिग्रीवाः स्ववदाता मनस्विनः ।
KK04-02-015-016c	असकृल्लब्धलक्षास्ते रङ्गे पार्थिवसन्निधौ ॥ 
KK04-02-015-017a	तेषामेको महानासीत्सर्वमल्लानथाह्वयत् ।
KK04-02-015-017c	व्यावल्गमानो ददृशे गर्जितोद्गतिभिः स्थितः ॥ 
KK04-02-015-018a	वित्रस्तमनसः सर्वे मल्लास्ते हतचेतसः ।
KK04-02-015-018c	अवाङ्मुखाश्च भीताश्च मल्लाश्चान्ये विचेतसः ॥ 
KK04-02-015-019a	व्यसुत्वमपरे चैव वाञ्छन्ति प्रतिविह्वलाः ।
KK04-02-015-019c	गां प्रवेष्टुमथेच्छन्ति खं गन्तुमिव चोत्थिताः ॥
KK04-02-015-020a	त्रस्ताः शान्ता विषणाङ्गा निःशब्दं विह्वलेक्षणाः ।
KK04-02-015-020c	विराटराजमल्लास्ते भग्नदर्पा हतप्रभाः ॥ 
KK04-02-015-021a	मल्लेन्द्रनिहताः सर्वे न किञ्चित्प्रवदन्ति ते ।
KK04-02-015-021c	मल्ल उद्वीक्ष्य तान्मल्लांस्त्रस्तान्वाक्यमुवाचह ॥ 
KK04-02-015-022a	आगतं मल्लराजं मां कृत्स्ने पृथिविमण्डले ।
KK04-02-015-022c	सिंहव्याघ्रगणैः सार्धं क्रीडन्तं विद्धि भूपते ॥ 
KK04-02-015-023a	मल्लेन्द्रस्य वचः श्रुत्वा बलदर्पसमन्वितम् ।
KK04-02-015-023c	विराटो वीक्ष्य तान्मल्लांस्त्रस्तान्वाक्यमुवाच ह ॥
KK04-02-015-024ac	अनेन सह मल्लेन को योद्धुं शक्तिमान्नरः ॥
KK04-02-015-025a	इत्युक्तास्ते विराटेन सर्वे मल्ला विशाम्पते ।
KK04-02-015-025c	तूष्णीमासंस्ततो राजा क्रोधाविष्ट उवाच ह ॥
KK04-02-015-026a	ग्रामांश्च वेतनान्येषां मल्लानां हारयाम्यहम् ।
KK04-02-015-026c	ततो युधिष्ठिरोऽवादीच्छ्रुत्वा मात्स्यपतेर्वचः ॥ 
KK04-02-015-027a	अस्ति मल्लो महाराज मया दृष्टो युधिष्ठिरे ।
KK04-02-015-027c	अनेन सह मल्लेन योद्धुं शक्नोति भूपते ॥ 
KK04-02-015-028a	योसौ मल्लो मया दृष्टः पूर्वं यौधिष्ठिरे पुरे ।
KK04-02-015-028c	सोयं मल्लो वसत्येप राजंस्तव महानसे ॥ 
KK04-02-015-029	वैशम्पायन उवाच 
KK04-02-015-029a	युधिष्ठिरवचः श्रुत्वा व्यक्तमाहेति पार्थिवः ।
KK04-02-015-029c	सोप्यथाहूयतां क्षिप्रं योद्धुं मल्लेन सम्प्रति ॥ 
KK04-02-015-030a	भीमसेनो विराटेन आहूतश्चोदितस्तथा ।
KK04-02-015-030c	योद्धुं ततोऽब्रवीद्वाक्यं योद्धुं शक्नोमि भूपते ॥
KK04-02-015-031a	नरेन्द्र ते प्रभावेन श्रिया शक्त्या च शासनात् ।
KK04-02-015-031c	अनेन सह मल्लेन योद्धुं राजेन्द्र शक्नुयाम् ॥ 
KK04-02-015-032a	युधिष्ठिरकृतं ज्ञात्वा श्रिया तव विशाम्पते ।
KK04-02-015-032c	महादेवस्य भक्त्या च तं मल्लं पातयाम्यहम् ॥ 
KK04-02-015-033	वैशम्पायन उवाच 
KK04-02-015-033a	चोदितो भीमसेनस्तु मल्लमाहूय मण्डले ।
KK04-02-015-033c	योद्धुं व्यवस्थितो वीरो रेणुं सम्मृज्य हस्तयोः ।
KK04-02-015-033e	मत्तो गज इवान्यं तु योद्धुं समुपचक्रमे ॥ 
KK04-02-015-034ac	अथ सूदेन तं मल्लं योधयामास मत्स्यराट्र ॥ 
KK04-02-015-035a	नोद्यमानस्तदा भीमो दुःखेनेवाकरोन्मतिम् ।
KK04-02-015-035c	न हि शक्नोम्यशक्तोपि प्रत्याख्यातुं नराधिपम् ॥ 
KK04-02-015-036a	ततः स पुरुषव्याघ्रः शार्दूलशिथिलं चरन् ।
KK04-02-015-036c	प्रविवेश महारङ्गं विराटमभिहर्षयन् ॥ 
KK04-02-015-037a	बबन्ध कक्षां कौन्तेयस्ततः संहर्षयञ्जनम् ।
KK04-02-015-037c	ततस्तु वृत्रसङ्काशं भीमो मल्लं समाह्वयत् ॥ 
KK04-02-015-038a	जीमूतं नाम तं तत्र मल्लप्रख्यातविक्रमम् ।
KK04-02-015-038c	कक्षे मल्लं गृहीत्वाऽथ ननाद बहु सिंहवत् ॥ 
KK04-02-015-039a	तावुभौ सुमहोत्साहावुभौ भीमपराक्रमौ ।
KK04-02-015-039c	मत्ताविव महाकायौ वारणौ षष्ठिहायनौ ॥
KK04-02-015-040a	ततस्तौ नरशार्दूलौ बाहुयुद्धं समीयतुः ।
KK04-02-015-040c	वीरौ परमसंहृष्टावन्योन्यजयकाङ्क्षिणौ ॥ 
KK04-02-015-041a	उभौ परमसंहृष्टौ बलेनातिबलावुभौ ।
KK04-02-015-041c	अन्योन्यस्यान्तरं प्रेप्सू परस्परजयैषिणौ ॥ 
KK04-02-015-042a	कृतप्रतिकृतैश्चित्रैर्बाहुभिश्च सुसङ्कटैः ।
KK04-02-015-042c	सन्निपातावधूतैश्च प्रमाथोन्मथनैस्तथा ॥
KK04-02-015-043a	क्षेपणैर्मुष्टिभिश्चैव वराहोद्धूतनिस्स्वनैः ।
KK04-02-015-043c	तलैर्वज्रनिपातैश्च प्रसृष्टाभिस्तथैव च ॥ 
KK04-02-015-044a	शलाकानखपातैश्च पादोद्धूतैश्च दारुणैः ।
KK04-02-015-044c	जानुभिश्चाश्मनिर्घोषैः शिरोभिश्चावघट्टनैः ॥ 
KK04-02-015-045a	तद्युद्धमभवद्घोरमशस्त्रं बाहुतेजसा ।
KK04-02-015-045c	बलप्राणेन शूराणां समाजोत्सवसन्निधौ ॥ 
KK04-02-015-046a	अरज्यत जनः सर्वः सोत्क्रुष्टनिनदोत्थितः ।
KK04-02-015-046c	बलिनोः संयुगे राजन्वृत्रवासवयोरिव ॥
KK04-02-015-047a	प्रकर्षणाकर्षणयोरभ्याकर्षविकर्षणैः ।
KK04-02-015-047c	आकर्षतुरथान्योन्यं जानुभिश्चापि जघ्नतुः ॥ 
KK04-02-015-048a	ततः शब्देन महता भर्त्सयन्तौ परस्परम् ।
KK04-02-015-048c	व्यूढोरस्कौ दीर्घभुजौ नियुद्धकुशलावुभौ ।
KK04-02-015-048e	बाहुभिः समसज्जेतामायसैः परिघैरिव ॥ 
KK04-02-015-049a	उत्पपाताथ वेगेन मल्लं कक्षे गृहीतवान् ।
KK04-02-015-049c	पार्श्वं निगृह्य हस्तेन पातयामास मल्लकम् ॥ 
KK04-02-015-050a	चकर्ष दोर्भ्यामुत्पात्य भीमो मल्लममित्रहा ।
KK04-02-015-050c	निनदं तमभिक्रोशञ्शार्दूल इव वारणम् ॥ 
KK04-02-015-051a	समुद्यम्य महाबाहुर्भ्रामयामास वीर्यवान् ।
KK04-02-015-051c	ततो मल्लाश्च मत्स्याश्च विस्मयं चक्रिरे परम् ॥ 
KK04-02-015-052a	भ्रामयित्वा शतगुणं गतसत्वमचेतनम् ।
KK04-02-015-052c	प्रत्यपिंषन्महाबाहुर्मल्लं भुवि वृकोदरः ॥ 
KK04-02-015-053a	तस्मिन्विनिहते वीरे जीमूते लोकविश्रुते ।
KK04-02-015-053c	विराटः परमं हर्षमगच्छद्बान्धवैः सह ॥
KK04-02-015-054a	प्रहर्षात्प्रददौ वित्तं बहु राजा महामनाः ।
KK04-02-015-054c	वललाय महारङ्गे यथा वैश्रवणस्तथा ॥ 
KK04-02-015-055a	एवं स सुबहून्मल्लान्पुरुषांश्च महाबलान् ।
KK04-02-015-055c	विनिघ्नन्मत्स्यराजस्य प्रीतिमाहरदुत्तमाम् ॥ 
KK04-02-015-056a	यदाऽस्य तुल्यः पुरुषो न कश्चितत्र विद्यते ।
KK04-02-015-056c	ततो व्याघ्रैश्च सिंहैश्च द्विरदैश्चाप्ययोधयत् ॥ 
KK04-02-015-057a	विराटेन प्रदत्तानि चित्राणि विविधानि च ।
KK04-02-015-057c	स्थितेभ्यः पुरुषेभ्यश्च दत्त्वा द्रव्याणि जग्मिवान् ॥ 
KK04-02-015-058a	पुनरन्तःपुरगतः स्त्रीणां मध्ये वृकोदरः ।
KK04-02-015-058c	योध्यते स विराटस्य गजैः सिंहैर्महाबलैः ॥ 
KK04-02-015-059a	बीभत्सुरपि गीतेन नृत्तेनापि च पाण्डवः ।
KK04-02-015-059c	विराटं तोषयामास सर्वाश्चान्तःपुरस्त्रियः ॥ 
KK04-02-015-060a	अश्वैर्विनीतैर्जवनैस्तत्रतत्र समागतः ।
KK04-02-015-060c	तोषयामास राजानं नकुलो नृपसत्तमम् ।
KK04-02-015-060e	तस्मै प्रदेयं प्रायच्छत्प्रीतो राजा धनं बहु ॥ 
KK04-02-015-061a	विनीतान्वृषभान्दृष्ट्वा सहदेवस्य चाभितः ।
KK04-02-015-061c	धनं ददौ बहुविधं विराटः पुरुषर्षभः ॥ 
KK04-02-015-062a	द्रौपदी प्रेक्ष्य तान्सर्वान्क्लिश्यमानान्महारथान् ।
KK04-02-015-062c	नातिप्रीतमना राजन्निश्वासपरमाऽभवत् ॥ 
KK04-02-015-063a	एवं ते न्यवसंस्तत्र प्रच्छन्नाः पुरुषर्षभाः ।
KK04-02-015-063c	कर्माणि तस्य कुर्वाणा विराटनृपतेस्तदा ॥॥

इति श्रीमन्महाभारते विराटपर्वणि समयपालनपर्वणि पञ्चदशोऽध्यायः ॥ 15 ॥ ॥ समाप्तं चेदं समयपालनपर्व ॥ 2 ॥ 

4-15-42 कृतप्रतिकृतादयो मल्लयुद्धविशेषाः ॥ 42 ॥
