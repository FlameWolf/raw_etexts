अध्यायः 007

पाण्डवैर्वनमध्ये श्मशानसन्निहिते शमीवृक्षे स्वायुधनिक्षेपः ॥ 1 ॥ तथा स्वेषां साङ्केतिकनामकल्पनेन विराटनगरपरिसरगमनम् ॥ 2 ॥
KK04-01-007-001	वैशम्पायन उवाच 
KK04-01-007-001a	स राजधानीं सम्प्राप्य पार्थिवोऽर्जुनमब्रवीत् ।
KK04-01-007-001c	इमानि पुरुषव्याघ्र आयुधानि परन्तप ।
KK04-01-007-001e	कस्मिन्न्यासयितव्यानि गुप्तिश्चैषां कथं भवेत् ॥ 
KK04-01-007-002a	सायुधा हि वयं तात प्रवेक्ष्यामः पुरं यदि ।
KK04-01-007-002c	समुद्वेगं जनस्यास्य करिष्यामो न संशयः ॥ 
KK04-01-007-003a	गाण्डीवं हि नरव्याघ्र त्रिषु लोकेषु विश्रुतम् ।
KK04-01-007-003c	कथं नाविष्कृताः स्यामो धार्तराष्ट्रस्य मारिष ॥ 
KK04-01-007-004a	यदीदं धनुरादाय चरेम सजने पुरे ।
KK04-01-007-004c	क्षिप्रं नः प्रतिजानीयुर्मनुष्या नात्र संशयः ॥ 
KK04-01-007-005a	एकस्मिन्नपि विज्ञाते समयं नो व्यतीत्य च ।
KK04-01-007-005c	भूयो द्वादशवर्षाणि प्रविशेम वनं वयम् ॥ 
KK04-01-007-006a	तस्मात्सर्वाणि शस्त्राणि प्रच्छाद्यान्यत्र यत्र वा ।
KK04-01-007-006c	प्रविशेम पुरश्रेष्ठं तथा सम्यक्कृतं भवेत् ॥ 
KK04-01-007-007	वैशम्पायन उवाच 
KK04-01-007-007a	अजातशत्रोर्वचनं श्रुत्वा चैव महायशाः ।
KK04-01-007-007c	उवाच धर्मपुत्रं तमर्जुनः परवीरहा ॥ 
KK04-01-007-008a	इयं वने मनुष्येन्द्र महती दृश्यते शमी ।
KK04-01-007-008c	भीमशाखा दुरारोहा श्मशानस्य समीपतः ॥ 
KK04-01-007-009a	उत्पथे चापि जातेयं मनुष्यैर्न निषेव्यते ।
KK04-01-007-009c	विपुलाऽऽकीर्णशाखा च वायसैरुपसेविता ॥ 
KK04-01-007-010ac	स्नेहानुबद्धां पश्यामि दुरारोहामिमां शमीम् ॥ 
KK04-01-007-011a	समीपे च श्मशानस्य गृहं नास्य विशेषतः ।
KK04-01-007-011c	समासज्यायुधान्यस्यां गच्छामो नगरं नृप ॥ 
KK04-01-007-012ac	न चास्यां चारयिष्यन्ति मनुष्याः पार्थ केचन ॥ 
KK04-01-007-013a	धनुर्भिः पुरुषं कृत्वा चर्मकेशास्थिसंवृतम् ।
KK04-01-007-013c	उद्बन्धमिव कृत्वा च धनुर्ज्यापाशसंवृतम् ।
KK04-01-007-013e	अस्यामायुधमासज्य गच्छाम नगरं वयम् ॥ 13 ॥
KK04-01-007-014a	एवं परिहरिष्यन्ति मनुष्या वनचारिणः ।
KK04-01-007-014c	अत्रैवं नावबुध्यन्ते मनुष्याः केचिदायुधम् ॥ 
KK04-01-007-015	वैशम्पायन उवाच 
KK04-01-007-015a	एवमुक्त्वा स राजानं धर्मात्मानं धनञ्जयः ।
KK04-01-007-015c	प्रचक्रमे निधानाय शस्त्राणां भरतर्षभ ॥
KK04-01-007-016a	तानि सर्वाणि सन्नह्य पञ्च पञ्चाचलोपमाः ।
KK04-01-007-016c	आयुधानि कलापांश्च निस्त्रिंशानतुलप्रभान् ॥ 
KK04-01-007-017a	ततो युधिष्ठिरो राजा सहदेवमुवाच ह ।
KK04-01-007-017c	आरुह्येमां शमीं वीर निधत्स्वेहायुधानि नः ॥
KK04-01-007-018a	इति सन्दिश्य तं पार्थः पुनरेव धनञ्जयम् ।
KK04-01-007-018c	अब्रवीदायुधानीह निधातुं भरतर्षभः ॥ 
KK04-01-007-019	वैशम्पायन उवाच 
KK04-01-007-019a	येन देवान्मनुष्यांश्च पिशाचोरगराक्षसान् ।
KK04-01-007-019c	निवातकवचांश्चापि पौलोमांश्च परन्तपः ।
KK04-01-007-019e	कालकेयांश्च दुर्धर्षान्सर्वांश्चैकरथोऽजयत् ॥ 
KK04-01-007-020a	स्फीताञ्जनपदांश्चान्यानजयत्कुरुनन्दनः ।
KK04-01-007-020c	तदुदग्रं महाघोरं सपत्नगणसूदनम् ।
KK04-01-007-020e	अपज्यमकरोत्पार्थो गाण्डीवं च भयङ्करम् ॥ 
KK04-01-007-021a	येन वीरः कुरुक्षेत्रमभ्यरक्षत्परन्तपः ।
KK04-01-007-021c	जृम्भिते च धनुःश्रेष्ठे न्यासार्थं नृपसत्तमः ॥
KK04-01-007-022a	धर्मपुत्रो महातेजाः सर्वलोकवशङ्करम् ।
KK04-01-007-022c	भुजङ्गभोगसदृशं मणिकाञ्चनभूषितम् ॥ 
KK04-01-007-023a	वित्रासनं दानवानां राक्षसानां च नित्यशः ।
KK04-01-007-023c	धनूरत्नं महातेजा जृम्भयामास पाण्डवः ॥
KK04-01-007-024a	पाञ्चालान्येन सङ्ग्रामे भीमसेनोऽजयत्पुरा ।
KK04-01-007-024c	प्रत्यषेधद्बहूनेकः सपत्नांश्चापि दिग्जये ॥ 
KK04-01-007-025a	निशम्य यस्य विष्फारं विद्रवन्ति रणे परे ।
KK04-01-007-025c	पर्वतस्येव दीर्णस्य विस्फोटमशनेरिव ॥ 
KK04-01-007-026a	सैन्धवं येन राजानं जित्वा क्रुद्धः परामृशत् ।
KK04-01-007-026c	येन क्रोधवशाञ्जघ्ने पर्वते गन्धमादने ॥ 
KK04-01-007-027a	दिव्यं सौगन्धिकं पुष्पं येनाजैषीत्स पाण्डवः ।
KK04-01-007-027c	त्रिगर्तान्येन सङ्ग्रामे जित्वा त्रैगर्तमानयत् ॥ 
KK04-01-007-028a	इन्द्राशनिसमस्पर्शं वज्रहाटकभूषितम् ।
KK04-01-007-028c	ज्यापाशं धनुषस्तस्य भीमसेनोऽवतारयत् ॥ 
KK04-01-007-029a	नकुलं पुनराहूय धर्मराजो युधिष्ठिरः ।
KK04-01-007-029c	उवाच येन सङ्ग्रामे सर्वशत्रूञ्जिघांससि ॥ 
KK04-01-007-030a	सुराष्ट्राञ्जितवान्येन शार्ङ्गगाण्डीवसन्निभम् ।
KK04-01-007-030c	सुवर्णविकृतं सारमिन्द्रायुधनिभं वरम् ॥ 
KK04-01-007-031a	तवानुरूपं सुकृतं चापमेतदलङ्कृतम् ।
KK04-01-007-031c	तद्व्यंसयित्वा ज्यापाशं निधातुं धनुराहर ॥ 
KK04-01-007-032	वैशम्पायन उवाच 
KK04-01-007-032a	अजयत्पश्चिमामाशां धनुषा येन पाण्डवः ।
KK04-01-007-032c	माद्रीपुत्रो महाबाहुस्ताम्रास्यो मितभाषिता ॥ 
KK04-01-007-033a	तस्य मौर्वीमपाकर्षच्छूरः सङ्क्रन्दनो युधि ।
KK04-01-007-033c	कुले नास्ति समो रूपे यस्येति नकुलः स्मृतः ॥ 
KK04-01-007-034a	सहदेवं च सम्प्रेक्ष्य पुनर्धर्मसुतोऽब्रवीत् ।
KK04-01-007-034c	कलिङ्गान्द्राक्षिणात्यांश्च मागधांश्चाजिशोभनः ॥ 
KK04-01-007-035a	येनैव शत्रून्समरे अधाक्षीररिमर्दन ।
KK04-01-007-035c	तत्स्रंसयित्वा ज्यापाशं निधातुं धनुराहर ॥ 
KK04-01-007-036	वैशम्पायन उवाच 
KK04-01-007-036a	दक्षिणां दक्षिणाचारो दिशं येनाजयत्प्रभुः ।
KK04-01-007-036c	अपज्यमकरोद्वीरः सहदेवस्तदायुधम् ॥ 
KK04-01-007-037a	दीप्तान्खण्डांश्च सुदृढान्सुतीक्ष्णान्कनकत्सरून् ।
KK04-01-007-037c	विविधान्क्षुरनाराचान्निस्त्रिंशांश्च शरानपि ।
KK04-01-007-037e	आयुधानि कलापांश्च गदाश्च निदधुः सह ॥ 
KK04-01-007-038a	अथाब्रवीद्धर्मराजः सहदेवं परन्तपः ।
KK04-01-007-038c	आरुह्येमां शमीं वीर निधत्स्वेहायुधानि नः ॥ 
KK04-01-007-039a	इदं गोमृगमभ्याशे गतसत्वमचेतनम् ।
KK04-01-007-039c	एतदुत्कृत्य वै वीर धनूंषि परिवेष्टय ॥ 
KK04-01-007-040a	एवमुक्तो महाबाहुः सहदेवो यथोक्तवत् ।
KK04-01-007-040c	शमीमारुह्य त्वरितो धनूंषि परिवेष्टयत् ॥ 
KK04-01-007-041a	शीतवातातपभयाद्वर्षत्राणाय दुर्जयः ।
KK04-01-007-041c	तानि वीरो यथा जानन्निराबाधानि सर्वशः ।
KK04-01-007-041e	पुनः पुनः सुसंवेष्ट्य कृत्वा सुकृतमावरम् ॥ 
KK04-01-007-042a	यत्र चापश्यत स वै तिरोवर्षाणि वर्षति ।
KK04-01-007-042c	तत्र तानि दृढैः पाशैः सुगाढं पर्यबन्धत ॥ 
KK04-01-007-043a	ततः परमदूरस्थमुञ्छवृत्तिकलेवरम् ।
KK04-01-007-043c	प्रायोपवेशनाच्छुष्कं स्नायुचर्मास्थिसंयुतम् ॥ 
KK04-01-007-044a	तच्चानीय धनुर्मध्ये निबबन्धुश्च पाण्डवाः ।
KK04-01-007-044c	उपायकुशलाः सर्वे प्रणदन्तः समब्रुवन् ॥ 
KK04-01-007-045a	अस्य बद्धस्य दौर्गन्ध्यान्मनुष्या वनचारिणः ।
KK04-01-007-045c	दूरात्परिहरिष्यन्ति सशवेयं शमी इति ॥ 
KK04-01-007-046a	अथाब्रवीन्महाराजो धर्मात्मा स युधिष्ठिरः ।
KK04-01-007-046c	रज्जुभिः सुकृतं प्राज्ञ विनिर्बध्नीहि पाण्डव ॥ 
KK04-01-007-047a	यानि चात्र विशालानि रूढमूलानि मन्यसे ।
KK04-01-007-047c	तेषामुपरि बध्नीहि इदं विप्रकलेवरम् ॥ 
KK04-01-007-048	वैशम्पायन उवाच 
KK04-01-007-048ac	तच्छ्रुत्वा सहदेवस्तु पर्यबध्नत तच्छवम् ॥ 
KK04-01-007-049a	युधिष्ठिरः शुचिर्भूत्वा मनसाऽभिप्रणम्य च ।
KK04-01-007-049c	ब्रह्माणमिन्द्रं वरदं कुबेरं वरुणानिलौ ॥ 
KK04-01-007-050a	रुद्रं यमं च विष्णुं च सोमार्कौ धर्ममेव च ।
KK04-01-007-050c	पृथिवीमन्तरिक्षं च दिशश्चोपदिशस्तथा ।
KK04-01-007-050e	वसूंश्च मरुतश्चैव ज्वलनं चातितेजसम् ॥ 
KK04-01-007-051a	दिवाचरा रात्रिचराणि वाऽपि यानीह भूतान्यनुकीर्तितानि ।
KK04-01-007-051c	तेभ्यो नमस्कृत्य च सुव्रतेभ्यः प्रणम्य तेषां शरणं गतोऽहम् ॥ 
KK04-01-007-052a	सर्वायुधानीह महाबलानि न्यासं महादेवसमीपतो वै ।
KK04-01-007-052c	न्यस्याम्यहं वायुसमीपतश्च वनस्पतीनां च सपर्वतानाम् ॥ 
KK04-01-007-053a	एष न्यासो मया दत्तः सोममूर्यानिलान्तिके ।
KK04-01-007-053c	मम पार्थस्य वा देयं पूर्णे वर्षे त्रयोदशे ॥ 
KK04-01-007-054a	नेदं भीमे प्रदातव्यमयं क्रुद्धो वृकोदरः ।
KK04-01-007-054c	आमर्षान्नित्यसङ्क्रुद्धो धृतराष्ट्रसुतान्प्रति ।
KK04-01-007-054e	अपूर्णकाले प्रहरेत्क्रोधसञ्जातमत्सरः ॥ 
KK04-01-007-055a	पुनः प्रवेशो नः स्यात्तु वनवासाय सर्वदा ।
KK04-01-007-055c	समये परिपूर्णे तु धार्तराष्ट्रान्निहन्महे ॥
KK04-01-007-056a	एष चार्थश्च धर्मश्च कामः कीर्तिरलं यशः ।
KK04-01-007-056c	मदायत्तमिदं सर्वं जीवितं च न संशयः ॥
KK04-01-007-057	वैशम्पायन उवाच 
KK04-01-007-057a	दैवतेभ्यो नमस्कृत्य शमीं कृत्वा प्रदक्षिणम् ।
KK04-01-007-057c	नगरं गन्तुमायाताः सर्वे ते भ्रातरः सह ॥ 
KK04-01-007-058a	आगोपालाविपालेभ्यः कर्षकेभ्यः परन्तप ।
KK04-01-007-058c	आजग्मुर्नगराभ्याशं दर्शयन्तः पुनः पुनः ॥ 
KK04-01-007-059a	अशीतिशतवर्षेयं माताऽस्माकमिहान्तिके ।
KK04-01-007-059c	बहुकालपरीणामा मृत्योस्तु वशमेयुषी ।
KK04-01-007-059e	न चाग्निसंस्कारमियं प्रापिता कुलधर्मतः ॥ 
KK04-01-007-060a	यः समासाद्यते कश्चित्तस्मिन्देशे यदृच्छया ।
KK04-01-007-060c	तमेवमूचुर्धर्मज्ञाः कुलधर्मो न ईदृशः ॥ 
KK04-01-007-061a	विश्रावयन्तस्ते हृष्टा दिशः सर्वा व्यनादयन् ।
KK04-01-007-061c	स्वर्गतेयमिहास्माकं जननी शोकविह्वला ॥ 
KK04-01-007-062a	वने विचरमाणानां लुब्धानां वनचारिणाम् ।
KK04-01-007-062c	कुलधर्मोऽयमस्माकं पूर्वैराचरितः पुरा ॥ 
KK04-01-007-063a	एवं ते सुकृतं कृत्वा समन्तादवघुष्य च ।
KK04-01-007-063c	भीमसेनोऽर्जुनश्चैव माद्रीपुत्रावुभावपि ॥ 
KK04-01-007-064a	युधिष्ठिरश्च कृष्णा च राजपत्नी सुमध्यमा ।
KK04-01-007-064c	ततो यथासमाज्ञप्तं नगरं प्राविशंस्तदा ॥ 
KK04-01-007-065a	मत्स्यराज्ञो विराटस्य समीपं वस्तुमञ्जसा ।
KK04-01-007-065c	अज्ञातचर्यां चरितुं वर्षं राष्ट्रे त्रयोदशम् ॥ 
KK04-01-007-066a	अतश्छन्नानि नामानि चकारैषां युधिष्ठिरः ।
KK04-01-007-066c	जयो जयेशो विजयो जयत्सेनो जयद्बलः ।
KK04-01-007-066e	आपत्सु नामभिस्त्वेतैः समाह्वामः परस्परम् ॥
KK04-01-007-067a	ततो यथाप्रतिज्ञाभिः प्राविशन्नगरं महत् ।
KK04-01-007-067c	अज्ञातचर्यां वत्स्यन्तो राष्ट्रे वर्षं त्रयोदशम् ॥ ॥

इति श्रीमन्महाभारते विराटपर्वणि पाण्डवप्रवेशपर्वणि सप्तमोऽध्यायः ॥ 7 ॥

गाण्डीवमभयकरम् इति क.थ.ध. पाठः ॥ 20॥
