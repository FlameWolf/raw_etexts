अध्यायः 064

अर्जुनेन द्रोणादिपञ्चरथान्प्रत्यभियानम् ॥ 1 ॥
KK04-04-064-001	वैशम्पायन उवाच 
KK04-04-064-001a	भीष्मं विजित्य सङ्ग्रामे कुरूणां मिषतां रणे ।
KK04-04-064-001c	ततो युद्धमनाः प्रायात्पार्थः पञ्च महारथान् ॥
KK04-04-064-002a	आददानश्च नाराचान्विमृशन्निषुधी अपि ।
KK04-04-064-002c	संस्पृशानश्च गाण्डीवं भूयः कर्णं समभ्यगात् ॥
KK04-04-064-003	द्रौणिरुवाच 
KK04-04-064-003a	कर्ण यत्तत्सभामध्ये बह्वबद्धं प्रभाषसे ।
KK04-04-064-003c	न मे युधि समोऽस्तीति तदिदं प्रत्युपस्थितम् ॥
KK04-04-064-004a	एषोऽन्तक इव क्रुद्धः सर्वभूतावमर्दनः ।
KK04-04-064-004c	अदूरात्प्रत्युपस्थाय जृम्भते केसरी यथा ।
KK04-04-064-004e	न पलायस्व शूरश्चेत्स्थित्वा युध्यस्व फल्गुनम् ॥
KK04-04-064-005	कर्ण उवाच 
KK04-04-064-005a	नाहं बिभेमि बीभत्सोः कृष्णाद्वा देवकीसुतात् ।
KK04-04-064-005c	पाण्डवेभ्योपि सर्वेभ्यः क्षत्रधर्ममनुव्रतः ॥
KK04-04-064-006a	सत्वाधिकानां शूराणां धनुर्वेदोपजीविनाम् ।
KK04-04-064-006c	दर्शनाज्जायते दर्पः स्वरश्च न विषीदति ॥
KK04-04-064-007a	पश्यत्वाचार्यपुत्रो मामर्जुनेन समं युधि ।
KK04-04-064-007c	युध्यमानं सुसंयुक्तं दैवं तु दुरतिक्रमम् ॥
KK04-04-064-008	अश्वत्थामोवाच 
KK04-04-064-008a	को दोषः कर्ण शूराणां वाचा साकं हि पौरुषम् ।
KK04-04-064-008c	विद्यते यदि तल्लोके गुणोत्तरमिहोच्यते ॥
KK04-04-064-009a	युध्यस्व त्वमभीः पार्थं प्रपलायस्व मा रणात् ।
KK04-04-064-009c	उक्तं वचः स्मरन्कर्ण नाहमित्यादि संयुगे ॥
KK04-04-064-010	वैशम्पायन उवाच 
KK04-04-064-010a	तं समन्ताद्रथाः पञ्च परिवार्य धनञ्जयम् ।
KK04-04-064-010c	त इषून्सम्यगस्यन्तो मुमुक्षन्तोपि जीवितात् ॥
KK04-04-064-011a	ते लाभमिव मन्वानाः क्षिप्रमार्च्छन्धनञ्जयम् ।
KK04-04-064-011c	शरौघान्सम्यगस्यन्तो जीमूता इव वार्षिकाः ॥
KK04-04-064-012a	बहुभिर्निशितैर्बाणैर्विविधैर्लोमवापिभिः ।
KK04-04-064-012c	आद्रवन्प्रत्यवस्थाय प्रत्यविध्यन्धनञ्जयम् ॥
KK04-04-064-013a	ततः प्रहस्य बीभत्सुः सर्वशस्त्रभृतांवरः ।
KK04-04-064-013c	दिव्यमस्त्रं विकुर्वाणः प्रत्ययाद्रथसत्तमान् ॥
KK04-04-064-014a	यथा रश्मिभिरादित्यः प्रच्छादयति मेदिनीम् ।
KK04-04-064-014c	एवं गाण्डीवनिर्मुक्तैः शरैः प्राच्छादयद्दिशः ॥
KK04-04-064-015a	न रथानां न नगानां न ध्वजानां न वाजिनाम् ।
KK04-04-064-015c	अविद्धं निशितैर्बाणैरासीद्द्व्यङ्गुलमन्तरम् ॥
KK04-04-064-016a	सर्वे शान्तिपरा योधाः स्वचित्तं नाभिजज्ञिरे ।
KK04-04-064-016c	हस्तिनोऽश्वाश्च वित्रस्ता व्यवलीयन्त भारत ॥
KK04-04-064-017a	यथा नलवनं नागः प्रभिन्नः षाष्टिहायनः ।
KK04-04-064-017c	एवं सर्वानपामृद्नादर्जुनः शस्त्रतेजसा ॥
KK04-04-064-018a	गाण्डीवस्य तु घोषेण पृथिवी समकम्पत ।
KK04-04-064-018c	मनांसि धार्तराष्ट्राणामप्यकृन्तद्धनञ्जयः ॥
KK04-04-064-019a	ततो विगाह्य सैन्यानां मध्यं शस्त्रभृतांवरः ।
KK04-04-064-019c	सारथिं समरे शूरस्त्वभ्यभाषत वीर्यवान् ॥
KK04-04-064-020a	सन्नियम्य हयानेतान्मन्दं वाहय सारथे ।
KK04-04-064-020c	आचार्यपुत्रं समरे योधयिष्येऽपराजितम् ॥
KK04-04-064-021ac	पुरा ह्येष मया युक्तः स मे भवति पृष्ठतः ॥
KK04-04-064-022a	एवमुक्तेऽर्जुनेनासावश्वत्थामरथं प्रति ।
KK04-04-064-022c	विराटपुत्रो जवनान्भृशमश्वानचोदयत् ॥
KK04-04-064-023	कर्ण उवाच 
KK04-04-064-023a	एषोपयाति बीभत्सुर्व्यथितो गाढवेदनः ।
KK04-04-064-023c	तं तु तत्रैव यास्यामि नासौ मुच्येत जीवितात् ॥
KK04-04-064-024	द्रोण उवाच 
KK04-04-064-024a	नासौ भयेन निर्यातो महात्मा पाकशासनिः ।
KK04-04-064-024c	नैवं भीता निवर्तन्ते न पुनर्गाढवेदनाः ॥
KK04-04-064-025a	यद्येनमभिसंरब्धं पुनरेवाभियास्यसि ।
KK04-04-064-025c	बहून्यस्त्राणि जानीते न पुनर्मोक्ष्यते भवान् ॥
KK04-04-064-026a	दिष्ट्या दुर्योधनो मुक्तो दिष्ट्या गावः पलायिताः ।
KK04-04-064-026c	मुक्तो दिष्ट्या च सङ्ग्रामे किं रणेन करिष्यसि ॥
KK04-04-064-027a	क्रोशमात्रमपाक्रम्य बलमन्वानयामहे ।
KK04-04-064-027c	अन्वागतबलाः पार्थं पुनरेवाभियास्यथ ॥ ॥

इति श्रीमन्महाभारते विराटपर्वणि गोग्रहणपर्वणि चतुःषष्टितमोऽध्यायः ॥

04-04-064-021 पुरा ह्येष मया मुक्त इति ख. पाठः ॥ 
