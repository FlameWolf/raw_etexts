अध्यायः 059

द्रोणार्जुनयोर्युद्धवर्णनम् ॥ 1 ॥ अर्जुनबाणाहतिविषण्णे द्रोणे अश्वत्थाम्ना तद्रक्षणायार्जुनप्रत्यभियानम् ॥ 2 ॥ अत्रान्तरेऽर्जुनदत्तावकाशेन द्रोणेन रणादपयानम् ॥ 3 ॥
KK04-04-059-001	वैशम्पायन उवाच 
KK04-04-059-001a	जितं वैकर्तनं दृष्ट्वा पार्थो वैराटिमब्रवीत् ।
KK04-04-059-001c	स्थिरो भव त्वं सङ्ग्रामे जयोऽस्माकं नृपात्मज ॥
KK04-04-059-002a	यावच्छङ्खमुपाध्यास्ये द्विषतां रोमहर्षणम् ।
KK04-04-059-002c	अविक्लबमसम्भ्रान्तमव्यक्तहृदयेक्षणम् ।
KK04-04-059-002e	याहि शीघ्रं यतो द्रोणो ममाचार्यो रणे स्थितः ॥
KK04-04-059-003a	तथा सङ्क्रीडमानस्य अर्जुनस्य रणाजिरे ।
KK04-04-059-003c	बलं सत्वं च तेजश्च लाघवं च व्यवर्धत ॥
KK04-04-059-004ac	तच्चाद्भुतमभिप्रेक्ष्य भयमुत्तरमाविशत् ॥
KK04-04-059-005	उत्तर उवाच 
KK04-04-059-005a	अस्त्राणां तव दिव्यानां शरौघान्क्षिपतः शितान् ।
KK04-04-059-005c	मनो मे मुह्यतेऽत्यर्थं तव दृष्ट्वा पराक्रमम् ॥
KK04-04-059-006a	द्वैधीभूतं मनो मह्यं भयाद्भरतसत्तम ।
KK04-04-059-006c	अदृष्टपूर्वं पश्यामि तव गाण्डीवनिस्वनम् ॥
KK04-04-059-007a	तव बाहुबलं चैव धनुः कर्षयतो बहु ।
KK04-04-059-007c	तव तेजो दुराधर्षं यथा विष्णोस्त्रिविक्रमे ॥
KK04-04-059-008	वैशम्पायन उवाच 
KK04-04-059-008a	तमुत्तरश्चित्रमवेक्ष्य गाण्डिवं शरांश्च मुक्तान्सहसा किरीटिना ।
KK04-04-059-008c	भीतोऽब्रवीदर्जुनमाजिमध्ये नाहं तवाश्वान्विषहे नियन्तुम् ॥
KK04-04-059-009a	तमब्रवीत्किञ्चिदिव प्रहस्य गाण्डीवधन्वा द्विषतां निहन्ता ।
KK04-04-059-009c	मया सहायेन कुतोऽस्ति ते भयं प्रेह्युत्तराश्वाननुमन्त्र्य वाहय ॥
KK04-04-059-010	वैशम्पायन उवाच 
KK04-04-059-010a	आश्वासितस्तेन धनञ्जयेन वैराटिरश्वान्प्रतुतोद शीघ्रम् ।
KK04-04-059-010c	धनञ्जयश्चापि विकृष्य चापं विष्फारयामास महेन्द्रकल्पः ॥
KK04-04-059-011a	उत्तरं चैव बीभत्सुरब्रवीत्पुनरर्जुनः ।
KK04-04-059-011c	न भेतव्यं मया सार्धं तात सङ्ग्राममूर्धनि ॥
KK04-04-059-012a	राजपुत्रोऽसि ते भद्रं कुले महति मात्स्यके ।
KK04-04-059-012c	जातस्त्वं क्षत्रियकुले न विषीदितुमर्हसि ॥
KK04-04-059-013a	धृतिं कृत्वा सुविपुलां राजपुत्र रथं मम ।
KK04-04-059-013c	युध्यमानस्य सङ्ग्रामे राजभिः सह वाहय ॥
KK04-04-059-014a	उक्त्वा तमेवं बीभत्सुरर्जुनः पुनरब्रवीत् ।
KK04-04-059-014c	पाण्डवो रथिनां श्रेष्ठो भारद्वाजं समीक्ष्य तु ॥
KK04-04-059-015a	यत्रैषा काञ्चनी वेदिर्दृश्यतेऽग्निशिखोपमा ।
KK04-04-059-015c	उच्छ्रिता काञ्चने दण्डे पताकाभिरलङ्कृता ॥
KK04-04-059-016a	तत्र मां वह भद्रं ते द्रोणं योत्स्यामि सत्तमम् ।
KK04-04-059-016c	भारद्वाजेन योत्स्येऽहमाचार्येण महात्मना ॥
KK04-04-059-017a	अमी शोणाः प्रकाशन्ते तुरगाः साधुवाहिनः ।
KK04-04-059-017c	मुक्ता रथवरे तस्य सर्वशिक्षाविशारदाः ॥
KK04-04-059-018a	यतो रथवरे शूरः सर्वशस्त्रभृतांवरः ।
KK04-04-059-018c	स्निग्धवैडूर्यसङ्काशस्ताम्राक्षः प्रियदर्शनः ॥
KK04-04-059-019a	आदित्य इव तेजस्वी बलवीर्यसमन्वितः ।
KK04-04-059-019c	सर्वलोकधनुःश्रेष्ठः सर्वलोकेषु पूजितः ।
KK04-04-059-019e	अङ्गिरोशनसोस्तुल्यो नये बुद्धिमतांवरः ॥
KK04-04-059-020a	चत्वारो निखिला वेदाः साङ्गोपाङ्गाः सलक्षणाः ।
KK04-04-059-020c	धनुर्वेदश्च कार्त्स्न्येन ब्राह्मं चास्त्रं प्रतिष्ठितम् ॥
KK04-04-059-021a	पुराणमितिहासश्च अर्थविद्या च मानवम् ।
KK04-04-059-021c	भारद्वाजे समस्तानि सर्वाण्येतानि साम्प्रतम् ॥
KK04-04-059-022a	क्षमा दमश्च सत्यं च तेजो मार्दवमार्जवम् ।
KK04-04-059-022c	प्रतिष्ठिता गुणा यस्मिन्बहवो द्विजसत्तमे ॥
KK04-04-059-023a	यस्याहमिष्टः सततं मम चेष्टः सदा च सः ।
KK04-04-059-023c	क्षत्रधर्मं पुरस्कृत्य तेन योत्स्ये हि साम्प्रतम् ॥
KK04-04-059-024a	आचार्यं प्रापयेदानीं ममोत्तर महारथम् ।
KK04-04-059-024c	अपरं पश्य सङ्ग्राममद्भुतं मम तस्य च ॥
KK04-04-059-025a	उत्तरस्त्वेवमुक्तोऽश्वांश्चोदयामास तं प्रति ।
KK04-04-059-025c	आजगामार्जुनरथो भारद्वाजरथं प्रति ॥
KK04-04-059-026a	तमापतन्तं वेगेन पाण्डवं सरथं रणे ।
KK04-04-059-026c	द्रोणोप्यभ्यद्रवत्पार्थं मतो मत्तमिव द्विपम् ॥
KK04-04-059-027a	स तु रुक्मरथं दृष्ट्वा कौन्तेयः समभिद्रुतम् ।
KK04-04-059-027c	आचार्यं तं महाबाहुः प्राञ्जलिर्वाक्यमब्रवीत् ॥
KK04-04-059-028a	उषिताः स्मो वने वासं प्रतिकर्मचिकीर्षवः ।
KK04-04-059-028c	कोपं नार्हसि नः कर्तुं सदा समरदुर्जय ॥
KK04-04-059-029a	अहं तु ताडितः पूर्वं प्रहरेयं तवानघ ।
KK04-04-059-029c	इति मे वर्तते बुद्धिस्तद्भवान्क्षन्तुमर्हति ॥
KK04-04-059-030a	ततः प्राध्मापयच्छङ्खं भेरीपटहवादितम् ।
KK04-04-059-030c	व्यक्षोभत बलं सर्वमुद्धूतमिव सागरम् ॥
KK04-04-059-031	वैशम्पायन उवाच 
KK04-04-059-031a	ततस्तु प्राहिणोद्द्रोणः शरानथ स विंशतिम् ।
KK04-04-059-031c	अप्राप्तानेव तान्पार्थश्चिच्छेद कृतहस्तवान् ॥
KK04-04-059-032a	ततः शरसहस्रेण रथं पार्थस्य वीर्यवान् ।
KK04-04-059-032c	अवाकिरत्ततो द्रोणः शीघ्रहस्तं प्रदर्शयन् ॥
KK04-04-059-033ac	एवं प्रववृते युद्धं भारद्वाजकिरीटिनोः ॥
KK04-04-059-034a	अश्वाञ्शोणान्महावेगान्हंसवर्णैस्तु वाजिभिः ।
KK04-04-059-034c	मिश्रितान्समरे दृष्ट्वा व्यस्मयन्त पृथग्जनाः ॥
KK04-04-059-035a	रथं रथेन पार्थस्य समाहत्य परन्तपः ।
KK04-04-059-035c	हर्षयुक्तस्तदाऽऽचार्यः प्रत्यगृह्णात्स पाण्डवम् ॥
KK04-04-059-036a	समाश्लिष्टाविवान्योन्यं द्रोणपाण्डवयोर्ध्वजौ ।
KK04-04-059-036c	दृष्ट्वा प्राकम्पत मुहुर्भारतानां महाचमूः ॥
KK04-04-059-037a	तत्तु युद्धं प्रववृते ह्याचार्यस्यार्जुनस्य च ।
KK04-04-059-037c	विमुञ्चतोः शरानुग्रान्विशिखान्दीप्ततेजसः ॥
KK04-04-059-038a	तौ वीरौ वीर्यसम्पन्नौ दृष्ट्वा समरमूर्धनि ।
KK04-04-059-038c	आचार्यशिष्यौ रथिनौ कृतवीर्यौ तरस्विनौ ॥
KK04-04-059-039a	उभौ विश्रुतकर्माणावुभौ श्रमगतौ जये ।
KK04-04-059-039c	उभावतिरथौ लोके ह्युभौ परपुञ्जयौ ।
KK04-04-059-039e	क्षिपन्तौ शरजालानि क्षत्रियान्मोह आविशत् ॥
KK04-04-059-040a	व्यस्मयन्त नराः सर्वे द्रोणार्जुनसमागमे ।
KK04-04-059-040c	नराणां ब्रुवतां वाक्यं श्रूयते स महास्वनः ॥
KK04-04-059-041a	द्रोणं हि समरे कोऽन्यो योद्धुमर्हत्यथार्जुनात् ।
KK04-04-059-041c	रौद्रः क्षत्रियधर्मोऽयं गुरुं वै यदयोधयत् ॥
KK04-04-059-042a	इत्यब्रुवञ्जनास्तत्र सङ्ग्रामशिरसि स्थिताः ।
KK04-04-059-042c	तौ समीक्ष्य तु संरब्धौ सन्निकृष्टौ महारथौ ॥
KK04-04-059-043a	छादयेतां शरौघैस्तावन्योन्यमपराजितौ ।
KK04-04-059-043c	संयुगे सञ्चकाशेतां कालसूर्याविवोदितौ ॥
KK04-04-059-044a	विष्फार्य च महाचापं हेमपृष्ठं दुरासदम् ।
KK04-04-059-044c	संरब्धस्तु तदा द्रोणः प्रत्ययुध्यत फल्गुनम् ॥
KK04-04-059-045a	स सायकमयैर्जालैरर्जुनस्य रथं प्रति ।
KK04-04-059-045c	भानुमद्भिः शिलाधौतैर्बाणैः प्राच्छादयद्दिशः ॥
KK04-04-059-046a	अर्जुनस्तु तदा द्रोणं महावेगैर्महारथः ।
KK04-04-059-046c	विव्याध शतशो बाणैर्धाराभिरिव पर्वतम् ॥
KK04-04-059-047ac	कालमेघ इवोष्णान्ते फल्गुनः समवाकिरत् ॥
KK04-04-059-048a	तस्य जाम्बूनदमयैश्चित्रैश्चापच्युतैः शरैः ।
KK04-04-059-048c	प्राच्छादयद्रथश्रेष्ठं भारद्वाजोऽर्जुनस्य वै ॥
KK04-04-059-049a	तथैव दिव्यं गाण्डीवं धनुरानम्य चार्जुनः ।
KK04-04-059-049c	शत्रुघ्नं वेगवत्सृष्टं भारसाधनमुत्तमम् ॥
KK04-04-059-050a	शोभते स्म महाबाहुर्गाण्डीवं विक्षिपन्धनुः ।
KK04-04-059-050c	शरांश्च विसृजंश्चित्रान्सुवर्णविकृतान्बहून् ॥
KK04-04-059-051a	प्राच्छादयदमेयात्मा भारद्वाजरथं प्रति ।
KK04-04-059-051c	द्रोणचापविनिर्मुक्तान्बाणान्बाणैरवारयत् ॥
KK04-04-059-052a	सरथोऽप्यचरत्पार्थः प्रेक्षणीयो महारथः ।
KK04-04-059-052c	युगपद्दिक्षु सर्वासु सर्वतोऽस्त्राण्यवासृजत् ॥
KK04-04-059-053a	आददानं शरान्घोरान्सन्दधानं च पाण्डवम् ।
KK04-04-059-053c	विसृजन्तं च कौन्तेयं न स्म पश्यन्ति लाघवात् ॥
KK04-04-059-054a	एकच्छायमिवाकाशं बाणैश्चक्रे समन्ततः ।
KK04-04-059-054c	नादृश्यत ततो द्रोणो नीहारेणेव पर्वतः ॥
KK04-04-059-055a	मरीचिविकचस्येव राजन्भानुमतो वपुः ।
KK04-04-059-055c	आसीत्पार्थस्य सुमहद्वपुः शरशतार्चितम् ॥
KK04-04-059-056a	क्षिपतः शरजालानि कौन्तेयस्य महात्मनः ।
KK04-04-059-056c	तान्विधूय शरान्घोरान्द्रोणोऽपि समितिञ्जयः ।
KK04-04-059-056e	बभासे तिमिरं व्योम्नि विधूय सविता यथा ॥
KK04-04-059-057a	अग्निचक्रोपमं घोरं मण्डलीकृतमाहवे ।
KK04-04-059-057c	विकृष्य सुमहच्चापं मेघस्तनितनिस्वनम् ।
KK04-04-059-057e	असकृन्मुञ्चतो बाणान्ददृशुः कुरवो युधि ॥
KK04-04-059-058a	दिक्षु सर्वासु विपुलः शुश्रुवेऽथ जनैस्तदा ।
KK04-04-059-058c	द्रोणस्यापि धनुर्घोषो विद्युत्स्तनितनिस्वनः ।
KK04-04-059-058e	अभवद्विस्मयकरः सैन्यानां भरतर्षभ ॥
KK04-04-059-059a	तप्तजाम्बूनदमयैर्दीप्तैरग्निसमैः शरैः ।
KK04-04-059-059c	प्राच्छादयदमेयात्मा दिशः सूर्यस्य च प्रभाम् ॥
KK04-04-059-060a	ततः काञ्चनपुङ्खानां शराणां नतपर्वणाम् ।
KK04-04-059-060c	वियद्गतानां चरतां दृश्यन्ते बहवो व्रजाः ॥
KK04-04-059-061a	शरासनात्तु द्रोणस्य प्रभवन्ति स्म सायकाः ।
KK04-04-059-061c	एको दीर्घ इवाभान्तः प्रदृश्यन्ते महाशराः ।
KK04-04-059-061e	आकाशे समदृश्यन्त हंसानामिव पङ्क्तयः ॥
KK04-04-059-062a	एवं सुवर्णविकृतान्विमुञ्चन्तौ शरान्बहून् ।
KK04-04-059-062c	आकाशं संवृतं वीरावुल्काभिरिव चक्रतुः ॥
KK04-04-059-063a	तयोः शराश्च विबभुः कङ्कबर्हिणवाससः ।
KK04-04-059-063c	पङ्क्त्यः शरदि मत्तानां सारसानामिवाम्बरे ॥
KK04-04-059-064a	तत्तु युद्धं महाघोरं तयोः संरब्धयोरभूत् ।
KK04-04-059-064c	अत्यद्भुतमचिन्त्यं च वृत्रवासवयोरिव ॥
KK04-04-059-065a	महागजाविवासाद्य विषाणाग्रैः परस्परम् ।
KK04-04-059-065c	शरैः पूर्णायतोत्सृष्टैरन्योन्यमभिजघ्नतुः ॥
KK04-04-059-066a	अथ त्वाचार्यमुख्येन शरान्सृष्टाञ्शिलाशितान् ।
KK04-04-059-066c	अवारयच्छितैर्बाणैरर्जुनो जयतांवरः ॥
KK04-04-059-067a	दर्शयन्नैन्द्रमात्मानमुग्रमुग्रपराक्रमः ।
KK04-04-059-067c	इषुभिस्तूर्णमाकाशं बहुभिश्च समावृणोत् ॥
KK04-04-059-068a	जिघांसन्तं नरव्याघ्रमर्जुनं भीमदर्शनम् ।
KK04-04-059-068c	विव्याध निशितैर्द्रोणः शरैः सन्नतपर्वभिः ॥
KK04-04-059-069a	हृष्टः समभवद्द्रोणो रणशौण्डः प्रतापवान् ।
KK04-04-059-069c	अर्जुनेन समं क्रीडञ्शरैः सन्नतपर्वभिः ॥
KK04-04-059-070a	तौ व्यदारयतां शूरौ सन्नद्धौ रणशोभिनौ ।
KK04-04-059-070c	उदीरयन्तौ दिव्यानि ब्राह्माद्यस्त्राणि भागशः ॥
KK04-04-059-071a	पार्थस्तु समरे शूरो दर्शयन्वीर्यमात्मनः ।
KK04-04-059-071c	स महास्त्रैर्महात्मानं द्रोणं प्राच्छादयच्छरैः ॥
KK04-04-059-072ac	अस्त्रैरस्त्राणि संवार्य पार्थो द्रोणमवारयत् ॥
KK04-04-059-073a	तयोरासीत्सम्प्रहारः क्रुद्धयोर्नरसिंहयोः ।
KK04-04-059-073c	अमृष्यमाणयोः सङ्ख्ये बलिवासवयोरिव ॥
KK04-04-059-074ac	दर्शयेतां महास्त्राणि भारद्वाजार्जुनौ रणे ॥
KK04-04-059-075a	ऐन्द्रं वायव्यमाग्नेयमस्त्रमस्त्रेण पाण्डवः ।
KK04-04-059-075c	मुक्तंमुक्तं द्रोणचापाद्ग्रसते स्म पुनः पुनः ॥
KK04-04-059-076a	एवं शूरौ महेष्वासौ विसृजन्तौ शिलाशितान् ।
KK04-04-059-076c	एकच्छायमकुर्वातां गगनं शरवृष्टिभिः ॥
KK04-04-059-077a	ततोऽर्जुनेन मुक्तानां पततां च शरीरिषु।
KK04-04-059-077c	पर्वतेष्विव वज्राणां शराणां श्रूयते स्वनः ॥
KK04-04-059-078a	ततो नागा रथाश्वाश्च सादिनश्च विशाम्पते ।
KK04-04-059-078c	शोणिताक्ताश्च दृश्यन्ते पुष्पिता इव किंशुकाः ॥
KK04-04-059-079a	बाहुभिश्च सकेयूरैर्निकृत्तैश्च महारथैः ।
KK04-04-059-079c	सुवर्णचित्रैः कवचैर्ध्वजैश्च विनिपातितैः ॥
KK04-04-059-08a0	योधैश्च निहतैस्तत्र पार्थबाणाभिपीडितैः ।
KK04-04-059-080c	बलमासीत्सुसम्भ्रान्तं द्रोणार्जुनसमागमे ॥
KK04-04-059-081a	विधून्वानौ तु तौ वीरौ धनुषी भारसाधने ।
KK04-04-059-081c	प्राच्छादयेतामन्योन्यं दिधक्षन्तौ वरेषुभिः ॥
KK04-04-059-082a	अथान्तरिक्षे नादोऽभूद्द्रोणं तत्र प्रशंसताम् ।
KK04-04-059-082c	दुष्करं कृतवान्द्रोणो यदर्जुनमयोधयत् ॥
KK04-04-059-083a	प्रमाथिनं महावीर्यं दृढमुष्टिं दुरासदम् ।
KK04-04-059-083c	जेतारं सर्वदैत्यानां सर्वेषां च महारथम् ॥
KK04-04-059-084a	अविभ्रमं च शिक्षां च लाघवं दूरपातनम् ।
KK04-04-059-084c	पार्थस्य समरे दृष्ट्वा द्रोणस्यासीच्च विस्मयः ॥
KK04-04-059-085a	तत्प्रवृत्तं चिरं घोरं तयोर्युद्धं महात्मनोः ।
KK04-04-059-085c	अवर्तत महारौद्रं लोकसङ्क्षोभकारकम् ॥
KK04-04-059-086a	अथ गाण्डीवमुद्यम्य दिव्यं धनुरमर्षणः ।
KK04-04-059-086c	विचकर्ष रणे पार्थो बाहुभ्यां भरतर्षभः ॥
KK04-04-059-087a	तस्य बाणमयं वर्षे शलभानामिवाभवत् ।
KK04-04-059-087c	न च बाणान्तरे तस्य वायुः शक्नोति सर्पितुम् ॥
KK04-04-059-088a	अभीक्ष्णं सन्दधानस्य बाणानुत्सृजतस्तथा ।
KK04-04-059-088c	नान्तरं ददृशे किञ्चित्पार्थस्यापततोपि च ॥
KK04-04-059-089a	युद्धे तु कृतशीघ्रास्त्रे वर्तमाने सुदारुणे ।
KK04-04-059-089c	शीघ्राच्छीघ्रतरं पार्थः शरानन्यानुदैरयत् ॥
KK04-04-059-090a	ततः शरसहस्राणि शराणां नतपर्वणाम् ।
KK04-04-059-090c	युगपत्प्रापतंस्तत्र द्रोणस्य रथमन्तिकात् ॥
KK04-04-059-091a	विकीर्यमाणे द्रोणे तु शरैर्गाण्डीवधन्वना ।
KK04-04-059-091c	हाहाकारो महानासीत्सैन्यानां भरतर्षभ ॥
KK04-04-059-092a	पाण्डवस्य तु शीघ्रास्त्रं मघवा समपूजयत् ।
KK04-04-059-092c	गन्धर्वाप्सरसश्चैव ये च तत्र समागताः ॥
KK04-04-059-093a	द्रोणं युद्धार्णवे मग्नं दृष्ट्वा पुत्रः प्रतापवान् ।
KK04-04-059-093c	ततो वृन्देन महता रथिनां रथियूथपः ।
KK04-04-059-093e	आचार्यपुत्रस्तु शरैः पाण्डवं प्रत्यवारयत् ॥
KK04-04-059-094a	अश्वत्थामा तु तत्कर्म हृदयेन महात्मनः ।
KK04-04-059-094c	पूजयामास पार्थस्य कोपं चास्य तदाऽकरोत् ॥
KK04-04-059-095a	स मन्युवशमापन्नः पार्थमभ्यद्रवद्रणे ।
KK04-04-059-095c	किरञ्शरसहस्राणि पर्जन्य इव वृष्टिमान् ॥
KK04-04-059-096a	आवृत्य च महाबाहुर्यतो द्रोणस्ततोऽभवत् ।
KK04-04-059-096c	अन्तरं प्रददौ पार्थो द्रोणस्य व्यपसर्पितुम् ॥
KK04-04-059-097a	स तु लब्धान्तरस्तूर्णमपायाज्जवनैर्हयैः ।
KK04-04-059-097c	छिन्नवर्मध्वजरथो निकृत्तः परमेषुभिः ॥
KK04-04-059-098a	पराजिते तदा द्रोणे द्रोणपुत्रः समागतः ।
KK04-04-059-098c	सदण्ड इव रक्ताक्षः कृतान्तः समरे स्थितः ॥ ॥

इति श्रीमन्महाभारते विराटपर्वणि गोग्रहणपर्वणि एकोनषष्टितमोऽध्यायः ॥ 59 ॥
