अध्यायः 024

द्रौपदीभीमसंवादः ॥ 1 ॥ द्रौपद्या भीमम् प्रति हटात्कीचकसंहारचोदना ॥ 2 ॥
KK04-03-024-001	वैशम्पायन उवाच 
KK04-03-024-001a	आश्वासयंस्तां पाञ्चालीं भीमसेन उवाच ह ।
KK04-03-024-001c	शृणु भद्रे वरारोहे क्रोधात्तत्र तु चिन्तितम् ॥
KK04-03-024-002a	त्वं वै सभागतां दृष्ट्वा मात्स्यानां कदनं महत् ।
KK04-03-024-002c	कर्तुकामेन भद्रं ते वृक्षश्चावेक्षितो मया ॥ 
KK04-03-024-003a	तत्र मां धर्मराजस्तु कटाक्षेण न्यवारयत् ।
KK04-03-024-003c	तज्ज्ञात्वाऽवाङ्मुखस्तूष्णीमास्थितोस्मि महानसम् ॥ 
KK04-03-024-004a	शृणुष्वान्यत्प्रतिज्ञातं यद्वदामीह भामिनि ।
KK04-03-024-004c	धिगस्तु मे बाहुबलं गाण्डीवं फल्गुनस्य च ।
KK04-03-024-004e	यत्ते रक्तौ पुरा भूत्वा पाणी कृतकिणाविमौ ॥ 
KK04-03-024-005a	तदद्य मां तु तपति यत्कृतं न मया पुरा ।
KK04-03-024-005c	सभायां स्म विराटस्य करोमि कदनं महत् ॥ 
KK04-03-024-006a	तत्र मे कारणं भाति कौन्तेयो यत्प्रतीक्षते ।
KK04-03-024-006c	तदहं तस्य विज्ञाय स्थितो धर्मस्य शासने ॥ 
KK04-03-024-007a	यच्च राज्यात्प्रच्यवनं कुरूणामवधश्च यः ।
KK04-03-024-007c	सुयोधनस्य कर्णस्य शकुनेः सौबलस्य च ॥
KK04-03-024-008a	दुःशासनस्य पापस्य यन्मया न हृतं शिरः ।
KK04-03-024-008c	तन्मां दहति कल्याणि हृदि शल्यमिवार्पितम् ॥ 
KK04-03-024-009a	अपि चान्यद्वरारोहे स्मरिष्यसि वचो मम ।
KK04-03-024-009c	पुण्ये तीरे सरस्वत्या यत्प्रतिष्ठाम सङ्गताः ।
KK04-03-024-009e	तत्राहमब्रवं कृष्णे सर्वक्लेशाननुस्मरन् ॥ 
KK04-03-024-010a	न चाहमनुगच्छेयं धर्मराजं युधिष्ठिरम् ।
KK04-03-024-010c	धनञ्जयं च पाञ्चालि माद्रिपुत्रौ च भ्रातरौ ।
KK04-03-024-010e	कृत्वैतां च मतिं कृष्णे युधिष्ठिरमगर्हयम् ॥ 
KK04-03-024-011a	परुषं वचनं श्रुत्वा मम धर्मात्मजस्तदा ।
KK04-03-024-011c	ह्रीमान्वाक्यमहीनार्थं ब्रुवन्राजा युधिष्ठिरः ।
KK04-03-024-011e	सर्वानन्वनयद्भ्रातॄन्मुनेर्धौम्यस्य पश्यतः ॥ 
KK04-03-024-012a	मा रोदी राज्ञि लोकानां सर्वागमगुणान्विता ।
KK04-03-024-012c	रक्षितव्यं सहास्माभिः सत्यमप्रतिमं भुवि ॥ 
KK04-03-024-013a	अनुनीतेषु चास्मासु अनुनीता त्वमप्यसि ।
KK04-03-024-013c	मा धर्मं जहि सुश्रोणि क्रोधं जहि महामते ॥ 
KK04-03-024-014a	इमं तु समुपालम्भं त्वत्तो राजा युधिष्ठिरः ।
KK04-03-024-014c	शृणुयाद्यदि कल्याणि कृत्स्नं जह्यात्स जीवितम् ॥ 
KK04-03-024-015a	धनञ्जयो वा सुश्रोणि यमौ चापि सुमध्यमे ।
KK04-03-024-015c	लोकान्तरगतेष्वेषु नाहं शक्ष्यामि जीवितुम् ॥ 
KK04-03-024-016ac	धर्मं शृणुष्व पाञ्चालि यत्ते वक्ष्यामि मानिनि ॥ 
KK04-03-024-017a	दुहिता जनकस्यासीद्वैदेही यदि ते श्रुता ।
KK04-03-024-017c	पतिमन्वचरत्सीता महारण्यनिवासिनम् ॥ 
KK04-03-024-018a	वसन्ती च महारण्ये रामस्य महिषी प्रिया ।
KK04-03-024-018c	रावणेन हृता सीता राक्षसीभिश्च तर्जिता ।
KK04-03-024-018e	सा क्लिश्यमाना सुश्रोणी राममेवान्वपद्यत ॥ 
KK04-03-024-019a	लोपामुद्रा तथा भीरु भर्तारमृषिसत्तमम् ।
KK04-03-024-019c	भगवन्तमगस्त्यं सा वनायैवान्वपद्यत ॥ 
KK04-03-024-020a	सुकन्या नाम शर्यातेर्भार्गवच्यवनं वने ।
KK04-03-024-020c	वल्मीकभूतं साध्वी तमन्वपद्यत भामिनी ॥ 
KK04-03-024-021a	नालायनी चेन्द्रसेना रूपेणाप्रतिमा भुवि ।
KK04-03-024-021c	पतिमन्वचरद्वृद्धं पुरा वर्षसहस्रिणम् ॥ 
KK04-03-024-022a	नलं राजानमेवाथ दमयन्ती वनान्तरे ।
KK04-03-024-022c	अन्वगच्छत्पुरा कृष्णे तथा भर्तॄंस्त्वमन्वगाः ॥ 
KK04-03-024-023a	यथैताः कीर्तिता नार्यो रूपवत्यः पतिव्रताः ।
KK04-03-024-023c	तथा त्वमपि कल्याणि सर्वैः समुदिता गुणैः ॥ 
KK04-03-024-024a	मा दीर्घं क्षम कालं त्वं त्रिंशद्रात्रमनिन्दिते ।
KK04-03-024-024c	पूर्णे त्रयोदशे वर्षे राज्ञां राज्ञी भविष्यसि ॥ 
KK04-03-024-025ac	सत्येन ते शपे चाहं भविता नान्यथेति च ॥ 
KK04-03-024-026a	सर्वासां परमस्त्रीणां प्रामाण्यं कर्तुमर्हसि ।
KK04-03-024-026c	सर्वेषां च नरेन्द्राणां मूर्ध्नि स्थास्यसि भामिनि ॥ 
KK04-03-024-027a	भर्तृभक्त्या च वृत्तेन भोगानाप्स्यसि दुर्लभान् ।
KK04-03-024-027c	यातायां तु प्रतिज्ञायां महान्तं भोगमाप्नुयाः ॥ 
KK04-03-024-028ac	गुरुभक्तिकृतं ज्ञात्वा राज्ञां मूर्ध्नि स्थिता भवेः ॥ 
KK04-03-024-029	द्रौपद्युवाच 
KK04-03-024-029a	आर्तप्रलापा कौन्तेय न राजानमुपालभे ।
KK04-03-024-029c	अपारयन्त्या दुःखानि कृतं बाष्पप्रमोचनम् ॥ 
KK04-03-024-030ac	इदं तु दुःखं कौन्तेय ममासह्यं निबोध तत् ॥ 
KK04-03-024-031a	योऽयं राज्ञो विराटस्य सूतपुत्रस्तु कीचकः ।
KK04-03-024-031c	स्यालो नाम प्रवादेन भोजस्त्रैगर्तदेशजः ॥ 
KK04-03-024-032a	त्यक्तधर्मो नृशंसश्च सर्वार्थेषु च वल्लभः ।
KK04-03-024-032c	नित्यमेवाह दुष्टात्मा भार्या मे भव शोभने ।
KK04-03-024-032e	अविनीतः सुदुष्टात्मा मामनाथेति चिन्तयन् ॥ 
KK04-03-024-033a	किमुक्तेन व्यतीतेन भीमसेन महाबल ।
KK04-03-024-033c	प्रत्युपस्थितकालस्य कार्यस्यानन्तरो भव ॥ 
KK04-03-024-034a	ममेह भीम कैकेयी रूपाद्धि भयशङ्किता ।
KK04-03-024-034c	नित्यमुद्विजते राजा कथं नेयादिमामिति ॥ 
KK04-03-024-035a	तस्या विदित्वा तं भावं स्वयं चानृतदर्शनः ।
KK04-03-024-035c	कीचकोपि च दुष्टात्मा पुनः प्रार्थयते च मां ॥ 
KK04-03-024-036a	तमहं कुपिता भीम पुनः कोपं नियम्य च ।
KK04-03-024-036c	अब्रवं कामसम्मूढमात्मानं रक्ष कीचक ॥ 
KK04-03-024-037a	गन्धर्वाणामहं भार्या पञ्चानां महिषी प्रिया ।
KK04-03-024-037c	ते त्वां निहन्युर्दुर्धर्षाः शूराः साहसकारिणः ॥ 
KK04-03-024-038a	एवमुक्तस्तु दुष्टात्मा कीचकः प्रत्युवाच ह ।
KK04-03-024-038c	नाहं बिभेमि सैरन्ध्रि गन्धर्वाणां शुचिस्मिते ॥ 
KK04-03-024-039a	शतं सहस्रमपि वा गन्धर्वाणामहं रणे ।
KK04-03-024-039c	समागतं हनिष्यामि त्वं भीरु कुरु मे क्षणम् ॥ 
KK04-03-024-040a	इत्युक्ता चाब्रवं सूतं कामातुरमहं पुनः ।
KK04-03-024-040c	न त्वं प्रतिबलस्तेषां गन्धर्वाणां यशस्विनाम् ॥
KK04-03-024-041a	धर्मे स्थिताऽस्मि सततं कुलशीलसमन्विता ।
KK04-03-024-041c	नेच्छामि किञ्चिद्वध्यं त्वां तस्माज्जीवसि कीचक ॥ 
KK04-03-024-042a	एवमुक्तस्तु दुष्टात्मा प्रहस्य स्वनवत्ततः ।
KK04-03-024-042c	न तिष्ठति स सन्मार्गे न च धर्मं बुभूषति ॥ 
KK04-03-024-043a	पापात्मा पापकारी च कामराजवशानुगः ।
KK04-03-024-043c	अविनीतश्च दुष्टात्मा प्रत्याख्यातः पुनः पुनः ॥
KK04-03-024-044a	दर्शनेदर्शने हन्याद्यदि जह्यां च जीवितम् ।
KK04-03-024-044c	धर्मे प्रयतमानानां महान्धर्मो नशिष्यति ॥ 
KK04-03-024-045a	समयं रक्षमाणानां दारा वो न भवन्ति च ।
KK04-03-024-045c	भार्यायां रक्ष्यमाणायां प्रजा भवति रक्षिता ।
KK04-03-024-045e	प्रजायां रक्ष्यमाणायामात्मा भवति रक्षितः ॥
KK04-03-024-046a	वदतां वर्णधर्मांश्च ब्राह्मणानां च मे श्रुतम् ।
KK04-03-024-046c	क्षत्रियस्य सदा धर्मो नान्यो दस्युनिबर्हणात् ॥ 
KK04-03-024-047a	पश्यतो धर्मराजस्य कीचको माऽन्वधावत ।
KK04-03-024-047c	तवैव च समक्षं वै भीमसेन महाबल ॥ 
KK04-03-024-048ac	त्वया चाहं परित्राता भीम तस्माज्जटासुरात् ॥
KK04-03-024-049a	जयद्रथं तथैव त्वमजैषीर्भ्रातृभिः सह ।
KK04-03-024-049c	जहीममपि पापिष्ठं योयं मामवमन्यते ।
KK04-03-024-049e	कीचको राजवाल्लभ्याच्छोककृन्मम भारत ॥ 
KK04-03-024-050a	कीचकं कामसन्तप्तं भिन्धि कुम्भमिवाश्मनि ।
KK04-03-024-050c	यो निमित्तमनर्थानां बहूनां मम भारत ॥ 
KK04-03-024-051a	तं चेज्जीवन्तमादित्यः प्रातरभ्युदयिष्यति ।
KK04-03-024-051c	विषमालोड्य पास्यामि मा कीचकवशङ्गमम् ॥
KK04-03-024-052a	श्रेयो हि मरणं मह्यं भीमसेन तवाग्रतः ।
KK04-03-024-052c	इत्युक्त्वा प्रारुदत्कृष्णा भीमस्योरसि संश्रिता ॥ 
KK04-03-024-053a	भीमश्च तां परिष्वज्य महत्सान्त्वं प्रयुज्य च ।
KK04-03-024-053c	कीचकं मनसाऽगच्छत्सृक्किणी परिलेलिहन् ॥ 
KK04-03-024-054a	आश्वासयित्वा बहुशो भृशमार्तां सुमध्यमाम् ।
KK04-03-024-054c	हेतुतत्वार्थसंयुक्तैर्वचोभिर्द्रुपदात्मजाम् ॥ 
KK04-03-024-055a	प्रमृज्य वदनं तस्याः पाणिनाऽश्रुसमाकुलम् ।
KK04-03-024-055c	उवाच चैनां दुःखार्तां भीमः क्रोधसमन्वितः ॥ ॥

इति श्रीमन्महाभारते विराटपर्वणि कीचकवधपर्वणि चतुर्विशोऽध्यायः ॥ 24 ॥

4-24-24 मा दीर्घं क्षम कालं त्वं मासमर्धं च समितमिति झ. पाठः ॥ 24 ॥ 4-24-26 प्राधान्यं कर्तुमर्हसि इति ख. पाठः ॥ 26 ॥ 4-24-33 दुःखस्यान्तकरो भवेति ध. पाठः ॥ 33 ॥
