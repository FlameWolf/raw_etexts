अध्यायः 075

अर्जुनेन विराटप्रश्नाद्वललादीनाम् भीमसेनादित्वकथनम् ॥ 1 ॥ उत्तरेण विराटम् प्रति तत्तल्लक्षणाभिधानपूर्वकं युधिष्ठिरादीनां निर्देशः ॥ 2 ॥ तथाऽर्जुनपराक्रमवर्णनम् ॥ 3 ॥ ततो विराटेन सप्रणामं युधिष्ठिरादिप्रसादनम् ॥ 4 ॥
KK04-05-075-001	विराट उवाच 
KK04-05-075-001a	यद्येष राजा कौरव्यः कुन्तीपुत्रो युधिष्ठिरः ।
KK04-05-075-001c	कतमोऽस्यार्जुनो भ्राता भीमश्च कतमो बली ॥
KK04-05-075-002a	नकुलः सहदेवो वा द्रौपदी वा यशस्विनी ।
KK04-05-075-002c	यदा ह्यक्षैर्जिता ह्येते नान्तरा श्रूयते कथा ॥
KK04-05-075-003	अर्जुन उवाच 
KK04-05-075-003a	य एष वललोऽभूत्ते सूपकारश्च ते नृप ।
KK04-05-075-003c	एष भीमो महाभाग भीमवेगपराक्रमः ॥
KK04-05-075-004a	एष क्रोधवशान्हत्वा पर्वते गन्धमादने ।
KK04-05-075-004c	सौगन्धिकानि पुष्पाणि कृष्णार्थे समुपानयत् ॥
KK04-05-075-005a	गन्धर्व एष वै हन्ता कीचकानां दुरात्मनाम् ।
KK04-05-075-005c	व्याघ्रानृक्षान्गजांश्चैव हतवांश्च पुरे तव ॥
KK04-05-075-006a	हिडिम्बं च बकं चैव किर्मीरं च जटासुरम् ।
KK04-05-075-006c	हत्वा निष्कण्टकं चक्रे अरण्यं सर्वतः शुभम् ॥
KK04-05-075-007a	यश्चासीदश्वबन्धस्ते नकुलोऽयं परन्तप ।
KK04-05-075-007c	गोसङ्ख्यः सहदेवश्च माद्रीपुत्रौ महाबलौ ॥
KK04-05-075-008a	शृङ्गारवेषाभरणौ रूपवन्तौ मनस्विनौ ।
KK04-05-075-008c	नानारथसहस्राणां समर्थौ भरतर्षभौ ॥
KK04-05-075-009a	एषा पद्मपलाशाक्षी सुमध्या चारुहासिनी ।
KK04-05-075-009c	सैरन्ध्री द्रौपदी राजन्यत्कृते कीचका हताः ॥
KK04-05-075-010a	द्रुपदस्य प्रिया पुत्री धृष्टद्युम्नस्य चानुजा ।
KK04-05-075-010c	अग्निकुण्डात्समुद्भूता द्रौपदी त्ववगम्यताम् ॥
KK04-05-075-011	भीम उवाच 
KK04-05-075-011a	अस्त्रज्ञो दुर्लभः कश्चित्केवलं पृथिवीमनु ।
KK04-05-075-011c	धनुर्भृतामतिश्रेष्ठः कौन्तेयोयं धनञ्जयः ॥
KK04-05-075-012a	एतेन खाण्डवं तस्य ह्यकामस्य शतक्रतोः ।
KK04-05-075-012c	दग्धं नागवनं चैव सह नागैर्नराधिप ॥
KK04-05-075-013a	वर्षं च शरवर्षेण वारितं दुर्जयेन वै ।
KK04-05-075-013c	करमाहारिताः सर्वे पार्थिवाः पृथिवीतले ॥
KK04-05-075-014a	स्त्रीवेषं कृतवानेष तव राजन्निवेशने ।
KK04-05-075-014c	बृहन्नलेति यामाहुरर्जुनं जयतांवरम् ॥
KK04-05-075-015a	उषिताःस्म सुखं सर्वे तव राजन्निवेशने ।
KK04-05-075-015c	अज्ञातवासे निभृता गर्भवास इव प्रजाः ॥
KK04-05-075-016	वैशम्पायन उवाच 
KK04-05-075-016a	यदाऽर्जुनेन ते वीराः कथिताः पञ्च पाण्डवाः ।
KK04-05-075-016c	पुनरेव च तान्पार्थान्दर्शयामास चोत्तरः ॥
KK04-05-075-017	उत्तर उवाच 
KK04-05-075-017a	य एष जाम्बूनदशुद्धगौरतनुर्महान्सिंह इव प्रवद्धः ।
KK04-05-075-017c	प्रचण्डघोणः पृथुदीर्घनेत्रस्ताम्रायताक्षः कुरुराज एषः ॥
KK04-05-075-018a	अयं पुनर्मत्तगजेन्द्रगामी प्रतप्तचामीकरशुद्धगौरः ।
KK04-05-075-018c	पृथ्वायतांसो गुरुदीर्घबाहुर्वृकोदरः पश्यत पश्यतैनम् ॥
KK04-05-075-019a	यस्त्वेव पार्श्वेऽस्य महाधनुष्माञ्श्यामो युवा वारणयूथपोपमः ।
KK04-05-075-019c	सिंहोन्नतांसो गजराजगामी पद्मायताक्षोऽर्जुन एष वीरः ॥
KK04-05-075-020a	राज्ञः समीपे पुरुषोत्तमौ तु यमाविमौ विष्णुमहेन्द्रकल्पौ ।
KK04-05-075-020c	मनुष्यलोके सकले समोऽस्ति ययोर्न रूपे न बले न शीले ॥
KK04-05-075-021a	आभ्यां तु पार्श्वे कनकोत्तमाङ्गी यैषा प्रभा मूर्तिमतीव गौरी ।
KK04-05-075-021c	नीलोत्पलाभा सुरदेवतेव कृष्णा स्थिता मूर्तिमतीव लक्ष्मीः ॥
KK04-05-075-022	वैशम्पायन उवाच 
KK04-05-075-022a	एवं निवेद्य तान्पार्थान्पाण्डवान्पञ्च भूपतेः ।
KK04-05-075-022c	ततोऽर्जुनस्य वैराटिः कथयामास विक्रमम् ॥
KK04-05-075-023a	अयं स द्विषतां मध्ये मृगाणामिव केसरी ।
KK04-05-075-023c	अचरद्रथबृन्देषु निघ्नंस्तेषां परावरान् ॥
KK04-05-075-024a	अनेन विद्धा मातङ्गा महामेघोपमास्तदा ।
KK04-05-075-024c	हिरण्यकक्ष्याः सङ्ग्रामे दन्ताभ्यामगमन्महीम् ॥
KK04-05-075-025a	अनेन विजिता गावो निर्जिताः कुरवो युधि ।
KK04-05-075-025c	अस्य शङ्खस्य शब्देन कर्णौ मे बधिरीकृतौ ॥
KK04-05-075-026a	जायते रोमर्षो मे संस्मृत्यास्य धनुर्ध्वनिम् ।
KK04-05-075-026c	ध्वजस्य वानरं भूतैराक्रोशन्तं सहानुगैः ॥
KK04-05-075-027a	नाददानं शरान्घोरान्न मुञ्चन्तं शरोत्करान् ।
KK04-05-075-027c	न कार्मुकं विकर्षन्तमेनं पश्यामि संयुगे ॥
KK04-05-075-028a	एतद्धनुःप्रमुक्ताश्च शराः पुङ्खानुपुङ्खिनः ।
KK04-05-075-028c	नालक्ष्येषु रणे पेतुर्नाराचा रक्तभोजनाः ॥
KK04-05-075-029a	तीक्ष्णनाराचसङ्कृत्तशिरोबाहूरुवक्षसाम् ।
KK04-05-075-029c	कलेबराणि दृश्यन्ते योधानां साश्वसादिनाम् ॥
KK04-05-075-030a	अनेन तटिनी तत्र शोणिताम्बुप्रवाहिनी ।
KK04-05-075-030c	प्रवर्तिता भीमरूपा यां स्मृत्वाऽद्यापि मे मनः ।
KK04-05-075-030e	प्रकम्पते चण्डवायुकम्पिता कदली यथा ॥
KK04-05-075-031a	अनेन राजन्वीरेण भीष्मद्रोणमुखा रथाः ।
KK04-05-075-031c	दुर्योधनेन सहिता निर्जिता भीमकर्मणा ॥
KK04-05-075-032a	अयं भीतं द्रवन्तं मां देवपुत्रो न्यवारयत् ।
KK04-05-075-032c	यस्य बाहुबलेनास्मि जीवन्प्रत्यागतः पुरम् ॥
KK04-05-075-033	वैशम्पायन उवाच 
KK04-05-075-033a	तस्य तद्वचनं श्रुत्वा मात्स्यराजः प्रतापवान् ।
KK04-05-075-033c	धनञ्जयं परिष्वज्य पाण्डवानथ सर्वशः ॥
KK04-05-075-034a	धर्मराजं नमस्कृत्य राजा राज्येऽभिषेचितम् ।
KK04-05-075-034c	नातृप्यद्दर्शने तेषां विराटो वाहिनीपतिः ॥
KK04-05-075-035a	सम्प्रीयमाणो राजानां युधिष्ठिरमथाब्रवीत् ।
KK04-05-075-035c	दिष्ट्या भवन्तः सम्प्राप्ताः सर्वे कुशलिनो वनात् ।
KK04-05-075-035e	दिष्ट्या विचरितं कृच्छ्रमज्ञातं च दुरात्मभिः ॥
KK04-05-075-036a	इदं राज्यं च वः सर्वं यच्चापि वसु किञ्चन ।
KK04-05-075-036c	विभक्तमेतद्भवतां नोत्कण्ठां कर्तुमर्हथ ।
KK04-05-075-036e	अविभक्तं भवद्भिर्मे न सन्देहो नराधिपाः ॥ ॥

इति श्रीमन्महाभारते विराटपर्वणि वैवाहिकपर्वणि पञ्चसप्ततितमोऽध्यायः ॥
