अध्यायः 038

उत्तरे समुचितसारथेरभावेन खिद्यमाने अर्जुनेन द्रौपदीम् प्रति उत्तराय बृहन्नलायाः सारथ्यकौशलनिवेदनचोदना ॥ 1 ॥ भ्रातृचोदितया उत्तरया बृहन्नलाम् प्रति उत्तररथसारथ्यकरणप्रार्थना ॥ 2 ॥ उत्तरेण सारथीभूतेनार्जुनेन सह कुरून्प्रति रणायाभियानम् ॥ 3 ॥
KK04-04-038-001	वैशम्पायन उवाच 
KK04-04-038-001a	महाजनसमक्षं तु स्त्रीणां मध्ये विशेषतः ।
KK04-04-038-001c	गवाध्यक्षेण सम्प्रोक्तो विराटतनयस्तदा ॥ 
KK04-04-038-002a	स्त्रीमध्य उक्तस्तेनासौ वाक्यं तेजःप्रवर्धनम् ।
KK04-04-038-002c	अन्तःपुरे श्लाघमान इदं वचनमब्रवीत् ॥ 
KK04-04-038-003	उत्तर उवाच 
KK04-04-038-003a	अद्याहमनुगच्छेयं दृढधन्वा गवां पदम् ।
KK04-04-038-003c	यदि मे सारथिः कश्चिद्भवेदश्वेषु कोविदः ॥ 
KK04-04-038-004a	तमेव नाधिगच्छामि यो मे यन्ता समो भवेत् ।
KK04-04-038-004c	पश्यध्वं सारथिं शीघ्रं मम युक्तं प्रयास्यतः ॥ 
KK04-04-038-005a	अष्टाविंशतिरात्रं वा मासं वा नूनमन्ततः ।
KK04-04-038-005c	यत्तदासीन्महायुद्धं तत्र मे सारथिर्हतः ॥
KK04-04-038-006a	यद्यहं त्वधिगच्छेयं यो मे यन्ता भवेद्युधि ।
KK04-04-038-006c	त्वरावानद्य यास्यामि समुच्छ्रितमहाध्वजः ॥ 
KK04-04-038-007a	विगाह्य तत्परानीकं गजवाजिरथाकुलम् ।
KK04-04-038-007c	शस्त्रप्रतापान्निर्वीर्यान्कुरूञ्जित्वाऽऽनये पशून् ॥ 
KK04-04-038-008a	दुर्योधनं विकर्णं च कर्णं वैकर्तनं कृपम् ।
KK04-04-038-008c	द्रोणं च सह पुत्रेण महेष्वासान्समागतान् ॥
KK04-04-038-009a	विद्रावयित्वा सङ्ग्रामे दानवान्मघवानिव ।
KK04-04-038-009c	अनेनैव मुहूर्तेन पुनः प्रत्यानये पशून् ॥
KK04-04-038-010a	शून्यमाज्ञाय कुरवः प्रयान्त्यादाय गोधनम् ।
KK04-04-038-010c	किं न शक्यं च तैः कर्तुं यदहं तत्र नाभवम् ॥ 
KK04-04-038-011a	पश्ययुरद्य मे वीर्यं कुरवस्ते समागताः ।
KK04-04-038-011c	किन्नु पार्थोऽर्जुनः साक्षादिति मंस्यन्ति मां परे ॥ 
KK04-04-038-012	वैशम्पायन उवाच
KK04-04-038-012a	तस्य तद्वचनं श्रुत्वा स्त्रीषु चात्मप्रशंसनम् ।
KK04-04-038-012c	नामर्षयत पाञ्चाली बीभत्सोः परिकीर्तनम् ॥ 
KK04-04-038-013a	श्रुत्वा तदर्जुनो वाक्यमुत्तरेण प्रभाषितम् ।
KK04-04-038-013c	अतीतसमये काले प्रियां भार्यामभाषत ॥ 
KK04-04-038-014a	द्रुपदस्य सुतां राज्ञः पाञ्चालीं रूपसम्मताम् ।
KK04-04-038-014c	सत्यार्जवगुणोपेतां भर्तुः प्रियहितैषिणीम् ।
KK04-04-038-014e	उवाच रहसि प्रीतः कृष्णां सर्वार्थकोविदः ॥ 
KK04-04-038-015ac	उत्तरां ब्रूहि पाञ्चालि गत्वा क्षिप्रं शुचिस्मिते ॥ 
KK04-04-038-016a	इयं किल पुरा युद्धे खाण्डवे सव्यसाचिनः ।
KK04-04-038-016c	सारथिः पाण्डुपुत्रस्य पार्थस्य तु बृहन्नला ।
KK04-04-038-016e	महाञ्जयो भवेद्युद्धे सा चेद्यन्ता बृहन्नला ॥ 
KK04-04-038-017	वैशम्पायन उवाच 
KK04-04-038-017a	सा चोदिता तदा ह्येन ह्यर्जुनेन शुचिस्मिता ।
KK04-04-038-017c	पाञ्चाली च तदाऽऽगम्य उत्तराया निवेशनम् ॥ 
KK04-04-038-018a	ज्ञात्वा तु समयान्मुक्तं चन्द्रं राहुमुखादिव ।
KK04-04-038-018c	युधिष्ठिरं धर्मपरं सत्यार्जवपथे स्थितम् ॥ 
KK04-04-038-019a	अमर्षयन्ती तद्दुःखं कृष्णा कमललोचना ।
KK04-04-038-019c	उत्तरामाह वचनं सखीमध्ये विलासिनीम् ॥
KK04-04-038-020a	योऽयं युवा वारणयूथपोपमो बृहन्नलाऽस्मीति जनोऽभ्यभाषत ।
KK04-04-038-020c	पुराऽपि पार्थस्य स सारथिस्तदा धनुर्धराणां प्रवरस्य मन्ये ॥ 
KK04-04-038-021a	एतेन वा सारथिना तदाऽर्जुनः सदेवगन्धर्वमहासुरोरगान् ।
KK04-04-038-021c	सर्वाणि भूतान्यजयत्स वीर्यवानतर्पयच्चापि हिरण्यरेतसम् ॥ 
KK04-04-038-022a	यदस्य संस्थामपि तस्य संयुगे जानामि वीर्यं परवीरमध्यगम् ।
KK04-04-038-022c	सङ्गृह्य रश्मीनपि चास्य वीर्यवानादाय चापं प्रययौ रथे स्थितः ॥ 
KK04-04-038-023a	न सर्वभूतानि न देवदानवा न चापि सर्वे कुरवः समागताः ।
KK04-04-038-023c	धनं हरेयुस्तव जातु धन्विनो बृहन्नला तूत्तरसारथिर्यदि ॥ 
KK04-04-038-024a	धनुष्यनवमश्चासीत्तस्य शिष्यो महात्मनः ।
KK04-04-038-024c	सुदृष्टपूर्वो हि मया चरन्त्या पाण्डवालये ॥ 
KK04-04-038-025a	स चानेन सहायेन खाण्डवं चादहत्पुरा ।
KK04-04-038-025c	अर्जुनस्य तदाऽनेन सङ्गृहीता हयोत्तमाः ॥ 
KK04-04-038-026a	तेन सारथिना पार्थः सर्वभूतानि सर्वशः ।
KK04-04-038-026c	अजयत्खाण्डवप्रस्थे न हि यन्ताऽस्ति तादृशः ॥ 
KK04-04-038-027	वैशम्पायन उवाच 
KK04-04-038-027a	ततः सैरन्ध्रिसहिता उत्तरा भ्रातुरब्रवीत् ।
KK04-04-038-027c	अभ्यर्थयैनां सारथ्ये वीर शीघ्रं बृहन्नलाम् ॥ 
KK04-04-038-028a	शिक्षितैषा हि सारथ्ये नर्तने गीतवादिते ।
KK04-04-038-028c	सैरन्ध्य्राह महाप्राज्ञा स्तुवन्ती वै बृहन्नलाम् ॥ 
KK04-04-038-029	उत्तर उवाच 
KK04-04-038-029a	सैरन्ध्रि जानासि मम व्रतं हि क्लीबेन पुंसा न हि संवदाम्यहम् ।
KK04-04-038-029c	सोहं न शक्ष्यामि बृहन्नलां शुभे वक्तुं स्वयं यच्छ हयान्ममेति ॥
KK04-04-038-030	सैरन्ध्र्युवाच 
KK04-04-038-030a	भयकाले तु सम्प्राप्ते न व्रतं नाव्रतं पुनः ।
KK04-04-038-030c	यथा दुःखं प्रतरति कर्तुं युक्तं चरेद्बुधः ।
KK04-04-038-030e	इति धर्मविदः प्राहुस्तस्माद्वाच्या बृहन्नला ॥ 
KK04-04-038-031a	येयं कुमारी सुश्रोणी भगिनी ते यवीयसी ।
KK04-04-038-031c	अस्यास्तु वचनं वीर करिष्यति न संशयः ॥ 
KK04-04-038-032a	यदि ते सारथिः सा स्यात्कुरून्सर्वान्न संशयः ।
KK04-04-038-032c	जित्वा गाश्च समादाय ध्रुवमागमनं भवेत् ॥ 
KK04-04-038-033	वैशम्पायन उवाच 
KK04-04-038-033a	एवमुक्तः स सैरन्ध्र्या भगिनीं प्रत्यभाषत ।
KK04-04-038-033c	गच्छ त्वमनवद्याङ्गि तामानय बृहन्नलाम् ॥
KK04-04-038-034a	सा प्राद्रवत्काञ्चनमाल्यधारिणी ज्येष्ठेन भ्रात्रा प्रहिता यशस्विनी ।
KK04-04-038-034c	भ्रातुर्नियोगं तु निशम्य सुभ्रूः शुभानना हाटकवज्रभूषिता ॥ 
KK04-04-038-035a	सा वज्रमुक्तामणिहेमकुण्डला मृदुक्रमा भ्रातृनियोगचोदिता ।
KK04-04-038-035c	प्रदक्षिणावर्ततनुः शिखण्डिनी पद्मानना पद्मदलायताक्षी ॥ 
KK04-04-038-036a	तन्वी समाङ्गी मृदुमन्द्रलोचना मात्स्यस्य राज्ञो दुहिता विलासिनी ।
KK04-04-038-036c	सा नर्तनागारमरालपक्ष्मा शतह्रदा मेघमिवान्वपद्यत ॥ 
KK04-04-038-037a	सा नागनासोपमसंहितोरूरनिन्दिता वेदिविलग्नमध्या ।
KK04-04-038-037c	आसाद्य तस्थौ वरमाल्यधारिणी पार्थं शुभा नागवधूरिव द्विपम् ॥ 
KK04-04-038-038ac	तामागतामायतताम्रलोचनामवेक्ष्य पार्थः समयेऽभ्यभाषत ॥ 
KK04-04-038-039a	किमागता काञ्चनमाल्यधारिणी सुगात्रि किञ्चित्त्वरिताऽसि सुभ्रु ।
KK04-04-038-039c	किं ते मुखं सुन्दरि न प्रसन्नमाचक्ष्व शीघ्रं मम चारुहासिनि ॥ 
KK04-04-038-040	वैशम्पायन उवाच 
KK04-04-038-040a	सा वज्रवैडूर्यविकारकुण्डला विनिद्रपद्मोत्पलपत्रगन्धिनी ।
KK04-04-038-040c	प्रसन्नताराधिपसन्निभानना पार्थं कुमारी वचनं बभाषे ॥ 
KK04-04-038-041	उत्तरोवाच 
KK04-04-038-041a	हरन्ति वित्तं कुरवः पितुर्मे शतं सहस्राणि गवां बृहन्नले ।
KK04-04-038-041c	सा भ्रातुरश्वान्मम संयमस्व पुरा परे दूरतरं हरन्ति गाः ॥
KK04-04-038-042a	सैरन्ध्रिराख्याति बृहन्नले त्वां सुशिक्षिता सङ्ग्रहणे रथाश्वयोः ।
KK04-04-038-042c	अहं मरिष्यामि न मेऽत्र संशयो मया वृता तत्र न चेद्गमिष्यसि ॥ 
KK04-04-038-043	वैशम्पायन उवाच 
KK04-04-038-043a	तथा नियुक्तो नरदेवकन्यया नरोत्तमः प्रीतमना धनञ्जयः ।
KK04-04-038-043c	उवाच पार्थः शुभमन्द्रया गिरा शुभाननां शुक्लदतीं शुचिस्मिताम् ॥ 
KK04-04-038-044a	गच्छामि यत्रेच्छसि चारुहासिनि हुताशनं प्रज्वलितं विशामि वा ।
KK04-04-038-044c	इच्छामि तेऽहं वरगात्रि जीवितं करोमि किं ते प्रियमद्य सुन्दरि ।
KK04-04-038-044e	न मत्कृते द्रक्ष्यसि तत्पुरं प्रिये वैवस्वतं प्रेतपतेर्महाभयम् ॥ 
KK04-04-038-045	वैशम्पायन उवाच 
KK04-04-038-045a	एतावदुक्त्वा कुरुवीरपुङ्गवो विलासिनीं शुक्लदतीं शुचिस्मिताम् ।
KK04-04-038-045c	बृहन्नलारूपविभूषिताननो विराटपुत्रस्य समीपमाव्रजत् ॥ 
KK04-04-038-046a	तथा व्रजन्तं वरभूषणैर्वृतं महाप्रभं वारणयूथपोपमम् ।
KK04-04-038-046c	गजेन्द्रबाहुं कमलायतेक्षणं कवाटवक्षस्थलमुन्नतांसम् ॥
KK04-04-038-047a	तमागतं पार्थममित्रकर्शनं महाबलं नागमिव प्रमाथिनम् ।
KK04-04-038-047c	वैराटिरामन्त्र्य ततो बृहन्नलां गवां निनीषन्पदमुत्तरोऽब्रवीत् ॥ 
KK04-04-038-048a	तमाव्रजन्तं त्वरितं प्रभिन्नमिव कुञ्जरम् ।
KK04-04-038-048c	अन्वगच्छद्विशालाक्षी गजं गजवधूरिव ॥ 
KK04-04-038-049a	दूरादेव तु सम्प्रेक्ष्य राजपुत्रोऽभ्यभाषत ।
KK04-04-038-049c	त्वया सारथिना पार्थः खाण्डवेऽग्निमतर्पयत् ॥ 
KK04-04-038-050a	पृथिवीं चाजयत्कृत्स्नां कुन्तीपुत्रो धनञ्जयः ।
KK04-04-038-050c	सैरन्ध्री त्वां ममाचष्ट सा हि जानाति पाण्डवान् ॥ 
KK04-04-038-051a	देवेन्द्रसारथिर्वीरो मातलिः ख्यातविक्रमः ।
KK04-04-038-051c	सुमहो जामदग्नेश्च विष्णोर्यन्ता च दारुकः ॥ 
KK04-04-038-052a	सुमन्त्रो वा दाशरथेः सूर्ययन्ता तथाऽरुणः ।
KK04-04-038-052c	सर्वे सारथयः ख्याता न बृहन्नलया समाः ॥ 
KK04-04-038-053a	इत्युक्तोऽहं च सैरन्ध्र्या तेन त्वामाह्वयामि वै ।
KK04-04-038-053c	आहूता त्वं मया सार्धं योद्धुं याहि बृहन्नले ॥
KK04-04-038-054a	दूराद्दूरतरं गावो भवन्ति कुरुभिर्हृताः ।
KK04-04-038-054c	तथोक्ता प्रत्युवाचेदं राजपुत्रं बृहन्नला ॥ 
KK04-04-038-055a	का शक्तिर्मम सारथ्यं कर्तुं सङ्ग्राममूर्धनि ।
KK04-04-038-055c	नृत्तं वा यदि वा गीतं वादित्रं वा पृथग्विधम् ।
KK04-04-038-055e	तत्करिष्यामि भद्रं ते सारथ्यं तु कुतो मम ॥ 
KK04-04-038-056	उत्तर उवाच 
KK04-04-038-056a	त्वं नर्तको वा यदि वाऽपि गायकः क्षिप्रं तनुत्रं परिधत्स्व भानुमत् ।
KK04-04-038-056c	अभीक्ष्णमाहुस्तव कर्म पौरुषं स्त्रियः प्रशंसन्ति ममाद्य चान्तिके ॥ 
KK04-04-038-057	वैशम्पायन उवाच 
KK04-04-038-057a	इत्येवमुक्त्वा नृपसूनुसत्तमस्तदा स्मयित्वाऽर्जुनमभ्यनन्दयत् ।
KK04-04-038-057c	अथोत्तरः पारशवं शताक्षिमत्सुवर्णचित्रं परिगृह्य भानुमत् ॥ 
KK04-04-038-058a	बृहन्नलायै प्रददौ स्वयं तदा विराटपुत्रः परवीरघातिने ।
KK04-04-038-058c	तदाज्ञया मात्स्यसुतस्य वीर्यवानकर्तुकामेव समाददे तदा ॥ 
KK04-04-038-059	बृहन्नलोवाच 
KK04-04-038-059a	यद्यस्ति च रणे शौर्यं शक्यः स्याद्द्विषतां वधः ।
KK04-04-038-059c	अहं त्वामभिगच्छामि यत्र त्वं यासि तत्र भो ॥
KK04-04-038-060	वैशम्पायन उवाच 
KK04-04-038-060a	ततः स नर्मसंयुक्तमकरोत्पाण्डवो बहु ।
KK04-04-038-060c	उत्तरायाः प्रमुखतः सर्वं जानन्नरिन्दमः ॥
KK04-04-038-061a	तमाददानं प्रमदा जहासिरे ह्यधोमुखं वीरवरोऽभ्यधारयत् ।
KK04-04-038-061c	ततस्तिरश्चीनकृतं सपत्नहा ह्यधोमुखं कवचमथाभ्यकर्षत ॥ 
KK04-04-038-062a	सम्यक्प्रजानन्नपि सत्यविक्रमो ह्यज्ञातवत्सर्वकुरुप्रवीरः ।
KK04-04-038-062c	ऊर्ध्वं क्षिपन्वीरतरोऽभ्यधारयत्पुनश्च यन्ता कवचं धनञ्जयः ॥ 
KK04-04-038-063a	एवम्प्रकाराणि बहूनि कुर्वति तस्मिन्कुमार्यः प्रमदा जहासिरे ।
KK04-04-038-063c	तथापि कुर्वन्तममित्रकर्शनं नैवोत्तरः पर्यभवद्धनञ्जयम् ॥
KK04-04-038-064a	तं राजपुत्रः समनाहयत्स्वयं जाम्बूनदान्तेन शुभेन वर्मणा ।
KK04-04-038-064c	कृशानुतप्तप्रतिमेन भास्वता जाज्वल्यमानेन सहस्ररश्मिना ॥ 
KK04-04-038-065a	अथास्य शीघ्रं प्रसमीक्ष्य योजयद्रथे हयान्काञ्चनजालसंवृतान् ।
KK04-04-038-065c	सुवर्णजालान्तरयोक्त्रभूषणं सिंहं च सौवर्णमुपाश्रयद्रथे ॥ 
KK04-04-038-066a	धनूंषि च विचित्राणि बाणांश्च रुचिरान्बहून् ।
KK04-04-038-066c	आयुधानि च वै तत्र रथोपस्थे च स न्यसत् ॥ 
KK04-04-038-067a	आरुह्य प्रययौ वीरः सबृहन्नलसारथिः ।
KK04-04-038-067c	अथोत्तरा च कन्याश्च सख्यश्चैवाब्रुवंस्तदा ॥ 
KK04-04-038-068a	बृहन्नले आनयेथा वासांसि रुचिराणि नः ।
KK04-04-038-068c	पाञ्चालिकार्थं सूक्ष्माणि रत्नानि विविधानि च ।
KK04-04-038-068e	विजित्य सङ्ग्रामगतान्भीष्मद्रोणमुखान्कुरून् ॥ 
KK04-04-038-069a	अथ ता ब्रुवतीः कन्याः सहिताः कुरुनन्दनः ।
KK04-04-038-069c	प्रत्युवाच हसन्पार्थो मेघदुन्दुभिनिस्वनः ॥ 
KK04-04-038-070a	यद्युत्तरोऽयं सङ्ग्रामे विजेष्यति महारथान् ।
KK04-04-038-070c	अथाहरिष्ये वासांसि सूक्ष्माण्याभरणानि च ॥ 
KK04-04-038-071	वैशम्पायन उवाच 
KK04-04-038-071a	अथोत्तरो वर्म महाप्रभावं सुवर्णवैडूर्यपरिष्कृतं शुभम् ।
KK04-04-038-071c	आमुच्य वीरः प्रययौ रथोत्तमं धनञ्जयं सारथिनं प्रगृह्य ॥ 
KK04-04-038-072a	तमुत्तरं प्रेक्ष्य रथोत्तमे स्थितं बृहन्नलां चैव महाजनस्तदा ।
KK04-04-038-072c	स्त्रियश्च कन्याश्च द्विजाश्च सुव्रताः प्रदक्षिणं मङ्गलिनोऽभ्यपूजयन् ॥ 
KK04-04-038-073a	यदर्जुनस्यर्षभतुल्यगामिनः पुराऽभवत्खाण्डवदाहमङ्गलम् ।
KK04-04-038-073c	कुरून्समासाद्य रणे बृहन्नले सहोत्तरेणास्तु तवाद्य मङ्गलम् ॥ ॥

इति श्रीमन्महाभारते विराटपर्वणि ग्रोग्रहणपर्वणि अष्टत्रिंशोऽध्यायः ॥ 38 ॥

4-38-35 शिखण्डिनी मयूरपिच्छालङ्कारवती ॥ 35 ॥
