अध्यायः 028

पौरैर्विराटम् प्रति सानुजकीचकनिधननिवेदनपूर्वकं नगराद्द्रौपदीनिष्कासनप्रार्थना ॥ 1 ॥ सुदेष्णया विराटनियोगाद्द्रौपदीम् प्रति स्वपुरान्निर्गमनचोदना ॥ 2 ॥ तथा द्रौपद्या मासावधिस्ववासाभ्यनुज्ञानप्रार्थनायां तदङ्गीकरणम् ॥ 3 ॥
KK04-03-028-001	वैशम्पायन उवाच 
KK04-03-028-001a	ते दृष्ट्वा निहतान्सूतान्भीमसेनेन भारत ।
KK04-03-028-001c	पौराश्च सहिताः सर्वे राज्ञे गत्वा न्यवेदयन् ।
KK04-03-028-001e	गन्धर्वेण हता राजन्सूतपुत्राः परश्शतम् ॥ 
KK04-03-028-002a	यथा वज्रेण दीर्णं वै पर्वतस्य महच्छिरः ।
KK04-03-028-002c	विनिकार्णाः प्रदृश्यन्ते तथा सूता महीतले ॥
KK04-03-028-003a	सैरन्ध्री चापि मुक्ता सा पुनरायाति ते गृहम् ।
KK04-03-028-003c	सर्वं संशयितं राजन्नगरं ते भविष्यति ॥ 
KK04-03-028-004a	तथारूपा हि सैरन्ध्री गन्धर्वाश्च महाबलाः ।
KK04-03-028-004c	पुंसामिष्टश्च विषयो मैथुनाय न संशयः ॥ 
KK04-03-028-005a	यथा सैरन्ध्रिदोषेण नेदं राजन्पुरं तव ।
KK04-03-028-005c	विनाशमेति वै क्षिप्रं तथा साधु विधीयताम् ॥ 
KK04-03-028-006a	सर्वाङ्गसौष्ठवयुतां रूपलावण्यशालिनीम् ।
KK04-03-028-006c	पश्यतामनिमेषेण चक्षुषा वनितां शुभाम् ।
KK04-03-028-006e	मनसश्चक्षुषश्चैव प्रतिबन्धो न विद्यते ॥
KK04-03-028-007a	तस्मात्तां यः पुमान्दृष्ट्वा रूपेणाप्रतिमां भुवि ।
KK04-03-028-007c	गच्छेत्कामवशं मूढो गन्धर्वैः स निहन्यते ॥ 
KK04-03-028-008a	निष्कासयैनां भवनात्पुराच्चैव विशेषतः ।
KK04-03-028-008c	कालः प्रविश्य सैरन्ध्रीं पुरं नाशयते ध्रुवम् ॥
KK04-03-028-009	वैशम्पायन उवाच 
KK04-03-028-009a	तेषां तद्वचनं श्रुत्वा विराटो वाहिनीपतिः ।
KK04-03-028-009c	अब्रवीत्क्रियतामेषां सूतानामपरक्रिया ॥ 
KK04-03-028-010a	एकस्मिन्नेव ते सर्वे सुसमिद्धे हुताशने ।
KK04-03-028-010c	दह्यन्तां कीचकाः सर्वे सर्वगन्धैश्च सर्वशः ॥ 
KK04-03-028-011a	इत्युक्त्वा परमोद्वग्नः प्रविश्यान्तःपुरं शुभम् ।
KK04-03-028-011c	सुदेष्णां चाब्रवीद्राजा महिषीं जातसाध्वसः ॥ 
KK04-03-028-012a	सैरन्ध्रीमागतां ब्रूया ममैव वचनादिह ।
KK04-03-028-012c	गच्छ सैरन्ध्रि भद्रं ते यथाकामं चराधुना ।
KK04-03-028-012e	बिभेति राजा सैरन्धि गन्धर्वेभ्यः पराभवात् ॥ 
KK04-03-028-013a	न हि तामुत्सहे वक्तुं स्वयं गन्धर्वरक्षिताम् ।
KK04-03-028-013c	स्त्रियास्त्वदोषस्तां वक्तुमतस्त्वां प्रब्रवीम्यहम् ॥ 
KK04-03-028-014	वैशम्पायन उवाच 
KK04-03-028-014a	एकस्मिन्नेव ते सर्वे सुसमिद्धे हुताशने ।
KK04-03-028-014c	अदहन्कीचकान्सर्वान्संस्कारैश्चैव सर्वशः ॥
KK04-03-028-015a	अथ मुक्ता भयात्कृष्णा सूतपुत्रान्निरस्य च ।
KK04-03-028-015c	मोक्षिता भीमसेनेन जगाम नगरं प्रति ॥ 
KK04-03-028-016a	त्रासितेव मृगी बाला शार्दूलेन मनस्विनी ।
KK04-03-028-016c	सा तु गात्राणि वासश्च प्रक्षाल्य प्रविवेश ह ॥ 
KK04-03-028-017a	तां दृष्ट्वा पुरुषा राजन्प्राद्रवन्त दिशो दश ।
KK04-03-028-017c	गन्धर्वाणां भयत्रस्ताः केचिद्दृष्टिं न्यमीलयन् ॥
KK04-03-028-018a	प्रदुद्रुवुश्चाप्यपरे तथा जना हस्तैश्च चक्षूंषि पिधाय मोहिताः ।
KK04-03-028-018c	मा पश्यत स्मेति च तां ब्रुवन्तस्तथा जनाश्चुक्रुशुरार्तरूपाः ॥ 
KK04-03-028-019a	तामद्य यः पश्यति रूपशालिनीं शयीत भग्नोऽत्र यथैव कीचकाः ।
KK04-03-028-019c	इति ब्रुवन्तो भयविग्नचेतसो भयेन गन्धर्वगतेन मोहिताः ॥ 
KK04-03-028-020a	ततो महानसद्वारे भीमसेनमवस्थितम् ।
KK04-03-028-020c	ददर्श राजन्पाञ्चाली यथा मत्तं महाद्विपम् ॥ 
KK04-03-028-021a	सोपहासं तु शनकैः सञ्ज्ञाभिरिदमब्रवीत् ।
KK04-03-028-021c	नमो गन्धर्वराजाय येनास्मि परिमोक्षिता ॥
KK04-03-028-022a	कीचकेभ्यो विनिर्दोषामनाथां वसतीं गृहे ।
KK04-03-028-022c	यो मां रक्षति सन्त्रस्तां गन्धर्वाय नमोस्तु ते ॥ 
KK04-03-028-023	भीम उवाच 
KK04-03-028-023a	ये यस्या विचरन्तीह पुरुषा वशवर्तिनः ।
KK04-03-028-023c	तेषां च वशगा नित्यं विचर त्वं यथेष्टतः ॥ 
KK04-03-028-024a	ये पुरा विचरन्तीह पुरुषा वशवर्तिनः ।
KK04-03-028-024c	तस्यास्ते वचनं श्रुत्वा ह्यनृणा विहरन्त्वितः ॥ 
KK04-03-028-025	वैशम्पायन उवाच 
KK04-03-028-025a	तयोस्तद्वचनं श्रुत्वा जझिरे नेतरे जनाः ।
KK04-03-028-025c	ततः पाञ्चालराजस्य सुता चापि जगाम ह ॥ 
KK04-03-028-026a	ततः सा नर्तनागारे धनञ्जयमपश्यत ।
KK04-03-028-026c	राज्ञः कन्या विराटस्य नर्तयन्तं महाभुजम् ॥ 
KK04-03-028-027a	ततस्ता नर्तनागाराद्विनिष्क्रम्य सहार्जुनाः ।
KK04-03-028-027c	कन्या ददृशुरायान्तीं कृष्णां क्लिष्टामनागसम् ॥ 
KK04-03-028-028	कन्या ऊचुः 
KK04-03-028-028a	दिष्ट्या सैरन्ध्रि मुक्ताऽसि दिष्ट्याऽसि पुनरागता ।
KK04-03-028-028c	दिष्ट्या च निहताः सूता ये त्वां क्लिश्यन्त्यनागसम् ॥ 
KK04-03-028-029	बृहन्नलोवाच 
KK04-03-028-029a	कथं सैरन्ध्रि मुक्ताऽसि कथं पापाश्च ते हताः ।
KK04-03-028-029c	इच्छामि ते कथां श्रोतुं कथयस्व यथातथम् ॥ 
KK04-03-028-030	सैरन्ध्र्युवाच 
KK04-03-028-030a	बृहन्नले किन्नु तव सैरन्ध्र्या कार्यमद्य वै ।
KK04-03-028-030c	या त्वं रंस्यसि कल्याणि सदा कन्यापुरे सुखम् ॥
KK04-03-028-031a	न हि दुःखं समाप्नोषि सैरन्ध्री यदुपाश्नुते ।
KK04-03-028-031c	सुखेन वर्तसे येह न तद्दुःखमवाप्यते ।
KK04-03-028-031e	तेन मां दुःखितामेवं पृच्छसि प्रहसन्त्यपि ॥ 
KK04-03-028-032	बृहन्नलोवाच 
KK04-03-028-032a	बृहन्नलाऽपि कल्याणि दुःखमाप्नोत्यनन्तकम् ।
KK04-03-028-032c	तिर्यग्योनिगतेवेयं न चैनामवबुध्यसे ॥ 
KK04-03-028-033a	त्वया सहोषिता चास्मि त्वं च सर्वैः सहोषिता ।
KK04-03-028-033c	त्वत्तः कृच्छ्रतरं वासं वसेयमहमङ्गने ।
KK04-03-028-033e	क्लिश्यन्त्यां त्वयि सुश्रोणि कोनु दुःखं न चिन्तयेत् ॥ 
KK04-03-028-034a	न तु केनचिदत्यन्तं कस्यचिद्धृदयं क्वचित् ।
KK04-03-028-034c	वेदितुं शक्यते नूनं तेन मां नावबुध्यसे ॥ 
KK04-03-028-035	वैशम्पायन उवाच 
KK04-03-028-035a	ततः सहैव कन्याभिर्द्रौपदी राजवेश्म तत् ।
KK04-03-028-035c	प्रविवेश सुदेष्णायाः समीपमनसूयिनी ॥ 
KK04-03-028-036a	तामब्रवीद्राजपत्नी विराटवचनादिदम् ।
KK04-03-028-036c	सैरन्ध्रि गम्यतां शीघ्रं यत्र कामयसे गतिम् ।
KK04-03-028-036e	राजा बिभेति सैरन्ध्रि गन्धर्वेभ्यः पराभवात् ॥ 
KK04-03-028-037a	त्वं चापि तरुणी सुभ्रू रूपेणाप्रतिमा भुवि ।
KK04-03-028-037c	चित्तानि च नृणां भद्रे रक्तानि स्पर्शजे सुखे ॥ 
KK04-03-028-038a	तस्मात्त्वत्तो भयं मह्यं राष्ट्रस्य नगरस्य च ।
KK04-03-028-038c	गच्छाद्यैव यथेष्टं त्वं नगराद्यत्र रंस्यसे ॥ 
KK04-03-028-039a	त्वन्निमित्तं शुभे मह्यं सर्वो बन्धुजनो हतः ।
KK04-03-028-039c	नृशंसा खलु ते बुद्धिर्भ्रातॄणां मे कृतो वधः ॥ 
KK04-03-028-040a	तस्माद्गन्धर्वराजेभ्यो भयमद्य प्रवर्तते ।
KK04-03-028-040c	यथेष्टं गच्छ सैरन्ध्रि स्वस्ति चेह यथा भवेत् ॥ 
KK04-03-028-041	वैशम्पायन उवाच 
KK04-03-028-041a	सुदेष्णाया वचः श्रुत्वा सैरन्ध्री चेदमब्रवीत् ।
KK04-03-028-041c	त्रयोदशाहमात्रं तु राजा क्षाम्यतु भामिनि ॥
KK04-03-028-042a	कृतकृत्या भविष्यन्ति गन्धर्वास्ते न संशयः ।
KK04-03-028-042c	ततो मामुपनेष्यन्ति करिष्यन्ति च ते प्रियम् ॥ 
KK04-03-028-043a	ध्रुवं च श्रेयसा राजा योक्ष्यते सह बान्धवैः ।
KK04-03-028-043c	राज्ञः कृतोपकाराश्च कृतज्ञाश्च सदा शुभे ।
KK04-03-028-043e	साधवश्च बलोत्सिक्ताः कृतप्रतिकृतेप्सवः ॥
KK04-03-028-044a	अर्थिनी मा ब्रवीत्येषा यद्वातद्वेति चिन्तय ।
KK04-03-028-044c	भरस्व तदहर्मात्रं तत्ते श्रेयो भविष्यति ॥ 
KK04-03-028-045	वैशम्पायन उवाच 
KK04-03-028-045a	तस्यास्तद्वचनं श्रुत्वा कैकेयी दुःखमोहिता ।
KK04-03-028-045c	उवाच द्रौपदीमार्ता भ्रातृव्यसनकर्शिता ॥ 
KK04-03-028-046a	वस भद्रे यथेष्टं त्वं त्वामहं शरणं गता ।
KK04-03-028-046c	त्रायस्व मम भर्तारं पुत्रांश्चैव विशेषतः ॥ 
KK04-03-028-047a	इत्युक्त्वा राजशार्दूल राज्ञे सर्वं न्यवेदयत् ।
KK04-03-028-047c	त्रिंशद्रात्रिमिमां भीरुः कृतकृत्या निवासये ॥ 

इति श्रीमन्महाभारते विराटपर्वणि कीचकवधपर्वणि अष्टाविंशोऽध्यायः ॥ 28 ॥
	
 4-28-1 गन्धर्वैर्निहता राजन्निति ख. थ. ध. पाठः ॥ 1 ॥ 4-28-5 तथा नीतिर्विधीयतामिति ध. पाठः ॥ 5 ॥
