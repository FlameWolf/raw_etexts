अध्यायः 045

अर्जुनेन युद्धप्रस्थानसमये उत्तररथात्सिंहध्वजस्यावरोपणपूर्वकं स्वध्यानसन्निहितस्य हनुमद्ध्वजस्य रथे स्थापनम् ॥ 1 ॥ तथा स्वशङ्खादिशब्दश्रवणवित्रस्तस्योत्तरस्य समाश्वासनपूर्वकं रणायाभियानम् ॥ 2 ॥
KK04-04-045-001	वैशम्पायन उवाच 
KK04-04-045-001a	उत्तरं सारथिं कृत्वा शमीं कृत्वा प्रदक्षिणम् ।
KK04-04-045-001c	आयुधं सर्वमादाय ततः प्रायाद्धनञ्जयः ॥
KK04-04-045-002a	ध्वजं च सिंहं मात्स्यस्य भ्रातॄणामायुधानि च ।
KK04-04-045-002c	प्रणिधाय शमीमध्ये प्रयातुमुपचक्रमे ॥
KK04-04-045-003a	ततः काञ्चनलाङ्गूलं ध्वजं वानरलक्षणम् ।
KK04-04-045-003c	दिव्यं मायामयं युक्तं विहितं विश्वकर्मणा ।
KK04-04-045-003e	मनसा चिन्तयामास प्रसादं पावकस्य च ॥
KK04-04-045-004a	स च तच्चिन्तितं ज्ञात्वा ध्वजे भूतान्ययोजयत् ।
KK04-04-045-004c	रथे वानरमुच्छ्रित्य गाण्डीवं व्याक्षिपद्धनुः ॥
KK04-04-045-005a	सपताकं विचित्राङ्गं सोपासङ्गं महाबलम् ।
KK04-04-045-005c	खात्पपात रथे तूर्णं दिव्यरूपं मनोरमम् ॥
KK04-04-045-006a	रथमास्थाय बीभत्सुः कौन्तेयः श्वेतवाहनः ।
KK04-04-045-006c	बद्धासिः सतलत्राणः प्रगृहीतशरासनः ।
KK04-04-045-006e	ततः प्रायादुदीचीं स कपिप्रवरकेतनः ॥
KK04-04-045-007a	सैन्याभ्याशं स सम्प्राप्य गृहीत्वा शङ्खमुत्तमम् ।
KK04-04-045-007c	स्वनवन्तं महाशब्दं देवदत्तं धनञ्जयः ।
KK04-04-045-007e	शशाङ्करूपं बीभत्सुः प्राध्मापयदरिन्दमः ॥
KK04-04-045-008a	[ शशाङ्ककुन्दधवलं मुखे निक्षिप्य वासविः ।
KK04-04-045-008c	उच्छ्वसद्गण्डयुगलं सिराल्याचितफालकम् ॥
KK04-04-045-009a	आरक्तनिम्ननयनं ह्रस्वस्थूलशिरोधरम् ।
KK04-04-045-009c	अतिश्लिष्टोदरोरस्कं तिर्यगाननशोभितम् ॥
KK04-04-045-010a	यावत्स्वशक्तिसामग्र्यं त्रैलोक्यं क्षोभयन्निव ।
KK04-04-045-010c	मरुद्भिर्दशभिश्चैव प्राध्मापयदरिन्दमः ] ॥
KK04-04-045-011ac	शङ्खशब्दोस्य सोत्यर्थं श्रूयते कालमेघवत् ॥
KK04-04-045-012a	तस्य शङ्खस्य शब्देन धनुषो निस्वनेन च ।
KK04-04-045-012c	वानरस्य निनादेन रथनेमिस्वनेन च ।
KK04-04-045-012e	जङ्गमस्य भयं घोरमकरोत्पाकशासनिः ॥
KK04-04-045-013a	शङ्खशब्देन पार्थस्य मुखेनाश्वाः पतन्क्षितौ ।
KK04-04-045-013c	उत्तरश्चापि सन्त्रस्थो रथोपस्थ उपाविशत् ॥
KK04-04-045-014a	अथाश्वान्रश्मिभिः पार्थः समुद्यम्य परन्तपः ।
KK04-04-045-014c	अभ्राजत रथोपस्थे भानुर्मेराविवोत्तरे ॥
KK04-04-045-015a	शङ्खघोषेण वित्रस्तं ज्याघातेन च मूर्छितम् ।
KK04-04-045-015c	उत्तरं सम्परिष्वज्य समाश्वासयदर्जुनः ॥
KK04-04-045-016a	मा भैस्त्वं राजपुत्राग्र्य क्षत्रियोसि परन्तप ।
KK04-04-045-016c	कथं पुरुषशार्दूल शत्रुमध्ये विषीदसि ॥
KK04-04-045-017a	श्रुतास्ते शङ्खशब्दाश्च भेरीशब्दाश्च सर्वशः ।
KK04-04-045-017c	कुञ्जराणां च निनदा व्यूढानीकेषु नित्यशः ॥
KK04-04-045-018a	स त्वं कथमिवानेन शङ्खशब्देन भीषितः ।
KK04-04-045-018c	विषण्णरूपो वित्रस्तः पुरुषः प्राकृतो यथा ॥
KK04-04-045-019	उत्तर उवाच 
KK04-04-045-019a	श्रुता मे शङ्खशब्दाश्च भेरीशब्दाश्च नित्यशः ।
KK04-04-045-019c	कुञ्जराणां च निनदा व्यूढानीकेषु तिष्ठतः ॥
KK04-04-045-020a	नैवंविधाः शङ्खशब्दाः पुरा जातु मया श्रुताः ।
KK04-04-045-020c	ध्वजस्य चापि रूपं मे दृष्टपूर्वं नहीदृशम् ।
KK04-04-045-020e	धनुषश्चापि घोषश्च श्रुतपूर्वो न मे क्वचित् ॥
KK04-04-045-021a	अस्य शङ्खस्य शब्देन धनुषो निस्वनेन च ।
KK04-04-045-021c	अमानुषाणां शब्देन भूतानां निस्वनेन च ।
KK04-04-045-021e	रथनेमिप्रणादेन मनो मे मुह्यते भृशम् ॥
KK04-04-045-022a	व्याकुलाश्च दिशः सर्वा हृदयं व्यथतीव च ।
KK04-04-045-022c	ध्वजेन पिहिताः सर्वा दिशो न प्रतिभान्ति मे ।
KK04-04-045-022e	गाण्डीवस्य च शब्देन कर्णौ मे बधिरीकृतौ ॥
KK04-04-045-023	वैशम्पायन उवाच 
KK04-04-045-023a	पुनर्ध्वजं पुनः शङ्खं धनुश्चैव पुनः पुनः ।
KK04-04-045-023c	स मूढचेता वैराटिरर्जुनं समुदैक्षत ॥
KK04-04-045-024ac	स मुहूर्तं प्रयातं तु पार्थो वैराटिमब्रवीत् ॥
KK04-04-045-025a	स्थिरो भव महाबाहो सञ्ज्ञां चात्मानमानय ।
KK04-04-045-025c	एकान्ते रथमास्थाय पद्भ्यां त्वमवपीड्य च ।
KK04-04-045-025e	दृढं च रश्मीन्संयच्छ शङ्खं ध्मास्याम्यहं पुनः ॥
KK04-04-045-026a	एवमुक्त्वा महाबाहुः सव्यसाची परन्तपः ।
KK04-04-045-026c	ततः शङ्खमुपाध्मासीद्दारयन्निव पर्वतान् ।
KK04-04-045-026e	गुहा गिरीणां च तदा दिशः शैलांस्तथैव च ॥
KK04-04-045-027a	ज्याघोषं तलघोषं च कृत्वा भूतान्यमोहयत् ।
KK04-04-045-027c	उत्तरश्चापि संलीनो रथोपस्थ उपाविशत् ।
KK04-04-045-027e	तं समाश्वासयामास पुनरेव धनञ्जयः ॥
KK04-04-045-028a	तस्य शङ्खस्य शब्देन रथनेमिस्वनेन च ।
KK04-04-045-028c	गाण्डीवस्य च शब्देन पृथिवी समकम्पत ॥ ॥

इति श्रीमन्महाभारते विराटपर्वणि गोग्रहणपर्वणि पञ्चचत्वारिंशोऽध्यायः ॥ 45 ॥
KK04-04-3 इमे कुण्डलिताः । श्लोकाः ध. पुस्तक एव वर्तन्ते ॥
