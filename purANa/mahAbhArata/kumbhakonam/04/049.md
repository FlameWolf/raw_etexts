अध्यायः 049

कृपेणार्जुनचरित्रप्रशंसनपूर्वकं कर्णगर्हणम् ॥ 1 ॥ तथा स्वेषु एकैकेनार्जुनस्य दुर्जयत्वकथनपूर्वकं सम्भूयाभियाननिर्धारणम् ॥ 2 ॥
KK04-04-049-001	वैशम्पायन उवाच 
KK04-04-049-001a	तस्य तद्वचनं श्रुत्वा नीतिशास्त्रविशारदः ।
KK04-04-049-001c	आचार्यः कुरुवीराणां कृपः शारद्वतोऽब्रवीत् ॥
KK04-04-049-002a	सदैव तव राधेय युद्धे क्रूरतरा मतिः ।
KK04-04-049-002c	नार्थानां प्रकृतिं वेत्सि नानुबन्धमवेक्षसे ॥
KK04-04-049-003a	नया हि बहवः सन्ति शास्त्राण्याश्रित्य चिन्तिताः ।
KK04-04-049-003c	तेषां युद्धं सुपापिष्ठं वेदयन्ति पुराविदः ॥
KK04-04-049-004a	देशकालेन संयुक्तं युद्धं विजयदं भवेत् ।
KK04-04-049-004c	हीनकालं तदेवेह अनर्थायोपकल्पते ॥
KK04-04-049-005a	देशे काले च विक्रान्तं कल्याणाय विधीयते ।
KK04-04-049-005c	आनुकूल्येन कार्याणामुत्तरं तु विधीयते ॥
KK04-04-049-006a	भारं हि रथकारस्य न व्यवस्यन्ति पण्डिताः ।
KK04-04-049-006c	परिचिन्त्य तु पार्थेन सन्निपातो न नः क्षमः ॥
KK04-04-049-007a	एको हि शत्रून्समरे समर्थः प्रतिबाधितुम् ।
KK04-04-049-007c	एकः कुरूनभ्यरक्षदेकश्चाग्निमतर्पयत् ॥
KK04-04-049-008a	एकश्च पञ्च वर्षाणि ब्रह्मचर्यमधारयत् ।
KK04-04-049-008c	एकः सुभद्रामारोप्य द्वैरथे कृष्णमाह्वयत् ॥
KK04-04-049-009a	सैन्धवं वनवासे तु जित्वा कृष्णामथानयत् ।
KK04-04-049-009c	एकश्च पञ्च वर्षाणि शक्रादस्त्राण्यशिक्षत ॥
KK04-04-049-010a	एकः सपत्नाञ्जित्वा तु कुरूणामकरोद्यशः ।
KK04-04-049-010c	एको गन्धर्वराजानं चित्रसेनमरिन्दमः ।
KK04-04-049-010e	विजिग्ये तरसा सङ्ख्ये सेनां चास्य सुदुर्जयाम् ॥
KK04-04-049-011a	पाञ्चाली श्रीमती प्राप्ता क्षत्रं जित्वा स्वयंवरे ।
KK04-04-049-011c	आदाय गतवान्पार्थो भवान्क्वनु गतस्तदा ॥
KK04-04-049-012a	तथा निवातकवचाः कालकेयाश्च दानवाः ।
KK04-04-049-012c	दैवतैरप्यवध्यास्ते एकेन युधि पातिताः ॥
KK04-04-049-013a	एकेन हि त्वया कर्ण किं नामेह कृतं पुरा ।
KK04-04-049-013c	एकैकेन यथा तेषां भूमिपाला वशे कृताः ॥
KK04-04-049-014a	इन्द्रोपि हि न पार्थेन संयुगे योद्धुमर्हति ।
KK04-04-049-014c	यस्तेनाशंसते योद्धुं कर्तव्यं तस्य भेषजम् ॥
KK04-04-049-015a	आशीविषस्य क्रुद्धस्य पाणिमुद्यम्य दक्षिणम् ।
KK04-04-049-015c	अवमुच्य प्रदेशिन्या दंष्ट्रामादातुमिच्छसि ॥
KK04-04-049-016a	अथवा कुञ्जरं मत्तमेकमेकचरं वने ।
KK04-04-049-016c	निरङ्कुशं समारुह्य नगरं यातुमिच्छसि ॥
KK04-04-049-017a	समिद्धं पावकं चापि घृतमेदोवसाहुतम् ।
KK04-04-049-017c	घृताक्तश्चीरवासास्त्वं मध्येनोत्सर्तुमिच्छसि ॥
KK04-04-049-018a	आत्मानं यः समाबध्य कण्ठे बद्ध्वा तथा शिलाम् ।
KK04-04-049-018c	समुद्रं प्रतरेद्दोर्भ्यां तत्र किं कर्ण पौरुषम् ॥
KK04-04-049-019a	अकृतास्त्रः कृतास्त्रं वै बलवन्तं सुदुर्बलः ।
KK04-04-049-019c	तादृशं कर्ण यः पार्थं योद्धुमिच्छेत्स दुर्मतिः ॥
KK04-04-049-020a	अस्माभिरेव निकृतो वर्षाणीह त्रयोदश ।
KK04-04-049-020c	सिंहः पाशविनिर्मुक्तो न नः शेषं करिष्यति ॥
KK04-04-049-021a	एकान्ते पार्थमासीनं कूपेऽग्निमिव संवृतम् ।
KK04-04-049-021c	अज्ञानादभ्यवस्कन्द्य प्राप्ताः स्मो भयमुत्तमम् ॥
KK04-04-049-022a	उत्सृष्टं तूलराशौ तु एकोऽग्निं शमयेत्कथम् ।
KK04-04-049-022c	सह युद्ध्यामहे पार्थमागतं युद्धदुर्मदम् ॥
KK04-04-049-023a	यत्ता वयं पराक्रान्ता व्यूढानीकाः प्रहारिणः ।
KK04-04-049-023c	युद्धायावस्थितं पार्थमागतं पाकशासनिम् ॥
KK04-04-049-024a	यत्ताः सर्वे रथश्रेष्ठं परिवार्य समन्ततः ।
KK04-04-049-024c	षड्रथाः परिकीर्यन्तां वज्रपाणिमिवासुराः ॥
KK04-04-049-025a	द्रोणो दुर्योधनो भीष्मो भवान्द्रौणिस्तथा वयम् ।
KK04-04-049-025c	सर्वे युद्ध्यामहे पार्थं कर्ण मा साहसं कृथाः ॥
KK04-04-049-026a	न ह्यसङ्गत्य समरे पार्थं जेष्यामहे वयम् ।
KK04-04-049-026c	सङ्गत्य समरे पार्थं सर्वे जेष्यमाहे वयम् ॥ ॥

इति श्रीमन्महाभारते विराटपर्वणि गोग्रहणपर्वणि एकोनपञ्चाशोऽध्यायः ॥ 49 ॥

4-49-6 भारं हीति । यथा रथकारेण दिव्योऽयं मया निर्मितो रथः सुदृढाङ्गः अनेन त्वं देवानपि सर्वथा जेष्यसीत्युक्ते तद्वचसि भारं दत्त्वा देशकालानुकूल्यमनपेक्ष्यैव न व्यवस्यन्ति । योद्धुमेति शेषः । एवं त्वद्वचसि भारं दत्त्वा देशाद्यानुकूल्यमनवेक्ष्य कथमस्माभिर्योद्धव्यम् । तवतु वचनं रथकारवचनवदर्शशून्यमिति भावः ॥ 6 ॥ 4-49-10 एकः संयमिनीं जित्वा इति धo पाठः ॥ 10 ॥ ॥ एकोनपञ्चाशोऽध्यायः ॥ 49 ॥
