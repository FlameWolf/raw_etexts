अध्यायः 004
युधिष्ठिरम् प्रति नकुलेन विराटनगरे अश्वपालकतया स्वस्य निवासकथनम् ॥ 1 ॥ सहदेवेन गोपालकतया स्वस्य निवासकथनम् ॥ 2 ॥ द्रौपद्या सैरन्ध्रीभावेन स्वस्य निवासकथनम् ॥ 3 ॥

KK-04-01-004-001	वैशम्पायन उवाच ।
KK-04-01-004-001a	इत्येवमुक्त्वा पुरुषप्रवीरस्तथार्जुनो धर्मामृतां वरिष्ठः ।
KK-04-01-004-001c	वाक्यं तथासौ विरराम भूयो नृपोऽपरम् भ्रातरमाबभाषे ।।
KK-04-01-004-002a	किङ्कर्मा किंसमाचारो नकुलोऽयम् भविष्यति ।
KK-04-01-004-002c	सुकुमारश्च शूरश्च दर्शनीयः सुखोचितः ॥
KK-04-01-004-003a	अदुःखार्हश्च बालश्च लालितश्चापि नित्यशः ।
KK-04-01-004-003c	सोयमार्तश्च शान्तश्च किन्नु रोचयतात्त्विह ॥
KK-04-01-004-004a	किं त्वं नकुल कुर्वाणस्तस्य तात चरिष्यसि ।
KK-04-01-004-004c	कर्म तत्त्वं समाचक्ष्व राज्ये तस्य महीपतेः ॥
KK-04-01-004-005	नकुल उवाच ।
KK-04-01-004-005a	अश्वाध्यक्षो भविष्यामि विराटस्येति मे मतिः ।
KK-04-01-004-005c	दामग्रन्थीति नाम्नाऽहं कर्मैतत्सुप्रियं मम ॥
KK-04-01-004-006a	दामग्नन्थी परिज्ञातः कुशलो दामकर्मणि ।
KK-04-01-004-006c	न मां परिभविष्यन्ति जना जात्विह कर्हिचित् ॥
KK-04-01-004-007a	कुशलोत्स्म्यश्वशिक्षायां तथैवाश्वचिकित्सने ।
KK-04-01-004-007c	प्रियाश्च सततं मेऽश्वाः कुरुराज यथा तव ॥
KK-04-01-004-008a	न मां परिभविष्यन्ति किशोरा वडवास्तथा ।
KK-04-01-004-008c	न दुष्टाश्च भविष्यन्ति पृष्ठे धुरि च मद्गताः ॥
KK-04-01-004-009a	द्रक्ष्यन्ति ये च मां केचिद्विराटनगरे जनाः ।
KK-04-01-004-009c	तेभ्य एवं प्रवक्ष्यामि विहरिष्याम्यहं यथा ॥
KK-04-01-004-010a	पाण्डवेन ह्यहं तात अश्वेष्वधिकृतः पुरा ।
KK-04-01-004-010c	इति तस्य पुरे छन्नश्चरिष्यामि महीपते ।
KK-04-01-004-010e	इत्येतद्वः प्रतिज्ञातं विहरिष्याम्यहं यथा ॥
KK-04-01-004-011	वैशम्पायन उवाच ।
KK-04-01-004-011a	नकुलेनैवमुक्तस्तु धर्मराजोऽब्रवीद्वचः ।
KK-04-01-004-011c	बृहस्पतिसमो बुद्ध्या नयेनोशनसा समः ॥
KK-04-01-004-012a	मन्त्रैर्नानाविधैर्नीतः पथ्येषु परिनिष्ठितः ।
KK-04-01-004-012c	सुप्रणीतः सुमार्गस्थो राजतन्त्रमवाप यः ॥
KK-04-01-004-013a	न चास्य स्खलितं किञ्चिद्ददृशुस्तद्विदो जनाः ।
KK-04-01-004-013c	सुनीतिज्ञश्च शूरश्च सर्वमन्त्रविशारदः ॥
KK-04-01-004-014a	अधिको मातुरस्माकङ् कुन्त्याः प्रियतमः सदा ।
KK-04-01-004-014c	सहदेव कथङ्कर्म तस्य राज्ञः करिष्यसि ।
KK-04-01-004-014e	किं वा त्वं तात कुर्वाणः प्रच्छन्नो विचरिष्यसि ॥
KK-04-01-004-015	सहदेव उवाच ।
KK-04-01-004-015a	गोसङ्ख्याता भविष्यामि विराटस्येति रोचये ।
KK-04-01-004-015c	प्रतिभोक्ता च दोग्धा च सङ्ख्यानकुशलो गवाम् ।
KK-04-01-004-015e	तन्त्रीपालेति मे नाम स्वयम् प्रोक्तम् भविष्यति ॥
KK-04-01-004-016a	अरोगा बहुलाः पुष्टाः क्षीरवत्यो बहुप्रजाः ।
KK-04-01-004-016c	निष्पन्नसत्त्वाः सुभृता ह्यपेतज्वरकिल्बिषाः ॥
KK-04-01-004-017a	नष्टचोरभया नित्यं व्याधिव्याघ्रविवर्जिताः ।
KK-04-01-004-017c	गावः सुसहिता राजन्निरुद्विग्ना निरामयः ॥
KK-04-01-004-018a	भविष्यन्ति मया गुप्ता विराटनगरे तदा ।
KK-04-01-004-018c	निपुणत्वञ् चरिष्यामि प्रीतिरत्र परा हि मे ॥
KK-04-01-004-019a	अहं हि भवता गोषु प्रहितः सततम् पुरा ।
KK-04-01-004-019c	तत्र मे कौशलं सर्वमनुबद्धं विशाम्पते ॥
KK-04-01-004-020a	लक्षणञ् चरितञ् चैव गवां यच्चापि मङ्गलम् ।
KK-04-01-004-020c	सत्सर्वम् मे सुविदितमन्यच्चापि विशाम्पते ॥
KK-04-01-004-021a	वृषभानपि जानामि राजन्पूजितलक्षणान् ।
KK-04-01-004-021c	येषाम् मूत्रमुपाघ्राय अपि वन्ध्या प्रसूयते ॥
KK-04-01-004-022a	सोऽहमेवञ् चरिष्यामि प्रीतिरत्र परा हि मे ।
KK-04-01-004-022c	विराटनगरे गूढो रंस्येऽहं तेन कर्मणा ॥
KK-04-01-004-023a	तोषयिष्ये च राजानम् मा भूच्चिन्ता तवानघ ।
KK-04-01-004-023c	न च मां वेत्स्यति परस्तत्ते रोचतु पार्थिव ।
KK-04-01-004-023e	इत्येतद्वः प्रतिज्ञातं विचरिष्याम्यहं यथा ॥
KK-04-01-004-024	युधिष्ठिर उवाच ।
KK-04-01-004-024a	केनात्र कर्मणा कृष्णा द्रौपदी विचरिष्यति ।
KK-04-01-004-024c	न हि किञ्चिद्विजानाति कर्म कर्तुं यथा स्त्रियः ॥
KK-04-01-004-025a	माल्यागन्धानलङ्कारान्वस्त्राणि विविधानि च ।
KK-04-01-004-025c	एतान्येवाभिजानाति यथाजाता च भामिनी ॥
KK-04-01-004-026a	पतिव्रता महाभागा कथन्नु विचरिष्यति ।
KK-04-01-004-026c	इयन्तु नः प्रिया भार्या प्राणेभ्योऽपि गरीयसी ॥
KK-04-01-004-027a	मातेव परिपाल्या च पूज्या ज्येष्ठा स्वसेव च ।
KK-04-01-004-027c	सुकुमारी सुशीला च राजपुत्री यशस्विनी ।
KK-04-01-004-027e	कथं वत्स्यति कल्याणी विराटनगरे सती ॥
KK-04-01-004-028	द्रौपद्युवाच ।
KK-04-01-004-028a	अहं वत्स्यामि राजेन्द्र निर्वृतो भव पार्थिव ।
KK-04-01-004-028c	यथा ते मत्कृते शोको न भवेन्नृपते शृणु ।
KK-04-01-004-028e	यथा तु मान्न जानन्ति यत्करिष्याम्यहम् प्रभो ॥
KK-04-01-004-029a	छन्ना वत्स्याम्यहं यन्मान्न विजानन्ति केचन ।
KK-04-01-004-029c	वृत्तन्तच्च समाख्यास्ये शर्म तेस्तु विशाम्पते ॥
KK-04-01-004-030a	सैरन्ध्रीजातिसम्पन्ना नाम्नाऽहं व्रतचारिणी ।
KK-04-01-004-030c	भविष्यामि महाराज विराटस्येति मे मतिः ॥
KK-04-01-004-031a	सैरन्ध्र्यो रक्षिताः स्त्रीणाम् भुजिष्याः सन्ति भारत ।
KK-04-01-004-031c	एकपत्न्यः स्त्रियश्चैता इति लोकस्य निश्चयः ॥
KK-04-01-004-032a	साऽहम् ब्रुवाणा सैरन्ध्री कुशला केशकर्मणि ।
KK-04-01-004-032c	प्रमदाहरिका लोके पुरुषाणाम् प्रवासिनाम् ॥
KK-04-01-004-033a	युधिष्ठिरस्य वै गेहे द्रौपद्याः परिचारिका ।
KK-04-01-004-033c	उषिताऽस्मीति वक्ष्यामि पृष्टा राज्ञा च भारत ।
KK-04-01-004-033e	आत्मगुप्ता चरिष्यामि यन्मां त्वम् परिपृच्छसि ॥
KK-04-01-004-034a	नाहं तत्र भविष्यामि दुर्भरा राजवेश्मनि ।
KK-04-01-004-034c	कृत्वा चैव सदा रक्षां व्रतेनैव नराधिप ॥
KK-04-01-004-035a	सुदेष्णां प्रत्युपस्थास्ये राजभार्यां यशस्विनीम् ।
KK-04-01-004-035c	सा रक्षिष्यति माम् प्राप्ताम् मा ते भूद्दुःखमीदृशम् ॥
KK-04-01-004-036a	अथ गुप्ता चरिष्यामि युष्माभिस्तत्र तस्थुषी ।
KK-04-01-004-036c	इत्येवं वः प्रतिज्ञातं विहरिष्याम्यहं यथा ॥
KK-04-01-004-037	युधिष्ठिर उवाच ।
KK-04-01-004-037a	यथा नो दुर्हृदः पापा भवन्ति सुखिनः पुनः ।
KK-04-01-004-037c	कुर्यास्तथा त्वङ् कल्याणि लक्षयेयुर्न ते जनाः ॥
KK-04-01-004-038a	कल्याणम् भाषसे कृष्णे यथा कौलेयकी तथा ।
KK-04-01-004-038c	न पापमभिजानासि साध्वी साधुव्रते स्थिता ॥
