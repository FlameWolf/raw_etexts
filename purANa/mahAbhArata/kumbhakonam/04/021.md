अध्यायः 021

वैशम्पायनेन जनमेजयम् प्रति कीचकोत्पत्तिप्रकारादिकथनम् ॥ 1 ॥
KK04-03-021-001	जनमेजय उवाच 
KK04-03-021-001a	अहो दुःखतरं प्राप्ता कीचकेन पदा हता ।
KK04-03-021-001c	पतिव्रता महाभागा द्रौपदी योषितांवरा ॥ 
KK04-03-021-002a	दुःशलां स्मारयन्ती सा भर्तॄणां भगिनीं शुभाम् ।
KK04-03-021-002c	नाशपत्सिन्धुराजं सा बलात्कारेण वाहिता ॥ 
KK04-03-021-003a	किमर्थमिह सम्प्राप्ता कीचकेन दुरात्मना ।
KK04-03-021-003c	नाशपत्तं महाभागा कृष्णा पादेन ताडिता ॥ 
KK04-03-021-004a	तेजोराशिरियं देवी धर्मज्ञा सत्यवादिनी ।
KK04-03-021-004c	केशपाशे परामृष्टा मर्षयन्ती ह्यशक्तवत् ॥ 
KK04-03-021-005a	नैतत्कारणमल्पं हि श्रोतुकामोऽस्मि सत्तम ।
KK04-03-021-005c	कृष्णायास्तु परिक्लेशान्मनो मे दूयते भृशम् ॥ 
KK04-03-021-006a	कस्य वंशे समुद्भूतः स च दुर्ललितो मुने ।
KK04-03-021-006c	बलोन्मत्तः कथं चासीत्स्यालो मात्स्यस्य कीचकः ॥ 
KK04-03-021-007a	दृष्ट्वापि तां प्रियां भार्यां सूतपुत्रेण ताडिताम् ।
KK04-03-021-007c	नैव चुक्षुभिरे वीराः किमकुर्वन्त तं प्रति ॥ 
KK04-03-021-008	वैशम्पायन उवाच 
KK04-03-021-008a	त्वदुक्तोऽयमनुप्रश्नः कुरूणां कीर्तिवर्धनः ।
KK04-03-021-008c	एतत्सर्वं यथा वक्ष्ये विस्तरेणेह पार्थिव ॥ 
KK04-03-021-009a	ब्राह्मण्यां क्षत्रियाज्जातः सूतो भवति पार्थिव ।
KK04-03-021-009c	प्रातिलोम्येन जातानां स ह्येको द्विज एव तु ॥ 
KK04-03-021-010a	रथकारमितीमं हि क्रियायुक्तं द्विजन्मनाम् ।
KK04-03-021-010c	क्षत्रियादवरो वैश्याद्विशिष्ट इति चक्षते ॥ 
KK04-03-021-011a	सह सूतेन सम्बन्धः कृतः पूर्वं नराधिपैः ।
KK04-03-021-011c	तेन तु प्रातिलोम्येन राजशब्दो न लभ्यते ॥
KK04-03-021-012a	तेषां तु सूतविषयः सूतानां नामतः कृतः ।
KK04-03-021-012c	उपजीव्यं च यत्क्षेत्रं राजन्सूतेन वै पुरा ॥
KK04-03-021-013a	सूतानामधिपो राजा केकयो नाम विश्रुतः ।
KK04-03-021-013c	राजकन्यासमुद्भूतः सारथ्येऽनुपमोऽभवत् ॥ 
KK04-03-021-014a	पुत्रास्तस्य कुरुश्रेष्ठ मालव्यां जझिरे तदा ।
KK04-03-021-014c	कीचका इति विख्याताः शतं षट् चैव भारत ॥ 
KK04-03-021-015a	तेषामासीद्बलश्रेष्ठः कीचकः सर्वजित्प्रभो ।
KK04-03-021-015c	अग्रजो बलसम्मत्तस्तेनासीत्सूतषट्शतम् ॥ 
KK04-03-021-016a	मालव्या एव कौरव्य तत्र ह्यवरजाऽभवत् ।
KK04-03-021-016c	तस्यां केकयराज्ञस्तु सुदेष्णा दुहिताऽभवत् ॥ 
KK04-03-021-017a	तां विराटस्य मात्स्यस्य केकयः प्रददौ मुदा ।
KK04-03-021-017c	सुरथायां मृतायां तु कौसल्यां श्वेतमातरि ॥ 
KK04-03-021-018a	श्वेते विनष्टे शङ्खे च गते मातुलवेश्मनि ।
KK04-03-021-018c	सुदेष्णां महिषीं लब्ध्वा राजा दुःखमपानुदत् ॥ 
KK04-03-021-019a	उत्तरं चोत्तरां चैव विराटात्पृथिवीपते ।
KK04-03-021-019c	सुदेष्णा सुषुवे देवी कैकेयी कुलवृद्धये ॥ 
KK04-03-021-020a	मातृष्वसृसुतां राजन्कीचकस्तामनिन्दिताम् ।
KK04-03-021-020c	सदा परिचरन्प्रीत्या विराटे न्यवसत्सुखी ॥ 
KK04-03-021-021a	भ्रातरश्चास्य विक्रान्ताः सर्वे च तमनुव्रताः ।
KK04-03-021-021c	विराटस्यैव संहृष्टा बलं कोशं त्ववर्धयन् ॥
KK04-03-021-022a	कालेया नाम ते दैत्याः प्रायशो भुवि विश्रुताः ।
KK04-03-021-022c	जझिरे कीचका राजन्बाणो ज्येष्ठस्तथाऽभवत् ॥ 
KK04-03-021-023a	स हि सर्वास्त्रसम्पन्नो बलवान्भीमविक्रमः ।
KK04-03-021-023c	कीचको नष्टमर्यादो बभूव भयदो नृणाम् ॥ 
KK04-03-021-024a	तं प्राप्य बलसम्मत्तं विराटः पृथिवीपतिः ।
KK04-03-021-024c	जिगाय सर्वांश्च रिपून्यथेन्द्रो दानवान्पुरा ॥ 
KK04-03-021-025a	मेखलांश्च त्रिगर्तांश्च दशार्णांश्च कशेरुकान् ।
KK04-03-021-025c	मालवांश्चैव यवनान्सिलिन्दान्काशिकोसलान् ॥ 
KK04-03-021-026a	करदांश्च निषिद्धांश्च शिवान्मचुलकांस्तथा ।
KK04-03-021-026c	पुलिन्दांश्च कलिङ्गांश्च तङ्कणान्परतङ्कणान् ॥ 
KK04-03-021-027a	अन्ये च बहवः शूरा नानाजनपदेश्वराः ।
KK04-03-021-027c	कीचकेन रणे भग्ना विद्रवन्ति दिशो दश ॥ 
KK04-03-021-028a	तमेवंवीर्यसम्पन्नं नागायुतसमं बले ।
KK04-03-021-028c	विराटस्तत्र सेनायाश्चकार पतिमात्मनः ॥ 
KK04-03-021-029a	विराटभ्रातरश्चैव दश दाशरथेः समाः ।
KK04-03-021-029c	ते चैनानन्ववर्तन्त कीचकान्बलवत्तरान् ॥ 
KK04-03-021-030a	एवंविधबलो भीमः कीचकस्ते च तद्विधाः ।
KK04-03-021-030c	राज्ञः स्याला महात्मानो विराटस्य हितैषिणः ॥ 
KK04-03-021-031a	एतत्ते कथितं सर्वं कीचकस्य पराक्रमम् ।
KK04-03-021-031c	द्रौपदी न शशापैनं यस्मात्तद्गदतः शृणु ॥ 
KK04-03-021-032a	रक्षन्ति हि तपः क्रोधादृषयो न शपन्ति च ।
KK04-03-021-032c	जानन्ती तद्यथातत्त्वं द्रौपदी न शशाप तम् ॥ 
KK04-03-021-033a	क्षमा धर्मः क्षमा दानं क्षमा यज्ञः क्षमा तपः ।
KK04-03-021-033c	क्षमा सत्यं क्षमा शीलं क्षमा सर्वमिति श्रुतिः ॥ 
KK04-03-021-034a	क्षमावतामयं लोकः परश्चैव क्षमावताम् ।
KK04-03-021-034c	एतत्सर्वं विजानन्ती सा क्षमामन्वपद्यत ॥ 
KK04-03-021-035a	भर्तॄणां मतमाज्ञाय क्षमिणां धर्मचारिणाम् ।
KK04-03-021-035c	नाशपत्तं विशालाक्षी सती शक्ताऽपि भारत ॥
KK04-03-021-036a	पाण्डवाश्चापि ते सर्वे द्रौपदीं प्रेक्ष्य दुःखिताम् ।
KK04-03-021-036c	क्रोधाग्निनाऽप्यदह्यन्त तदा लज्जाव्यपेक्षया ॥ 
KK04-03-021-037a	अथ भीमो महाबाहुः सूदयिष्यंस्तु कीचकम् ।
KK04-03-021-037c	वारितो धर्मपुत्रेण वेलयेव महोदधिः ॥ 
KK04-03-021-038a	सन्धार्य मनसा रोषं दिवारात्रं विनिश्वसन् ।
KK04-03-021-038c	महानसे तदा कृच्छ्रात्सुष्वाप रजनीं च ताम् ॥ ॥

इति श्रीमन्महाभारते विराटपर्वणि कीचकवधपर्वणि एकविंशोऽध्यायः ॥ 21 ॥
