अध्यायः 016

द्रौपद्या स्वात्मानं कामयमानस्य कीचकस्य परुषभाषणैः प्रत्याख्यानम् ॥ 1 ॥
KK04-03-016-001	वैशम्पायन उवाच 
KK04-03-016-001a	वसमानेषु पार्थेषु मत्स्यस्य नगरे तदा ।
KK04-03-016-001c	महारथेषु च्छन्नेषु मासा दश समाययुः ॥
KK04-03-016-002a	याज्ञसेनी सुदेष्णां तु शुश्रूषन्ती विशाम्पते ।
KK04-03-016-002c	आवसत्परिचारार्हा सुदुःखं जनमेजय ॥ 
KK04-03-016-003a	तथा चरन्ती पाञ्चाली सुदेष्णाया निवेशने ।
KK04-03-016-003c	ता देवीं तोषयामास तथा चान्तःपुरस्त्रियः ॥ 
KK04-03-016-004a	तस्मिन्वर्षे गतप्राये कीचकस्तु महाबलः ।
KK04-03-016-004c	सेनापतिर्विराटस्य ददर्श द्रुपदात्मजाम् ॥
KK04-03-016-005a	तां दृष्ट्वा देवगर्भायां चरन्तीं देवतामिव ।
KK04-03-016-005c	कीचकः कामयामास कामबाणप्रपीडितः ॥ 
KK04-03-016-006a	स तु कामाग्निसन्तप्तः सुदेष्णामभिगम्य वै ।
KK04-03-016-006c	प्रहसन्निव सेनानीरिदं वचनमब्रवीत् ॥ 
KK04-03-016-007a	नेयं मया जातु पुरेह दृष्टा राज्ञी विराटस्य निवेशने शुभा ।
KK04-03-016-007c	रूपेण चोन्मादयतीव मां भृशं गन्धेन जाता मदिरेव भामिनी ॥ 
KK04-03-016-008a	का देवरूपा हृदयङ्गमा शुभे ह्याचक्ष्व मे कस्य कुतोत्र शोभने ।
KK04-03-016-008c	चित्तं हि निर्मथ्य करोति मां वशे न चान्यदत्रौषधमस्ति मे मतम् ॥ 
KK04-03-016-009a	अहो तवेयं परिचारिका शुभा प्रत्यग्ररूपा प्रतिभाति मामियम् ।
KK04-03-016-009c	अयुक्तरूपं हि करोति कर्म ते प्रशास्तु मां यच्च ममास्ति किञ्चन ॥ 
KK04-03-016-010a	प्रभूतनागाश्वरथं महाजनं समृद्धियुक्तं बहुपानभोजनम् ।
KK04-03-016-010c	मनोहरं काञ्चनचित्रभूषणं गृहं महच्छोभयतामियं मम ॥ 
KK04-03-016-011a	ततः सुदेष्णामनुमन्त्र्य कीचकस्ततः समभ्येत्य नराधिपात्मजाम् ।
KK04-03-016-011c	उवाच कृष्णामभिसान्त्वयंस्तदा मृगेन्द्रकन्यामिव जम्बुको वने ॥ 
KK04-03-016-012a	का त्वं कस्यासि कल्याणि कुतो वा त्वं वरानने ।
KK04-03-016-012c	प्राप्ता विराटनगरं तत्त्वमाचक्ष्व शोभने ॥ 
KK04-03-016-013a	रूपमग्र्यं तथा कान्तिः सौकुमार्यमनुत्तमम् ।
KK04-03-016-013c	कान्त्या विभाति वक्त्रं ते शशाङ्क इव निर्मलम् ॥ 
KK04-03-016-014a	नेत्रे सुविपुले सुभ्रु पद्मपत्रनिभे शुभे ।
KK04-03-016-014c	वाक्यं ते चारुसर्वाङ्गि परपुष्टरुतोपमम् ॥ 
KK04-03-016-015a	एवंरूपा मया नारी काचिदन्या महीतले ।
KK04-03-016-015c	न दृष्टपूर्वा सुश्रोणि यादृशी त्वमनिन्दिते ॥ 
KK04-03-016-016a	लक्ष्मीः पद्मालया का त्वमथ भूतिः सुमध्यमे ।
KK04-03-016-016c	ह्रीः श्रीः कीर्तिरथो कान्तिरासां का त्वं वरानने ॥ 
KK04-03-016-017a	अतीव रूपिणी किं त्वमनङ्गाङ्गविहारिणी ।
KK04-03-016-017c	अतीव भ्राजसे सुभ्रु प्रभेवेन्दोरनुत्तमा ॥
KK04-03-016-018a	अपि चेक्षणपक्ष्माणां स्थितज्योत्स्नोपमं शुभम् ।
KK04-03-016-018c	दिव्यांशुरश्मिभिर्वृत्तं दिव्यकान्तिमनोरमम् ॥ 
KK04-03-016-019a	निरीक्ष्य वक्त्रचन्द्रं ते लक्ष्म्याऽनुपमया युतम् ।
KK04-03-016-019c	कृत्स्ने जगति को नेह कामस्य वशगो भवेत् ॥
KK04-03-016-020a	हारालङ्कारयोग्यौ तु स्तनौ चोभौ सुशोभनौ ।
KK04-03-016-020c	सुजातौ सहितौ लक्ष्म्या पीनौ वृत्तौ निरन्तरौ ॥ 
KK04-03-016-021a	कुड्मलाम्बुरुहाकारौ तव सुभ्रु पयोधरौ ।
KK04-03-016-021c	कामप्रतोदाविव मां तुदतश्चारुहासिनि ॥ 
KK04-03-016-022a	वलीविभङ्गचतुरं स्तनभारविनामितम् ।
KK04-03-016-022c	कराग्रसम्मितं मध्यं तवेदं तनुमध्यमे ॥ 
KK04-03-016-023a	दृष्ट्वैव चारुजघनं सरित्पुलिनसन्निभम् ।
KK04-03-016-023c	कामव्याधिरसाध्यो मामप्याक्रामति भामिनि ॥
KK04-03-016-024a	जज्वाल चाग्निमदनो दावाग्निरिव निर्दयः ।
KK04-03-016-024c	त्वत्सङ्गमाभिसङ्कल्पविवृद्धो मां दहत्ययम् ॥ 
KK04-03-016-025a	आत्मप्रदानवर्षेण सङ्गमाम्भोधरेण च ।
KK04-03-016-025c	शमयस्व वरारोहे ज्वलन्तं मन्मथानलम् ॥ 
KK04-03-016-026a	मच्चित्तोन्मादनकरा मन्मथस्य शरोत्कराः ।
KK04-03-016-026c	त्वत्सङ्गमाशानिशितास्तीव्राः शशिनिभानने ।
KK04-03-016-026e	मह्यं विदार्य हृदयमिदं निर्दयवेगिताः ॥ 
KK04-03-016-027a	प्रविष्टा ह्यसितापाङ्गि प्रचण्डाश्चण्डदारुणाः ।
KK04-03-016-027c	अत्युन्मादसमारम्भाः प्रीत्युन्मादकरा मम ।
KK04-03-016-027e	आत्मप्रदानसम्भोगैर्मामुद्धर्तुमिहार्हसि ॥ 
KK04-03-016-028a	चित्रमाल्याम्बरधरा सर्वाभरणभूषिता ।
KK04-03-016-028c	कामं प्रकामं सेव त्वं मया सह विलासिनि ॥ 
KK04-03-016-029a	नार्हसीहासुखं वस्तुं सुखार्हा सुखवर्जिता ।
KK04-03-016-029c	प्राप्नुह्यनुत्तमं सौख्यं मत्तस्त्वं मत्तगामिनि ॥ 
KK04-03-016-030a	स्वादून्यमृतकल्पानि पेयानि विविधानि च ।
KK04-03-016-030c	पिबमाना मनोज्ञानि रममाणा यथासुखम् ॥
KK04-03-016-031a	भोगोपचारान्विविधान्सौभाग्यं चाप्यनुत्तमम् ।
KK04-03-016-031c	पानं पिब महाभागे भोगैश्चानुत्तमैः शुभैः ॥ 
KK04-03-016-032a	इदं हि रूपं प्रथमं तवानघे निरर्थकं केवलमद्य भामिनि ।
KK04-03-016-032c	अधार्यमाणा स्रगिवोत्तमा शुभा न शोभसे सुन्दरि शोभना सती ॥ 
KK04-03-016-033a	त्यजामि दारान्मम ये पुरातना भवन्तु दास्यस्तव चारुहासिनि ।
KK04-03-016-033c	अहं च ते सुन्दरि दासवत्स्थितः सदा भविष्ये वशगो वरानने ॥ ॥

इति श्रीमन्महाभारते विराटपर्वणि कीचकवधपर्वणि षोडशोऽध्यायः ॥ 16 ॥
 4-16-16 भूति ईश्वरी ऐश्वर्याभिमानिनी देवता ॥ 16 ॥ 4-16-17 अनङ्गाङ्गविहारिणी रतिरित्यर्थः ॥ 17 ॥ 4-16-18 ईक्षणपक्ष्माणा नेत्रपक्ष्मणा स्मित ईषदुन्मीलनं तदेव ज्योत्स्नोपम मनस आह्लादकरम् ॥ 18 ॥ 4-16-20 सुजातौ उन्नतौ । निरन्तरौ पृथुत्वात्संश्लिष्टौ ॥ 20 ॥ 4-16-21 कुड्मलेति मुकुलीभूतपद्माकारौ ॥ 21 ॥ 4-16-24 अग्निमदनो मदनाग्निः ॥ 24 ॥ 4-16-28 कामं स्मरम् । प्रकाममतिशयितम् ॥ 28 ॥
