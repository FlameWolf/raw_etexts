अध्यायः 012

नकुलेन विराटमेत्य स्वस्याश्वशास्त्रे कौशलाभिधानम् ॥ 1 ॥ विराटेन नकुलस्याश्वपालने नियोजनम् ॥ 2 ॥
KK04-01-012-001	वैशम्पायन उवाच 
KK04-01-012-001a	अथापरोऽदृश्यत पाण्डवः प्रभुर्विराटराजे तुरगान्समीक्षति ।
KK04-01-012-001c	तमापतन्तं ददृशुः पृथग्जनाः प्रमुक्तमभ्रादिव चन्द्रमण्डलम् ॥ 
KK04-01-012-002a	स वै हयानैक्षत तानितस्ततः समीक्षमाणं च ददर्श मत्स्यराट् ।
KK04-01-012-002c	दृष्ट्वा तथैनं स कुरूत्तमं तमः पप्रच्छ तान्सर्वसभासदस्तदा ॥ 
KK04-01-012-003a	को वा विजानाति पुराऽस्य दर्शनं योऽयं युवाऽभ्येति हि मामिकां सभाम् ।
KK04-01-012-003c	प्रियो हि मे दर्शनतोपि सम्मतो ब्रवीतु कश्चिद्यदि दृष्टवानिमम् ॥
KK04-01-012-004a	अयं हयान्पश्यति मामकान्मुहुर्ध्रुवं हयज्ञो भविता विचक्षणः ।
KK04-01-012-004c	प्रवेश्यतामेष समीपमाशु वै विभाति वीरो हि यथाऽमरस्तथा ॥
KK04-01-012-005a	वितर्कयत्येव हि मत्स्यराजनि त्वरन्कुरूणामृषभः सभामगात् ।
KK04-01-012-005c	ततः प्रणम्योपनतः कुरूत्तमो विराटराजानमुवाच पार्थिवम् ॥ 
KK04-01-012-006a	तवागतोऽहं पुरमद्य भूपते जिजीविषुर्वेतनभोजनार्थिकः ।
KK04-01-012-006c	तवाश्वबन्धः सुभृतो भवाम्यहं कुरुष्व मामश्वपतिं यदीच्छसि ॥
KK04-01-012-007	विराट उवाच 
KK04-01-012-007a	ददानि यानानि धनानि वेतनं न चाश्वसूतो भवितुं त्वमर्हसि ।
KK04-01-012-007c	कुतोसि कस्यासि कथं त्वमागतो ब्रवीहि शिल्पं तव विद्यते च यत् ॥ 
KK04-01-012-008	नकुल उवाच 
KK04-01-012-008a	पञ्चानां पाण्डुपुत्राणां ज्येष्ठो राजा युधिष्ठिरः ।
KK04-01-012-008c	तेनाहमश्वेषु पुरा प्रकृतः शत्रुकर्शन ॥
KK04-01-012-009a	अश्वानां प्रकृतिं वेद्मि विनयं चापि सर्वशः ।
KK04-01-012-009c	दुष्टानां प्रतिपत्तिं च कृत्स्नं चैव चिकित्सितम् ॥ 
KK04-01-012-010a	न कातरं स्यान्मम वाजिवाहनं न मेऽस्ति दुष्टा वडवा कुतो हयः ।
KK04-01-012-010c	जानंस्तु मामाह स चापि पाण्डवो युधिष्ठिरो ग्रन्थिकमेव नामतः ॥ 
KK04-01-012-011a	मातलिरिव देवपतेर्दशरथनृपतेः सुमन्त्र इव यन्ता ।
KK04-01-012-011c	सुमह इव जामदग्नेस्तथैव तव शिक्षयाम्यश्वान् ॥ 
KK04-01-012-012a	युधिष्ठिरस्य राजेन्द्र नरराजस्य शासनात् ।
KK04-01-012-012c	शतसाहस्रकोटीनामश्वानामस्मि रक्षिता ॥ 
KK04-01-012-013	विराट उवाच 
KK04-01-012-013a	यदस्ति किञ्चिन्मम वाजिवाहनं तदस्तु सर्वं त्वदधीनमद्य वै ।
KK04-01-012-013c	ये चापि केचिन्मम वाजियोधास्त्वदाश्रयाः सारथयश्च सन्तु मे ॥
KK04-01-012-014a	इदं तवेष्टं विहितं सुरोपम प्रब्रूहि यत्ते प्रसमीक्षितं वरम् ।
KK04-01-012-014c	न तेऽनुरूपं हयकर्म दृश्यते विभासि राजेव न कर्म वाजिनाम् ॥
KK04-01-012-015a	युधिष्ठिरस्यैव हि दर्शनेन मे समं तवेदं प्रियदर्श दर्शनम् ।
KK04-01-012-015c	कथं नु भृत्यैः स विनाकृतो वने चरत्यनिन्द्यो रमते च पाण्डवः ॥ 
KK04-01-012-016	वैशम्पायन उवाच 
KK04-01-012-016a	तथा स गन्धर्ववरोपमो युवा विराटराज्ञा मुदितेन पूजितः ।
KK04-01-012-016c	न चैवमन्येऽपि विदुः कथञ्चन प्रियाभिरामं विचरन्तमन्तरा ॥॥

इति श्रीमन्महाभारते विराटपर्वणि पाण्डवप्रवेशपर्वणि द्वादशोऽध्यायः ॥ 12 ॥
