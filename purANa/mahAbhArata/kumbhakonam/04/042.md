अध्यायः 042

अर्जुनेनोत्तरम् प्रति युधिष्ठिराद्यायुधानाम् पृथक्पृथङ्निर्देशेन तत्तत्स्वामिकत्वकथनम् ॥ 1 ॥
KK04-04-042-001	वैशम्पायन उवाच 
KK04-04-042-001a	उत्तरेणैवमुक्तस्तु पार्थो वैराटिमब्रवीत् ।
KK04-04-042-001c	मृद्व्या प्रत्याययन्वाचा भीतं शङ्कावशं गतम् ॥
KK04-04-042-002	अर्जुन उवाच 
KK04-04-042-002a	यत्त्वया प्रथमं पृष्टं शत्रुसेनाङ्गमर्दनम् ।
KK04-04-042-002c	पार्थस्येदं धनुर्दिव्यं गाण्डीवमिति विश्रुतम् ॥
KK04-04-042-003a	अभेद्यमभयं श्रीमद्दिव्यमच्छेद्यमव्रणम् ।
KK04-04-042-003c	सर्वायुधमहामात्रं शातकुम्भमयं धनुः ॥
KK04-04-042-004a	एतच्छतसहस्रेण सम्मितं राष्ट्रवर्धनम् ।
KK04-04-042-004c	देवदानवगन्धर्वैः पूजितं शाश्वतीः समाः ॥
KK04-04-042-005a	येन देवासुरान्पार्थः सर्वान्विषहते रणे ।
KK04-04-042-005c	एतद्वर्षसहस्रं तु ब्रह्मा पूर्वमधारयत् ॥
KK04-04-042-006a	उमापतिश्चतुःषष्टिं शक्रोऽशीतिं च पञ्च च ।
KK04-04-042-006c	सोमः पञ्चसहस्राणि तथा च वरुणः शतम् ॥
KK04-04-042-007a	तस्माच्च वरुणादग्निः प्रेम्णा प्राहृत्य तच्छुभम् ।
KK04-04-042-007c	अग्निना प्रातिभाव्येन दत्तं पार्थाय गाण्डिवम् ।
KK04-04-042-007e	पञ्चषष्टिं च वर्षाणि कौन्तेयो धारयिष्यति ॥
KK04-04-042-008a	एवंवीर्यं महावेगमेतच्च धनुरुत्तमम् ।
KK04-04-042-008c	नीलोत्पलसमं राज्ञः कौरव्यस्य महात्मनः ॥
KK04-04-042-009a	बिन्दवश्चात्र सौवर्णाः पृष्ठे साधुनियोजिताः ।
KK04-04-042-009c	विश्रुतं भीमसेनस्य जातरूपग्रहं दृढम् ॥
KK04-04-042-010a	सहस्रगोधाः सौवर्णा द्वीपिनश्च चतुर्दश ।
KK04-04-042-010c	ऋषभा यत्र सौवर्णाः पृष्ठे तिष्ठन्ति शृङ्गिणः ॥
KK04-04-042-011a	येन भीमोऽजयत्कृत्स्नां दिशं प्राचीं परन्तपः ।
KK04-04-042-011c	पृष्ठे विभक्ताः शोभन्ते कुशाग्निप्रतिदीपिताः ॥
KK04-04-042-012a	पूजितं सुरमर्त्येषु प्रथितं धनुरुत्तमम् ।
KK04-04-042-012c	तालप्रमाणं भीमस्य रत्नरुक्मविभूषितम् ॥
KK04-04-042-013a	दुरानमं महद्दीर्घं सुरूपं दुष्प्रधर्षणम् ।
KK04-04-042-013c	बर्हिणश्चात्र सौवर्णाः शतचन्द्रकभूषणाः ॥
KK04-04-042-014a	नकुलस्य धनुस्त्वेतन्माद्रीपुत्रस्य धीमतः ।
KK04-04-042-014c	एतेन सदृशं चित्रं धनुरेतद्यवीयसः ।
KK04-04-042-014e	हारिद्रवर्णं राज्ञस्तु कौरव्यस्य महात्मनः ॥
KK04-04-042-015a	विपाठा भीमसेनस्य गिरीणामपि दारणाः ।
KK04-04-042-015c	सुप्रभाः सुमहाकायास्तीक्ष्णाग्राः सुतरां दृढाः ।
KK04-04-042-015e	भीमेन प्रहिता ह्येते वारणानां निवारणाः ॥
KK04-04-042-016a	सुवर्णदण्डरुचिराः कालदण्डोपमाः शुभाः ।
KK04-04-042-016c	नकुलस्य शरा ह्येते वज्राशनिसमप्रभाः ॥
KK04-04-042-017a	यांश्च त्वं पृच्छसे दीप्तान्समधारान्समाहितान् ।
KK04-04-042-017c	वराहकर्णास्तीक्ष्णाग्राः सहदेवस्य ते शराः ॥
KK04-04-042-018a	यस्त्वयं सायको दीर्घो गव्ये कोशे च दंशितः ।
KK04-04-042-018c	पार्थस्यायं महाघोरः सर्वभारसहो महान् ॥
KK04-04-042-019a	यस्त्वयं निर्मलः खड्गो द्वीपिचर्मणि दंशितः ।
KK04-04-042-019c	राज्ञो युधिष्ठिरस्यायं कुन्तीपुत्रस्य धीमतः ।
KK04-04-042-020a	वैयाघ्रकोशो भीमस्य पञ्चशार्दूललक्षणः ।
KK04-04-042-020c	वारणानां सुदृप्तानां शिक्षितः स्कन्धशातने ॥
KK04-04-042-021a	नीलोत्पलसवर्णाभः खड्गः पार्थस्य धीमतः ।
KK04-04-042-021c	मृगेन्द्रचर्मपिहितस्तीक्ष्णधारः सुनिर्मलः ॥
KK04-04-042-022a	दर्शनीयः सुतीक्ष्णाग्रः कुन्तीपुत्रस्य धीमतः ।
KK04-04-042-022c	अर्जुनस्यैष निस्त्रिंशः परसैन्याग्रदूषणः ॥
KK04-04-042-023a	यस्त्वयं पार्षते कोशे निक्षिप्तो रुचिरत्सरुः ।
KK04-04-042-023c	नकुलस्यैष निस्त्रिंशो वैश्वानरसमप्रभः ॥
KK04-04-042-024a	यस्त्वयं पिङ्गलः खड्गश्चित्रो मणिमयत्सरुः ।
KK04-04-042-024c	सहदेवस्य खड्गोऽयं भारसाहोऽतिदंशितः ।
KK04-04-042-024e	भीमस्यायं महादण्डः सर्वामित्रविनाशनः ॥
KK04-04-042-025	वैशम्पायन उवाच 
KK04-04-042-025a	भेदतो ह्यर्जुनस्तूर्णं कथयामास तत्त्वतः ।
KK04-04-042-025c	आयुधानि कलापांश्च निस्त्रिंशांश्चातुलप्रभान् ॥ ॥

इति श्रीमन्महाभारते विराटपर्वणि गोग्रहणपर्वणि द्विचत्वारिंशोऽध्यायः ॥ 42 ॥
