अध्यायः 053

इन्द्रेण सुदर्शननामनि कामगामिनि प्रासादे देवगणसमारोपणपूर्वकमर्जुनकुरुरणावलोकनाय गगनाङ्कणावतरणम् ॥ 1 ॥
KK04-04-053-001	वैशम्पायन उवाच 
KK04-04-053-001a	ततः सुदर्शनं नाम प्रासादं हरिवाहनः ।
KK04-04-053-001c	सर्वान्देवान्समारोप्य प्रययौ यत्र पाण्डवः ॥
KK04-04-053-002a	स्थूणाराजिसहस्रं तु यत्र मध्ये प्रतिष्ठितम् ।
KK04-04-053-002c	तत्र सूर्यपथेऽतिष्ठद्विमला महती सभा ॥
KK04-04-053-003a	आदित्या वसवो रुद्रा अश्विनौ च मरुद्गणाः ।
KK04-04-053-003c	तत्र श्वेतानि चक्राणि काञ्चनस्फाटिकानि च ॥
KK04-04-053-004a	तथा चित्राणि छत्राणि दिव्यरूपाणि भारत ।
KK04-04-053-004c	मणिरत्नविचित्राणि नानारूपाणि भागशः ।
KK04-04-053-004e	आकाशे सह दृश्यन्ते भानुमन्ति शुभानि च ॥
KK04-04-053-005a	अग्नेरिन्द्रस्य सोमस्य यमस्य वरुणस्य च ।
KK04-04-053-005c	तथा धातुर्विधातुश्च मित्रस्य धनदस्य च ।
KK04-04-053-005e	रुद्रस्य विष्णोः सवितुस्त्रिदशानां तथैव च ॥
KK04-04-053-006a	काञ्चनानि च दामानि विविधाश्चोत्तमस्रजः ।
KK04-04-053-006c	दिव्यपुष्पाभिसंवीतास्तत्र चित्राणि भेजिरे ॥
KK04-04-053-007a	तस्मिंस्तु राजन्प्रासादे दिव्यरत्नविभूषिते ।
KK04-04-053-007c	दिव्यगन्धसमायुक्ताः स्रजो दिव्याश्चकाशिरे ॥
KK04-04-053-008a	दिव्यश्च वायुः प्रववौ गन्धमादाय सर्वशः ।
KK04-04-053-008c	ऋतवः पुष्पमादाय समतिष्ठन्त भारत ॥
KK04-04-053-009a	प्रजानां पतयः सप्त सप्त चैव महर्षयः ।
KK04-04-053-009c	तत्र देवर्षयश्चैव देवराजं दिवौकसः ।
KK04-04-053-009e	इन्द्रेण सहिताः सर्वे त्रिदशाश्च व्यवस्थिताः ॥
KK04-04-053-010a	न पङ्को न रजस्तत्र प्रविवेश कथञ्चन ।
KK04-04-053-010c	आदित्यश्च विरूक्षोत्र नातिवेलमिवातपत् ॥
KK04-04-053-011a	दिव्यगन्धं समादाय वायुस्तत्राभिगच्छति ।
KK04-04-053-011c	आकाशं च दिशः सर्वा दर्शनीयमदृश्यत ॥
KK04-04-053-012a	तत्र देवाः समारुह्य तं दिव्यं सर्वतःप्रभम् ।
KK04-04-053-012c	अम्बरे विमलेऽतिष्ठन्प्रासादं कामगामिनम् ॥
KK04-04-053-013a	तत्र राजर्षयश्चैव समारुह्य दिवौकसः ।
KK04-04-053-013c	श्वेतो राजा वसुमनास्तथा भद्रः प्रदर्शनः ॥
KK04-04-053-014a	नृगो ययातिर्नहुषो मान्धाता भरतः कुरुः ।
KK04-04-053-014c	अष्टकश्च शिबिश्चोभौ स च राजा पुरूरवाः ॥
KK04-04-053-015a	डम्भोद्भवः कार्तवीर्यो ह्यर्जुनः सगरस्तथा ।
KK04-04-053-015c	दिलीपः केरलः पूरुः शर्यातिः सोमकस्तदा ॥
KK04-04-053-016a	हरिश्चन्द्रश्च तेजस्वी रघुर्दशरथस्तथा ।
KK04-04-053-016c	भगीरथश्च राजर्षिः सर्वे च जनमेजय ॥
KK04-04-053-017a	पाण्डुश्चैव महाराजश्चामरव्यजनोज्ज्वलः ।
KK04-04-053-017c	छत्रेण ध्रियमाणेन राजसूयश्रिया वृतः ॥
KK04-04-053-018a	एते चान्ये च बहवः पुण्यशीलाः शुचिव्रताः ।
KK04-04-053-018c	कीर्तिमन्तो महावीर्यास्तत्रैवासन्दिवि स्थिताः ॥
KK04-04-053-019a	गणाश्चाप्सरसां सर्वे गन्धर्वाश्चापि सर्वशः ।
KK04-04-053-019c	दैत्यराक्षसयक्षाश्च सुपर्णाः पन्नगास्तथा ॥
KK04-04-053-020a	वासवप्रमुखाः सर्वे देवाश्च सगणेश्वराः ।
KK04-04-053-020c	आसंस्तत्र समारूढाः सङ्ग्रामं तं दिदृक्षवः ॥
KK04-04-053-021a	इत्यम्बरे व्यवस्थाय प्रासादस्था दिवौकसः ।
KK04-04-053-021c	एकस्य च बहूनां च युद्धं द्रष्टुं व्यवस्थिताः ॥

इति श्रीमन्महाभारते विराटपर्वणि गोग्रहणपर्वणि त्रिपञ्चाशोऽध्यायः ॥ 53 ॥
