अध्यायः 056

अर्जुनेनोत्तरम् प्रति द्रोणकर्णादिरथानामसाधारणध्वजचिह्नप्रदर्शनपूर्वकं तत्तन्नामनिर्देशेन तत्तत्पराक्रमवर्णनम् ॥ 1 ॥
KK04-04-056-001	वैशम्पायन उवाच 
KK04-04-056-001a	ततस्त्रीणि सहस्राणि रथानां च धनुष्मताम् ।
KK04-04-056-001c	घोराणि कुरुवीराणां पर्यकीर्यन्त भारत ॥
KK04-04-056-002a	कर्णो रथसहस्रेण प्रत्यगृह्णाद्धनञ्जयम् ।
KK04-04-056-002c	भीष्मः शान्तनवो धीमान्सहस्रेण पुरस्कृतः ॥
KK04-04-056-003a	तथा रथसहस्रेण भ्रातृभिः परिवारितः ।
KK04-04-056-003c	पश्चाद्दुर्योधनोऽतिष्ठद्यशसा च श्रिया ज्वलन् ॥
KK04-04-056-004a	अतिष्ठन्नवकाशेषु पादाताः सह वाजिभिः ।
KK04-04-056-004c	भीमरूपाश्च मातङ्गास्तोमराङ्कुशचोदिताः ॥
KK04-04-056-005a	तानि दृष्ट्वा ह्यनीकानि विततानि महात्मनाम् ।
KK04-04-056-005c	वैराटिमुत्तरं तं तु प्रत्यभाषत पाण्डवः ॥
KK04-04-056-006a	जाम्बूनदमयी वेदी ध्वजाग्रे यस्य दृश्यते ।
KK04-04-056-006c	शोणाश्चाश्वा रथे युक्ता द्रोण एष प्रकाशते ॥
KK04-04-056-007a	आचार्यो निपुणो धीमान्ब्रह्मविच्छूरसत्तमः ।
KK04-04-056-007c	आहवे चाप्रतिद्वन्द्वो दूरपाती महारथः ॥
KK04-04-056-008a	सुप्रसन्नो महावीरः कुरुष्वैनं प्रदक्षिणम् ।
KK04-04-056-008c	अत्रैव चाविरोधेन एष धर्मः सनातनः ॥
KK04-04-056-009a	यदि मे प्रहरेद्द्रोणः शरीरे मे प्रहृष्यतः ।
KK04-04-056-009c	ततोऽस्मिन्प्रहरिष्यामि नान्यथा बुद्धिरस्ति मे ॥
KK04-04-056-010a	भारताचार्यमुख्येन ब्राह्मणेन महात्मना ।
KK04-04-056-010c	तेन मे युध्यमानस्य मन्दं वाहय सारथे ॥
KK04-04-056-011a	ध्वजाग्रे सिंहलाङ्गूलो दिक्षु सर्वासु शोभते ।
KK04-04-056-011c	भारताचार्यपुत्रस्तु सोऽश्वत्थामा विराजते ॥
KK04-04-056-012a	ध्वजाग्रं दृश्यते यत्र बालसूर्यसमप्रभम् ।
KK04-04-056-012c	दुर्जयः सर्वसैन्यानां देवैरपि सवासवैः ।
KK04-04-056-012e	तेन मे युध्यमानस्य मन्दं वाहय सारथे ॥
KK04-04-056-013a	ध्वजाग्रे गोवृषो यस्य काञ्चनोऽभिविराजते ।
KK04-04-056-013c	आचार्यवरमुख्यस्तु कृप एष महारथः ॥
KK04-04-056-014a	द्रोणेन च समो वीर्ये पितुर्मे परमः सखा ।
KK04-04-056-014c	तेन मे युध्यमानस्य मन्दं वाहय सारथे ॥
KK04-04-056-015a	यस्य काञ्चनकम्बूभिर्हस्तिकक्ष्यापरिष्कृतः ।
KK04-04-056-015c	ध्वजः प्रकाशते दूराद्रथे विद्युद्गणोपमः ॥
KK04-04-056-016a	एष वैकर्तनः कर्णः प्रतिमानं धनुष्मताम् ।
KK04-04-056-016c	दृढवैरी सदाऽस्माकं नित्यं कटुकभाषणः ॥
KK04-04-056-017a	यस्याश्रयबलादेव धार्तराष्ट्रः ससौबलः ।
KK04-04-056-017c	अस्मान्निरस्य राज्याच्च पुनरद्यापि योत्स्यति ॥
KK04-04-056-018a	एष वै स्पर्धते नित्यं मया सह सुदुर्जयः ।
KK04-04-056-018c	जामदग्न्यस्य रामस्य शिष्यो ह्येष महारथः ॥
KK04-04-056-019a	सर्वास्त्रकुशलः कर्णः सर्वशस्त्रभृतांवरः ।
KK04-04-056-019c	युद्धेऽप्रतिमवीर्यश्च दृढवेधी पराक्रमी ॥
KK04-04-056-020a	अद्याहं युद्धमेतेन करिष्ये सूतबन्धुना ।
KK04-04-056-020c	द्रष्टा त्वमावयोर्युद्धं बलिवासवयोरिव ॥
KK04-04-056-021a	महारथेन शूरेण सूतपुत्रेण धन्विना ।
KK04-04-056-021c	तेन मे युध्यमानस्य शीघ्रं वाहय सारथे ॥
KK04-04-056-022a	यस्य चैव रथोपस्थे नागो मणिमयो ध्वजः ।
KK04-04-056-022c	एष दुर्योधनस्तत्र कौरवो यशसा वृतः ॥
KK04-04-056-023a	लब्धलक्षो दृढं वेधी लघुहस्तः प्रतापवान् ।
KK04-04-056-023c	तेन मे युध्यमानस्य शीघ्रं वाहय सारथे ॥
KK04-04-056-024a	यस्तु श्वेतावदातेन पञ्चतालेन केतुना ।
KK04-04-056-024c	वैडूर्यमयदण्डेन तालवृक्षेण राजते ॥
KK04-04-056-025a	हस्तावापी बृहद्धन्वा सेनां तिष्ठति हर्षयन् ।
KK04-04-056-025c	रामेण जामदग्न्येन द्वैरथेनाजितः पुरा ॥
KK04-04-056-026a	शीघ्रश्च लघुवेधी च लघुहस्तः प्रतापवान् ।
KK04-04-056-026c	एष शान्तनवो भीष्मः सर्वेषां नः पितामहः ॥
KK04-04-056-027a	ककुदः सर्वसैन्यानां सर्वशस्त्रभृतांवरः ।
KK04-04-056-027c	जयश्रियाऽवबद्धस्तु सुयोधनवशानुगः ।
KK04-04-056-027e	पश्चादेष प्रयातव्यो न मे विघ्नकरो भवेत् ॥
KK04-04-056-028a	इत्येतांस्त्वरितः पार्थः कथयित्वा तु चोत्तरे ।
KK04-04-056-028c	रूपतश्चिह्नतश्चैव युद्धाय त्वरते पुनः ॥ ॥

इति श्रीमन्महाभारते विराटपर्वणि गोग्रहणपर्वणि षट्पञ्चाशोऽध्यायः ॥ 56 ॥

4-56-9 शरीरे प्रहरिष्यतः इति नान्यथा युद्धमस्ति मे इति च. ध. पाठः ॥ 9 ॥
