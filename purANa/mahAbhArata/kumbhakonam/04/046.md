अध्यायः 046

द्रोणेनार्जुनशङ्खनादादिना तस्यार्जुनत्वनिर्धारणेन दुर्योधनम् प्रति तन्निवेदनपूर्वकं दुर्निमित्तप्रदर्शनम् ॥ 1 ॥
KK04-04-046-001	वैशम्पायन उवाच 
KK04-04-046-001a	भारद्वाजस्ततो द्रोणः सर्वशस्त्रभृतांवरः ।
KK04-04-046-001c	राजानं चाह सम्प्रेक्ष्य दुर्योधनमरिन्दमः ॥
KK04-04-046-002a	यथा रथस्य निर्घोषो यथा शङ्ख उदीर्यते ।
KK04-04-046-002c	कम्पते च यथा भूमिर्नैषोन्यः सव्यसाचिनः ॥
KK04-04-046-003a	औत्पातिकमिदं राजन्निमित्तं भवतीह नः ।
KK04-04-046-003c	न हि पश्यामि विजयं सैन्येऽस्माकं परन्तप ॥
KK04-04-046-004a	शस्त्राणि न प्रकाशन्ते न प्रहृष्यन्ति वाहनाः ।
KK04-04-046-004c	अग्नयश्च न भासन्ते सुसमिद्धा न शोभनाः ॥
KK04-04-046-005a	प्रत्यादित्यं च नः सर्वे मृगा घोरा नदन्ति च ।
KK04-04-046-005c	शकुनाश्चापसव्याश्च वेदयन्ति महाभयम् ॥
KK04-04-046-006a	गोमायुरेष सैन्यानां रुदन्मध्येन धावति ।
KK04-04-046-006c	चाषा नदन्ति चाकाशे वेदयन्तो महद्भयम् ॥
KK04-04-046-007ac	भवतां चैव रोमाणि प्रहृष्टानीव लक्षये ॥
KK04-04-046-008a	अनुष्णाङ्गाश्च संस्विन्ना जृम्भन्ते चाप्यभीक्ष्णशः ।
KK04-04-046-008c	विष्कम्भन्ति च मातङ्गा मुञ्चन्त्यश्रूणि वाजिनः ।
KK04-04-046-008e	सदा मूत्रं पुरीषं च उत्सृजन्ति पुनः पुनः ॥
KK04-04-046-009a	लोहितार्द्रा च पृथिवी दिशः सर्वाः प्रधूमिताः ।
KK04-04-046-009c	न च सूर्यः प्रतपति महद्वेदयते भयम् ॥
KK04-04-046-010a	हस्तिनश्चापि वित्रस्ता योधाश्चापि वितत्रसुः ।
KK04-04-046-010c	पराभूता च वः सेना न कश्चिद्योद्धुमिच्छति ॥
KK04-04-046-011a	विषण्णमुखभूयिष्ठाः सर्वे योधा विचेतसः ।
KK04-04-046-011c	दिशं ते दक्षिणां सर्वे विप्रेक्षन्ते पुनः पुनः ॥
KK04-04-046-012a	मृगाश्च पक्षिणश्चैव सव्यमेव पतन्ति नः ।
KK04-04-046-012c	वादित्रोद्घुष्टघोषाश्च न च गाढं स्वनन्ति च ।
KK04-04-046-012e	ध्वजाग्रेषु निलीयन्ते वायसास्तन्न शोभनम् ॥
KK04-04-046-013a	यथा मेघस्य निनदो गम्भीरस्तूर्णमायतः ।
KK04-04-046-013c	श्रूयते रथनिर्घोषो नायमन्यो धनञ्जयात् ॥
KK04-04-046-014a	अश्वानां स्वनतां शब्दो वहतां पाकशासनिम् ।
KK04-04-046-014c	वानरस्य रथे दिव्यो निस्वनः श्रूयते महान् ॥
KK04-04-046-015a	शङ्खशब्देन पार्थस्य कर्णौ मे बधिरीकृतौ ।
KK04-04-046-015c	सर्वसैन्यं च वित्रस्तं नायमन्यो धनञ्जयात् ॥
KK04-04-046-016a	राजानमग्रतः कृत्वा दुर्योधनमरिन्दमम् ।
KK04-04-046-016c	गाः प्रस्थाप्य च तिष्ठामो व्यूढानीकाः प्रहारिणः ।
KK04-04-046-016e	प्रविभज्य त्रिधा सेनां समुच्छ्रित्य ध्वजानपि ॥
KK04-04-046-017a	शितैर्बाणैः प्रताप्येमां चमूमेष धनञ्जयः ।
KK04-04-046-017c	मूर्ध्नि सर्वनरेन्द्राणां वामपादं करिष्यति ॥
KK04-04-046-018a	न ह्येष शक्यो बीभत्सुर्जेतुं देवासुरैरपि ।
KK04-04-046-018c	दिक्षु गुल्मा निवेश्यन्तां यत्ता योत्स्यामहेऽर्जुनम् ॥ ॥

इति श्रीमन्महाभारते विराटपर्वणि गोग्रहणपर्वणि षट्चत्वारिंशोऽध्यायः ॥ 46 ॥
