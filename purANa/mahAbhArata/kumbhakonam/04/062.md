अध्यायः 062

रणाय भीष्मार्जुनयोः समागमे देवैस्तयोः प्रशंसनम् ॥ 1 ॥
KK04-04-062-001	वैशम्पायन उवाच 
KK04-04-062-001a	एवं विद्राव्य तत्सैन्यं पार्थो भीष्ममुपाद्रवत् ।
KK04-04-062-001c	त्रस्तेषु सर्वसैन्येषु कौरव्यस्य महात्मनः ॥
KK04-04-062-002a	बाणान्धनुषि सन्धाय चतुरः पाकशासनिः ।
KK04-04-062-002c	भीष्मं च प्राहिणोद्भीतस्तं द्वाभ्यामभ्यवादयत् ॥
KK04-04-062-003a	तस्य कर्णान्तिकं गत्वा द्वावब्रूतां च कौशलम् ।
KK04-04-062-003c	सोऽप्याशीरवदद्भीष्मः कौन्तेयो जयतामिति ॥
KK04-04-062-004a	नरसिंहमुपायान्तं जिगीषन्तं परान्रणे ।
KK04-04-062-004c	वृषसेनोऽभ्ययात्तूर्णं योद्धुकामो धनञ्जयम् ॥
KK04-04-062-005a	वैकर्तनात्मजो वीरः सङ्ग्रामे लोकविश्रुतः ।
KK04-04-062-005c	शौर्यवीर्यादिभिः कर्णाद्बिम्बाद्विम्ब इवोद्धृतः ॥
KK04-04-062-006a	आत्मना युध्यतस्तस्य वृषसेनस्य पाण्डवः ।
KK04-04-062-006c	मुहूर्तं तस्य तद्दृष्ट्वा हस्तलाघवपौरुषे ।
KK04-04-062-006e	तुतोष च ततः पार्थो वृषसेनपराक्रमम् ॥
KK04-04-062-007a	तस्य पार्थस्तदा क्षिप्रं क्षुरधारेण कार्मुकम् ।
KK04-04-062-007c	न्यकृन्यद्गृध्रपत्रेण जाम्बूनदपरिष्कृतम् ॥
KK04-04-062-008a	अथैनं पञ्चभिर्भूयः प्रत्यविध्यत्स्तनान्तरे ।
KK04-04-062-008c	स पार्थबाणाभिहतो रथात्प्रस्कन्द्य दुद्रुवे ॥
KK04-04-062-009a	दुःशासनो विकर्णश्च शकुनिश्च विविंशतिः ।
KK04-04-062-009c	आयान्तं भीमधन्वानं पर्यकीर्यन्त पाण्डवम् ॥
KK04-04-062-010a	तेषां पार्थो रणे क्रुद्धः शरैः सन्नतपर्वभिः ।
KK04-04-062-010c	युगं ध्वजं शरासं च चिच्छेद तरसा रणे ॥
KK04-04-062-011a	ते निकृत्तध्वजाः सर्वे छिन्नकार्मुकवेष्टनाः ।
KK04-04-062-011c	रणमध्यादपययुः पार्थबाणाभिपीडिताः ॥
KK04-04-062-012a	ततः प्रहस्य बीभत्सुर्वैराटिमिदमब्रवीत् ।
KK04-04-062-012c	एतं मे प्रापयेदानीं तालं सौवर्णमुच्छ्रितम् ॥
KK04-04-062-013a	मेघमध्ये यथा विद्युदुज्ज्वलन्ती पुनः पुनः ।
KK04-04-062-013c	असौ शान्तनवो भीष्मस्तत्र याहि परन्तप ॥
KK04-04-062-014a	अस्त्राणि तस्य दिव्यानि दर्शयिष्यामि संयुगे ।
KK04-04-062-014c	घोररूपाणि चित्राणि लघूनि च गुरूणि च ॥
KK04-04-062-015a	अस्माकं पोषको नित्यमाबाल्यान्मत्स्यभूमिप ।
KK04-04-062-015c	श्रेयस्कामी सदाऽस्माकं योगक्षेमकरः सदा ॥
KK04-04-062-016a	तस्याङ्के विर्धितो बाल्ये तद्योत्स्येऽनेन साम्प्रतम् ।
KK04-04-062-016c	अस्माकं धार्तराष्ट्राणां शमकामो दिवानिशम् ॥
KK04-04-062-017	वैशम्पायन उवाच 
KK04-04-062-017a	तस्य तद्वचनं श्रुत्वा वैराटिः पार्थसारथिः ।
KK04-04-062-017c	वाहयच्चोदितस्तेन रथं भीष्मरथं प्रति ॥
KK04-04-062-018a	तं रथं चोदितं दृष्ट्वा फल्गुनस्य रथोत्तमम् ।
KK04-04-062-018c	वायुनेव महामेघं सहसाऽभिसमीरितम् ।
KK04-04-062-018e	तं प्रत्ययाच्च गाङ्गेयो रथेनादित्यवर्चसा ॥
KK04-04-062-019a	आयान्तमर्जुनं दृष्ट्वा भीष्मः परपुरञ्जयः ।
KK04-04-062-019c	प्रत्युज्जगाम युद्धार्थी महर्षभमिवर्षभः ॥
KK04-04-062-020a	तथा हि गुप्त एतेषां दुराधर्षः पितामहः ।
KK04-04-062-020c	हन्यमानेषु योधेषु धनञ्जयमुपाद्रवत् ॥
KK04-04-062-021a	प्रगृह्य कार्मुकश्रेष्ठं जातरूपपरिष्कृतम् ।
KK04-04-062-021c	शरानादाय तीक्ष्णाग्रान्मर्मदेहप्रमाथिनः ॥
KK04-04-062-022a	पाण्डुरेणातपत्रेण ध्रियमाणेन मूर्धनि ।
KK04-04-062-022c	शुशुभे स नरव्याघ्रो गिरिः सूर्योत्तरे यथा ॥
KK04-04-062-023a	प्राध्माप्य शङ्खं गाङ्गेयो धार्तराष्ट्रान्प्रहर्षयन् ।
KK04-04-062-023c	प्रदक्षिणमुपावृत्य बीभत्सुं प्रत्यवारयत् ॥
KK04-04-062-024a	तमवेक्ष्य समायान्तं कौन्तेयः परवीरहा ।
KK04-04-062-024c	प्रत्यगृह्णादमेयात्मा प्रियातिथिमिवागतम् ।
KK04-04-062-024e	देवदत्तं महाशङ्खं प्रदध्मौ युधि वीर्यवान् ॥
KK04-04-062-025a	तौ शङ्खनादावत्यर्थं भीष्मपाण्डवयोस्तदा ।
KK04-04-062-025c	नादयामासतुर्द्यां च खं च भूमिं च सर्वशः ॥
KK04-04-062-026a	अन्तरिक्षे च जल्पन्ति सर्वे देवाः सवासवाः ।
KK04-04-062-026c	यदर्जुनः कुरून्सर्वान्प्राकृन्तच्छस्त्रतेजसा ॥
KK04-04-062-027a	कुरुश्रेष्ठाविमौ वीरौ रणे भीष्मधनञ्जयौ ।
KK04-04-062-027c	सर्वास्त्रकुशलौ वीरावप्रमत्तौ रणे सदा ॥
KK04-04-062-028a	उभौ देवमनुष्येषु विश्रुतौ स्वपराक्रमैः ।
KK04-04-062-028c	उभौ परमसंरब्धावुभौ दीप्तधनुर्धरौ ॥
KK04-04-062-029a	समागतौ नरव्याघ्रौ व्याघ्राविव तरस्विनौ ।
KK04-04-062-029c	उभौ सदृशकर्माणौ सूर्यस्याग्नेश्च भारत ॥
KK04-04-062-030a	वासुदेवस्य सदृशौ कार्तवीर्यसमावुभौ ।
KK04-04-062-030c	उभौ विश्रुतकर्माणावुभौ शूरौ महाबलौ ।
KK04-04-062-030e	सर्वास्त्रविदुषां श्रेष्ठौ सर्वशस्त्रभृतां वरौ ॥
KK04-04-062-031a	अग्नेरिन्द्रस्य सोमस्य यमस्य वरुणस्य च ।
KK04-04-062-031c	अनयोः सदृशं वीर्यं मित्रस्य वरुणस्य च ॥
KK04-04-062-032a	को वा कुन्तीसुतं युद्धे द्वैरथेनोपयास्यति ।
KK04-04-062-032c	ऋते शान्तनवादन्यः क्षत्रियो भुवि विद्यते ॥
KK04-04-062-033a	इति सम्पूजयामासुर्भीष्मं दृष्ट्वाऽर्जुनं गतम् ।
KK04-04-062-033c	तं रणे सम्प्रहृष्यन्तं दृष्ट्वा देवाः सवासवाः ॥
KK04-04-062-034a	अथ बहुविधतूर्यशङ्खघोषैर्विविधरवैः सह सिंहनादमिश्रैः ।
KK04-04-062-034c	कुरुवृषभमपूजयत्कुरूणां बलममराधिपसैन्यसप्रभं तत् ॥ ॥

इति श्रीमन्महाभारते विराटपर्वणि गोग्रहणपर्वणि द्विषष्टितमोऽध्यायः ॥
