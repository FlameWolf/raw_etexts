अध्यायः 027

भ्रातृवधामर्षितैरुपकीचकैः पाञ्चाल्याः कीचकेन सह चरमविमानसमारोपणेन श्मशानप्रापणम् ॥ 1 ॥ द्रौपदीसमाक्रन्दनिनदश्रवणात्पितृवनमुपागतवता भीमेनोपकीचकानाम् पञ्चाधिकशतस्य पञ्चताप्रापणम् ॥ 2 ॥ भीमेन द्रौपद्याः पतिव्रतोपाख्यानकथनात्समाश्वासनेन स्वावासप्रेषणपूर्वकम् महानसप्रवेशः ॥ 3 ॥
KK04-03-027-001	वैशम्पायन उवाच 
KK04-03-027-001a	तत्काले तु समागम्य सर्वे तत्रास्य बान्धवाः ।
KK04-03-027-001c	रुरुदुः कीचकं दृष्ट्वा परिवार्योपतस्थिरे ॥ 
KK04-03-027-002a	सर्वे संहृष्टरोमाणः सन्त्रस्ताः प्रेक्ष्य कीचकम् ।
KK04-03-027-002c	तथा सम्भुग्नसर्वाङ्गं कूर्मं स्थल इवोद्धृतम् ॥ 
KK04-03-027-003a	पोथितं भीमसेनेन महेन्द्रेणेव दानवम् ।
KK04-03-027-003c	कीचकं बलसम्मत्तं दुर्धर्षं येन केन चित् ॥
KK04-03-027-004a	गन्धर्वेण हतं श्रुत्वा कीचकं पुरुषर्षभम् ।
KK04-03-027-004c	संस्कारयितुमिच्छन्तो बहिर्नेतुं प्रचक्रमुः ॥
KK04-03-027-005a	अपश्यन्नथ ते कृष्णां सूतपुत्राः समागताः ।
KK04-03-027-005c	अदूरादनवद्याङ्गीं स्तम्भमालिङ्ग्य तिष्ठतीम् ॥
KK04-03-027-006a	समागतेषु सूतेषु तानुवाचोपकीचकः ।
KK04-03-027-006c	हसन्निव तदाऽमर्षान्निर्दहन्निव चक्षुषा ॥ 
KK04-03-027-007a	हन्यतां शीघ्रमसती यत्कृते कीचको हतः ।
KK04-03-027-007c	अथवा नैव हन्तव्या दह्यतां कामिना सह ॥ 
KK04-03-027-008a	मृतस्यापि प्रियं कार्यं सूतपुत्रस्य सर्वथा ।
KK04-03-027-008c	इयं हि दुष्टचरिता मम भ्रातुरमित्रिणी ॥ 
KK04-03-027-009a	यत्कृते मरणं प्राप्तो नेयं जीवितुमर्हति ।
KK04-03-027-009c	सहेयं दह्यतां सूता आमन्त्र्य च जनाधिपम् ।
KK04-03-027-009e	हतस्यापि हि गन्धर्वैः कीचकस्य प्रियं भवेत् ॥
KK04-03-027-010	वैशम्पायन उवाच 
KK04-03-027-010a	ततो विराटमासाद्य सूताः प्राञ्जलयोऽब्रुवन् ।
KK04-03-027-010c	कीचकोऽयं हतः शेते गन्धर्वैः कामरूपिभिः ॥ 
KK04-03-027-011a	सैरन्ध्र्या घातितो रात्रौ तं दहेम सहानया ।
KK04-03-027-011c	मानिताः स्मस्त्वया वीर तदनुज्ञातुमर्हसि ॥ 
KK04-03-027-012a	पराक्रमं तु सूतानां ज्ञात्वा राजाऽन्वमन्यत ।
KK04-03-027-012c	सैरन्ध्र्याः सूतपुत्रेण सह दाहं नराधिपः ॥ 
KK04-03-027-013a	ततस्ते समनुज्ञाताः सर्वे तत्रास्य बान्धवाः ।
KK04-03-027-013c	रुरुदुः कीचकं दृष्ट्वा परिवार्याभितः स्थिताः ॥ 
KK04-03-027-014a	आरोप्य कृष्णां सह कीचकेन निबध्य केशेषु च पादयोश्च ।
KK04-03-027-014c	ते चापि सूता वचनैरवोचन्नुद्दिश्य चैनामभिवीक्ष्य कृष्णाम् ॥ 
KK04-03-027-015a	यस्याः कृतेऽयं निहतो महात्मा तस्माद्धि सा कीचकमार्गमेतु ।
KK04-03-027-015c	अवार्यसत्वेन च कीचकेन गतासुना सुन्दरी स्वर्गलोकम् ॥
KK04-03-027-016a	सा तेन कृष्णा शयने निबद्धा यशस्विनी चैव मनस्विनी च ।
KK04-03-027-016c	अनार्यसत्त्वेन महार्यसत्त्वा गतासुना सा प्ररुरोद कृष्णा ।
KK04-03-027-016e	विलम्बमाना विवशा हि दुष्टैस्तत्रैव पर्यङ्कवरे शुभाङ्गी ॥ 
KK04-03-027-017a	ह्रियमाणाऽथ सुश्रोणी सूतपुत्रैरनिन्दिता ।
KK04-03-027-017c	प्राक्रोशन्नाथमिच्छन्ती कृष्णा नाथवती सती ॥ 
KK04-03-027-018a	मृतेन सह बद्धाङ्गी निराशा जीविते तदा ।
KK04-03-027-018c	श्मशानाभिमुखं नीता करेणुरिव रौति सा ॥ 
KK04-03-027-019	द्रौपद्युवाच 
KK04-03-027-019a	जयो जयेशो विजयो जयत्सेनो जयद्बलः ।
KK04-03-027-019c	ते मे वाचं विजानन्तु सूतपुत्रा नयन्ति माम् ॥ 
KK04-03-027-020a	येषां दुन्दुभिनिर्घोषो ज्याघोषः श्रूयते महान् ।
KK04-03-027-020c	ते मे वाचं विजानन्तु सूतपुत्रा नयन्ति माम् ॥ 
KK04-03-027-021a	येषां ज्यातलनिर्घोषो विस्फूर्जितमिवाशनेः ।
KK04-03-027-021c	अश्रूयत महान्युद्धे भीमघोपस्तरस्विनाम् ॥ 
KK04-03-027-022a	रथघोषश्च बलवान्गन्धर्वाणां तरस्विनाम् ।
KK04-03-027-022c	ते मे वाचं विजानन्तु सूतपुत्रा नयन्ति माम् ॥ 
KK04-03-027-023a	येषां वीर्यमतुल्यं तु शक्रस्येव बलं यशः ।
KK04-03-027-023c	राजसिंहा इवाग्र्यास्ते मां जानन्तु सुदुःखिताम् ॥ 
KK04-03-027-024a	इत्यस्याः कृपणा वाचः कृष्णायाः परिदेविताः ।
KK04-03-027-024c	श्रुत्वैवाभ्युत्थितो भीमः शयनादविचारयन् ॥ 
KK04-03-027-025	भीम उवाच 
KK04-03-027-025a	अहं सैरन्ध्रि ते वाचः शृणोमि तव भाषिताः ।
KK04-03-027-025c	तस्मात्ते सूतपुत्रेभ्यो न भयं जातु विद्यते ॥ 
KK04-03-027-026	वैशम्पायन उवाच 
KK04-03-027-026ac	इत्युक्त्वा स महाबाहुर्विजजृम्भे जिघांसया ॥ 
KK04-03-027-027a	ततः स व्यायतं बद्ध्वा वस्त्रं विपरिवेष्ट्य च ।
KK04-03-027-027c	अद्वारेणाभ्यवस्कन्द्य निर्जगाम बहिस्तदा ॥ 
KK04-03-027-028a	स लङ्घयित्वा प्राकारमारुह्य तरसा द्रुमम् ।
KK04-03-027-028c	श्मशानाभिमुखः प्रायाद्यत्र ते कीचका गताः ॥
KK04-03-027-029a	स लङ्घयित्वा प्राकारं निःसृत्य च पुरोत्तमात् ।
KK04-03-027-029c	जवेनोत्पतितो भीमः सूतानामग्रतस्तदा ॥ 
KK04-03-027-030a	चितासमीपं गत्वा स तत्रापश्यन्महाबलः ।
KK04-03-027-030c	तालमात्रं महास्कन्धमूर्ध्वशुष्कं वनस्पतिम् ॥ 
KK04-03-027-031a	तं नागवदुपक्रम्य बाहुभ्यां परिरभ्य च ।
KK04-03-027-031c	वृक्षमुत्पाटयामास भीमो भीमपराक्रमः ॥ 
KK04-03-027-032ac	ततो वृक्षं दशव्यामं निष्पत्रमकरोत्तदा ॥
KK04-03-027-033a	तं महाकायमुद्यम्य भ्रामयित्वा च वेगितः ।
KK04-03-027-033c	प्रगृह्याभ्यपतत्सूतान्दण्डपाणिरिवान्तकः ॥ 
KK04-03-027-034a	ऊरुवेगेन तस्याथ न्यग्रोधाश्वत्थकिंशुकाः ।
KK04-03-027-034c	भूमौ निपतिता वृक्षाः सभग्नास्तत्र शेरते ॥ 
KK04-03-027-035a	तं सिंहमिव सङ्क्रुद्धं दृष्ट्वा गन्धर्वमागतम् ।
KK04-03-027-035c	वित्रेसुश्च तदा सूता विपादभयपीडिताः ॥ 
KK04-03-027-036a	तमन्तकमिव क्रुद्धं गन्धर्वभयशङ्किताः ।
KK04-03-027-036c	दिधक्षन्तस्तथा ज्येष्ठं भ्रातरं चोपकीचकाः ।
KK04-03-027-036e	परस्परमथोचुस्ते विषादभयमोहिताः ॥ 
KK04-03-027-037a	गन्धर्वो बलवानेति क्रुद्ध उद्यम्य पादपम् ।
KK04-03-027-037c	प्रबुद्धाः सुमहाभागा गन्धर्वाः सूर्यवर्चसः ।
KK04-03-027-037e	सैरन्ध्री मुच्यतां शीघ्रं भयं नो महदागतम् ॥ 
KK04-03-027-038	वैशम्पायन उवाच 
KK04-03-027-038a	ते दृष्ट्वाऽथ समाविद्धं भीमसेनेन पादपम् ।
KK04-03-027-038c	विमुच्य द्रौपदीं त्रस्ताः प्राद्रवन्नगरं प्रति ॥ 
KK04-03-027-039a	द्रवतस्तांश्च सम्प्रेक्ष्य स वज्री दानवानिव ।
KK04-03-027-039c	अथ भीमः समुत्पत्य द्रवतां पुरतोऽभवत् ॥
KK04-03-027-040ac	ते तं दृष्ट्वा भयोद्विग्ना निश्चेष्टाः समवस्थिताः ॥
KK04-03-027-041a	दृष्ट्वा ताञ्शतसङ्ख्याकान्स वज्री दानवानिव ।
KK04-03-027-041c	एकेनैव प्रहारेण दश सप्त च विंशतिम् ।
KK04-03-027-041e	अष्टादश च पञ्चाशज्जघान स वृकोदरः ॥
KK04-03-027-042a	शतं पञ्चाधिकं भीमः प्राहिणोद्यमसादनम् ।
KK04-03-027-042c	वृक्षेणैकेन राजेन्द्र प्रभञ्जनसुतो बली ।
KK04-03-027-042e	वायुवेगसमः श्रीमान्सर्वान्सूतानशेषतः ॥ 
KK04-03-027-043a	तान्निहत्य महाबाहुर्भीमसेनो महाबलः ।
KK04-03-027-043c	आश्वासयत्तदा कृष्णां प्रतिमुच्य च बन्धनात् ॥
KK04-03-027-044a	उवाच श्लक्ष्णया वाचा पाञ्चालीं भरतर्षभः ।
KK04-03-027-044c	अश्रुपूर्णमुखीं भीतामुद्धरन्स वृकोदरः ॥
KK04-03-027-045a	मा खिदस्त्वं याज्ञसेनि पातिव्रत्यव्रते स्थिता ।
KK04-03-027-045c	पातिव्रत्ये स्थिता नारी व्रतं रक्षेत्सदाऽत्मनः ॥
KK04-03-027-046a	पुरा स्त्री देवरातस्य पतिप्रीता शिरोमणिः ।
KK04-03-027-046c	कदाचिद्भर्तृरूपेण रक्षसाऽपहृता सती ॥ 
KK04-03-027-047a	कस्यचित्सरसस्तीरे तां निवेश्य स राक्षसः ।
KK04-03-027-047c	तद्भर्तृरूपं सन्त्यज्य रक्षो भूत्वा सुदारुणम् ॥
KK04-03-027-048a	साम्ना दानेन भेदेन सा यदा नान्वमन्यत ।
KK04-03-027-048c	तदा तां पातयित्वा स मैथुनायोपचक्रमे ॥ 
KK04-03-027-049a	ततः सा धैर्यमास्थाय विवरं न ददौ तदा ।
KK04-03-027-049c	ततः स खड्गमुत्कृष्य भीषयामास तां सतीम् ॥
KK04-03-027-050a	साऽपि त्यक्तभया साध्वी प्राणत्यागे सुनिश्चिता ।
KK04-03-027-050c	प्रतिज्ञामकरोत्कृष्णे पातिव्रत्यपरायणा ॥
KK04-03-027-051a	आराधितो यदि मया भर्ता मे दैवतं महत् ।
KK04-03-027-051c	कर्मणा मनसा वाचा गुरवस्तोषिता मया ।
KK04-03-027-051e	तेन सत्येन योनिर्मे भवत्वद्य शिला दृढा ॥
KK04-03-027-052a	एवं तया प्रतिज्ञाते तद्योनिः सा शिलाऽभवत् ।
KK04-03-027-052c	अन्तरा नाभिजान्वोर्यत्तत्सर्वं च शिलाऽभवत् ॥
KK04-03-027-053ac	ततः स खड्गमुद्धृत्य वेगेनास्याः शिरोऽहरत् ॥
KK04-03-027-054a	जया नाम सखी साऽभूत्पार्वत्या नखमांसवत् ।
KK04-03-027-054c	तस्मात्पतिव्रतायाश्च दुःखमल्पं सुखं बहु ॥ ]
KK04-03-027-055a	एवं ते भीरु वध्यन्ते ये त्वां हिंसन्ति मानवाः ।
KK04-03-027-055c	गच्छ त्वं नगरं कृष्णे न भयं विद्यते तव ॥ 
KK04-03-027-056a	अन्येन त्वं पथा शीघ्रं सुदेष्णाया निवेशनम् ।
KK04-03-027-056c	अन्येनाहं गमिष्यामि विराटस्य महानसम् ।
KK04-03-027-056e	यथा नौ नावबुध्येरन्रात्रावेवं व्यवस्थितौ ॥ 
KK04-03-027-057	वैशम्पायन उवाच 
KK04-03-027-057c	साऽगच्छन्नगरं कृष्णा भीमेनाश्वासिता सती ॥
KK04-03-027-058a	कृतकृत्या सुदेष्णाया भवनं शुभलक्षणा ।
KK04-03-027-058c	शचीव नहुषे शप्ते प्रविवेश त्रिविष्टपम् ॥
KK04-03-027-059a	भीमोऽप्यमितवीर्यस्तु बलवानरिमर्दनः ।
KK04-03-027-059c	सर्वांस्तान्कीचकांस्तत्र हत्वा धर्मात्मजानुजः ॥
KK04-03-027-060a	निःशेषं कीचकान्हत्वा रामो रात्रिचरानिव ।
KK04-03-027-060c	जितशत्रुरदीनात्मा प्रविवेश पुरं ततः ॥ 
KK04-03-027-061a	पञ्चाधिकं शतं तत्र निहतं तेन भारत ।
KK04-03-027-061c	महावनमिव छिन्नं शिश्ये विगलितद्रुमम् ॥ 
KK04-03-027-062a	एवं ते निहता राजञ्शतं पञ्चोपकीचकाः ।
KK04-03-027-062c	स च सेनापतिः सूत इत्येतत्सूतषट्शतम् ॥
KK04-03-027-063a	न गन्धर्वभयाकिञ्चिद्वक्तुं कीचकबान्धवाः ।
KK04-03-027-063c	अशक्नुवन्तस्तां तत्र भयादप्यभिवीक्षितुम् ॥ 
KK04-03-027-064a	विराटनगरे चापि सर्वे मात्स्याः समागताः ।
KK04-03-027-064c	काल्यं पञ्चशतं चैतानपश्यन्सारथीन्हतान् ॥ 
KK04-03-027-065a	तद्दृष्ट्वा महदाश्चर्यं नरा नार्यश्च नागराः ।
KK04-03-027-065c	विस्मयं परमं गत्वा नोचुः किञ्चन भारत ॥ ॥

इति श्रीमन्महाभारते विराटपर्वणि कीचकवधपर्वणि सप्तविंशोऽध्यायः ॥ 27 ॥

4-27-45 *इमे 10 श्लोकाः घo पुस्तक एव दृश्यन्ते ॥ 4-27-63 तां द्रौपदीमभिवीक्षितुमपि अशक्नुवन्तः कीचकबान्धवाः ताम् प्रति किञ्चिद्वक्तुं नाशक्नुवन्नित्यध्याहारेण योजना ॥ 63 ॥
