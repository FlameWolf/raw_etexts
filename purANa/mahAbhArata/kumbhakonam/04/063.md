अध्यायः 063

अर्जुनेन भीष्मपराजयः ॥ 1 ॥
KK04-04-063-001	वैशम्पायन उवाच 
KK04-04-063-001a	ततो भीष्मः शरानष्टौ ध्वजे पार्थस्य वीर्यवान् ।
KK04-04-063-001c	समार्पयन्महावेगाज्ज्वलतः पन्नगानिव ॥
KK04-04-063-002a	ते ध्वजं पाण्डुपुत्रस्य समासाद्य पतत्रिणः ।
KK04-04-063-002c	ध्वजस्थं कपिमाजघ्नुः ध्वजाग्रनिलयांश्च तान् ॥
KK04-04-063-003a	सारथिं च हयांश्चास्य विव्याध दशभिः शरैः ।
KK04-04-063-003c	उरस्यताडयत्पार्थं त्रिभिरेवायसैः शरैः ॥
KK04-04-063-004a	ततोऽर्जुनः शरैस्तीक्ष्णैर्विद्ध्वा कुरुपितामहम् ।
KK04-04-063-004c	ध्वजं च सारथिं चापि विव्याध दशभिः शरैः ॥
KK04-04-063-005a	तद्युद्धमभवद्घोरं रोमहर्षणमद्भुतम् ।
KK04-04-063-005c	भीष्मस्य सह पार्थेन बलिवासवयोरिव ॥
KK04-04-063-006a	सन्ततं शरजालाभिराकाशं समपद्यत ।
KK04-04-063-006c	अम्बुदैरिव धाराभिस्तयोः कार्मुकनिःसृतैः ॥
KK04-04-063-007a	भल्लैर्भल्लाः समाहत्य कुरुपाण्डवयो रणे ।
KK04-04-063-007c	अन्तरिक्षे व्यराजन्त खद्योताः प्रावृषीव हि ॥
KK04-04-063-008a	अग्निचक्रोपमं घोरं मण्डलीकृतमाहवे ।
KK04-04-063-008c	गाण्डीवमभवज्जिष्णोः सव्यं दक्षिणमस्यतः ॥
KK04-04-063-009a	पर्वतं वारिधाराभिश्छादयन्निव तोयदः ।
KK04-04-063-009c	अर्जुनश्छादयद्भीष्मं शरवर्षैरनेकशः ॥
KK04-04-063-010a	तां समुद्रमिवोद्धूतां शरवृष्टिं समुद्यताम् ।
KK04-04-063-010c	व्यधमत्सायकैर्भीष्मः सोर्जुनं च न्यवारयत् ॥
KK04-04-063-011a	ततस्तानि विसृष्टानि शरजालानि सङ्घशः ।
KK04-04-063-011c	आहतानि व्यशीर्यन्त अर्जुनस्य रथं प्रति ॥
KK04-04-063-012a	ततः कनकपुङ्खाग्रैः शितैः सन्नतपर्वभिः ।
KK04-04-063-012c	पतद्भिः खगवाजैश्च द्यौरासीत्संवृता शरैः ॥
KK04-04-063-013a	ततः प्रासृजदुग्राणि शरजालानि पाण्डवः ।
KK04-04-063-013c	तावन्ति शरजालानि भीष्मः पार्थाय प्राहिणोत् ॥
KK04-04-063-014a	साश्वं ससूतं सरथं स पार्थं समाचिनोद्भारतो वत्सदन्तैः ।
KK04-04-063-014c	प्रच्छादयामास दिशश्च सर्वा नभश्च बाणैस्तपनीयपुङ्खैः ॥
KK04-04-063-015a	ततो देवर्षिगन्धर्वाः साधुसाध्वित्यपूजयन् ।
KK04-04-063-015c	दुष्करं कृतवान्भीष्मो यदर्जुनमवारयत् ॥
KK04-04-063-016a	बलवानर्जुनो दक्षः क्षिप्रकारी च पाण्डवः ।
KK04-04-063-016c	कोऽन्यः समर्थः पार्थस्य वेगं धारयितुं रणे ॥
KK04-04-063-017a	ऋते शान्तनवाद्भीष्मात्कृष्णाद्वा देवकीसुतात् ।
KK04-04-063-017c	आचार्यवरमुख्याद्वा भारद्वाजान्महाबलात् ॥
KK04-04-063-018a	अस्त्रैरस्त्राणि संवार्य क्रीडतः पुरुषोत्तमौ ।
KK04-04-063-018c	चक्षूंषि सर्वभूतानां मोदयन्तौ महाबलौ ॥
KK04-04-063-019a	प्राजापत्यं तथैवैन्द्रमाग्नेयं च सुदारुणम् ।
KK04-04-063-019c	कौबेरं वारुणं चैव याम्यं वायव्यमेव च ।
KK04-04-063-019e	प्रयुञ्जानौ महात्मानौ समरे तौ विरेजतुः ॥
KK04-04-063-020a	विस्मितान्यथ भूतानि तौ दृष्ट्वा संयुगे तदा ।
KK04-04-063-020c	साधु पार्थ महाबाहो साधु भीष्मेति चाब्रुवन् ॥
KK04-04-063-021a	नैतदन्यो मनुष्येषु प्रदर्शयितुमाहवे ।
KK04-04-063-021c	महास्त्राणां सम्प्रयोगं समरे भीष्मपार्थयोः ॥
KK04-04-063-022ac	एवं सर्वास्त्रविदुषोरस्त्रयुद्धमवर्तत ॥
KK04-04-063-023a	अथ जिष्णुरुदावृत्य शितधारेण कार्मुकम् ।
KK04-04-063-023c	न्यकृन्तद्गृध्रपत्रेण शातकुम्भपरिष्कृतम् ॥
KK04-04-063-024a	निमेषान्तरमात्रेण भीष्मोऽन्यत्कार्मुकं रणे ।
KK04-04-063-024c	समादाय नरव्याघ्रः सज्यं चक्रे महाबलः ॥
KK04-04-063-025a	शरांश्च सुबहून्क्रुद्धो मुमोचाशु धनञ्जये ।
KK04-04-063-025c	अर्जुनोपि शरांस्तीक्ष्णान्भीष्माय निशितान्बहून् ।
KK04-04-063-025e	चिक्षेप च महातेजास्तथा भीष्मश्च पाण्डवे ॥
KK04-04-063-026a	तयोर्दिव्यास्त्रविदुषोरस्यतोरनिशं शरान् ।
KK04-04-063-026c	न विशेषस्तदा राजन्दृश्यते सुमहात्मनोः ॥
KK04-04-063-027a	अथावृणोद्दश दिशः शरैरतिरथस्तदा ।
KK04-04-063-027c	किरीटमाली कौन्तेयः शूरं शान्तनवं तथा ॥
KK04-04-063-028a	अतीव पाण्डवो भीष्मं भीष्मश्चातीव पाण्डवम् ।
KK04-04-063-028c	बभूव तत्र सङ्घेऽस्मिन्लोके राजंस्तदद्भुतम् ॥
KK04-04-063-029a	पाण्डवेन हताः शूरा भीष्मस्य रथरक्षिणः ।
KK04-04-063-029c	शेरते स्म महाबाहो कौन्तेयस्याभितो रथम् ॥
KK04-04-063-030a	ततो गाण्डीवनिर्मुक्ता निरमित्रं चिकीर्षवः ।
KK04-04-063-030c	असक्ताः पुङ्खसंसक्ताः श्वेतवाहनपत्रिणः ॥
KK04-04-063-031a	निष्पतन्तो रथात्तस्य धौता हैरण्यवाससः ।
KK04-04-063-031c	आकाशे प्रत्यदृश्यन्त हंसानामिव पङ्क्तयः ॥
KK04-04-063-032a	तस्य तद्दिव्यमस्त्रं हि प्रगाढं चित्रमस्यतः ।
KK04-04-063-032c	प्रेक्षन्ते स्मान्तरिक्षस्थाः सर्वे देवाः सवासवाः ॥
KK04-04-063-033a	तं दृष्ट्वा परमप्रीतो गन्धर्वश्चित्रमद्भुतम् ।
KK04-04-063-033c	शशंस देवराजाय चित्रसेनः प्रतापवान् ॥
KK04-04-063-034a	पश्येमानरिनिर्दारान्संसक्तानिव गच्छतः ।
KK04-04-063-034c	चित्ररूपमिदं जिष्णोर्दिव्यमस्त्रमुदीर्यतः ॥
KK04-04-063-035a	नेदं मनुष्याः श्रद्दध्युर्न हीदं तेषु विद्यते ।
KK04-04-063-035c	सौराणां च महास्त्राणां विचित्रोऽयं समागमः ॥
KK04-04-063-036a	मध्यन्दिनगतं सूर्यं प्रतपन्तमिवाम्बरे ।
KK04-04-063-036c	न शक्नुवन्ति सैन्यानि पाण्डवं प्रसमीक्षितुम् ॥
KK04-04-063-037a	उभौ विश्रुतकर्माणावुभौ शूरौ महीक्षिताम् ।
KK04-04-063-037c	उभौ विचित्रकर्माणावुभौ युधि दुरासदौ ॥
KK04-04-063-038a	इत्युक्तो देवराजस्तु पार्थभीष्मसमागमम् ।
KK04-04-063-038c	पूजयामास दिव्येन पुष्पवर्षेण भारत ॥ 
KK04-04-063-039a	[अश्वत्थामा ततोऽभ्येत्य द्रुतं कर्णमभाषत ।
KK04-04-063-039c	अहमेको हनिष्यामि समेतान्सर्वपाण्डवान् ॥
KK04-04-063-040a	इति कर्म समक्षं मे सभामध्ये त्वयोदितम् ।
KK04-04-063-040c	न तु तत्कृतमेकस्माद्भीतो धावसि सूतज ॥
KK04-04-063-041a	वैचित्रवीर्यजाः सर्वे त्वामाश्रित्य पृथासुतान् ।
KK04-04-063-041c	जेतुमिच्छन्ति सङ्ग्रामे भवान्युध्यस्व फल्गुनम् ॥
KK04-04-063-042a	अश्वत्थामोदितं वाक्यं श्रुत्वा दुर्योधनस्तदा ।
KK04-04-063-042c	प्रत्युवाच रुषा द्रौणिं कर्णप्रियचिकीर्षया ॥
KK04-04-063-043a	मा मानभङ्गं विप्रेन्द्र कुरु विश्रुतकर्मणः ।
KK04-04-063-043c	मानभङ्गेन राज्ञां तु बलहानिर्भविष्यति ॥
KK04-04-063-044a	शूरा वदन्ति सङ्ग्रामे वाचा कर्माणि कुर्वते ।
KK04-04-063-044c	पराक्रमन्ति सङ्ग्रामे स्वस्य वीर्यानुसारतः ॥
KK04-04-063-045a	तस्मात्तं नार्हति भवान्गर्हितुं शूरसम्मतम् ।
KK04-04-063-045c	राज्ञैवमुक्तः स द्रौणिर्गतरोषोऽभवत्तदा ॥]
KK04-04-063-046a	ततो भीष्मः शान्तनवो बाणान्पार्श्वे समार्पयत् ।
KK04-04-063-046c	अस्यतः प्रतिसन्धाय विवृतं सव्यसाचिनः
KK04-04-063-047a	ततः प्रसह्य बीभत्सुः पृथुधारेण कार्मुकम् ।
KK04-04-063-047c	न्यकृन्तद्गृध्रपत्रेण भीष्मस्यामिततेजसः ॥
KK04-04-063-048a	अथैनं दशभिः पश्चात्प्रत्यविध्यत्स्तनान्तरे ।
KK04-04-063-048c	यतमानं पराक्रान्तं कुन्तीपुत्रो धनञ्जयः ॥
KK04-04-063-049a	स पीडितो महाबाहुर्गृहीत्वा रथकूबरम् ।
KK04-04-063-049c	गाङ्गेयो युधि दुर्धर्षस्तस्थौ दीप इवातुरः ॥
KK04-04-063-050a	तं विसञ्ज्ञमपोवाह संयन्ता रथवाजिनाम् ।
KK04-04-063-050c	उपदेशमनुस्मृत्य रक्षमाणो महारथम् ॥
KK04-04-063-051a	पराक्रमे च शौर्ये च वीर्ये सत्त्वे बले रणे ।
KK04-04-063-051c	शस्त्रास्त्रेषु च सर्वेषु लाघवे दूरपातने ॥
KK04-04-063-052a	यस्य नास्ति समो लोके पितृदत्तवरश्च यः ।
KK04-04-063-052c	जितश्रमो जितारातिर्निस्तन्द्रिः खेदवर्जितः ।
KK04-04-063-052e	यः स्वेच्छामरणः शूरः पितृशुश्रूषणे रतः ॥
KK04-04-063-053a	दुर्योधनहितार्थाय युद्ध्वा पार्थेन सङ्गरे ।
KK04-04-063-053c	पृथासुतहितार्थाय पराजित इवाभवत् ॥ ॥

इति श्रीमन्महाभारते विराटपर्वणि गोग्रहणपर्वणि त्रिषष्टितमोऽध्यायः ॥
