अध्यायः 076

उत्तरेण विराटम् प्रति युधिष्ठिरादिकृतोपकारस्मारणपूर्वकमुत्तरायाः प्रदानेन तत्प्रसादनचोदना ॥ 1 ॥ युधिष्ठिरेणोत्तरायाः पुरस्कारेण सप्रणामम् प्रसादयते विराटायाभयप्रदानम् ॥ 2 ॥
KK04-05-076-001	वैशम्पायन उवाच 
KK04-05-076-001a	विराटस्य वचः श्रुत्वा पार्थिवस्य महात्मनः ।
KK04-05-076-001c	उत्तरः प्रत्युवाचेदमभिपन्नो युधिष्ठिरे ॥
KK04-05-076-002a	प्रसादनं प्राप्तकालं पाण्डवस्याभिरोचये ।
KK04-05-076-002c	तेजस्वी बलवाञ्शूरो राजराजेश्वरः प्रभुः ॥
KK04-05-076-003a	उत्तरां च स्वसारं मे पार्थस्यामित्रकर्शन ।
KK04-05-076-003c	प्रणिपत्य प्रयच्छामस्ततः शिष्टा भवामहे ।
KK04-05-076-004a	वयं च सर्वे सामात्याः कुन्तीपुत्रं युधिष्ठिरम् ।
KK04-05-076-004c	प्रसाद्याभ्युपतिष्ठामो राजन्किं करवामहे ॥
KK04-05-076-005a	राजंस्त्वमसि सङ्ग्रामे गृहीतस्तेन मोक्षितः ।
KK04-05-076-005c	एतेषां बाहुवीर्येण गावश्च विजितास्त्वया ॥
KK04-05-076-006a	कुरवो निर्जिता यस्मात्सङ्ग्रामेऽमिततेजसः ।
KK04-05-076-006c	एष तत्सर्वमकरोत्कुन्तीपुत्रो युधिष्ठिरः ॥
KK04-05-076-007a	अर्च्याः पूज्याश्च मान्याश्च प्रत्युत्थेयाश्च पाण्डवाः ।
KK04-05-076-007c	अर्घार्हाश्चाभिवाद्याश्च प्राप्तकालं च मे मतम् ॥
KK04-05-076-008a	पूज्यतां पूजनीयाश्च महाभागाश्च पाण्डवाः ।
KK04-05-076-008c	न ह्येते कुपिता शेषं कुर्युराशीविषोपमाः ॥
KK04-05-076-009a	तस्माच्छीघ्रं प्रपद्येम कुन्तीपुत्रं युधिष्ठिरम् ।
KK04-05-076-009c	प्रसादयाम्यहं तत्र सह पार्थैर्महात्मभिः ॥
KK04-05-076-010a	उत्तरामग्रतः कृत्वा शिरःस्नातां कृताञ्जलिः ।
KK04-05-076-010c	जानाम्यहमिदं सर्वमेषां तु बलपौरुषम् ।
KK04-05-076-010e	कुले च जन्म महति फल्गुनस्य च विक्रमम् ॥
KK04-05-076-011	वैशम्पायन उवाच 
KK04-05-076-011a	उत्तरात्पाण्डवाञ्श्रुत्वा विराटो रिपुसूदनः ।
KK04-05-076-011c	उत्तरं चापि सम्प्रेक्ष्य प्राप्तकालमचिन्तयत् ॥
KK04-05-076-012a	ततो विराटः सामात्यः सहपुत्रः सबान्धवः ।
KK04-05-076-012c	उत्तरामग्रतः कृत्वा शिरःस्नातां कृताञ्जलिः ।
KK04-05-076-012e	भूमौ निपतितस्तूर्णं पाण्डवस्य समीपतः ॥
KK04-05-076-013	विराट उवाच 
KK04-05-076-013a	प्रसीदतु महाराजो धर्मपुत्रो युधिष्ठिरः ।
KK04-05-076-013c	प्रच्छन्नरूपवेषत्वान्नाग्निर्दृष्टस्तृणैर्वृतः ॥
KK04-05-076-014ac	शिरसाऽभिप्रपन्नोस्मि सपुत्रपरिचारकः ॥
KK04-05-076-014a	यदस्माभिरजानद्भिरधिक्षिप्तो महीपतिः ।
KK04-05-076-014c	अवमत्य कृतं सर्वमज्ञानात्प्राकृते यथा ।
KK04-05-076-014e	क्षन्तुमर्हसि तत्सर्वं धर्मज्ञो धर्मवत्सल ॥
KK04-05-076-015a	यदिदं मामकं राष्ट्रं पुरं राज्यं च पार्थिव ।
KK04-05-076-015c	सदण्डकोशं विसृजे तव वश्योस्मि पार्थिव ।
KK04-05-076-015e	वयं च सर्वे सामात्या भवन्तं शरणं गताः ॥
KK04-05-076-016	वैशम्पायन उवाच 
KK04-05-076-016a	तं धर्मराजः पतितं महीतले सबन्धुवर्गं प्रसमीक्ष्य पार्थिवम् ।
KK04-05-076-016c	उवाच वाक्यं परलोकदर्शनः प्रनष्टमन्युर्गतशोकमत्सरः ॥
KK04-05-076-017a	न ते भयं पार्थिव विद्यते मयि प्रतीतरूपोस्म्यनुचिन्त्य मानसम् ।
KK04-05-076-017c	एतत्त्वया सम्यगिहोपपादितं द्विजैरमात्यैः सदृशैश्च पण्डितैः ।
KK04-05-076-017e	इमां च कन्यां समलङ्कृतां भृशं समीक्ष्य तुष्टोस्मि नरेन्द्रसत्तम ॥
KK04-05-076-018a	क्षान्तमेतन्महाबाहो यन्मां वदसि पार्थिव ।
KK04-05-076-018c	न चैव किञ्चित्पश्यामि विकृतं ते नराधिप ॥
KK04-05-076-019	वैशम्पायन उवाच 
KK04-05-076-019a	ततो विराटः परमाभितुष्टः समेत्य राज्ञा समयं चकार ।
KK04-05-076-019c	राज्यं च सर्वं विससर्ज तस्मै सदण्डकोशं सपुरं महात्मा ॥ ॥

इति श्रीमन्महाभारते विराटपर्वणि वैवाहिकपर्वणि षट्सप्ततितमोऽध्यायः ॥

4-76-1 अभिपन्नोऽपराधं कृतवान् ॥ 1 ॥ 4-76-3 ततस्तुष्टा भवन्तु ते इति थ. पाठः ॥ 3 ॥
