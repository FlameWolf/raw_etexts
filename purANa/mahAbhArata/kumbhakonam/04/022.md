अध्यायः 022

कीचकं जिघांसन्त्या द्रौपद्या रात्रौ महानसमेत्य स्वपतो भीमस्य प्रबोधनम् ॥ 1 ॥ तथा कीचकमारणाभावे स्वप्राणविमोक्षणप्रतिज्ञानम् ॥ 2 ॥ तथा युधिष्ठिरादीन्प्रति प्रत्येकं नामनिर्देशपूर्वकमनुशोचनम् ॥ 3 ॥
KK04-03-022-001	वैशम्पायन उवाच 
KK04-03-022-001a	सा सूतपुत्राभिहता राजपुत्री सुदुःखिता ।
KK04-03-022-001c	वधं कृष्णा परीप्सन्ती सूतपुत्रस्य भामिनी ॥ 
KK04-03-022-002a	जगामावासमेवाथ तदा सा द्रुपदात्मजा ।
KK04-03-022-002c	कृत्वा शौचं यथान्यायं कृष्णा सा तनुमध्यमा ॥
KK04-03-022-003a	गात्राणि वाससी चैव प्रक्षाल्य सलिलेन सा ।
KK04-03-022-003c	चिन्तयामास रुदती तस्य दुःखस्य निर्णयम् ॥
KK04-03-022-004a	किं करोमि क्व गच्छामि कथं कार्यं भवेन्मम ।
KK04-03-022-004c	इत्येवं चिन्तयित्वा सा भीमं तं मनसाऽगमत् ।
KK04-03-022-004e	अन्यः कर्ता विना भीमान्न मेऽद्य मनसेप्सितम् ॥ 
KK04-03-022-005a	प्रादुर्भूते क्षणे रात्रौ विहाय शयनं स्वकम् ।
KK04-03-022-005c	दुःखेन महता युक्ता मानसेन मनस्विनी ।
KK04-03-022-005e	प्राद्रवन्नाथमिच्छन्ती तथा नाथवती सती ॥
KK04-03-022-006a	सा वै महानसं प्राप्य भीमसेनं शुचिस्मिता ।
KK04-03-022-006c	उपासर्पत पाञ्चाली वासितेव महागजम् ॥ 
KK04-03-022-007a	सर्वश्वेतेव माहेयी वने वृद्धा त्रिहायणी ।
KK04-03-022-007c	महर्षभं यथा सुप्तमर्थिनी वननिर्झरे ।
KK04-03-022-007e	सम्प्रसुप्तं तथा सिंहं मृगराजवधूरिव ॥ 
KK04-03-022-008a	अभिप्रसार्य बाहुभ्यां पतिं सुप्तं समाश्लिषत् ।
KK04-03-022-008c	सुजातं गोमतीतीरे सालं वल्लीव पुष्पिता ॥ 
KK04-03-022-009a	परिस्पृस्य च पाणिभ्यां पतिं सुप्तमबोधयत् ।
KK04-03-022-009c	श्रीरिवान्या महोत्साहं सुप्तं विष्णुमिवार्णवे ।
KK04-03-022-009e	क्षौमावदाते शयने शयानं वृषभेक्षणम् ॥ 
KK04-03-022-010a	यथा शची देवराजं रुद्राणी शङ्करं यथा ।
KK04-03-022-010c	ब्रह्माणमिव सावित्री देवसेना गुहं यथा ॥ 
KK04-03-022-011a	दिशागजसमाकारं गजं गजवधूरिव ।
KK04-03-022-011c	भीमं प्राबोधयत्कान्ता लक्ष्मीर्दामोदरं यथा ॥
KK04-03-022-012a	वीणेव मधुरालापा स्वरं गान्धारमाश्रिता ।
KK04-03-022-012c	अभ्यभाषत पाञ्चाली कौरवं पाण्डुनन्दनम् ॥ 
KK04-03-022-013a	उत्तिष्ठोत्तिष्ठ किं शेषे भीमसेन मृतो यथा ।
KK04-03-022-013c	न मृतः स हि पापीयान्भार्यामालम्ब्य जीवति ॥ 
KK04-03-022-014a	तस्मिञ्जीवति पापिष्ठे सेनावाहे मम द्विषि ।
KK04-03-022-014c	तत्कर्म कृतवत्यद्य कथं निद्रां निषेवसे ॥ 
KK04-03-022-015	वैशम्पायन उवाच 
KK04-03-022-015a	सुखसुप्तश्च तं शब्दं निशम्य स वृकोदरः ।
KK04-03-022-015c	संवेदितः कुरुश्रेष्ठः तोत्रैरिव महागजः ॥ 
KK04-03-022-016a	स वै विहाय शयनं यस्मिन्सुप्तः प्रबोधितः ।
KK04-03-022-016c	उदतिष्ठदमेयात्मा पर्यङ्के सोत्तरच्छदे ॥ 
KK04-03-022-017a	उपवेश्य च दुर्धर्षः पाञ्चालकुलवर्धनीम् ।
KK04-03-022-017c	अथाब्रवीद्राजपुत्रीं कौरव्यो महिषीं प्रियाम् ॥ 
KK04-03-022-018a	केनार्थेन च सम्प्राप्ता त्वरितेव ममान्तिकम् ।
KK04-03-022-018c	न ते प्रकृतिमान्वर्णः कृशा त्वमभिलक्ष्यसे ॥ 
KK04-03-022-019a	प्रकाशं यदि वा गुह्यं सर्वमाख्यातुमर्हसि ।
KK04-03-022-019c	आचक्ष्व त्वमशेषेण सर्वं विद्यामहं यथा ॥ 
KK04-03-022-020a	सुखं वा यदि वा दुःखं शुभं वा यदि वाऽशुभम् ।
KK04-03-022-020c	यद्यप्यसुकरं कर्म कृतमित्यवधारय ॥ 
KK04-03-022-021a	अहमेव हि ते कृष्णे विश्वास्यः सर्वकर्मसु ।
KK04-03-022-021c	अहमापत्सु चापि त्वां मोक्षयामि पुनः पुनः ॥
KK04-03-022-022a	शीघ्रमुक्त्वा यथाकामं यत्ते कार्यं विवक्षितम् ।
KK04-03-022-022c	गच्छ वै शयनायैव यावदन्यो न बुध्यते ॥ 
KK04-03-022-023	वैशम्पायन उवाच 
KK04-03-022-023a	सा लज्जमाना भीता च अधोमुखमुखी ततः ।
KK04-03-022-023c	नोवाच किञ्चिद्वचनं बाष्पदूषितलोचना ॥
KK04-03-022-024a	अथाब्रवीद्भीमपराक्रमो बली वृकोदरः पाण्डवमुख्यसम्मतः ।
KK04-03-022-024c	प्रब्रूहि किं ते करवाणि सुन्दरि प्रियं प्रिये वारणमत्तगामिनि ॥ 
KK04-03-022-025	द्रौपद्युवाच 
KK04-03-022-025a	अशोच्यता कुतस्तस्या यस्या भर्ता युधिष्ठिरः ।
KK04-03-022-025c	जानन्सर्वाणि दुःखानि किं मां भीमानुपृच्छसि ॥ 
KK04-03-022-026a	यन्मां दासीप्रवादेन प्रातिकामी तदाऽनयत् ।
KK04-03-022-026c	सभायां परिषन्मध्ये तन्मे मर्माणि कृन्तति ॥ 
KK04-03-022-027a	विकृष्टा हास्तिनपुरे सभायां राजसंसदि ।
KK04-03-022-027c	दुःशासनेन केशान्ते परामृष्टा रजस्वला ॥ 
KK04-03-022-028a	क्षत्रियैस्तत्र कर्णाद्यैर्दृष्टा दुर्योधनेन च ।
KK04-03-022-028c	श्वशुराभ्यां च भीष्मेण विदुरेण च धीमता ।
KK04-03-022-028e	द्रोणेन च महाबाहो कृपेण च परन्तप ॥ 
KK04-03-022-029a	साऽहं श्वशुरयोर्मध्ये भ्रातृमध्ये च पाण्डव ।
KK04-03-022-029c	केशे गृहीत्वा च सभां नीता जीवति वै त्वयि ॥ 
KK04-03-022-030a	विप्रमुक्ता ततश्चाहं वने राज्याद्वनं गता ।
KK04-03-022-030c	साऽहं वने दुर्वसतिं वसती त्वध्वकर्शिता ।
KK04-03-022-030e	जटासुरपरिक्लेशात्प्राप्तापि सुमहद्भयम् ॥ 
KK04-03-022-031a	पार्थिवस्य सुता नाम कानु जीवेत मादृशी ।
KK04-03-022-031c	अनुभूय भृशं दुःखमन्यत्र द्रौपदीं प्रभो ॥ 
KK04-03-022-032a	वनवासगता चाहं सैन्धवेन दुरात्मना ।
KK04-03-022-032c	परामृष्टा द्वितीयं च सोढुमुत्सहते तु का ॥ 
KK04-03-022-033a	पद्भ्यां पर्यचरं चाहं देशान्विषमसंस्थितान् ।
KK04-03-022-033c	दुर्गाञ्श्वापदसङ्कीर्णांस्त्वयि जीवति पाण्डवे ॥ 
KK04-03-022-034a	ततोऽहं द्वादशे वर्षे वन्यमूलफलाशना ।
KK04-03-022-034c	इदं पुरमनुप्राप्ता सुदेष्णापरिचारिका ।
KK04-03-022-034e	परस्त्रियमुपातिष्ठे सत्यधर्मपरायणा ॥ 
KK04-03-022-035a	गोशीर्षकं पद्मकं च हरिश्यामं च चन्दनम् ।
KK04-03-022-035c	नित्यं पिषे विराटस्य त्वयि जीवति पाण्डव ॥ 
KK04-03-022-036ac	साऽहं बहूनिः दुःखानि गणयामि न ते कृते ॥ 
KK04-03-022-037a	मत्स्यराजसमक्षं तु तस्य धूर्तस्य पश्यतः ।
KK04-03-022-037c	कीचकेन पदा स्पृष्टा का नु जीवेत मादृशी ॥ 
KK04-03-022-038a	एवं बहुविधैर्दुःखैः क्लिश्यमाना च पाण्डव ।
KK04-03-022-038c	न मां जानासि कौन्तेय किं फलं जीवितेन मे ॥ 
KK04-03-022-039a	द्रुपदस्य सुता चाहं धृष्टद्युम्नस्य चानुजा ।
KK04-03-022-039c	अग्निकुण्डात्समुद्भूता नोर्व्यां जातु चराम्यहम् ॥ 
KK04-03-022-040a	कीचकं चेन्न हन्यास्त्वं ग्रीवां बद्ध्वा जले म्रिये ।
KK04-03-022-040c	विषमालोड्य पास्यामि प्रवेक्ष्याम्यथवाऽनलम् ॥ 
KK04-03-022-041a	आत्मानं नाशयिष्यामि वृक्षमारुह्य वा पते ।
KK04-03-022-041c	शस्त्रेणाङ्गं च भेत्स्यामि किं फलं जीवितेन मे ॥ 
KK04-03-022-042a	योऽयं राज्ञो विराटस्य कीचको नाम भारत ।
KK04-03-022-042c	सेनानीः पुरुषव्याघ्र स्यालः परमदुर्मतिः ॥ 
KK04-03-022-043a	स मां सैरन्ध्रिवेषेण वसन्तीं राजवेश्मनि ।
KK04-03-022-043c	नित्यमेवाह दुष्टात्मा भार्या मम भवेति वै ॥
KK04-03-022-044a	तेनैवमुच्यमानाया वधार्हेणारिसूदन ।
KK04-03-022-044c	कालेनेव फलं पक्वं हृदयं मे विदीर्यते ॥
KK04-03-022-045a	शरणं भव कौन्तेय मा स्म गच्छे युधिष्ठिरम् ।
KK04-03-022-045c	निरुद्योगं निरामर्षं निर्वीर्यमरिमर्दन ॥
KK04-03-022-046ac	मा स्म सीमन्तिनी काचिज्जनयेत्पुत्रमीदृशम् ॥
KK04-03-022-047a	विजानामि तवामर्षं बलं वीर्यं च पाण्डव ।
KK04-03-022-047c	ततोऽहं परिदेवामि चाग्रतस्ते महाबल ॥ 
KK04-03-022-048a	यथा यूथपतिर्मत्तः कुञ्जरः षाष्टिहायनः ।
KK04-03-022-048c	भूमौ निपतितं बिल्वं पद्भ्यामाक्रम्य पीडयेत् ॥ 
KK04-03-022-049a	तथैव च शिरस्तस्य निपात्य धरणीतले ।
KK04-03-022-049c	वामेन पुरुषव्याघ्र मर्द पादेन पाण्डव ॥ 
KK04-03-022-050a	स चेदुद्यन्तमादित्यं प्रातरुत्थाय पश्यति ।
KK04-03-022-050c	कीचकः शर्वरीं व्युष्टां नाहं जीवितुमुत्सहे ॥
KK04-03-022-051a	शापितोसि मम प्राणैः सुकृतेनार्जुनस्य च ।
KK04-03-022-051c	युधिष्ठिरस्य पादाभ्यां यमयोर्जीवितेन च ।
KK04-03-022-051e	कीचकस्य वधं नाद्य प्रतिजानासि भारत ॥ 
KK04-03-022-052a	भ्रातरं च विगर्हस्व ज्येष्ठं दुर्द्यूतदेविनम् ।
KK04-03-022-052c	यस्यास्मि कर्मणा प्राप्ता दुःखमेतदनन्तकम् ॥ 
KK04-03-022-053a	येषां मुख्यतमो ज्येष्ठो भवेत्तु कुलपांसनः ।
KK04-03-022-053c	भ्रातरं परमन्वीयुस्तेऽपि शालीनबुद्धयः ॥ 
KK04-03-022-054a	को हि राज्यं परित्यज्य सपुत्रपशुबान्धवम् ।
KK04-03-022-054c	प्रव्रजेत महारण्यमजिनैः परिवारितः ॥ 
KK04-03-022-055a	यदि निष्कसहस्राणि यद्वाऽन्यत्सारवद्धनम् ।
KK04-03-022-055c	सायं प्रातरदेविष्यदपि संवत्सरायुतम् ॥ 
KK04-03-022-056a	रुक्मं हिरण्यं वासांसि यानं युग्यमजाविकम् ।
KK04-03-022-056c	अश्वाश्वतरसङ्घाश्च न जातु क्षयमाव्रजेत् ॥ 
KK04-03-022-057a	सोयं द्यूतप्रवादेन श्रियश्चैवावरोपितः ।
KK04-03-022-057c	तूष्णीमास्ते यथा मूढः स्वानि कर्माणि चिन्तयन् ॥
KK04-03-022-058a	पुरा दशसहस्राणि दन्तिनां वाजिनामपि ।
KK04-03-022-058c	यं यान्तमनुयान्ति स्म सोयं द्यूतेन जीवति ॥ 
KK04-03-022-059a	तथा शतसहस्राणि स्त्रीणाममिततेजसाम् ।
KK04-03-022-059c	उपासते स्म राजानमिन्द्रप्रस्थे युधिष्ठिरम् ॥ 
KK04-03-022-060a	शतं दासीसहस्राणां यस्य नित्यं महानसे ।
KK04-03-022-060c	पात्रहस्ता दिवारात्रमतिथीन्भोजयन्त्युत ॥ 
KK04-03-022-061a	एष निष्कसहस्राणि दत्त्वा प्रातर्दिनेदिने ।
KK04-03-022-061c	द्यूतजेन ह्यनर्थेन महता समुपावृतः ॥ 
KK04-03-022-062a	एनं सुस्वरसम्पन्ना बहवः सूतमागधाः ।
KK04-03-022-062c	सुप्तं प्रातरुपातिष्ठन्सुमृष्टमणिकुण्डलाः ॥
KK04-03-022-063a	[सहस्रं वालखिल्यानां सहस्रमुदवासिनाम् ।
KK04-03-022-063c	सहस्रमश्मकुट्टानां सहस्रं वायुभोजिनाम् ॥ 
KK04-03-022-064a	सहस्रं मुनिपत्नीनां सहस्रं ब्रह्मचारिणाम् ।
KK04-03-022-064c	सहस्रं मौनशीलानां सहस्रं गृहमेधिनाम् ॥ 
KK04-03-022-065a	हंसाः परमहंसाश्च योगिनश्च द्विजातयः ।
KK04-03-022-065c	कुटीरकाः परिव्राजो ये चान्ये वनचारिणः ॥ 
KK04-03-022-066a	संविभक्तात्मकाश्चैव बहवश्चोर्ध्वरेतसः ।
KK04-03-022-066c	चतुर्वेदविदो विप्राः शिक्षामीमांसपारगाः ।
KK04-03-022-066e	क्रमपाठाश्च ये विप्राः सामाध्यायनिकाश्च ये ॥ ]
KK04-03-022-067a	सहस्रमृषयो यस्य नित्यमासन्सभासदः ।
KK04-03-022-067c	तपःश्रुतोपसम्पन्नाः सर्वकामैरुपास्थिताः ॥
KK04-03-022-068a	अन्धान्वृद्धाननाथांस्तु सर्वराष्ट्रेषु दुःखितान् ।
KK04-03-022-068c	बिभर्त्यन्नार्थिनो नित्यमानृशंस्याद्युधिष्ठिरः ॥ 
KK04-03-022-069a	स एष निलयं प्राप्तो मत्स्यस्य परिचारकः ।
KK04-03-022-069c	सभायां विनतो राज्ञः कङ्को नाम युधिष्ठिरः ॥ 
KK04-03-022-070a	इन्द्रप्रस्थे निवसतः समये यस्य पार्थिवाः ।
KK04-03-022-070c	आसन्बलिकराः सर्वे सोन्येभ्यो भृतिमिच्छति ॥
KK04-03-022-071a	पार्थिवाः पृथिवीपाला यस्यासन्वशवर्तिनः ।
KK04-03-022-071c	स वशे विवशो राज्ञां परेषामद्य वर्तते ॥
KK04-03-022-072a	सम्प्राप्य पृथिवीं कृत्स्नां रश्मिवानिव तेजसा ।
KK04-03-022-072c	सोद्य राज्ञो विराटस्य सभास्तारो युधिष्ठिरः ॥ 
KK04-03-022-073a	यमुपासत राजानं सभायामृषिसत्तमाः ।
KK04-03-022-073c	तमुपासीनमद्यान्यं पश्य पाण्डव पाण्डवम् ॥ 
KK04-03-022-074a	अनवद्यं महाप्राज्ञं जीवितार्थेन संवृतम् ।
KK04-03-022-074c	दृष्ट्वा कस्य न दुःखं स्याद्धर्मराजं युधिष्ठिरम् ॥
KK04-03-022-075a	उपास्ते स्म सभायां यं कृत्स्नाऽपि च वसुन्धरा ।
KK04-03-022-075c	तमुपासीनमद्यान्यं पश्य भारत भारतम् ॥
KK04-03-022-076a	एवं बहुविधैर्दुःखैः पीड्यमानामनाथवत् ।
KK04-03-022-076c	शोकसागरमध्यस्थां किं मां भीम न पश्यसि ॥ 
KK04-03-022-077a	इदं तु मे दुःखतरं यत्त्वां वक्ष्यामि भारत ।
KK04-03-022-077c	न मेऽभ्यसूया कर्तव्या दुःखादेतद्ब्रवीम्यहम् ॥ 
KK04-03-022-078a	शार्दूलैर्महिषैर्नागैरगारे योत्स्यसे सदा ।
KK04-03-022-078c	कैकेय्याः प्रेक्षमाणायास्तदा मे कश्मलोऽभवत् ॥ 
KK04-03-022-079ac	हसन्त्यन्तःपुरे नार्यो मम चेष्टां निरीक्ष्य च ॥ 
KK04-03-022-080a	तत उत्थाय कैकेयी सर्वास्ताः प्रत्यभाषत ।
KK04-03-022-080c	प्रेक्ष्य मामनवद्याङ्गीं कश्मलाभिहतामिव ॥
KK04-03-022-081a	स्नेहात्संवासजादेव तदा वै चारुहासिनी ।
KK04-03-022-081c	युध्यमानं महावीर्यमिमं समनुशोचति ॥ 
KK04-03-022-082a	कल्याणरूपा सैरन्ध्री वललश्चापि सुन्दरः ।
KK04-03-022-082c	स्त्रीणां चित्तं हि दुर्ज्ञेयं युक्तरूपौ हि मे मतौ ॥ 
KK04-03-022-083a	सैरन्ध्री प्रियसंवासान्नित्यं करुणवादिनी ।
KK04-03-022-083c	अस्मिन्राजकुले चैतौ तुल्यकालनिवासिनौ ॥ 
KK04-03-022-084a	इति ब्रुवाणा वाक्यानि सा मां नित्यमजीजपत् ।
KK04-03-022-084c	क्रुध्यन्तीं मां च सम्प्रेक्ष्य पर्यशङ्कत मां त्वयि ॥ 
KK04-03-022-085a	तस्यां तथा ब्रुवन्त्यां तु भीमो भीमपराक्रमः ।
KK04-03-022-085c	नोवाच किञ्चिद्वचनं संरम्भाद्रक्तलोचनः ॥ 
KK04-03-022-086a	ज्ञात्वा तु रुषितं भीमं द्रौपदी पुनरब्रवीत् ।
KK04-03-022-086c	शोके यौधिष्ठिरे मग्ना नाहं जीवितुमुत्सहे ॥ 
KK04-03-022-087a	यस्तु देवान्मनुष्यांश्च सर्वानेकरथोऽजयत् ।
KK04-03-022-087c	सोयं राज्ञो विराटस्य कन्यानां नर्तको युवा ।
KK04-03-022-087e	आस्ते वेषप्रतिच्छन्नः कन्यानां परिचारकः ॥ 
KK04-03-022-088a	योऽतर्पयदमेयात्मा खाण्डवे जातवेदसम् ।
KK04-03-022-088c	सोऽन्तःपुरगतः पार्थः कूपेऽग्निरिव संवृतः ॥ 
KK04-03-022-089a	यस्माद्भयममित्राणां सदैव पुरुषर्षभात् ।
KK04-03-022-089c	स लोकपरिभूतेन वेषेणास्ते धनञ्जयः ॥
KK04-03-022-090a	यस्य ज्यातलनिर्घोषात्समकम्पन्त शत्रवः ।
KK04-03-022-090c	षण्डरूपं वहन्तं तं गीतं नृत्तावलम्बनम् ।
KK04-03-022-090e	कुर्वन्तमर्जुनं दृष्ट्वा न मे स्वास्थ्यं मनो व्रजेत् ॥ 
KK04-03-022-091ac	स्त्रियो गीतस्वरात्तस्य मुदिताः पर्युपासते ॥
KK04-03-022-092a	किरीटं सूर्यसङ्काशं यस्य मूर्धन्यशोभत ।
KK04-03-022-092c	वेणीविकृतकेशान्तः सोऽयमद्य धनञ्जयः ॥ 
KK04-03-022-093a	यस्मिन्नस्त्राणि दिव्यानि समस्तानि महात्मनि ।
KK04-03-022-093c	आधारः सर्वविद्यानां यो धारयति कुण्डले ॥
KK04-03-022-094a	यं वै राजसहस्राणि तेजसाऽप्रतिमं भुवि ।
KK04-03-022-094c	समरे नातिवर्तन्ते वेलामिव महोर्मयः ॥ 
KK04-03-022-095a	सोयं राज्ञो विराटस्य कन्यानां नर्तको युवा ।
KK04-03-022-095c	आस्ते वेषप्रतिच्छन्नः कन्यानां परिचारकः ॥
KK04-03-022-096a	यस्य स्म रथनिर्घोषात्समकम्पत मेदिनी ।
KK04-03-022-096c	सपर्वतवनाकाशा सहस्थावरजङ्गमा ॥ 
KK04-03-022-097a	यस्मिञ्जाते महेष्वासे कुन्त्याः प्रीतिरवर्धत ।
KK04-03-022-097c	न स शोचति मामद्य भीमसेन तवानुजः ॥ 
KK04-03-022-098a	विभूषितमलङ्कारैः कुण्डलैः परिपातुकैः ।
KK04-03-022-098c	कम्बुपाणिमथायान्तं दृष्ट्वा सीदति मे मनः ॥ 
KK04-03-022-099a	वेणीविकृतकेशान्तं भीमधन्वानमर्जुनम् ।
KK04-03-022-099c	कन्यापरिवृतं दृष्ट्वा शोकं गच्छति मे मनः ॥ 
KK04-03-022-100a	यदा ह्येनं परिवृतं कन्याभिर्देवरूपिणम् ।
KK04-03-022-100c	प्रच्छन्नमिव मातङ्गं परिपूर्णं करेणुभिः ॥
KK04-03-022-101a	मात्स्यं पार्थं च गायन्तं विराटं समुपस्थितम् ।
KK04-03-022-101c	पश्यामि तूर्यमध्यस्थं दृष्ट्वा मुह्यति मे मनः ॥ 
KK04-03-022-102a	नूनमार्या न जानाति कृच्छ्रं प्राप्तं धनञ्जयम् ।
KK04-03-022-102c	अजातशत्रुं कौरव्यं मग्नं द्युर्द्यूतदेविनम् ॥
KK04-03-022-103a	ऐन्द्रवारुणवायव्यब्रह्माग्नेयैः सवैष्णवैः ।
KK04-03-022-103c	अग्नीन्सन्तर्पयन्पार्थः सर्वशत्रुनिबर्हणः ।
KK04-03-022-103e	दिव्यैरस्त्रैरमेयात्मा सर्वांश्चैकरथोऽजयत् ॥ 
KK04-03-022-104a	कौबेरं वैष्णवं शैवमस्त्राण्यन्यानि भारत ।
KK04-03-022-104c	दर्शयन्नस्त्रवीर्यं च वासुदेवसहायवान् ॥
KK04-03-022-105a	दिव्यं गान्धर्वमस्त्रं च वायव्यमथ वैष्णवम् ।
KK04-03-022-105c	ब्राह्मं पाशुपतं चैव स्थूणाकर्णं च दर्शयन् ॥ 
KK04-03-022-106a	पौलोमान्कालकेयांश्च इन्द्रशत्रून्महाबलान् ।
KK04-03-022-106c	निवातकवचैः सार्धं घोरानेकरथोऽजयत् ।
KK04-03-022-106e	सोन्तःपुरगतः पार्थः कूपेऽग्निरिव संवृतः ॥ 
KK04-03-022-107a	यो वै महातपः कुर्वन्महाबलपराक्रमः ।
KK04-03-022-107c	युद्धेन तोषयामास शङ्करं शूलपाणिनम् ॥
KK04-03-022-108a	कन्यापुरगतं दृष्ट्वा गोष्ठेष्विव महावृषम् ।
KK04-03-022-108c	स्त्रीवेषविकृतं पार्थं कुन्तीं गच्छति मे मनः ॥ 
KK04-03-022-109a	यः स्त्रीभिर्नित्यसम्पन्नो रूपेणास्त्रेण मेधया ।
KK04-03-022-109c	सोऽश्वबन्धो विराटस्य पश्य कालस्य पर्ययम् ॥ 
KK04-03-022-110a	राजकन्याश्च वेश्याश्च विशां दुहितरश्च याः ।
KK04-03-022-110c	सर्वाः सारयुता नार्यो दामग्रन्थिवशं गताः ।
KK04-03-022-110e	प्रेष्यकर्मणि तं दृष्ट्वा शोचामि विलपामि च ॥ 
KK04-03-022-111a	विराटमुपतिष्ठन्तं दर्शयन्तं च वाजिनम् ।
KK04-03-022-111c	अभ्यकीर्यन्त बृन्दानि दामग्रन्थिमुदीक्षितुम् ।
KK04-03-022-111e	विनयन्तं जवेनाश्वान्धर्मराजस्य पश्यतः ॥
KK04-03-022-112a	किन्नु मां मन्यसे पार्थ सुखितेति परन्तप ।
KK04-03-022-112c	तथा दृष्ट्वा यवीयांसं सहदेवं युधाम्पतिम् ॥
KK04-03-022-113a	तं दृष्ट्वा गोषु गोसङ्ख्यं वत्सचर्मक्षितीशयम् ।
KK04-03-022-113c	दुःखशोकपरीताङ्गी पाण्डुभूताऽस्मि पाण्डव ॥ 
KK04-03-022-114a	सहदेवस्य वृत्तानि चिन्तयन्ती पुनःपुनः ।
KK04-03-022-114c	न पश्यामि महाभाग सहदेवस्य दुःष्कृतम् ।
KK04-03-022-114e	यस्मादेवंविधं क्लेशं प्राप्नुयात्सत्यविक्रमः ॥ 
KK04-03-022-115a	दूयामि भरतश्रेष्ठ दृष्ट्वा ते भ्रातरं प्रियम् ।
KK04-03-022-115c	गोषु गोवृषसङ्काशं मात्स्येनापि निवेशितम् ॥ 
KK04-03-022-116a	संरब्धतररक्ताक्षं गोपालानां पुरोगमम् ।
KK04-03-022-116c	विराटमभिनन्दन्तं चित्ते मे भवति ज्वरः ॥
KK04-03-022-117a	सहदेवं हि मे नित्यं वीरमार्या प्रशंसति ।
KK04-03-022-117c	महाभिजनसम्पन्नो नीतिमान्कुलवानपि ॥ 
KK04-03-022-118a	ह्रीनिषेवो ह्यनवमो धार्मिकश्च प्रियश्च मे ।
KK04-03-022-118c	स तेऽरण्येषु वोढव्यः पाञ्चालि रजनीष्वपि ॥
KK04-03-022-119a	सुकुमारश्च शूरश्च राजानं चाप्यनुव्रतः ।
KK04-03-022-119c	ज्येष्ठापचायिनं वीरं स्वयं पाञ्चालि भोजयेः ॥ 
KK04-03-022-120a	इत्युवाच हि मां कुन्ती रुदती पुत्रगृद्धिनी ।
KK04-03-022-120c	प्रव्रजन्तं महारण्यं तं परिष्वज्य तिष्ठती ॥
KK04-03-022-121a	तं दृष्ट्वा गोषु गोपालवेषमास्थाय धिष्ठितम् ।
KK04-03-022-121c	सहदेवं युधांश्रेष्ठं किन्नु जीवामि पाण्डवः ॥ 
KK04-03-022-122ac	एवं दुःखशताविष्टा युधिष्ठिरनिमित्ततः ॥ 
KK04-03-022-123a	पुनः प्रतिविशिष्टानि दुःखानि शृणु भारत ।
KK04-03-022-123c	वर्धन्ते मयि कौन्तेय वक्ष्याम्यन्यानि तानि वै ॥ 
KK04-03-022-124a	युष्मासु ध्रियमाणेषु दुःखानि विविधान्युत ।
KK04-03-022-124c	शोषयन्ति शरीरं मे किन्नु दुःखतरं ततः ॥ 
KK04-03-022-125a	एकभर्ता तु या नारी सा सुखेनैव वर्तते ।
KK04-03-022-125c	पञ्च मे पतयः सन्ति मम दुःखमनन्तकम् ॥ 

इति श्रीमन्महाभारते विराटपर्वणि कीचकवधपर्वणि द्वाविंशोऽध्यायः ॥ 24॥

4-22-7 सर्वश्वेता बकी इति नीलकण्ठः ॥ 7 ॥ 4-22-10 तथा षष्ठी गुहं तथा इति ख. पाठः ॥ 10 ॥ 4-22-13 नामृतस्य हि पापीयान्भार्यामालभ्य जीवतीति झ. पाठः ॥ 13 ॥ 4-22-54 महारण्यमनुजैः परिवारित इति ख. पाठः ॥ 54 ॥( इमे चत्वारः श्लोकाः धo पुस्तक एव वर्तन्ते ॥)
