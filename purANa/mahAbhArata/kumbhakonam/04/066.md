अध्यायः 066

अर्जुनेन भीतमुत्तरम् प्रति समाश्वासनपूर्वकं दुर्योधनम् प्रति रथयापनचोदना ॥ 1 ॥ तथा स्वबाणाभिघातासहनेन पलायमानं तम् प्रति सोपहासमाह्वानम् ॥ 2 ॥
KK04-04-066-001	अर्जुन उवाच 
KK04-04-066-001a	दक्षिणामेव तु दिशं हयानुत्तर वाहय ।
KK04-04-066-001c	पुरा सार्थी भवत्येषामयं शब्दोऽत्र तिष्ठताम् ॥
KK04-04-066-002a	अश्वत्थाम्नः प्रतिरथं प्राचीमुद्याहि सारथे ।
KK04-04-066-002c	अचिराद्द्रष्टुमिच्छामि गुरुपुत्रं यशस्विनम् ॥
KK04-04-066-003	वैशम्पायन उवाच 
KK04-04-066-003a	मोहयित्वा तु तान्सर्वान्धनुर्घोषेण पाण्डवः ।
KK04-04-066-003c	प्रसव्यं चैवमावृत्य क्रोशार्धं प्राद्रवत्तदा ॥
KK04-04-066-004a	यथा सततगो वायुः सुपर्णश्चापि शीघ्रगः ।
KK04-04-066-004c	तथा पार्थरथः शीघ्रमाकाशे पर्यवर्तत ॥
KK04-04-066-005a	मुहूर्तोपरते शब्दे प्रतियाते धनञ्जये ।
KK04-04-066-005c	हस्त्यश्वरथपादातं पुरस्कृत्य महारथाः ॥
KK04-04-066-006a	द्रोणभीष्ममुखाः सर्वे सैन्यानां जघने ययुः ।
KK04-04-066-006c	यत्ताः पार्थमपश्यन्तः सहिताः शरविक्षताः ॥
KK04-04-066-007	सैनिका ऊचुः 
KK04-04-066-007a	दिष्ट्या दुर्योधनो मुक्तः सैन्यं भूयिष्ठमागतम् ।
KK04-04-066-007c	क्रोशमात्रमतिक्रम्य बलमन्वानयामहे ।
KK04-04-066-007e	यात यत्र वनं गुल्मं नदीमन्वश्मकां प्रति ॥
KK04-04-066-008	वैशम्पायन उवाच 
KK04-04-066-008a	अथ दुर्योधनो दृष्ट्वा भग्नं स्वं बलमाहवे ।
KK04-04-066-008c	अमृष्यमाणः क्रोधेन प्रतिमार्गन्धनञ्जयम् ॥
KK04-04-066-009a	न्यवर्तत कुरुश्रेष्ठ स्वेनानीकेन संवृतः ।
KK04-04-066-009c	वार्यमाणो दुराधर्षैर्भीष्मद्रोणकृपैर्भृशम् ॥
KK04-04-066-010a	ततोऽर्जुनश्चित्रमुदारवेगं समीक्ष्य गाण्डीवमुवाच वाक्यम् ।
KK04-04-066-010c	भोगीन्द्रकल्पं भुवनेषु रूढमभेद्यमच्छेद्यमदाह्यमाजौ ॥
KK04-04-066-011a	इदं त्विदानीमनयं कुरूणां शिवं धनुः शत्रुनिबर्हणं च ।
KK04-04-066-011c	अत्याशुगं वेगवदाशुकर्तृ अवारणीयं महते रणाय ॥
KK04-04-066-012a	प्रदारणं शत्रुवरूथिनीनामनीकजित्संयति वज्रकल्पम् ।
KK04-04-066-012c	वैधव्यदं शत्रुनितम्बिनीनां मुखप्रदं कौरववंशजानाम् ॥
KK04-04-066-013a	प्रयाहि यत्रैष सुयोधनो हि तं पातयिष्यामि शरैः सुतीक्ष्णैः ।
KK04-04-066-013c	आचार्यपुत्रं च सुयोधनं च पितामहं सूतसुतं च सङ्ख्ये ।
KK04-04-066-013e	द्रोणं कृपं चैव निवार्य सर्वाञ्शिरो हरिष्यामि सुयोधनस्य ॥
KK04-04-066-014	वैशम्पायन उवाच 
KK04-04-066-014a	तदुत्तरश्चित्रमुदारवेगं धनुश्च दृष्ट्वा निशिताञ्शरांश्च ।
KK04-04-066-014c	भीतोऽब्रवीदर्जुनमाजिमध्ये नाहं तवाश्वान्विषहे नियन्तुम् ॥
KK04-04-066-015a	तमब्रवीन्मात्स्यसुतं प्रहस्य गाण्डीवधन्वा द्विषतां निहन्ता ।
KK04-04-066-015c	मया सहायेन कुतो भयं ते प्रेह्युत्तराश्वानुपमन्त्रयस्व ॥
KK04-04-066-016a	आश्वासितस्तेन धनञ्जयेन वैराटिरश्वानतुदज्जवेन ।
KK04-04-066-016c	विष्फारयंस्तद्धनुरुग्रवेगं युयुत्समानः पुनरेव जिष्णुः ॥
KK04-04-066-017a	गाण्डीवशब्देन तु तत्रतत्र भूमौ निषेदुर्बहवोऽतिवेलम् ।
KK04-04-066-017c	शङ्खस्य शब्देन तु वानरस्य शब्देन ते योधवराः समन्तात् ॥
KK04-04-066-018	अर्जुन उवाच 
KK04-04-066-018a	एषोऽतिमानी धृतराष्ट्रपुत्रः सेनामुखे सर्वसमृद्धतेजाः ।
KK04-04-066-018c	पराजयं नित्यममृष्यमाणो निवर्तते युद्धमनाः पुरस्तात् ॥
KK04-04-066-019ac	तमेव याहि प्रसमीक्ष्य युक्तः सुयोधनं तत्र सहानुजं च ॥
KK04-04-066-020	वैशम्पायन उवाच 
KK04-04-066-020a	तमापतन्तं प्रसमीक्ष्य सर्वे कुरुप्रवीराः सहसाऽभ्यगच्छन् ।
KK04-04-066-020c	प्रहस्य वीरः स तु तानतीत्य दुर्योधने द्वौ निचखान बाणौ ॥
KK04-04-066-021a	तेनार्दितो नाग इव प्रभिन्नः पार्थेन विद्धो धृतराष्ट्रपुत्रः ।
KK04-04-066-021c	युयुत्समानोऽतिरथेन सङ्ख्ये स्वयं विगृह्यार्जुनमाससाद ॥
KK04-04-066-022a	स भीमधन्वानमुदग्रवेगो धनञ्जयं शत्रुशतैरजेयम् ।
KK04-04-066-022c	आकर्णपूर्णायतचोदितेन भल्लेन विव्याध ललाटमध्ये ॥
KK04-04-066-023a	स तेन बाणेन समर्पितेन जाम्बूनदाभेन सुसंहितेन ।
KK04-04-066-023c	रराज पार्थो रुधिरं क्षरन्वै यथैकरश्मिर्भगवान्दिवार्कः ॥
KK04-04-066-024a	अथास्य बाणेन विदारितस्य प्रादुर्बभूवास्रमजस्रमुष्णम् ।
KK04-04-066-024c	सा तस्य जाम्बूनदपुष्पचित्रा मालेव धाराऽभिविराजते स्म ॥
KK04-04-066-025a	स तेन बाणाभिहतस्तरस्वी दुयोधनेनोद्धतमन्युवेगः ।
KK04-04-066-025c	शरानुपादाय विषाग्निकल्पान्विव्याध राजानमदीनसत्वः ॥
KK04-04-066-026a	दुर्योधनश्चापि तमुग्रतेजाः पार्थश्च दुर्योधनमेकवीरः ।
KK04-04-066-026c	अन्योन्यमाजौ पुरुषप्रवीरौ समं समाजघ्नतुराजमीढौ ॥
KK04-04-066-027a	ततः प्रभिन्नेन महागजेन महीधराभेन पुनर्विकर्णः ।
KK04-04-066-027c	रथैश्चतुर्भिर्गजपादरक्षैः कुन्तीसुतं पाण्डवमभ्यधावत् ॥
KK04-04-066-028a	तमापतन्तं त्वरितं गजेन्द्रं धनञ्जयः कुम्भललाटमध्ये ।
KK04-04-066-028c	आकर्णपूर्णेन दृढायसेन बाणेन विव्याध भृशं तु वीरः ॥
KK04-04-066-029a	पार्थेन सृष्टः स तु गृध्रपत्रो ह्यापुङ्खदेशं प्रविवेश नागम् ।
KK04-04-066-029c	विदार्य शैलप्रवरप्रकाशं यथाऽशनिः पर्वतमिन्द्रसृष्टः ॥
KK04-04-066-030a	शरप्रतप्तः स तु नागराजः प्रवेपिताङ्गो व्यथितान्तरात्मा ।
KK04-04-066-030c	संसीदमानो निपपात भूमौ वज्राहतं शृङ्गमिवाचलस्य ॥
KK04-04-066-031a	निपातिते दन्तिवरे पृथिव्यां त्रासाद्विकर्णः सहसाऽवतीर्य ।
KK04-04-066-031c	तूर्णं पदान्यष्टशतानि गत्वा विविंशतेः स्यन्दनमारुरोह ॥
KK04-04-066-032a	निहत्य नागं तु शरेण तेन वज्रोपमेनाद्रिवरप्रकाशम् ।
KK04-04-066-032c	तथाविधेनैव शरेण पार्थो दुर्योधनं वक्षसि निर्बिभेद ॥
KK04-04-066-033a	हते गजे राजनि चैव भिन्ने भग्ने विकर्णे च सपादरक्षे ।
KK04-04-066-033c	गाण्डीवमुक्तैर्विशिखैः प्रभिन्नास्ते योधमुख्याः सहसा प्रजग्मुः ॥
KK04-04-066-034a	दृष्ट्वैव बाणेन हतं च नागं योधांश्च सर्वान्नृपतिर्निरीक्ष्य ।
KK04-04-066-034c	रथं समावृत्य कुरप्रवीरो रणात्प्रदुद्राव यतो न पार्थः ॥
KK04-04-066-035a	तं भीतरूपं त्वरितं व्रजन्तं दुर्योधनं शत्रुगणावमर्दी ।
KK04-04-066-035c	अन्वाह्वयद्योद्धुमनाः किरीटी बाणाभिविद्धं रुधिरं वमन्तम् ॥
KK04-04-066-036a	तस्मिन्महेष्वासवरेऽतिविद्धे धनञ्जयेनाप्रतिमेन युद्धे ।
KK04-04-066-036c	सर्वाणि सैन्यानि भयार्दितानि त्रासं ययुः पार्थमुदीक्ष्य तानि ॥
KK04-04-066-037a	ततस्तु ते शान्तिपराश्च सर्वे दृष्ट्वाऽर्जुनं नागमिव प्रभिन्नम् ।
KK04-04-066-037c	उच्चैर्नदन्तं बलमत्तमाजौ मध्ये स्थितं सिंहमिवर्षभाणाम् ॥
KK04-04-066-038a	गाण्डीवशब्देन तु पाण्डवस्य योधा निपेतुः सहसा रथेभ्यः ।
KK04-04-066-038c	भयार्दिताः पार्थशराभितप्ताः सिंहाभिपन्ना इव वारणेन्द्राः ॥
KK04-04-066-039a	संरक्तनेत्रः पुनरिन्द्रकर्मा वैकर्तनं द्वादशभिः पृषत्कैः ।
KK04-04-066-039c	वित्रास्य तेषां द्रवतां समैक्षद्दुःशासनं चैकरथेन पार्थः ॥
KK04-04-066-040a	कर्णोऽब्रवीत्पार्थशराभितप्तो दुर्योधनं दुष्प्रसहं च दृष्ट्वा ।
KK04-04-066-040c	दृष्टोऽर्जुनोऽयं प्रतियाम शीघ्रं श्रेयो विधास्याम इतो गतेन ॥
KK04-04-066-041a	मन्ये त्वया तात कृतं च कार्यं यदर्जुनोऽस्माभिरिहाद्य दृष्टः ।
KK04-04-066-041c	भूयो वनं गच्छतु सव्यसाची पश्यामि पूर्णं समयं न तेषाम् ॥
KK04-04-066-042	वैशम्पायन उवाच 
KK04-04-066-042a	शरार्दितास्ते युधि पाण्डवेन प्रसस्रुरन्योन्यमथाह्वयन्तः ।
KK04-04-066-042c	कर्णोऽब्रवीदापतत्येष जिष्णुर्दुर्योधनं सम्परिवार्य यामः ॥
KK04-04-066-043a	सर्वास्त्रविद्वारणयूथपाभः काले प्रहर्ता युधि शात्रवाणाम् ।
KK04-04-066-043c	अयं च पार्थः पुनरागतो नो मूलं च रक्ष्यं भरतर्षभाणाम् ॥
KK04-04-066-044a	समीक्ष्य पार्थं तरसाऽऽपतन्तं दुर्योधनः कालमिवात्तशस्त्रम् ।
KK04-04-066-044c	भयार्तरूपः शरणं प्रपेदे द्रोणं च कर्णं च कृपं च भीष्मम् ॥
KK04-04-066-045a	तं भीतरूपं शरणं व्रजन्तं दुर्योधनं शत्रुसहो निषङ्गी ।
KK04-04-066-045c	इत्यब्रवीत्प्रीतमनाः किरीटी बाणाभितप्तं रुधिरं वमन्तम् ॥
KK04-04-066-046a	विहाय कीर्तिं च यशश्च लोके युद्धात्परावृत्य पलायसे किम् ।
KK04-04-066-046c	न नन्दयिष्यन्ति तवाहतानि तूर्याणि युद्धादवरोपितस्य ॥
KK04-04-066-047a	न भोक्ष्यसे सोऽद्य महीं समग्रां यानानि वस्त्राण्यथ भोजनानि ।
KK04-04-066-047c	कल्याणगन्धीनि च चन्दनानि युद्धात्परावृत्य तु भोक्ष्यसे किम् ।
KK04-04-066-047e	सुवर्णमाल्यानि च कुण्डलानि हारांश्च वैडूर्यकृतोपधानान् ॥
KK04-04-066-048a	च्युतस्य युद्धान्न तु शङ्खशब्दास्तथा भविष्यन्ति तवाद्य पाप ।
KK04-04-066-048c	न भोगहेतोर्वरचन्दनं च स्त्रियश्च मुख्या मधुरप्रलापाः ।
KK04-04-066-048e	युद्धात्प्रयातस्य नरेन्द्रसूनो परे च लोके फलिता न चेह ॥
KK04-04-066-049a	युधिष्ठिरस्यास्मि निदेशकारी पार्थस्तृतीयो युधि च स्थिरोस्मि ।
KK04-04-066-049c	तदर्थमावृत्य मुखं प्रयच्छ नरेन्द्रवृत्तं स्मर धार्तराष्ट्र ॥
KK04-04-066-050a	मोघं तवैतद्भुवि नामधेयं दुर्योधनेतीह कृतं पुरस्तात् ।
KK04-04-066-050c	दुर्योधनस्त्वं प्रथितोसि नाम्ना सुयोधनः सन्निकृतिप्रधानः ।
KK04-04-066-051a	न ते पुरस्तादथ पृष्ठतो वा पश्यामि दुर्योधन रक्षितारम् ।
KK04-04-066-051c	परीप्स युद्धेन कुरुप्रवीर प्राणान्मया बाणबलाभितप्तान् ॥ ॥

इति श्रीमन्महाभारते विराटपर्वणि गोग्रहणपर्वणि षट्षष्टितमोऽध्यायः ॥

4-66-50 सुयोधनस्त्वं निकृतिप्रधान इति ख. पाठः ॥ 50 ॥
