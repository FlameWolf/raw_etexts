अध्यायः 077

विराटेनार्जुनम् प्रति स्वकुमार्या उत्तराया भार्यात्वेन प्रतिग्रहणप्रार्थने तम् प्रत्यर्जुनेन सहेतुकथनं स्नुषात्वेन परिग्रहाङ्गीकरणम् ॥ 1 ॥ दुर्योधनेन युधिष्ठिरम् प्रति दूतमुखेन त्रयोदशवत्सरस्यासम्पूर्तावेवार्जुनेनात्मप्रकाशनात्पुनर्वनवासविधेयतानिवेदनम् ॥ 2 ॥ युधिष्ठिरेण तम् प्रति तेनैव दूतेन भीष्ममुखात्सन्देहस्य परिहरणीयताप्रतिवेदनम् ॥ 3 ॥ भीष्मेण विचार्य निर्धारणपूर्वकं सङ्केतकालस्य पूर्णत्वोक्तिः ॥ 4 ॥
KK04-05-077-001	विराट उवाच 
KK04-05-077-001a	यच्च वक्ष्याम्यहं तेऽद्य मा शङ्केथा युधिष्ठिर ।
KK04-05-077-001c	इदं सनगरं राष्ट्रं सजनं सवधूजनम् ।
KK04-05-077-001e	युष्यभ्यं सम्प्रदास्यामि भोक्ष्याम्युच्छिष्टमेव च ॥
KK04-05-077-002a	अहं वृद्धश्चिरं राजन्भुक्तभोगश्चिरं सुखम् ।
KK04-05-077-002c	राज्यं दत्त्वा तु युष्मभ्यं प्रव्रजिष्यामि काननम् ॥
KK04-05-077-003a	उत्तरां प्रतिगृह्णातु सव्यसाची धनञ्जयः ।
KK04-05-077-003c	अयं ह्यौपयिको भर्ता तस्याः पुरुषसत्तमः ॥
KK04-05-077-004	वैशम्पायन उवाच 
KK04-05-077-004a	एवमुक्तो धर्मराजः पार्थमैक्षद्धनञ्जयम् ।
KK04-05-077-004c	ईक्षितं चार्जुनो ज्ञात्वा मात्स्यं वचनमब्रवीत् ॥
KK04-05-077-005a	वयं वनान्तरात्प्राप्ता न ते राज्यं गृहामहे ।
KK04-05-077-005c	किन्तु दुर्योधनादीनां राज्ञां राज्यं गृहामहे ॥
KK04-05-077-006a	प्रतिगृह्णाम्यहं राजन्स्नुषां दुहितरं तव ।
KK04-05-077-006c	युक्तो ह्यावां हि सम्बन्धो मात्स्यभारतवंशयोः ॥
KK04-05-077-007	विराट उवाच 
KK04-05-077-007a	किमर्थं पाण्डवश्रेष्ठ भार्यां दुहितरं मम ।
KK04-05-077-007c	प्रतिग्रहीतुं नेमां त्वं मया दत्तमिहेच्छसि ॥
KK04-05-077-008	अर्जुन उवाच 
KK04-05-077-008a	अन्तःपुरेऽहमुषितः सदा पश्यन्सुतां तव ।
KK04-05-077-008c	सहस्यं च प्रकाशं च विश्वस्ता पितृवन्मयि ॥
KK04-05-077-009a	प्रियो बहुमतश्चाहं नर्तने गीतवादिते ।
KK04-05-077-009c	आचार्यवच्च मां नित्यं मन्यते दुहिता तव ॥
KK04-05-077-010a	वयस्यया तया राजन्सह संवत्सरोषितः ।
KK04-05-077-010c	अतिशङ्का ततोऽस्थाने तव लोकस्य च प्रभो ॥
KK04-05-077-011a	तस्मादामन्त्रये त्वाऽद्य पुत्रार्थं मे विशाम्पते ।
KK04-05-077-011c	शुद्धं जितेन्द्रियं मन्ये तस्याः शुद्धिः कृता मया ॥
KK04-05-077-012a	स्नुषायां दुहितुर्वापि पुत्रे चात्मनि वा पुनः ।
KK04-05-077-012c	अतिशङ्कां न पश्यामि तेन शुद्धिर्भविष्यति ॥
KK04-05-077-013a	अभिषङ्गादहं भीतो मिथ्याचारात्परन्तप ।
KK04-05-077-013c	स्नुषार्थमुत्तरां राजन्प्रतिगृह्णामि ते सुताम् ॥
KK04-05-077-014a	स्वस्रीयो वासुदेवस्य साक्षाद्देवसुतो यथा ।
KK04-05-077-014c	दयितश्चक्रहस्तस्य बलवानस्त्रकोविदः ॥
KK04-05-077-015a	अभिमन्युर्महाबाहुः पुत्रो मम विशाम्पते ।
KK04-05-077-015c	जामाता तव युक्तो वै भर्ता च दुहितुस्तव ॥
KK04-05-077-016	विराट उवाच 
KK04-05-077-016a	उपपन्नं कुरुश्रेष्ठे कुन्तीपुत्रे धनञ्जये ।
KK04-05-077-016c	सदैव धर्मनित्यश्च ज्ञातज्ञानश्च पाण्डवः ॥
KK04-05-077-017a	यत्कृत्यं मन्यसे पार्थ क्रियतां तदनन्तरम् ।
KK04-05-077-017c	सर्वे कामाः समृद्धा मे सम्बन्धी यस्य मेऽर्जुनः ॥
KK04-05-077-018	वैशम्पायन उवाच 
KK04-05-077-018a	एवं ब्रुवति राजेन्द्रे कुन्तीपुत्रो युधिष्ठिरः ।
KK04-05-077-018c	अन्वजानत सम्बन्धं समये कृष्णमात्स्ययोः ॥
KK04-05-077-019a	दूतान्सर्वेषु मित्रेषु वासुदेवे च भारत ।
KK04-05-077-019c	प्रेषयामास कौन्तेयो विराटश्च महीपतिः ॥
KK04-05-077-020a	प्रतिगृह्य स्नुषार्थं वै दर्शयन्व्रतमात्मनः ।
KK04-05-077-020c	शीलशौचसमाचारं लोकस्यावेद्य फल्गुनः ॥
KK04-05-077-021a	लोके विख्याप्य माहात्म्यं यशश्च स परन्तपः ।
KK04-05-077-021c	कृतार्थः शुचिरव्यग्रस्तुष्टिमानभवत्तदा ॥
KK04-05-077-022	युधिष्ठिर उवाच 
KK04-05-077-022a	राजन्प्रीतोस्मि भद्रं ते सखा मेऽसि परन्तप ।
KK04-05-077-022c	सुखमध्युषिताः सर्वे अज्ञातास्त्वयि पार्थिव ॥
KK04-05-077-023	वैशम्पायन उवाच 
KK04-05-077-023a	विराटनगरे राजा धर्मात्मा संशितव्रतः ।
KK04-05-077-023c	पूजितश्चाभिषिक्तश्च रत्नैश्च शतशोर्चितः ॥
KK04-05-077-024a	तथा ब्रुवन्तं प्रसमीक्ष्य राजा परं प्रहृष्टः स्वजनेन तेन ।
KK04-05-077-024c	स्नेहात्परिष्वज्य नृपो भुजाभ्यां ददौ महार्थं कुरुपाण्डवानाम् ॥
KK04-05-077-025a	युद्धात्प्रयाताः कुरवो हि मार्गे समेत्य सर्वे हितमेव तत्र ।
KK04-05-077-025c	आचार्यपुत्रः शकुनिश्च राजा दुर्योधनः सूतपुत्रश्च कर्णः ।
KK04-05-077-025e	सम्मन्त्र्य राजन्सहिताः समर्थाः समादिशन्दूतमथो समग्राः ॥
KK04-05-077-026a	युधिष्ठिरश्चापि सुसम्प्रहृष्टो दुर्योधनाद्दूतमपश्यदागतम् ।
KK04-05-077-026c	स चाब्रवीद्धर्मराजं समेत्य युधिष्ठिरं पाण्डवमुग्रवीर्यम् ॥
KK04-05-077-027a	धनञ्जयेनासि पुनर्वनाय प्रव्राजितः समये तिष्ठ पार्थ ।
KK04-05-077-027c	त्रयोदशे ह्येव किरीटमाली संवत्सरे पाण्डवेयोऽद्य दृष्टः ॥
KK04-05-077-028	वैशम्पायन उवाच 
KK04-05-077-028a	ततोऽब्रवीद्धर्मसुतः प्रहस्य क्षिप्रं गत्वा ब्रूहि सुयोधनं तम् ।
KK04-05-077-028c	पितामहः शान्तनवो ब्रवीतु पूर्णो न पूर्णोऽद्य त्रयोदशो नः ॥
KK04-05-077-029a	संवत्सरात्ते तु धनञ्जयेन विष्फारितं गाण्डिवमाजिमध्ये ।
KK04-05-077-029c	पूर्णो न पूर्णो न इति ब्रवीतु यदस्य सत्यं मम तत्प्रमाणम् ॥
KK04-05-077-030ac	तेनैवमुक्तः स निवृत्य दूतो दुर्योधनं प्राप्य शशंस तत्त्वम् ॥
KK04-05-077-031a	समेत्य दूतेन स राजपुत्रो दुर्योधनो मन्त्रयामास तत्र ।
KK04-05-077-031c	भीष्मेण कर्णेन कृपेण चैव द्रोणेन भूरिश्रवसा च सार्धम् ॥
KK04-05-077-032a	सम्मन्त्र्य रात्रौ बहुभिः सुहृद्भिर्भीष्मोऽब्रवीद्धार्तराष्ट्रं महात्मा ।
KK04-05-077-032c	तीर्णप्रतिज्ञेन धनञ्जयेन विष्फारितं गाण्डिवमाजिमध्ये ॥
KK04-05-077-033	वैशम्पायन उवाच 
KK04-05-077-033a	नेच्छन्त्यसत्येन सुरेन्द्रलोकं पाण्डोः सुता ब्रह्मणश्चापि लोकम् ।
KK04-05-077-033c	तथ्यं च ते पथ्यमहं ब्रवीमि स्वर्ग्यं यशस्यं परलोकपथ्यम् ॥
KK04-05-077-034a	कुन्तीसुतैस्त्वं समुपैहि सन्धिं भुङ्क्ष्व स्वराज्यं सह पाण्डवेयैः ।
KK04-05-077-034c	युध्यस्व नोचेत्स्थिरबुद्धिराजौ कुन्तीसुतैर्यद्यपि राज्यमिच्छेः ॥
KK04-05-077-035a	आन्तं न शक्यं कपटेन भोक्तुं राज्यं परेषां महतां बलीनाम् ।
KK04-05-077-035c	जित्वा शत्रून्भुङ्क्ष्व राज्यं समग्रं हतो भवान्भोक्ष्यति वज्रिलोकम् ॥
KK04-05-077-036	वैशम्पायन उवाच 
KK04-05-077-036a	ततः स भागीरथिसूनुवाक्यं निशम्य गान्धारितनूद्भवो नृपः ।
KK04-05-077-036c	उवाच भीष्मं प्रमुखे च पित्रोर्महीं न दद्यामणुमात्रिकामपि ।
KK04-05-077-036e	निहन्मि पाण्डूदरसम्भवान्वा हतोस्मि तैर्वा सुरलोकमेमि ॥
KK04-05-077-037a	ते धार्तराष्ट्राः समयं निशम्य तीर्णप्रतिज्ञस्य धनञ्जयस्य ।
KK04-05-077-037c	सञ्चिन्त्य सर्वे सहिताः सुहृद्भिः सपार्थिवाः स्वानि गृहाणि जग्मुः ॥ ॥

इति श्रीमन्महाभारते विराटपर्वणि वैवाहिकपर्वणि सप्तसप्ततितमोऽध्यायः ॥

4-77-6 आवाम् आवयोः ॥ 6 ॥
