अध्यायः 025

द्रौपद्या भीमवचनात्कीचकम् प्रति नर्तनशालाया उभयोः समागमे सङ्केतस्थानत्वनिर्धारणेन रात्रौ तत्रागमनचोदना ॥ 1 ॥
KK04-03-025-001	भीम उवाच 
KK04-03-025-001a	तथा भद्रे करिष्यामि यथा त्वं भीरु भाषसे ।
KK04-03-025-001c	अद्यैनं सूदयिष्यामि कीचकं सह बान्धवैः ॥ 
KK04-03-025-002a	अस्याः प्रदोषे शर्वर्याः कुरुष्वानेन संविदम् ।
KK04-03-025-002c	दुःखं शोकं च निर्धूय याज्ञसेनि शुचिस्मिते ॥ 
KK04-03-025-003a	यैषा नर्तनशालेह मत्स्यराजेन कारिता ।
KK04-03-025-003c	दिवात्र कन्या नृत्यन्ति रात्रौ यान्ति तथा गृहम् ॥ 
KK04-03-025-004a	तत्रास्ति शयनं भीरु दृढाङ्गं सुप्रतिष्ठितम् ।
KK04-03-025-004c	तत्रैनं दर्शयिष्यामि पूर्वप्रेतान्पितामहान् ।
KK04-03-025-004e	त्वद्दर्शनसमुत्थेन कामेनाकुलितेन्द्रियम् ॥ 
KK04-03-025-005a	सङ्केतं सूतपुत्रस्य कारयस्व शुभानने ।
KK04-03-025-005c	यथा परे न पश्येयुः कुर्वन्तीं तेन संविदम् ॥
KK04-03-025-006a	तथा कुरुष्व कल्याणि यथा सन्निहितो भवेत् ।
KK04-03-025-006c	तथा कुर्याश्च सङ्केतं सूतपुत्रस्य संवृतम् ॥ 
KK04-03-025-007a	आवयोः सङ्गमं भीरु यथा मर्त्यो न बुध्यति ।
KK04-03-025-007c	कीचकस्य विनाशाय तथा कुरु नृपात्मजे ॥
KK04-03-025-008	वैशम्पायन उवाच 
KK04-03-025-008a	तत्र तौ कथयित्वा तु बाष्पमुत्सृज्य दुःखितौ ।
KK04-03-025-008c	रात्रिशेषं तमत्युग्रं धारयामासतुर्हृदि ॥
KK04-03-025-009a	भीमेन च प्रतिज्ञाते कीचकस्य वधे तदा ।
KK04-03-025-009c	द्रौपदी च सुदेष्णायाः प्रविवेश पुनर्गृहम् ॥ 
KK04-03-025-010a	तस्यां रजन्यां व्युष्टायां प्रातरुत्थाय कीचकः ।
KK04-03-025-010c	गत्वा राजकुलायैव द्रौपदीमिदमब्रवीत् ॥ 
KK04-03-025-011a	यत्त्वाऽहं पश्यतो राज्ञः पातयित्वा पदाऽहनम् ।
KK04-03-025-011c	न कञ्चिल्लभसे नाथमभिपन्ना बलीयसा ॥
KK04-03-025-012a	प्रवादेन तु मात्स्यानामयं राजेति चोच्यते ।
KK04-03-025-012c	अहमेव हि राजा वै मात्स्यानां वाहिनीपतिः ॥ 
KK04-03-025-013a	सा सुखं प्रतिपद्यस्व दासो भीरु भवामि ते ।
KK04-03-025-013c	न ह्यहं त्वामृते भीरु चिरं जीवितुमुत्सहे ॥ 
KK04-03-025-014a	अहन्यहनि सुश्रोणि शतनिष्कं ददामि ते ।
KK04-03-025-014c	दासीशतं च ते दद्यां दासानामपि चापरम् ॥ 
KK04-03-025-015a	रथांश्चाश्वतरीयुक्तानस्तु नौ भीरु सङ्गमः ।
KK04-03-025-015c	सुदासानां सहस्रं च महिषाणां सहस्रकम् ॥ 
KK04-03-025-016a	अन्तःपुरसहस्रं च हेमकूटसहस्रकम् ।
KK04-03-025-016c	तुभ्यं दास्यामि सर्वाणि राजार्हाण्यम्बराणि च ॥
KK04-03-025-017	द्रौपद्युवाच 
KK04-03-025-017a	एतन्मे वचनं सत्यं प्रतिपद्यस्व कीचक ।
KK04-03-025-017c	न ते सखा वा भ्राता वा जानीयात्सङ्गमं मया ॥ 
KK04-03-025-018a	अनुप्रवादाद्भीताऽस्मि गन्धर्वाणां यशस्विनाम् ।
KK04-03-025-018c	अनुबोधादनर्थः स्यादयशश्च महद्भवेत् ।
KK04-03-025-018e	एतन्मे प्रतिजानीहि ततोऽहं वशगा तव ॥ 
KK04-03-025-019	कीचक उवाच 
KK04-03-025-019a	एवमेतत्करिष्यामि यथा सुश्रोणि भाषसे ।
KK04-03-025-019c	एकोऽहमागमिष्यामि शून्यमावसथं तव ॥ 
KK04-03-025-020a	समागमार्थं रम्भोरु त्वया मदनदर्पितः ।
KK04-03-025-020c	यथा त्वां नैव पश्येयुर्गन्धर्वाः सूर्यवर्चसः ॥ 
KK04-03-025-021	द्रौपद्युवाच 
KK04-03-025-021a	यदेतन्नर्तनागारं मात्स्यराजेन कारितम् ।
KK04-03-025-021c	दिवात्र कन्या नृत्यन्ति रात्रौ यान्ति स्वकं गृहम् ॥ 
KK04-03-025-022a	निशायां तत्र गच्छेथा गन्धर्वास्तन्न जानते ।
KK04-03-025-022c	तत्र दोषः परिहृतो भविष्यति न संशयः ॥ 
KK04-03-025-023a	एकस्त्वं नर्तनागारं रात्रौ सङ्केतमाव्रज ।
KK04-03-025-023c	तत्राहं भविता तुभ्यं वशगा नात्र संशयः ॥ 
KK04-03-025-024	कीचक उवाच 
KK04-03-025-024a	तथा भद्रे करिष्यामि यथा त्वं भीरु वक्ष्यसि ।
KK04-03-025-024c	एकः सन्नर्तनागारमागमिष्यामि भामिनि ।
KK04-03-025-024e	समागमार्थं सुश्रोणि शपे च सुकृतेन मे ॥ 
KK04-03-025-025a	यथा त्वां नावबुध्यन्ति गन्धर्वा वरवर्णिनि ।
KK04-03-025-025c	सत्यं ते प्रतिजानामि गन्धर्वेभ्यो न ते भयम् ।
KK04-03-025-025e	अलङ्करिष्याम्यद्याहं त्वत्समागमनाय वै ॥ 
KK04-03-025-026a	वासांसि च विचित्राणि मनोज्ञानि तवापि च ।
KK04-03-025-026c	यथा मां न त्यजेथास्त्वं तथ रंस्ये त्वया सह ॥ 
KK04-03-025-027	द्रौपद्युवाच 
KK04-03-025-027a	तथा चेदप्यहं सूत दर्शयिष्यामि ते सुखम् ।
KK04-03-025-027c	यन्नानुभूतं भवता जन्मप्रभृति कीचक ॥ 
KK04-03-025-028	वैशम्पायन उवाच 
KK04-03-025-028a	तमर्थमपि जल्पन्त्या द्रौपद्याः कीचकस्य ह ।
KK04-03-025-028c	क्षणमात्रं तदभवन्मासेनैव समं नृप ॥ 
KK04-03-025-029a	कीचकोऽथ गृहं गत्वा भृशं हर्षपरिप्लुतः ।
KK04-03-025-029c	सैरन्ध्रीरूपिणीं मूढो मृत्युं तां नावबुद्धवान् ॥ 
KK04-03-025-030a	गन्धाभरणमाल्येषु व्यासक्तः स विशेषतः ।
KK04-03-025-030c	अलञ्चक्रे तदाऽऽत्मानं सत्वरः काममोहितः ॥ 
KK04-03-025-031a	तस्य तत्कुर्वतः कर्म कालो दीर्घ इवाभवत् ।
KK04-03-025-031c	अनुचिन्तयतश्चापि तामेवायतलोचनाम् ॥ 
KK04-03-025-032a	आसीदभ्यधिका चापि श्रीः श्रियं प्रमुमुक्षतः ।
KK04-03-025-032c	निर्वाणकाले दीपस्य वर्तीमिव दिधक्षतः ॥ 
KK04-03-025-033a	कृतसम्प्रत्ययस्तस्याः कीचकः काममोहितः ।
KK04-03-025-033c	नाजानात्पतनं स्वस्य चिन्तयंस्तां शुभाननाम् ॥ 
KK04-03-025-034a	ततस्तु द्रौपदी गत्वा भीमसेनं महानसे ।
KK04-03-025-034c	उपातिष्ठत कल्याणी कौरव्यं पतिमन्तिकात् ॥ 
KK04-03-025-035a	तमुवाच सुकेशान्ता कीचकस्य कृतो मया ।
KK04-03-025-035c	सङ्गमो नर्तनागारे यथाऽवोचः परन्तप ॥ 
KK04-03-025-036a	कालेन नियतं बद्धः कामेन च बलात्कृतः ।
KK04-03-025-036c	शून्यं स नर्तनागारमागमिष्यति कीचकः ।
KK04-03-025-036e	एको निशि महाबाहो कीचकं तं निषूदय ॥ 
KK04-03-025-037a	तं सूतपुत्रं कौन्तेय कीचकं मददर्पितम् ।
KK04-03-025-037c	गत्वा त्वं नर्तनागारं निर्जीवं कुरु पाण्डव ॥ 
KK04-03-025-038a	गर्वितः सूतपुत्रोऽसौ गन्धर्वानवमन्यते ।
KK04-03-025-038c	स त्वं प्रहरतांश्रेष्ठ नालं नाग इवोद्धर ॥
KK04-03-025-039a	अस्रं दुःखाभिभूताया मम मार्जस्व भारत ।
KK04-03-025-039c	बाहुवीर्यानुरूपं च दर्शयाद्य पराक्रमम् ।
KK04-03-025-039e	आत्मनश्चैव भद्रं ते कुरु मानं कुलस्य च ॥ 
KK04-03-025-040	भीम उवाच 
KK04-03-025-040a	स्वागतं ते वरारोहे यन्मां वेदयसे प्रियम् ।
KK04-03-025-040c	नह्यस्य कञ्चिदिच्छामि सहायं वरवर्णिनि ॥ 
KK04-03-025-041a	सा मे प्रीतिस्त्वयाऽऽख्याता कीचकस्य समागमे ।
KK04-03-025-041c	हत्वा हिडिम्बं या प्रीतिर्ममासीत्सा शुचिस्मिते ॥ 
KK04-03-025-042a	सत्यं भ्रातॄंश्च पुत्रांश्च पुरस्कृत्य शपामि ते ।
KK04-03-025-042c	कीचकं निहनिष्यामि वृत्रं देवपतिर्यथा ॥
KK04-03-025-043a	प्रसह्य निहनिष्यामि केशवः केशिनं यथा ।
KK04-03-025-043c	रहस्यं वा प्रकाशं वा सूदयिष्यामि कीचकम् ॥ 
KK04-03-025-044a	अहं भद्रे हनिष्यामि कीचकं मदनान्वितम् ।
KK04-03-025-044c	यस्त्वां कामाभिभूतात्मा दुर्लभामभिमन्यते ॥ 
KK04-03-025-045a	अथ चेदवबुध्यन्ति सूतपुत्रं मया हतम् ।
KK04-03-025-045c	निर्मनुष्यं करिष्यामि मत्स्यानामिदमालयम् ॥ 
KK04-03-025-046a	मया हतांश्चेन्मात्स्यांस्तु धार्तराष्ट्रो विबुध्यति ।
KK04-03-025-046c	दुर्योधनं ततो हत्वा सानुबन्धं सबान्धवम् ।
KK04-03-025-046e	कुरूणामखिलं राज्यं प्रतिपत्स्यामि भामिनि ॥ 
KK04-03-025-047a	नाहं शक्तोऽनुनयितुं कुन्तीपुत्रं युधिष्ठिरम् ।
KK04-03-025-047c	कामं सत्यमुपासीत कुन्तीपुत्रो युधिष्ठिरः ।
KK04-03-025-047e	काममन्ये ह्युपासन्तु विनीता धर्मचारिणः ॥ 
KK04-03-025-048a	त्वां तु दुःखमिदं प्राप्तां नाहं शक्नोम्युपेक्षितुम् ।
KK04-03-025-048c	निर्वृता भव पाञ्चालि कीचकस्य वधात्पुनः ॥ 
KK04-03-025-049	द्रौपद्युवाच 
KK04-03-025-049a	कीचकस्य वधं भीम यदि जानन्ति नागराः ।
KK04-03-025-049c	त्वया कृतं महाबाहो नाहं जीवितुमुत्सहे ॥ 
KK04-03-025-050a	कथं सत्याच्च नापेयाद्राजाऽयं मत्कृते प्रभो ।
KK04-03-025-050c	निशि गूढं तथा भीम कीचकं तं निपातय ॥
KK04-03-025-051a	अनुबुद्धे हि कौन्तेयो धर्मराजो युधिष्ठिरः ।
KK04-03-025-051c	पुनर्वनं व्रजेद्धीमाननुजैः परिवारितः ॥
KK04-03-025-052a	कश्च धर्मपरं ज्येष्ठमतिवर्तेत भारत ।
KK04-03-025-052c	भीम भीताऽस्मि सम्बोधात्साधु मा चापलं कृथाः ॥
KK04-03-025-053a	यथा न कश्चिज्जानीते सूतपुत्रं त्वया हतम् ।
KK04-03-025-053c	तथा कुरुष्व कौरव्य बलवन्नरिमर्दन ।
KK04-03-025-053e	अदृश्यमानस्त्वं तस्य भिन्धि प्राणानरिन्दम ॥ ॥

इति श्रीमन्महाभारते विराटपर्वणि कीचकवधपर्वणि पञ्चविंशोऽध्यायः ॥ 25 ॥
