अध्यायः 061

अर्जुनेन युगपद्द्रोणादिभिः सह युद्धम् ॥ 1 ॥
KK04-04-061-001	वैशम्पायन उवाच 
KK04-04-061-001a	एतस्मिन्नन्तरे तत्र महावीर्यपराक्रमः ।
KK04-04-061-001c	आजगाम महाबाहुः कृपः शस्त्रभृतांवरः ।
KK04-04-061-002a	अर्जुनं प्रतियोद्धुं वै युद्धकामो महारथः ।
KK04-04-061-002c	अथं द्रौणे रथं त्यक्त्वा कृपस्य रथमुत्तमम् ।
KK04-04-061-002e	आजगामार्जुनस्तूर्णं सूर्यवैश्वानरप्रभम् ॥
KK04-04-061-003a	तौ वीरौ सूर्यसङ्काशौ योत्स्यमानौ महारथौ ।
KK04-04-061-003c	वार्षिकाविव जीमूतौ व्यरोचेतां व्यवस्थितौ ॥
KK04-04-061-004a	प्रगृह्य गाण्डिवं लोके विश्रुतं पुनरर्जुनः ।
KK04-04-061-004c	अभ्ययाद्भरतश्रेष्ठो विनिघ्नञ्शरमालया ॥
KK04-04-061-005ac	कृपश्च धनुरादाय तथैवार्जुनमभ्यगात् ॥
KK04-04-061-006a	प्रगृह्य बलवच्चापं नाराचान्रक्तभोजनान् । 
KK04-04-061-006c	कृपः पार्थाय चिक्षेप शतशोऽथ सहस्रशः ॥
KK04-04-061-007a	जीमूत इव घर्मान्ते शरवर्षं विमुञ्चति ।
KK04-04-061-007c	नन्दयन्सुहृदः सर्वान्प्रत्ययुध्यत फल्गुनम् ॥
KK04-04-061-008a	विकृष्य बलवच्चापं पाण्डवोऽमितविक्रमः ।
KK04-04-061-008c	चचार समरे पार्थश्चित्रमार्गान्विदर्शयन् ॥
KK04-04-061-009a	सर्वाश्चैव दिशो बाणैः प्रदिशश्च महाबलः ।
KK04-04-061-009c	एकच्छायमिवाकाशं सर्वतः कृतवान्प्रभुः ॥
KK04-04-061-010a	प्राच्छादयदमेयात्मा पार्थः शरशतैः कृपम् ।
KK04-04-061-010c	उद्गतः समरे मेघो धाराभिरिव पर्वतम् ॥
KK04-04-061-011a	स शरैरर्पितः ऋद्धः शितैरग्निशिखोपमैः ।
KK04-04-061-011c	कृपो बभूव समरे विधूमोऽग्निरिव ज्वलन् ॥
KK04-04-061-012a	ततः शरसहस्रेण पार्थमप्रतिमौजसम् ।
KK04-04-061-012c	अर्दयित्वा महाबाहुर्ननाद समरे कृपः ॥
KK04-04-061-013a	ततः कनकपुङ्खेन शरेण नतपर्वणा ।
KK04-04-061-013c	बिभेद समरे पार्थः कृपस्य ध्वजमुत्तमम् ॥
KK04-04-061-014a	ततः पश्चान्महातेजा नाराचान्सूर्यसन्निभान् ।
KK04-04-061-014c	जग्राह समरे पार्थो भूयो बहुशिलीमुखान् ॥
KK04-04-061-015a	तैस्तदानीं महाबाहुः कृपस्य रथरक्षिणः ।
KK04-04-061-015c	जघान क्षत्रियश्रेष्ठो युध्यमानान्महारथान् ॥
KK04-04-061-016a	चन्द्रकेतुः सुकेतुश्च चित्राश्वो मणिमांस्तदा ।
KK04-04-061-016c	मुञ्जमौलिश्च विक्रान्तो हेमवर्णो भयावहः ॥
KK04-04-061-017a	सुरथोऽतिरथश्चैव सुषेणोऽरिष्ट एव च ।
KK04-04-061-017c	नृकेतुश्च सहानीकास्ते निषेदुर्गतासवः ॥
KK04-04-061-018a	तान्निहत्य ततः पार्थो निमेषादिव भारत ।
KK04-04-061-018c	पुनरन्यान्समाधत्त त्रयोदश शिलीमुखान् ॥
KK04-04-061-019a	अथास्य युगमेकेन चतुर्भिश्चतुरो हयान् ।
KK04-04-061-019c	षष्ठेन तु शिरः सङ्ख्ये कृपस्य रथसारथेः ॥
KK04-04-061-020a	त्रिभिस्त्रिवेणुं बलवान्द्वाभ्यामक्षं महाबलः ।
KK04-04-061-020c	द्वादशेन तु भल्लेन कृपस्य सशरं धनुः ॥
KK04-04-061-021a	छित्त्वा वज्रनिकाशेन फल्गुनः प्रहसन्निव ।
KK04-04-061-021c	त्रयोदशेनेन्द्रसमः प्रत्यविध्यत्स्तनान्तरे ॥
KK04-04-061-022a	स छिन्नधन्वा विरथो हताश्वो हतसारथिः ।
KK04-04-061-022c	अथ शक्तिं परामृश्य सूर्यवैश्वानरप्रभाम् ।
KK04-04-061-022e	चिक्षेप सहसा क्रुद्धः पार्थायाद्भुतकर्मणे ॥
KK04-04-061-023a	तामर्जुनस्तथारूपां शक्तिं हेमपरिष्कृताम् ।
KK04-04-061-023c	रुरोध सायकैस्तीक्ष्णैरर्धचन्द्रमुखैश्च ताम् ॥
KK04-04-061-024a	आपतन्तीं महोल्काभां चिच्छेद दशभिः शरैः ।
KK04-04-061-024c	सापतद्दशधा भूमौ पार्थेन निहता शरैः ॥
KK04-04-061-025a	शक्त्यां तु विनिकृत्तायां विरथः शरपीडितः ।
KK04-04-061-025c	गदापाणिरवप्लुत्य रथात्तूर्णममित्रहा ।
KK04-04-061-025e	गदां चिक्षेप सहसा पार्थायामिततेजसे ॥
KK04-04-061-026a	सा च मुक्ता गदा गुर्वी रूपेणास्य परिष्कृता ।
KK04-04-061-026c	अर्जुनस्य शरैर्नुन्ना प्रतिमार्गं जगाम सा ॥
KK04-04-061-027a	अथ खड्गं समुद्धृत्य शतचन्द्रं च भानुमत् ।
KK04-04-061-027c	इयेष पाण्डवं हन्तुं कृपो लघुपराक्रमः ॥
KK04-04-061-028a	स शरद्वत्सुतस्तूर्णं महाचार्यः सुशिक्षितः ।
KK04-04-061-028c	खेचरेव चचारैकः क्रमाच्चर्मासिधृग्भुवि ॥
KK04-04-061-029a	ततः क्षुरप्रैः कौन्तेयो दशभिः खड्गचर्मणी ।
KK04-04-061-029c	निमेषादिव चिच्छेद तदद्भुतमिवाभवत् ॥
KK04-04-061-030a	विषण्णवदनस्तत्र विनाशात्खड्गचर्मणोः ।
KK04-04-061-030c	दन्तैर्दन्तच्छदान्दष्ट्वा चुकोप हृदि दीर्घवत् ॥
KK04-04-061-031a	भवत्विति पुनश्चोक्त्वा युद्धापगमनोद्यतः ।
KK04-04-061-031c	अश्वत्थाम्नस्तु स रथं कृपः समभिपुप्लुवे ।
KK04-04-061-031e	स्वस्रीयस्य महातेजा जग्राह च धनुः पुनः ॥
KK04-04-061-032a	एतस्मिन्नन्तरे क्रुद्धो भीष्मो द्रोणमथाब्रवीत् ।
KK04-04-061-032c	दृष्ट्वा कृपं फल्गुनेन पीडितं चोर्जितं च तम् ॥
KK04-04-061-033a	एकैकमस्मान्सङ्ग्रामे पराजयति फल्गुनः ।
KK04-04-061-033c	अहं द्रोणश्च कर्णश्च द्रौणिर्गौतम एव च ।
KK04-04-061-033e	अन्ये च बहवः शूरा वयं जेष्याम वासविम् ॥
KK04-04-061-034a	समागम्य ततः सर्वे भीष्मद्रोणमुखा रथाः ।
KK04-04-061-034c	अर्जुनं सहसा युक्ताः प्रत्ययुध्यन्त भारत ॥
KK04-04-061-035a	स सायकमयैर्जालैः सर्वतस्तान्महारथान् ।
KK04-04-061-035c	प्राच्छादयच्छरौघैस्तान्नीहार इव पर्वतान् ॥
KK04-04-061-036a	नदद्भिश्च महानागैर्हेषमाणैश्च वाजिभिः ।
KK04-04-061-036c	भेरीशङ्खनिनादैश्च स शब्दस्तुमुलोऽभवत् ॥
KK04-04-061-037a	नागाश्वकायान्निर्भिद्य लौहानि कवचानि च ।
KK04-04-061-037c	पार्थस्य शरवर्षाणि न्यपतञ्शतशः क्षितौ ॥
KK04-04-061-038a	त्वरमाणः शरानस्यन्पाण्डवस्तु प्रकाशते ।
KK04-04-061-038c	मध्यन्दिनगतोऽर्चिष्माञ्छरदीव दिवाकरः ॥
KK04-04-061-039a	अविषह्य शरान्सर्वे पार्थचापच्युतान्रणे ।
KK04-04-061-039c	उदक्प्रयान्ति विध्वस्ता रथेभ्यो रथिनस्तदा ।
KK04-04-061-039e	सादिनश्चाश्वपृष्ठेभ्यो भूमौ चापि पदातयः ॥
KK04-04-061-040a	शरैस्तु ताड्यमानानां कवचानां महात्मनाम् ।
KK04-04-061-040c	ताम्रराजतलौहानां प्रादुरासीन्महास्वनः ॥
KK04-04-061-041a	छन्नमायोधनं जज्ञे शरीरैर्गतचेतसाम् ।
KK04-04-061-041c	श्रान्त्या गलितशस्त्राणां पततामश्वसादिनाम् ॥
KK04-04-061-042a	शून्यान्कुर्वन्रथोपस्थान्मानवैरास्तृणोन्महीम् ।
KK04-04-061-042c	प्रनृत्यन्निव सङ्ग्रामे चापहस्ते धनञ्जयः ॥
KK04-04-061-043a	शिरांस्यपातयत्सङ्ख्ये क्षत्रियाणां नरर्षभः ।
KK04-04-061-043c	श्रुत्वा गाण्डीवनिर्घोषं विष्णूजितमिवाशनेः ।
KK04-04-061-043e	त्रस्तानि सर्वसैन्यानि व्यलीयन्त च भागशः ॥
KK04-04-061-044a	कुण्डलोष्णीषधारीणि जातरूपस्रजानि च ।
KK04-04-061-044c	पतितानि स्म दृश्यन्ते शिरांसि रणमूर्धनि ॥
KK04-04-061-045a	विशिखोन्मथितैर्गात्रैर्बाहुभिश्च सकार्मुकैः ।
KK04-04-061-045c	सहस्ताभरणैश्चान्यैः प्रच्छन्ना भाति मेदिनी ॥
KK04-04-061-046a	शिरसां पात्यमानानां समरे निशितैः शरैः ।
KK04-04-061-046c	अश्मवृष्टिरिवाकाशादभवद्भरतर्षभ ॥
KK04-04-061-047a	दर्शयित्वा तदाऽऽत्मानं रौद्रं रौद्रपराक्रमः ।
KK04-04-061-047c	जघान समरे शूराञ्छतशोऽथ सहस्रशः ॥
KK04-04-061-048a	तथावरुद्धश्चारण्ये दशवर्षाणि त्रीणि च ।
KK04-04-061-048c	क्रोधाग्निमुत्ससर्जाजौ धार्तराष्ट्रेषु पाण्डवः ॥
KK04-04-061-049a	तस्य तद्दहतः सैन्यं दृष्ट्वा चास्य पराक्रमम् ।
KK04-04-061-049c	सर्वे शान्तिपरा योधा धार्तराष्ट्रस्य भारत ॥
KK04-04-061-050a	यथा नलवनं नागः प्रभिन्नः षाष्टिहायनः ।
KK04-04-061-050c	एवं सर्वानपामृद्नादर्जुनः शस्त्रतेजसा ॥
KK04-04-061-051a	विद्राव्य च ततः सैन्यं त्रासयित्वा महारथान् ।
KK04-04-061-051c	अर्जुनो जयतांश्रेष्ठः पर्यावर्तत भारत ॥
KK04-04-061-052a	तस्य मार्गान्विचरतो निघ्नतश्च रणाजिरे ।
KK04-04-061-052c	प्रावर्तत नदी घोरा शोणितान्त्रतरङ्गिणी ॥
KK04-04-061-053a	अस्थिशैवालसम्बाधां सङ्ग्रामे पार्थनिर्मिताम् ।
KK04-04-061-053c	शरचापप्लवां घोरां मांसशोणितकर्दमाम् ॥
KK04-04-061-054a	रथोडुपां चान्त्रसर्पां केशशैवालशाड्वलाम् ।
KK04-04-061-054c	करवालासिपाठीनां चामरोष्णीषफेनिलाम् ॥
KK04-04-061-055a	अश्वग्रीवामहावर्तां कबन्धजलमानुषाम् ।
KK04-04-061-055c	काककङ्करुतां तीव्रां सारसक्रौञ्चनादिताम् ॥
KK04-04-061-056a	सिंहनादमहानादां शङ्खस्वनमहास्वनाम् ।
KK04-04-061-056c	वीरोत्तमाङ्गपद्माढ्यां शरचापमहानलाम् ॥
KK04-04-061-057a	पदातिमत्स्यकलुषां गजशीर्षककच्छपाम् ।
KK04-04-061-057c	गोमायुमृगसङ्घुष्टां मांसमज्जाभिकर्दमाम् ॥
KK04-04-061-058a	प्रावर्तयन्नदीं घोरां पिशाचगणसेविताम् ।
KK04-04-061-058c	अपारामनिवासां च रक्तोदां सर्वतो वृताम् ॥
KK04-04-061-059a	अभीक्ष्णमकरोत्पार्थो नदीमुत्तमशोणिताम् ।
KK04-04-061-059c	गजवर्ष्ममहाद्वीपामश्वदेहमहाशिलाम् ॥
KK04-04-061-060a	पदातिदेहसङ्घाटां रथावलिमहातरुम् ।
KK04-04-061-060c	केशशाद्वलसञ्छन्नां सुतरां भीतिदां नृणाम् ॥
KK04-04-061-061a	अगाधरक्तोदवहां यमसागरगामिनीम् ।
KK04-04-061-061c	दुस्तरां भीरुमर्त्यानां शूराणां सुतरां नृप ।
KK04-04-061-061e	प्रावर्तयन्नदीमेवं भीषणां पाकशासनिः ॥
KK04-04-061-062a	तस्याददानस्य शरान्सन्दधानस्य मुञ्चतः ।
KK04-04-061-062c	विकर्षतश्च गाण्डीवं न किञ्चिद्ददृशेऽन्तरम् ॥ ॥

इति श्रीमन्महाभारते विराटपर्वणि गोग्रहणपर्वणि एकषष्टितमोऽध्यायः ॥

4-61-28 खेचरः इवेतिच्छेदः ॥
