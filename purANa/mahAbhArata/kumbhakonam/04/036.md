अध्यायः 036

युधिष्ठिरचोदनया विराटप्रेषितैर्दूतैर्नगरमेत्य जयोद्घोषणम् ॥ 1 ॥
KK04-04-036-001	वैशम्पायन उवाच 
KK04-04-036-001a	ततो विराटः कौन्तेयानतिमानुषविक्रमान् ।
KK04-04-036-001c	अर्चयामास वित्तेन मानेन च महारथान् ।
KK04-04-036-001e	वचसा चैव सान्त्वेन स्नेहेन च मुदाऽन्वितः ॥ 
KK04-04-036-002	विराट उवाच 
KK04-04-036-002a	यथैव मम रत्नानि युष्माकं तानि वै तथा ।
KK04-04-036-002c	कार्यं कुरुत तैः सर्वैर्यथाकामं यथासुखम् ॥
KK04-04-036-003a	ददाम्यलङ्कृताः कन्या वसूनि विविधानि च ।
KK04-04-036-003c	मनसा चाप्यभिप्रेतं यद्वः शत्रुनिबर्हणाः ॥ 
KK04-04-036-004a	युष्माकं विक्रमादद्य मुक्तोऽहं स्वस्तिमानिह ।
KK04-04-036-004c	तस्माद्भवन्तो मत्स्यानामीश्वराः सर्व एव हि ॥ 
KK04-04-036-005	वैशम्पायन उवाच 
KK04-04-036-005a	तं तथावादिनं तत्र कौरवेयाः पृथक्पृथक् ।
KK04-04-036-005c	ऊचुः प्रहृष्टमनसो युधिष्ठिरपुरोगमाः ॥ 
KK04-04-036-006a	प्रतिनन्दामहे वाचं सर्वथैव विशाम्पते ।
KK04-04-036-006c	एतावताऽद्य प्रीताःस्मो यत्त्वं मुक्तोसि शत्रुभिः ॥
KK04-04-036-007a	यत्त्वं मुक्तोसि शत्रुभ्यो ह्येतत्कार्यं हितं हि नः ।
KK04-04-036-007c	न किञ्चित्कार्यमस्माकं न धनं मृगयामहे ॥ 
KK04-04-036-008a	अथाब्रवीत्प्रीतमना मात्स्यराजो युधिष्ठिरम् ।
KK04-04-036-008c	निर्भरः प्रीतिपूरेण हर्षगद्गदया गिरा ॥ 
KK04-04-036-009a	पुनरेव महाबाहुर्विराटो राजसत्तमः ।
KK04-04-036-009c	एहि त्वामभिषेक्ष्यामि मत्स्यराजस्तु नो भवान् ॥ 
KK04-04-036-010a	मनसा चाप्यभिप्रेतं यत्ते शत्रुनिबर्हण ।
KK04-04-036-010c	तत्तेऽहं सम्प्रदास्यामि सर्वमर्हति नो भवान् ॥ 
KK04-04-036-011a	रत्नानि गाः सुवर्णं च मणिमुक्तमथापि वा ।
KK04-04-036-011c	वैयाघ्रपद्य विप्रेन्द्र सर्वथैव नमोस्तु ते ॥ 
KK04-04-036-012a	त्वत्कृते ह्यद्य पश्यामि राज्यमात्मानमेव च ।
KK04-04-036-012c	यतश्च जातः संरम्भः स च शत्रुर्वशं गतः ॥ 
KK04-04-036-013a	ततो युधिष्ठिरो मात्स्यं पुनरेवाब्रवीद्वचः ।
KK04-04-036-013c	प्रतिनन्दामि ते वाचं मनोज्ञां मात्स्य भाषिताम् ॥ 
KK04-04-036-014a	आनृशंस्यपरो नित्यं सुमुखः सततं भवान् ।
KK04-04-036-014c	पुनरेव विराटश्च राजा कङ्कमभाषत ॥ 
KK04-04-036-015a	अहो शूद्रस्य कर्माणि वललस्य द्विजोत्तम ।
KK04-04-036-015c	सोहं शूद्रेण सङ्ग्रामे वललेनाभिरक्षितः ॥
KK04-04-036-016a	त्वत्कृते सर्वमेवैतदुपपन्नं ममानघ ।
KK04-04-036-016c	वरं वृष्णीष्व भद्रं ते ब्रूहि किं करवाणि ते ॥ 
KK04-04-036-017a	ददामि ते महाप्रीत्या रत्नान्युच्चावचान्यहम् ।
KK04-04-036-017c	शयनासनयानानि कन्याश्च समलङ्कृताः ॥ 
KK04-04-036-018a	हस्त्यश्वरथसङ्घाश्च राष्ट्राणि विविधानि च ।
KK04-04-036-018c	एतानि च मम प्रीत्या प्रतिगृह्ण ममान्तिके ॥ 
KK04-04-036-019	वैशम्पायन उवाच 
KK04-04-036-019a	तं तथावादिनं तत्र कौरव्यः प्रत्यभाषत ।
KK04-04-036-019c	एषैव तु मम प्रीतिर्यत्त्वं मुक्तोसि शत्रुभिः ॥ 
KK04-04-036-020a	प्रतीतश्चेत्पुरं तुष्टः प्रविशाद्य परन्तप ।
KK04-04-036-020c	दारैः पुत्रैश्च संश्लिष्य सा हि प्रीतिर्ममातुला ॥ 
KK04-04-036-021a	सुशर्माणं तु राजेन्द्र सभृत्यबलवाहनम् ।
KK04-04-036-021c	विसर्जय नरश्रेष्ठं वरमेतदहं वृणे ॥ 
KK04-04-036-022	वैशम्पायन उवाच 
KK04-04-036-022a	एवमुक्ते तु कङ्केन विराटो राजसत्तमः ।
KK04-04-036-022c	प्रत्युवाच ततः कङ्कं सुशर्मा यातु चेष्टतः ॥ 
KK04-04-036-023	कङ्क उवाच 
KK04-04-036-023a	गच्छन्तु दूतास्त्वरिता नगरं तव पार्थिव ।
KK04-04-036-023c	सुहृदां प्रियमाख्यातुं घोषयन्तु च ते जयम् ॥ 
KK04-04-036-024a	ततस्तद्वचनान्मात्स्यो दूतान्राजा समादिशत् ।
KK04-04-036-024c	आचक्षध्वं पुरं गत्वा सङ्ग्रामे विजयं मम ॥ 
KK04-04-036-025a	कुमार्यः समलङ्कृत्य पर्यागच्छन्तु मे पुरात् ।
KK04-04-036-025c	वादित्राणि च सर्वाणि गणिकाश्च स्वलङ्कृताः ।
KK04-04-036-025e	प्रत्यायान्तु च मे शीघ्रं नागराः सर्व एव ते ॥
KK04-04-036-026a	एवमुक्तास्तथा दूता रात्रौ यात्वा तु केवलम् ।
KK04-04-036-026c	ततोऽन्तरे चानुषिता दूताः शीघ्रानुयायिनः ॥ 
KK04-04-036-027a	नगरं प्राविशंस्ते वै सूर्ये सम्यगथोदिते ।
KK04-04-036-027c	विराटनगरं प्राप्य शीघ्रं नान्दीमघोषयन् ।
KK04-04-036-027e	पताकोच्छ्रयमाल्याढ्यं पुरमप्रतिमं यथा ॥ ॥

इति श्रीमन्महाभारते विराटपर्वणि गोग्रहणपर्वणि षट्त्रिंशोऽध्यायः ॥ 36 ॥
