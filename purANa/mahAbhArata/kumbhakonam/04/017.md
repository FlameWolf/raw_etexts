अध्यायः 017

द्रौपद्या स्वात्मानं कामयमानस्य कीचकस्य परुषभाषणैः प्रत्याख्यानम् ॥ 1 ॥
KK04-03-017-001	वैशम्पायन उवाच 
KK04-03-017-001a	एवमुक्ताऽनवद्याङ्गी कीचकेन दुरात्मना ।
KK04-03-017-001c	द्रौपदी तमुवाचेदं सैरन्ध्रीवेषधारिणी ॥ 
KK04-03-017-002a	अप्रार्थनीयामिह मां सूतपुत्राभिमन्यसे ।
KK04-03-017-002c	निहीनवर्णां सैरेन्ध्रीं बीभत्सां केशकारिणीम् ॥ 
KK04-03-017-003a	परदाराऽस्मि भद्रं ते न युक्तं तव साम्प्रतम् ।
KK04-03-017-003c	दयिताः प्राणिनां दारा धर्मं समनुचिन्तय ॥
KK04-03-017-004a	परदारे न ते बुद्धिर्जातु कार्या कथञ्चन ।
KK04-03-017-004c	विवर्जनं ह्यकार्याणामेतत्सुपुरुषव्रतम् ॥ 
KK04-03-017-005a	मिथ्याभिगृध्नो हि नरः पापात्मा मोहमास्थितः ।
KK04-03-017-005c	अयशः प्राप्नुयाद्घोरं महद्वा प्राप्नुयाद्भयम् ॥
KK04-03-017-006	वैशम्पायन उवाच 
KK04-03-017-006a	एवमुक्तस्तु सैरन्ध्र्या कीचकः काममोहितः ।
KK04-03-017-006c	जानन्नपि सुदुर्बुद्धिः परदाराभिमर्शने ॥
KK04-03-017-007a	दोषान्बहून्प्राणहरान्सर्वलोकविगर्हितान् ।
KK04-03-017-007c	प्रोवाचेदं सुदुर्बुद्धिर्द्रौपदीमजितेन्द्रियः ॥
KK04-03-017-008a	नार्हस्येवं वरारोहे प्रत्याख्यातुं वरानने ।
KK04-03-017-008c	मां मन्मथसमाविष्टं त्वत्कृते चारुहासिनि ॥ 
KK04-03-017-009a	प्रत्याख्याय च मां भीरु वशगं प्रियवादिनम् ।
KK04-03-017-009c	नूनं त्वमसितापाङ्गि पश्चात्तापं करिष्यसि ॥
KK04-03-017-010a	अहं हि सुभ्रु राज्यस्य कृत्स्नस्यास्य सुमध्यमे ।
KK04-03-017-010c	प्रभुर्वासयिता चैव वीर्ये चाप्रतिमः क्षितौ ॥
KK04-03-017-011a	पृथिव्यां मत्समो नास्ति कश्चिदन्यः पुमानिह ।
KK04-03-017-011c	रूपयौवनसौभाग्यैर्भोगैश्चानुत्तमैः शुभैः ॥ 
KK04-03-017-012a	सर्वकामसमृद्धेषु भोगेष्वनुपमेष्विह ।
KK04-03-017-012c	भोक्तव्येषु च कल्याणि कस्माद्दास्ये रता ह्यसि ॥
KK04-03-017-013a	मया दत्तमिदं राज्यं स्वामिन्यसि शुभानने ।
KK04-03-017-013c	भजस्व मां वरारोहे भुङ्क्ष्व भोगाननुत्तमान् ॥ 
KK04-03-017-014a	एवमुक्ता तु सा साध्वी कीचकेनाशुभं वचः ।
KK04-03-017-014c	कीचकं प्रत्युवाचेदं गर्हयन्त्यस्य तद्वचः ॥
KK04-03-017-015	सैरन्ध्र्युवाच 
KK04-03-017-015a	मा सूतपुत्र मुह्यस्व माऽद्य त्यक्ष्यस्व जीवितम् ।
KK04-03-017-015c	जानीहि पञ्चभिर्घोरैर्नित्यं मामभिरक्षिताम् ॥ 
KK04-03-017-016a	न चाप्यहं त्वया लभ्या गन्धर्वाः पतयो मम ।
KK04-03-017-016c	ते त्वां निहन्युः कुपिताः साध्वलं मा व्यनीनशः ॥ 
KK04-03-017-017ac	अशक्यरूपं पुरुषैरध्वानं गन्तुमिच्छसि ॥
KK04-03-017-018a	यथा निश्चेतनो बालः कूलस्थः कूलमुत्तरम् ।
KK04-03-017-018c	तर्तुमिच्छति मन्दात्मा तथा त्वं कर्तुमिच्छसि ॥ 
KK04-03-017-019a	अन्तर्महीं वा यदि वोर्ध्वमुत्पतेः समुद्रपारं यदि वा प्रधावसि ।
KK04-03-017-019c	तथापि तेषां न विमोक्षमर्हसि प्रमाथिनो देवसुता हि खेचराः ॥ 
KK04-03-017-020a	त्वं कालरात्रीमिव कश्चिदातुरः किं मां दृढं पार्थयसेऽद्य कीचक ।
KK04-03-017-020c	किं मातुरङ्के शयितो यथा शिशुश्चन्द्रं जिघृक्षुरिव मन्यसे हि माम् ॥ 
KK04-03-017-021a	तेषां प्रियां प्रार्थयतो न ते भुवि गत्वा दिवं वा शरणं भविष्यति ।
KK04-03-017-021c	न वर्तते कीचक ते दृशा शुभं या तेन सञ्जीवनमर्थयेत सा ॥॥

इति श्रीमन्महाभारते विराटपर्वणि कीचकवधपर्वणि सप्तदशोऽध्यायः ॥ 17 ॥

4-17-2 अभिमन्यसे कामयसे ॥ 2 ॥ 4-17-5 मिथ्याभिगृध्नः वितथाभिनिवेशी । महद्भयं मृत्युम् ॥ 5 ॥ 4-17-20 मन्यसे लिप्ससे शिशोश्चन्द्रवदहं तव दुर्लभास्मीति भावः ॥ 20 ॥ 4-17-21 या स्वीयम् अर्थयेत कामयेत शुभेच्छारूपा तव नास्तीत्यर्थः । तेन च शुभेन परदारनिवृत्तिरूपेण कामितेन सञ्जीवनं भवतीति शेषः । अन्यथा मरिष्यसीत्यर्थः ॥ 21 ॥
