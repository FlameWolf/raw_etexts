अध्यायः 058

अर्जुनेन रणे विकर्णादिपराभवनपूर्वकं कर्णानुजहननम् ॥ 1 ॥ अर्जुनपराजितेन कर्णेन रणाङ्कणादपयानम् ॥ 2 ॥
KK04-04-058-001	वैशम्पायन उवाच 
KK04-04-058-001a	तत्प्रभग्नं बलं सर्वं विपुलौघस्वनं तथा ।
KK04-04-058-001c	भीष्ममासाद्य सन्तस्थौ वेलामिव महोदधिः ॥
KK04-04-058-002a	तानि सर्वाणि गाङ्गेयः समाश्वास्य परन्तपः ।
KK04-04-058-002c	ततो व्यूह्य महाबाहुः समरेष्वपराजितः ॥
KK04-04-058-003a	रथनागाश्वकलिकं युयुजे युद्धकोविदः ।
KK04-04-058-003c	अभेद्यं परसैन्यानां शूरैरपि समीक्षितम् ॥
KK04-04-058-004a	आचार्यदुर्योधनसूतपुत्रैः कृपेण भीष्मेण च पालितानि ।
KK04-04-058-004c	अवध्यकल्पानि दुरासदानि रथाश्वमातङ्गसमाकुलानि च ॥
KK04-04-058-005a	तेषामनीकानि किरीटमाली व्यूढानि दृष्ट्वा विपुलध्वजानि ।
KK04-04-058-005c	गाण्डीवधन्वा द्विषतां निहन्ता वैराटिमामन्त्र्य ततोऽभ्युवाच ॥
KK04-04-058-006a	सुसङ्गृहीतैरथ रश्मिभिस्त्वं हयान्नियम्य प्रसमीक्ष्य यत्तः ।
KK04-04-058-006c	सम्प्रेषयाशु प्रतिवीरमेनं वैकर्तनं योधयितुं वृणोमि ॥
KK04-04-058-007a	यां हस्तिकक्ष्यां बहुधा विचित्रां स्तम्भे रथे पश्यसि दर्शनीयाम् ।
KK04-04-058-007c	विवर्तमानां ज्वलनप्रकाशां वैकर्तनस्यैतदनीकमग्र्यम् ॥
KK04-04-058-008a	एतेन शीघ्रं प्रतिपादयेमान् श्वेतान्हयान्काञ्चनजालकक्ष्यान् ।
KK04-04-058-008c	सर्वं जवं तत्र विदर्शयिष्ये ह्यासादयैतद्रथवीरवृन्दम् ॥
KK04-04-058-009a	गजो गजेनेव हि योद्धुकामो मया सदा काङ्क्षति सूतपुत्रः ।
KK04-04-058-009c	तमेव मां प्रापय सूतपुत्रं दुर्योधनोपाश्रयजातदर्पम् ।
KK04-04-058-009e	तं पातयिष्यामि रथस्य मध्ये सहस्रनेत्रोऽशनिनेव वृत्रम् ॥
KK04-04-058-010	वैशम्पायन उवाच 
KK04-04-058-010a	स तैर्हयैर्जातजवैर्बृहद्भिः पुत्रो विराटस्य हिरण्यकक्ष्यैः ।
KK04-04-058-010c	विध्वंसयंस्तद्रथिनामनीकं ततोऽवहत्पाण्डवमाजिमध्ये ॥
KK04-04-058-011a	तमापतन्तं परमेण तेजसा समीक्ष्य वैकर्तनमभ्यरक्षन् ।
KK04-04-058-011c	अभ्यद्रवंस्ते रथवीरवृन्दा व्याघ्रेण चाक्रान्तमिवर्षभं रणे ॥
KK04-04-058-012a	चित्राङ्गदश्चित्ररथश्च वीरः सङ्ग्रामजिद्दुःसहचित्रसेनौ ।
KK04-04-058-012c	विविंशतिर्दुर्मुखदुर्जयौ च विकर्णदुःशासनसौबलाश्च ।
KK04-04-058-012e	शोणो निषेधश्च तमन्वयुस्ते वैकर्तनं शीघ्रतरं युवानः ॥
KK04-04-058-013a	पुत्रा ययुस्ते सहसोदराश्च वैकर्तनं पार्थगतं समीक्ष्य ।
KK04-04-058-013c	प्रगृह्य चापानि महाबला रणे धनञ्जयं पर्यकिरञ्शरार्चिभिः ॥
KK04-04-058-014a	तेषां धनुर्ज्याकृतनैकतन्त्रीं प्रासोपवीणां शरसङ्घकोणाम् ।
KK04-04-058-014c	कराग्रयन्त्रां स्थिरचापदण्डां वीणामुपावादयदाशु पार्थः ॥
KK04-04-058-015a	तस्मिंस्तु युद्धे तुमुले प्रवृत्ते पार्थं विकर्णोऽतिरथं रथेन ।
KK04-04-058-015c	विपाठवर्षेण कुरुप्रवीरो भीमेन भीमानुजमाससाद ॥
KK04-04-058-016a	ततो विकर्णस्य धनुर्विकृत्य जाम्बुनदेनोपहितं दृढज्यम् ।
KK04-04-058-016c	न्यपातयत्तद्ध्वजमस्य विद्ध्वा छिन्नध्वजः सोऽप्यपयाज्जवेन ॥
KK04-04-058-017a	तं शात्रवाणां गणबाधितारं कर्माणि कुर्वाणममानुषाणि ।
KK04-04-058-017c	शत्रुन्तपो वैरममृष्यमाणः समार्पयत्कूर्मनखेन पार्थम् ॥
KK04-04-058-018a	स तेन राज्ञाऽतिरथेन विद्धो विगाहमानो ध्वजिनीं पेरषाम् ।
KK04-04-058-018c	शत्रुन्तपं पञ्चभिराशु विद्ध्वा ततोऽस्य सूतं दशभिर्जघान ॥
KK04-04-058-019a	ततः स विद्धो भरतर्षभेण बाणेन कायावरणातिगेन ।
KK04-04-058-019c	गतासुराजौ निपपात राजन्नगो नगाग्रादिव वातरुग्णः ॥
KK04-04-058-020a	रथर्षभास्ते तु रथर्षभेण वीरा रणे वीरतरेण भग्नाः ।
KK04-04-058-020c	चकम्पिरे वातवशेन काले प्रकम्पितानीव महावनानि ॥
KK04-04-058-021a	हताश्च पार्थेन नरप्रवीरा भूमौ युवानः सुषुपुः सुवेषाः ।
KK04-04-058-021c	वसुप्रदा वासवतुल्यवीर्याः पराजिता वासवजेन सङ्ख्ये ।
KK04-04-058-021e	सुवर्णकार्ष्णायसवर्मनद्धा नागा यथा हैमवते प्रवृद्धाः ॥
KK04-04-058-022a	तथा स शत्रून्समरे विनिघ्नन् गाण्डीवधन्वा पुरुषप्रवीरः ।
KK04-04-058-022c	चचार सङ्ख्ये विदिशो दिशश्च दहन्निवाग्निर्वनमातपान्ते ॥
KK04-04-058-023a	सुजीर्णपर्णानि यथा वसन्ते विशातयित्वा तु रजो नुदन्खे ।
KK04-04-058-023c	तथा सपत्नान्विकिरन्किरीटी चचार सङ्ख्येऽतिरथो रथेन ॥
KK04-04-058-024a	शोणाश्ववाहस्य हयान्निहत्य वैकर्तनभ्रातुरदीनसत्वः ।
KK04-04-058-024c	एकेन सङ्ग्रामजितः शरेण शिरो जहाराथ किरीटमाली ॥
KK04-04-058-025a	तस्मिन्हते भ्रातरि सूतपुत्रो वैकर्तनो वीर्यमदप्रतापी ।
KK04-04-058-025c	प्रगृह्य दन्ताविव नागराजो महाबलः सिंहमिवाजगाम ॥
KK04-04-058-026a	स पाण्डवं द्वादशभिः पृषत्कैर्वैकर्तनः पार्थमुपाजघान ।
KK04-04-058-026c	विव्याध गात्रेषु हयांश्च सर्वान्विराटपुत्रं च शरैर्विजघ्ने ॥
KK04-04-058-027a	तमापतन्तं समरे किरीटी वैकर्तनं सर्वसमृद्धतेजाः ।
KK04-04-058-027c	प्रच्छादयामास महाधनुष्मान्न्यषेधयच्छत्रुगणांश्च वीरः ॥
KK04-04-058-028a	निहत्य कर्णस्य ततः किरीटी पुरश्चरांश्चापि च पृष्ठगोपान् ।
KK04-04-058-028c	समीपमभ्यागमदप्रमेयो वितत्य पक्षौ गरुडो यथोरगम् ॥
KK04-04-058-029a	तावुत्तमौ सर्वधनुर्धराणां महाबलौ सर्वसपत्नसाहौ ।
KK04-04-058-029c	कर्णं च पार्थं च निशम्य युद्धे दिदृक्षमाणाः कुरवोऽवतस्थुः ॥
KK04-04-058-030a	तं पाण्डवः स्पष्टमुदीर्णकोपं कृतागसं कर्णमुदीक्ष्य कोपात् ।
KK04-04-058-030c	क्षणेन साश्वं सरथं ससूतमन्तर्दधे मेघ इवातिवृष्ट्या ॥
KK04-04-058-031a	ततः सयुग्याः सरथाः सनागा योधा विनेदुर्भरतर्षभाणाम् ।
KK04-04-058-031c	अन्तर्हितं भीष्ममुखाः समीक्ष्य किरीटिना कर्णरथं पृषत्कैः ॥
KK04-04-058-032a	स चापि तानर्जुनबाहुमुक्ताञ्शराञ्शरौघैः प्रतिहत्य तूर्णम् ।
KK04-04-058-032c	बभौ महात्मा सधनुः सबाणः सविष्फुलिङ्गोऽग्निरिवाथ कर्णः ॥
KK04-04-058-033a	ततस्तु जज्ञे करतालघोषः सशङ्खभेरीपणवाकुलस्तु ।
KK04-04-058-033c	प्रक्ष्वेलितास्फोटितसिंहनादैर्वैकर्तनं पूजयतां कुरूणाम् ॥
KK04-04-058-034a	आधूतलाङ्गूलमहापताकं रथोत्तमं श्रेष्ठतमं कुरूणाम् ।
KK04-04-058-034c	ततः सगाण्डीवकृतप्रणादं किरीटिनं प्रेक्ष्य ननाद कर्णः ॥
KK04-04-058-035a	पार्थोपि वैकर्तनमर्दयित्वा साश्वं सकेतुं सरथं ससूतम् ।
KK04-04-058-035c	ननाद हर्षात्सहसा किरीटी पितामहं द्रोणकृपौ च दृष्ट्वा ॥
KK04-04-058-036a	सिषेच पार्थं बहुभिः शरौघैर्वैकर्तनः संयति तीक्ष्णवेगैः ।
KK04-04-058-036c	वैकर्तनश्चापि किरीटमाली प्रच्छादयामास शितैः शरौघैः ॥
KK04-04-058-037a	तयोरमोघान्सृजतोः शरौघानस्त्रज्ञयोरास महान्विमर्दः ।
KK04-04-058-037c	राहुप्रमुक्ताविव चन्द्रसूर्यौ क्षणान्तरेणानुददर्श लोकः ॥
KK04-04-058-038a	हतास्तु पार्थेन रथप्रवीरा भूमौ युवानः सुषुपुः सुकेशाः ।
KK04-04-058-038c	सुवर्णलोहायसवर्मगात्रा वृक्षा यथा हैमवते निकृत्ताः ॥
KK04-04-058-039a	तथा स शत्रून्समरे विनिघ्नन्गाण्डीवधन्वा व्यधमत्सपत्नान् ।
KK04-04-058-039c	चचार सङ्ख्ये विदिशो दिशश्च दहन्निवाग्निर्वनमातपान्ते ॥
KK04-04-058-040a	सुशीर्णपर्णानि यथा वसन्ते विधूनयन्वायुरिवाल्पसारान् ।
KK04-04-058-040c	तथा सपत्नान्विधमन्किरीटी चचार सङ्ख्येऽतिरथो रथेन ॥
KK04-04-058-041a	शत्रूनिवेन्द्रः समरे किरीटी विद्रावयंस्तद्रथवीरवृन्दम् ।
KK04-04-058-041c	प्राच्छादयच्चारुकिरीटमाली वरेषुभिः शत्रुगणाननेकान् ॥
KK04-04-058-042ac	कर्णं तदोवाच किरीटमाली शूरः कुरूणां प्रवरोऽभिगर्जन् ॥
KK04-04-058-043a	कर्ण यस्त्वं सभामध्ये बह्वबद्धं प्रभाषसे ।
KK04-04-058-043c	न मे युधि समोस्तीति तदिदं प्रत्युपस्थितम् ॥
KK04-04-058-044a	सभायां पौरुषं प्रोच्य धर्ममुत्सृज्य केवलम् ।
KK04-04-058-044c	कर्तुमिच्छसि यत्कर्म तन्मन्ये दुष्करं त्वया ॥
KK04-04-058-045a	यत्त्वया कथितं पूर्वं नास्ति मत्सम इत्यपि ।
KK04-04-058-045c	तत्सत्यं कुरु राधेय कुरुमध्ये मया सह ॥
KK04-04-058-046a	सभायां यस्तु पाञ्चालीं क्लिश्यमानां तदा त्वया ।
KK04-04-058-046c	दृष्टवानस्मि तस्याद्य फलमश्नुहि केवलम् ॥
KK04-04-058-047a	धर्मपाशनिबद्धेन यन्मया मर्षितं तव ।
KK04-04-058-047c	तस्य पापस्य राधेय फलं प्राप्नुहि दुर्मते ॥
KK04-04-058-048a	एहि कर्ण मया सार्धमिहाद्य कुरु वैशसम् ।
KK04-04-058-048c	प्रेक्षका कुरवः सन्तु सर्वे ते सहसैनिकाः ॥
KK04-04-058-049a	इदानीमेव तावत्त्वमपयातो रणान्मम ।
KK04-04-058-049c	कस्माज्जीवसि राधेय निहतस्त्वनुजस्तव ॥
KK04-04-058-050a	यो भ्रातरं पातयित्वा कस्त्यक्त्वा च रणाजिरम् ।
KK04-04-058-050c	त्वदन्यः पुरुषः सत्सु ब्रूयादेवं व्यवस्थितः ॥
KK04-04-058-051	कर्ण उवाच 
KK04-04-058-051a	ब्रवीषि वाचा यत्पार्थ कर्मणा तत्समाचर ।
KK04-04-058-051c	विशेषितो हि त्वं वाचा कर्मणाप्रतिमं भुवि ॥
KK04-04-058-052a	यत्त्वया मर्षितं पूर्वं तदशक्तेन मर्षितम् ।
KK04-04-058-052c	इति गृह्णीम ते पार्थ तमदृष्ट्वा पराक्रमम् ॥
KK04-04-058-053a	धर्मपाशनिबद्धेन यत्त्वया मर्षितं पुरा ।
KK04-04-058-053c	तथैव बद्धमात्मानमबद्ध इति मन्यसे ॥
KK04-04-058-054a	न हि तावद्वने वासो यथोक्तं चरितस्त्वया ।
KK04-04-058-054c	क्लिष्टस्त्वमर्थलोभात्तु समयं छेत्तुमिच्छसि ॥
KK04-04-058-055a	यदि चेन्द्रः स्वयं पार्थ तव युद्ध्येत कारणात् ।
KK04-04-058-055c	तथाऽपि न व्यथा काचिन्मम स्याद्विक्रमिष्यतः ॥
KK04-04-058-056a	अयं कौन्तेयकामस्ते नचिरात्समुपस्थितः ।
KK04-04-058-056c	योत्स्यसे हि मया सार्धमत्र पश्यामि ते बलम् ॥
KK04-04-058-057	वैशम्पायन उवाच 
KK04-04-058-057a	इति कर्णो ब्रुवन्नेव बीभत्सुमपराजितम् ।
KK04-04-058-057c	अभ्ययाद्विसृजन्बाणान्कायावरणभेदिनः ॥
KK04-04-058-058ac	प्रतिजग्राह तान्पार्थः प्रीयमाणो महारथः ॥
KK04-04-058-059a	शरवर्षेण महता पर्जन्य इव वृष्टिमान् ।
KK04-04-058-059c	अभीयाय हि बीभत्सुर्गाण्डीवं विक्षिपन्धनुः ॥
KK04-04-058-060a	जिघांसुः समरे कर्णं विससर्ज शरान्बहून् ।
KK04-04-058-060c	तान्कर्णः प्रतिजग्राह वायुवेगमिवाचलः ॥
KK04-04-058-061a	तयोर्दैवासुरसमः सन्निपातोऽभवन्महान् ।
KK04-04-058-061c	किरतोः शरजालानि कृत्स्नं व्योम निरन्तरम् ॥
KK04-04-058-062a	उत्पेतुर्मेघजालानि घोररूपाणि सर्वशः ।
KK04-04-058-062c	ववर्ष च रजो भौमं कर्णपार्थसमागमे ॥
KK04-04-058-063a	न स्म सूर्यः प्रतपति न च वाति समीरणः ।
KK04-04-058-063c	शरप्रच्छादितं व्योम छायाभूतमिवाभवत् ॥
KK04-04-058-064a	गाण्डीवस्य च निर्घोषः कर्णस्य धनुषस्तथा ।
KK04-04-058-064c	दह्यतामिव वेणूनामासीत्परमदारुणः ॥
KK04-04-058-065a	अर्जुनस्तु हयान्नागान्रथांश्च विनिपातयन् ।
KK04-04-058-065c	क्षोभयामास तत्सैन्यं कर्णं विव्याध चासकृत् ॥
KK04-04-058-066a	ततः पार्थो महाबाहुः कर्णस्य धनुरच्छिनत् ।
KK04-04-058-066c	छिन्नधन्वा ततः कर्णः शक्तिं चिक्षेप वेगवान् ।
KK04-04-058-066e	तां शक्तिं समरे पार्थश्चिच्छेद निशितैः शरैः ॥
KK04-04-058-067a	ततो निपेतुर्बहुशो राधेयस्य पदानुगाः ।
KK04-04-058-067c	तांश्च गाण्डीवनिर्मुक्तैः प्राहिणोद्यमसादनम् ॥
KK04-04-058-068a	अशेरतावृत्य महीं समग्रां पार्थेषुमार्गे निहता द्विपेन्द्राः ।
KK04-04-058-068c	हिरण्यकक्ष्याः शरजालचित्रा यथा नगाः पावकजालनद्धाः ॥
KK04-04-058-069a	तं शत्रुसेनाङ्गनिबर्हणानि कर्माणि कुर्वाणममानुषाणि ।
KK04-04-058-069c	वैकर्तनः पूर्वममृष्यमाणः समार्पयल्लक्ष्यमिवाशु पार्थम् ॥
KK04-04-058-070a	ततश्चतुर्भिस्तुरगान्विकृष्य विव्याध कर्णोऽथ धनञ्जयस्य ।
KK04-04-058-070c	षड्भिश्च सूतं दशभिर्हयांश्च षष्ट्या च पार्थं त्रिभिरस्य केतुम् ॥
KK04-04-058-071a	सविष्फुलिङ्गोज्ज्वलभीमघोषः कोपेन्धनः केतुशिखः शरार्चिः ।
KK04-04-058-071c	कर्णाग्निरस्त्रानिलभीमवातो बभौ दिधक्षन्निव पार्थकक्षम् ॥
KK04-04-058-072a	स्वनेमिशङ्खस्वनभीमघोषश्चलत्पताकोज्ज्वलभीमविद्युत् ।
KK04-04-058-072c	पार्थाम्बुदः शस्त्रशराम्बुधारः कर्णानलं संशमयाञ्चकार ॥
KK04-04-058-073a	तेनातिविद्धः समरे किरीटी प्रबोधितः सिंह इव प्रसुप्तः ।
KK04-04-058-073c	गाण्डीवधन्वा प्रवरः कुरूणां प्रतत्वरे कर्णवधाय जिष्णुः ॥
KK04-04-058-074a	स ब्राह्ममस्त्रं समरे किरीटी प्रादुश्चकाराद्भुतवीर्यकर्मा ।
KK04-04-058-074c	सन्तापयन्कर्णरथं शरौघैर्लोकानिमान्त्सूर्य इवांशुमाली ॥
KK04-04-058-075a	स हस्तिनेवाभिहतो गजेन्द्रः प्रगृह्य भल्लान्निशितान्निषङ्गात् ।
KK04-04-058-075c	आकर्णपूर्णे तु धनुर्विकृष्य विव्याध बाणैरथ सूतपुत्रम् ॥
KK04-04-058-076a	अथास्य बाहू सशिरो ललाटं ग्रीवामुरः स्कन्धभुजान्तरं च ।
KK04-04-058-076c	कर्णस्य पार्थो युधि निर्बिभेद वज्रैरिवाद्रिं भगवान्महेन्द्रः ॥
KK04-04-058-077a	स पार्थमुक्तानविषह्य बाणान् गजो गजेनेव जितस्तरस्वी ।
KK04-04-058-077c	विहाय सङ्ग्रामशिरोपयातो वैकर्तनः पार्थशराभितप्तः ॥  ॥

इति श्रीमन्महाभारते विराटपर्वणि गोग्रहणपर्वणि अष्टपञ्चाशोऽध्यायः ॥ 58 ॥

4-58-23 वायुर्यथा खे आकाशे रजो नुदन् चरति तथेत्यध्याहारेण योजना ॥ 23 ॥ 4-58-30 कर्णमुदीक्ष्य हर्षादिति ध. पाठः ॥ 30 ॥
