अध्यायः 040

उत्तरेणार्जुनचोदनया शमीमारुह्य धनुरादानम् ॥ 1 ॥
KK04-04-040-001	वैशम्पायन उवाच 
KK04-04-040-001a	तं दृष्ट्वा क्लीबरूपेण रथस्थं रथिपुङ्गवम् ।
KK04-04-040-001c	शमीमभिमुखं यान्तं रथमारोप्य चोत्तरम् ॥
KK04-04-040-002a	द्रोणभीष्मादयः शूराः कुरूणां रथिसत्तमाः ।
KK04-04-040-002c	वित्रस्तमनसश्चासन्धनञ्जयकृताद्भयात् ॥
KK04-04-040-003a	तानवेक्ष्य हतोत्साहानुत्पातानपि चाद्भुतान् ।
KK04-04-040-003c	गुरुः शस्त्रभृतांश्रेष्ठो भारद्वाजोऽभ्यभाषत ॥
KK04-04-040-004a	खराश्च वाताः संयान्ति रूक्षाः परुषनिस्वनाः ।
KK04-04-040-004c	भस्मवर्षप्रकाशेन तमसा संवृतं नभः ॥
KK04-04-040-005a	रूक्षवर्णाश्च जलदा दृश्यन्तेऽद्भुतदर्शनाः ।
KK04-04-040-005c	निःसरन्ति च कोशेभ्यः शस्त्राणि विविधानि च ॥
KK04-04-040-006a	शिवाश्च विनदन्त्येता दीप्तायां दिशि दारुणाः ।
KK04-04-040-006c	हयाश्चाश्रूणि मुञ्चन्ति ध्वजाः कम्पन्त्यकम्पिताः ॥
KK04-04-040-007a	यादृशान्यत्र दृश्यन्ते रूपाणि विविधानि च ।
KK04-04-040-007c	यत्ता भवन्तस्तिष्ठन्तु युद्धं स्यात्समुपस्थितम् ॥
KK04-04-040-008a	रक्षध्वमपि राजानं व्यूहध्वं वाहिनीमपि ।
KK04-04-040-008c	वैशसं च प्रतीक्षध्वं रक्षध्वं चापि गोधनम् ॥
KK04-04-040-009a	एष वीरो महेष्वासः सर्वशस्त्रभृतांवरः ।
KK04-04-040-009c	आगतः क्लीबवेषेण पार्थो नास्त्यत्र संशयः ॥
KK04-04-040-010ac	एतावदुक्त्वा वचनं भीष्ममालोक्य चाब्रवीत् ॥
KK04-04-040-011a	नदीज लङ्केशवनारिकेतुर्नगाह्वयो नाम नगारिसूनुः ।
KK04-04-040-011c	गत्या सुरेशः क्वचिदङ्गनेव गुरुर्बभाषे वचनं तदानीम् ॥
KK04-04-040-012	वैशम्पायन उवाच 
KK04-04-040-012a	इत्युक्त्वा सञ्ज्ञया द्रोणस्तूष्णीमासीद्विशाम्पते ।
KK04-04-040-012c	भारद्वाजवचः श्रुत्वा गाङ्गेयः सञ्ज्ञयाऽब्रवीत् ॥
KK04-04-040-013a	अतीतं चक्रमस्माकं विषयान्तरमागताः ।
KK04-04-040-013c	अतीतः समयश्चोक्त अस्माभिर्यः सभातले ।
KK04-04-040-013e	न भयं शत्रुतः कार्यं शङ्कां त्यज नरर्षभ ॥
KK04-04-040-014a	देवव्रतेनैवमुक्ते वचने हितकारिणा ।
KK04-04-040-014c	दुर्योधनमथालोक्य सञ्ज्ञया द्रोण अब्रवीत् ॥
KK04-04-040-015a	एष वीरो महेष्वासः सर्वशस्त्रभृतांवरः ।
KK04-04-040-015c	आगतः क्लीबरूपेण पार्थो नास्त्यत्र संशयः ॥
KK04-04-040-016a	एष पार्थो हि विक्रान्तः सव्यसाची परन्तपः ।
KK04-04-040-016c	ये जेतारो महीपानाममुना कुरवो हताः ॥
KK04-04-040-017a	यस्मिञ्जाते मही कृत्स्ना निर्भरोच्छ्वासिताऽभवत् ।
KK04-04-040-017c	येन मे दक्षिणा दत्ता बद्ध्वा द्रुपदमोजसा ॥
KK04-04-040-018a	विद्ध्वा वियद्गतं लक्ष्यं विनिर्जित्य च पार्थिवान् ।
KK04-04-040-018c	निर्जिता येन पाञ्चाली पुरा येन स्वयंवरे ॥
KK04-04-040-019a	खाण्डवे येन सन्तृप्तो वह्निर्जित्वा सुरासुरान् ।
KK04-04-040-019c	परिणीता सुभद्रा च येन निर्जित्य यादवान् ॥
KK04-04-040-020ac	निर्जितो येन युद्धेन त्रिपुरारिः स्मरार्दनः ॥
KK04-04-040-021a	गत्वा त्रिविष्टपं येन जितेन्द्रा दानवा युधि ।
KK04-04-040-021c	निवातकवचा राजन्दानवानां त्रिकोटयः ।
KK04-04-040-021e	निर्जिताः कालकेयाश्च हिरण्यपुरवासिनः ॥
KK04-04-040-022ac	येन त्वं मोचितो बद्धश्चित्रसेनेन तद्वने ॥
KK04-04-040-023a	येन गत्वोत्तरं मेरोरानिनाय महद्धनम् ।
KK04-04-040-023c	याजितो धर्मसूनुश्च नृपान्सर्वान्विजित्य च ॥
KK04-04-040-024a	यस्मिञ्शौर्यं च वीर्यं च तेजो धैर्यं पराक्रमः ।
KK04-04-040-024c	औदार्यं चैव गाम्भीर्यं श्रीर्ह्रीर्धर्मो दयाऽऽर्जवम् ।
KK04-04-040-024e	एवमादिगुणोपेतः सोयं पार्थो न संशयः ॥
KK04-04-040-025ac	नाजित्वा विनिवर्तेत सर्वानपि मरुद्गणान् ॥
KK04-04-040-026a	क्लेशितश्च वने शूरो वासवेन च शिक्षितः ।
KK04-04-040-026c	अमर्षवशमापन्नो योत्स्यते नात्र संशयः ।
KK04-04-040-026e	न ह्यस्य प्रतियोद्धारमन्यं पश्यामि कौरव ॥
KK04-04-040-027a	महादेवोपि पार्थेन श्रूयते युद्धतोषितः ।
KK04-04-040-027c	किरातवेषप्रच्छन्नो गिरौ हिमवति प्रभुः ॥
KK04-04-040-028ac	इत्येवंवादिनं द्रोणं कर्णः क्रुद्धोऽभ्यभाषत ॥
KK04-04-040-029a	सदा भवान्फल्गुनस्य गुणानस्मासु कत्थसे ।
KK04-04-040-029c	न चार्जुनः कलापूर्णो मम दुर्योधनस्य वा ॥
KK04-04-040-030	दुर्योधन उवाच 
KK04-04-040-030a	यद्येष पार्थो राधेय कृतं कार्यं भवेन्मम ।
KK04-04-040-030c	ज्ञाताः पुनश्चरिष्यन्ति द्वादशान्यांश्च वत्सरान् ॥
KK04-04-040-031a	अथवा कश्चिदेवान्यः क्लीबरूपेण देवराट् ।
KK04-04-040-031c	शरैरेनं सुनिशितैः पातयिष्यामि भूतले ॥
KK04-04-040-032	वैशम्पायन उवाच 
KK04-04-040-032a	तस्मिन्वदति तां वाचं धार्तराष्ट्रे परन्तपे ।
KK04-04-040-032c	भीष्मो द्रोणः कृपो द्रौणिः पौरुषं तदपूजयन् ॥
KK04-04-040-033a	तां शमीमभिसङ्गम्य पार्थो वैराटिमब्रवीत् ।
KK04-04-040-033c	सुखसंवर्धितं पित्रा समराणामकोविदम् ॥
KK04-04-040-034a	एहि भूमिञ्जयारुह्य वैराटे महतीं शमीम् ।
KK04-04-040-034c	समादिष्टो मया क्षिप्रं धनुर्गाण्डीवमानय ॥
KK04-04-040-035a	नेमानीष्वासनानीह सोढुं शक्ष्यन्ति मे बलम् ।
KK04-04-040-035c	नालं भारं गुरुं भेत्तुं कुञ्जरं वा प्रमर्दितुम् ॥
KK04-04-040-036a	मम वा बाहुविक्षेपं शत्रूनिह विजेष्यतः ।
KK04-04-040-036c	नेच्छामि तैरहं कर्तुं कर्म वैजयिकं त्विह ॥
KK04-04-040-037a	अतिसूक्ष्माणि ह्रस्वानि सर्वाणि च मृदूनि च ।
KK04-04-040-037c	आयुधानि महाबाहो तवैतानि महाबल ॥
KK04-04-040-038a	तस्माद्भूमिञ्जयारुह्य शमीमेतां पलाशिनीम् ।
KK04-04-040-038c	अस्यां हि पाण्डुपुत्राणां धनूंषि निहितान्युत ॥
KK04-04-040-039a	युधिष्ठिरस्य भीमस्य बीभत्सोर्यमयोस्तथा ।
KK04-04-040-039c	ध्वजाः शराश्च शूराणां दिव्यानि कवचानि च ॥
KK04-04-040-040a	अत्रैव तु महावीर्यं धनुः पार्थस्य गाण्डिवम् ।
KK04-04-040-040c	एकं शतसहस्रेण सम्मितं राष्ट्रवर्धनम् ॥
KK04-04-040-041a	व्यायामसहमत्यर्थं तृणराजसमं महत् ।
KK04-04-040-041c	सर्वायुधमहामात्रं सर्वारिक्षयकारकम् ॥
KK04-04-040-042a	सुवर्णविकृतं दिव्यं श्लक्ष्णमायतमव्रणम् ।
KK04-04-040-042c	अलं भारं गुरुं सोढुं वारुणं च सुदर्शनम् ॥
KK04-04-040-043a	तादृशान्येव सर्वाणि बलवन्ति दृढानि च ।
KK04-04-040-043c	युधिष्ठिरस्य भीमस्य बीभत्सोर्यमयोस्तथा ।
KK04-04-040-043e	प्रथितानि विशिष्टानि दुर्दशानि भवन्त्युत ॥
KK04-04-040-044	उत्तर उवाच 
KK04-04-040-044a	शरीरमिह चासक्तं शम्यां शुष्कं पुरा किल ।
KK04-04-040-044c	तदहं राजपुत्रः सन्स्पृशेयं पाणिना कथम् ॥
KK04-04-040-045a	न मामेवंविधं कर्म कारयस्व बृहन्नले ।
KK04-04-040-045c	कथं वा शक्यते कर्तुं बुद्ध्या त्वं मन्यसे कथम् ॥
KK04-04-040-046a	नैवंविधं मया युक्तमालब्धुं क्षत्रयोनिना ।
KK04-04-040-046c	महता राजपुत्रेण मन्त्रयज्ञविदा सता ॥
KK04-04-040-047a	स्पृष्टवन्तं शरीरं मां शववाहमिवाशुचिम् ।
KK04-04-040-047c	कथं वा व्यवहार्यं वै कुर्वीथास्त्वं बृहन्नले ॥
KK04-04-040-048	वैशम्पायन उवाच 
KK04-04-040-048a	तमुवाच ततः शूरः पार्थं परपुरञ्जयः ।
KK04-04-040-048c	दायादं सर्वमत्स्यानां कुले जातं विशारदम् ॥
KK04-04-040-049a	जानामि त्वां महाप्राज्ञ शुभं जात्या कुलेन च ।
KK04-04-040-049c	कथं नु पापकं कर्म ब्रूयां त्वाऽहं परन्तप ॥
KK04-04-040-050a	व्यवहार्यश्च राजेन्द्र शुद्धश्चैव भविष्यसि ।
KK04-04-040-050c	धनूंष्येतानि मा भैस्त्वं शरीरं नात्र विद्यते ॥
KK04-04-040-051a	दायादं मत्स्यराजस्य कुले जातं मनस्विनम् ।
KK04-04-040-051c	कथं वा निन्दितं कर्म कारये त्वां नृपात्मज ॥
KK04-04-040-052	वैशम्पायन उवाच 
KK04-04-040-052a	एवमुक्तः स पार्थेन रथात्प्रस्कन्द्य कुण्डली ।
KK04-04-040-052c	आरुरोह शमीवृक्षं वैराटिरवशस्तदा ॥
KK04-04-040-053a	तमन्वशासच्छत्रुघ्नो रथे तिष्ठन्धनञ्जयः ।
KK04-04-040-053c	अवरोपय वृक्षाग्राद्धनूंष्येतानि माचिरम् ॥
KK04-04-040-054a	सोपहृत्य महार्हाणि धनूंषि पृथुवक्षसाम् ।
KK04-04-040-054c	परिवेष्टनपत्राणि विमुच्य समुपानयत् ॥
KK04-04-040-055a	परिवेष्टनमेतेषां सर्वं मुञ्चस्व माचिरम् ।
KK04-04-040-055c	तेषां सन्नहनीयानि परिमुच्य परन्तपः ।
KK04-04-040-055e	अपश्यत्तत्र गाण्डीवं चतुर्भिरपरैः सह ॥
KK04-04-040-056a	तेषां विमुच्यमानानां धनुषामर्कवर्चसाम् ।
KK04-04-040-056c	विनिश्चेरुः प्रभा दिव्या ग्रहाणामुदयेष्विव ॥
KK04-04-040-057a	स तेषां रूपमालेक्य भोगिनामिव जृम्भताम् ।
KK04-04-040-057c	हृष्टरोमा भयोद्विग्रः प्रवेपिततनुस्तदा ॥
KK04-04-040-058a	अर्जुनेन समाश्वस्तः किञ्चिद्धृष्टो नृपात्मजः ।
KK04-04-040-058c	तेषां सन्दर्शनाभ्यासं स्पर्शाभ्यासं पुनः पुनः ॥ 
KK04-04-040-059a	आमील्य पुनरुन्मील्य स्पृष्ट्वास्पृष्ट्वा चकार सः ।
KK04-04-040-059c	सम्यग्घुष्टस्तदाऽऽश्वस्तः क्षणेन समपद्यत ॥ 
KK04-04-040-060a	संस्पृश्य तानि चापानि भानुमन्ति बृहन्ति च ।
KK04-04-040-060c	वैराटिरर्जुनं राजन्निदं वचनमब्रवीत् ॥ 60 ॥ ॥

इति श्रीमन्महाभारते विराटपर्वणि गोग्रहणपर्वणि चत्वारिंशोऽध्यायः ॥ 40 ॥

4-40-11 नगारिसूनुः । एषोऽङ्गनावेषधरः किरीटी जित्वाऽव यं नेष्यति चाद्य गा व इति झ. पाठः । हे नदीज गाङ्गेय भीष्म, लङ्केशस्य रावणस्य वनं तस्यारिर्नाशको हनूमान् स केतुर्ध्वजो यस्य सः लङ्केशवनारिकेतुः । नगो `वृक्षस्तदाह्लयः वृक्षनामा । अर्जुन इत्यर्थः । शैलवृक्षौ नगावगावित्यमरः । नगारिरिन्द्रस्तस्य सूनुः । किरीटी तन्नामा यं जित्वा वः युष्माकं गाः धेनूः नेष्यति तं दुर्योधनं अव पालय ॥ 11 ॥ 4-40-46 आलब्धुं स्प्रष्टुम् ॥ 46 ॥ ॥ चत्वारिंशोऽध्यायः ॥
