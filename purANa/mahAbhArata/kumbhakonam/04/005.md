




अध्यायः 005
पाण्डवैरिन्द्रसेनादीन्प्रति द्वारकादिगमनचोदना ॥ 1 ॥ पाण्डवान्प्रति धौम्येन राजगृहवासप्रकारानुशासनम् ॥ 2 ॥

001	युधिष्ठिर उवाच ।
001a	कर्माण्युक्तानि युष्माभिर्यानि तानि चरिष्यथ ।
001c	मम चापि यथा बुद्धिरुचिता हि विनिश्चयात् ॥
002a	पुरोहितोऽयमस्माकमग्निहोत्राणि रक्षतु ।
002c	सूतपौरोगवैः सार्धं द्रुपदस्य निवेशने ॥
003a	इन्द्रसेनमुखाश्चेमे रथानादाय केवलान् ।
003c	यान्तु द्वारवतीं शीघ्रमिति मे वर्तते मतिः ॥
004a	इमाश्च नार्यो द्रौपद्याः सर्वाश्च परिचारिका ।
004c	पाञ्चालानेव गच्छन्तु सूतपौरोगवैः सह ॥
005a	सर्वैरपि च वक्तव्यन् न प्राज्ञायन्त पाण्डवाः ।
005c	अर्धरात्रे महात्मानो भिक्षादान्ब्राह्मणानपि ।
005e	गता ह्यस्मानपाहाय सर्वे द्वैतवनादिति ॥
006	वैशम्पायन उवाच ।
006a	एवं तेऽन्योन्यमामन्त्र्य कर्माण्युक्त्वा पृथक्पृथक् ।
006c	धौम्यमामन्त्रयामासुः स च तान्मन्त्रमब्रवीत् ॥
007a	तानन्वशात्स धर्मात्मा सर्वधर्मविशेषवित् ।
007c	धौम्यः पुरोहितो राजन्पाण्डवान्पुरुषर्षभान् ॥
008	धौम्य उवाच ।
008a	विदितं वै यथा सर्वं लोके वृत्तमिदन् नृप ।
008c	विदिते चापि वक्तव्यं सुहृद्भिरनुरागतः ॥
009a	अतोऽहमभिवक्ष्यामि हेतुमात्रन् निबोधत ।
009c	हन्तेमां राजवसतिं राजपुत्रा ब्रवीमि वः ।
009e	यथा राजकुलम् प्राप्य चरन्प्रोष्य न रिष्यति ॥
010a	दुर्वासमेव कौरव्य जातेन कुरुवेश्मनि ।
010c	अमानितेन मानार्ह गूढेन परिवत्सरम् ॥
011a	दिष्टद्वारो लभेद्द्रष्टुं राजस्वेषु न विश्वसेत् ।
011c	न चानुशिष्याद्राजानमपृच्छन्तं कदाचन ॥
012a	तूष्णीं त्वेनमुपासीत काले समभिपूजयेत् ॥
013a	असूयन्ति हि राजानो जनाननृतवादिनः ।
013c	तथैव चावमन्यन्ते मन्त्रिणं वादिनम् मृषा ॥
014a	विदिते चास्य कुर्वीत कार्याणि सुलघून्यपि ।
014c	एवं विचरतो राज्ञि न क्षतिर्जायते क्वचित् ॥
015a	पाण्डवाग्निरयं लोके सर्वशस्त्रमयो महान ।
015c	भर्ता गोप्ता च भूतानां राजा पुरुषविग्रहः ॥
016a	सर्वात्मना वर्तमानं यथा दोषो न संस्पृशेत् ।
016c	राजानमुपतिष्ठन्तं तस्य वृत्तं निबोधत ॥
017a	क्षत्रियञ् चैव सर्पञ् च ब्राह्मणञ् च बहुश्रुतम् ।
017c	नावमन्येत मेधावी कृशानपि कदाचन ॥
018a	एतत्रयञ् च पुरुषं निर्दहेदवमानितम् ।
018c	राजा तस्माद्बुधैर्नित्यम् पूजनीयः प्रयत्नतः ॥
019a	नातिवर्तेत मर्यादाम् पुरुषो राजसम्मतः ।
019c	व्यवहारम् पुनर्लोके मर्यादाम् पण्डिता विदुः ॥
020a	न हि पुत्रं न नप्तारं न भ्रातरमरिन्दम ।
020c	समतिक्रान्तमर्यादं पूजयन्ति पराधिपाः ॥
021a	गच्छन्नपि पराम् भूतिम् भूमिपालनियोजितः ।
021c	जात्यन्ध इव मन्येत मर्यादामनुचिन्तयन् ॥
022a	धृष्टो द्वारं सदा पश्यन्न च राजसु विश्वसेत् ।
022c	तदेवासनमन्विच्छेद्यत्र नाभिलषेत्परः ॥
023a	यत्रोपविष्टः सङ्कल्पं नोपहन्याद्बलीयसः ।
023c	तदासनं राजकुले ईप्सेत पुरुषो वसन् ॥
024a	यथैनं यत्र चासीनं शङ्कयेद्दुष्टचरिणम् ।
024c	न तत्रोपविशेज्जातु यो राजवसतिं वसेत् ॥
025a	स्वभूमौ काममासीत तिष्ठेद्वा राजसन्निधौ ।
025c	न त्वेवासनमन्यस्य प्रार्थयेत कदाचन ॥
026a	परासनगतं ह्येनम्परस्य परिचारकाः ।
026c	परिषद्यपकर्षेयुः परिहास्येत शत्रुभिः ॥
027a	नित्यं विप्रतिषिद्धं तत्पुरस्तादासनम् मतम् ।
027c	अर्थार्थं हि यदा भृत्यो राजानमुपतिष्ठते ॥
028a	दक्षिणं वाऽथ वामं वा भागमाश्रित्य पण्डितः ।
028c	तिष्ठेद्विनीतवद्राजन्न पुरस्तान्न पृष्ठतः ।
028e	राक्षिणामात्तशस्त्राणां पश्चात्स्थानं विधीयते ॥
029a	मातृगोत्रे स्वगोत्रे वा नाम्ना शीलेन वा पुनः ।
029c	सङ्ग्रहार्थम् मनुष्याणां नित्यमाभाषिता भवेत् ॥
030a	पूज्यमानोपि यो राज्ञा नरो न प्रतिपूजयेत् ।
030c	नैनमाराधयेज्जातु शास्ता शिष्यानिवालसान् ॥
031a	नास्य युग्यन् न पर्यङ्कं नासनन् न रथन् तथा ।
031c	आरोहेत्सम्मतोऽस्मीति यो राजवसतिं वसेत् ॥
032a	यो वै गृहेभ्यः प्रवसन्क्रियमाणमनुस्मरन् ।
032c	उत्थाने नित्यसङ्कल्पो निस्तन्द्रीः संयतात्मवान् ॥
033a	परीतः क्षुत्पिपासाभ्यां विहाय परिदेवनम् ।
033c	दुःखेन सुखमन्विच्छेद्यो राजवसतिं वसेत् ॥
034a	अन्येषु प्रेष्यमाणेषु पुरस्ताद्धीर उत्पतेत् ।
034c	करिष्याम्यहमित्येव यः स राजसु सिध्यति ॥
035a	उष्णे वा यदि वा शीते रात्रौ वा यदि वा दिवा ।
035c	आदिष्टो न विकल्पेत यः स राजसु सिद्ध्यति ॥
036a	नैव प्राप्तोऽवमन्येत सदाऽमात्यो विशारदः ।
036c	मानम् प्राप्तो न हृष्येत न व्यथेच्च विमानितः ।
036e	ऋजुर्मृदुः सत्यवादो यः स राजसु सिद्ध्यति ॥
037a	नैव लाभाद्धर्षमियान्न व्यथेच्च विमानितः ।
037c	समः पूर्णतुलेव स्याद्यो राजवसतिं वसेत् ॥
038a	अल्पेच्छो धृतिमान्राजञ्छायेवानुगतः सदा ।
038c	दक्षः प्रदक्षिणो धीरः स राजवसतिं वसेत् ॥
039a	इतिहासपुराणज्ञः कुशलः सत्कथासु च ।
039c	वदान्यः सत्यवाक्वापि यो राजवसतिं वसेत् ॥
040a	न मिथो भाषितं राज्ञो मनुष्येषु प्रकाशयेत् ।
040c	यञ् चासूयन्ति राजानः पुरुषं नो वदेच्च तम् ॥
041a	नैषां कर्मसु संयुक्तो धनङ् किञ्चिदुपस्पृशेत् ।
041c	प्राप्नुयादाददानो वा बन्धं वा वधमेव वा ॥
042a	तुल्योपस्थितयोः पश्य मम चान्यस्य चोभयोः ।
042c	अन्यम् पुष्णाति मद्धीनमिति धीरो न मुह्यति ॥
043a	श्रेयांसं हि परित्यज्य वैद्यं कर्मणिकर्मणि ।
043c	पापीयांसम् प्रकुर्वीरञ्शीलमेषां तथाविधम् ॥
044a	नैषां दारेषु कुर्वीत प्राज्ञो मैत्रीं कथंचन ।
044c	रक्षणन् तु न सेवेत यो राजवसतिं वसेत् ॥
045a	यदा ह्यभिसमीक्षेत प्रेष्यं स्त्रीभिः समागतम् ।
045c	बुद्धिः परिभवेत्तस्य राजा शङ्केत वा पुनः ॥
046a	शङ्कितस्य पुनः स्त्रीषु कस्य भृत्यस्य भूमिपः ।
046c	जीवितं साधु मन्येत प्रकृतिस्थो बलात्कृतः ॥
047a	हर्षवस्तुषु चाप्यत्र वर्तमानेषु केषु चित् ।
047c	नातिगाढम् प्रहृष्येत तान्येवास्यानुपूजयेत् ॥ 47 ॥
048a	हर्षाद्धि मन्दः पुरुषः स्वैरङ् कुर्वीत वैकृतम् ।
048c	तदस्यान्तःपुरे वृत्तमीक्षाङ् कुर्वीत भूमिपः ॥
049a	अन्तःपुरगतं ह्येनं स्त्रियः क्लीबाश्च सर्वतः ।
049c	वर्तमानं यथावच्च कुत्सयेयुरसंशयम् ॥
050a	तस्माद्गम्भीरमात्मानङ् कृत्वा हर्षं नियम्य च ।
050c	नित्यमन्तःपुरे राज्ञो न वृत्तं कीर्तयेद्बहिः ॥
051a	यथा हि सुमहामन्त्रो भिद्यमानो हरेत्सुखम् ।
051c	एवमन्तःपुरे वृत्तं श्रूयमाणम् बहिर्भवेत् ॥
052a	या तु वृत्तिरबाह्यानाम् बाह्यानामपि केवलम् ।
052c	उभयेषां समस्तानां शृणु राजोपजीविनाम् ॥
053a	न स्त्रियो जातु मन्येत बाह्ये वाभ्यन्तरेऽपि वा ।
053c	अनुजीविनां नरेन्द्रस्तु सृजेद्धि सुमहद्भयम् ॥
054a	मत्वाऽस्य प्रियमात्मानं राजरत्नानि राजवत् ।
054c	अराजा राजयोग्यानि नोपयुञ्जीत पण्डितः ॥
055a	अराजानं हि रत्नानि राजकान्तानि राजवत् ।
055c	भुञ्जानन् तन् नरं राजा न तितिक्षेत जीवितम् ॥
056a	तस्मादव्यक्तभोगेन भोक्तव्यम् भूतिमिच्छता ।
056c	तुल्यभोगं हि राजा तु भृत्यङ् कोपेन योजयेत् ॥
057a	न चापत्येन सम्प्रीतिं राज्ञः कुर्वीत केनचित् ।
057c	अधिक्षिप्तमनर्थञ् च द्वेष्यञ् च परिवर्जयेत् ॥
058a	एतां हि सेवमानस्य नरसीमाञ् चतुर्विधाम् ।
058c	द्विधा विच्छिद्यते मूलं राजमूलोपसेविनः ॥
059a	एतैस्तु विपरीता या नरसीमा नराधमैः ।
059c	तथा कुर्वीत संसर्गन् न विरोधङ् कथञ्चन ॥
060a	बन्धुभिश्च नरेन्द्रस्य बलवद्भिश्च मानवैः ।
060c	साधु मन्येत संसर्गन् न विरोधङ् कथञ्चन ॥
061a	ताभ्यां तु नरसीमाभ्यां विरुद्धस्याल्पतेजसः ।
061c	प्रथमञ् छिद्यते मूलम् द्वितीयञ् जायते भयम् ॥
062a	उद्धतानाञ् च यो वेषः कुहकानाञ् च यो भवेत् ।
062c	राजवेषञ् च विस्पष्टं सेवमानो न वर्धते ।
062e	इतराभ्यान् तु वेषाभ्याम् परिहास्येत बान्धवैः ॥
063a	अपुम्भिश्चैव पुम्भिश्च स्त्रीभिः स्त्रीदर्शिभिर्नरैः ।
064a	शक्ये सति न सम्भाषां जातु कुर्वीत कर्हिचित् ॥
064c	प्रतिसम्भाषमाणो हि त्रिभिरेतैरचेतनः ।
064e	श्येनः पेशीमिवादत्ते पुरुषो भूतिमात्मनः ॥
065a	ये च राज्ञाऽभिसत्कारं लभेरन्कारणादिव ।
065c	तैश्च सामन्तदूतैश्च न संसज्येत कर्हिचित् ॥
066a	न चान्याचरिताम् भूमिमसन्दिष्टो महीपतेः ।
066c	उपसेवेत मेधावी यो राजवसतिं वसेत् ॥
067a	न च सन्दर्शने राज्ञां प्रबन्धमभिसञ्जपेत् ।
067c	अपि चैतद्दरिद्राणां व्यलीकस्थानमुत्तमम् ॥
068a	अर्थकामा च या नारी राजानं स्यादुपस्थिता ।
068c	अनुजीवी तथायुक्तां निध्यायन्दुष्यते च सः ॥
069a	तस्मान्नारीन् न निध्यायेत्तथायुक्तां विचक्षणः ।
069c	तथा क्षुतञ् च वातञ् च निष्ठीवञ् चाचरेच्छनैः ॥
070a	न नर्मसु हसेज्जातु मूढवृत्तिर्हि सा स्मृता ।
070c	स्मितं तु मृदुपूर्वेण दर्शयीत प्रसादजम् ॥
071a	न चाक्षौ न भुजौ जातु न च वाक्यं समाक्षिपेत् ।
071c	न च तिर्यगवेक्षेत चक्षुर्भ्यां सम्यगाचरेत् ॥
072a	भ्रुकुटिञ् च न कुर्वीत न चाङ्गुष्ठैर्लिखेन्महीम् ।
072c	न च गाढं विजृम्भेत जातु राज्ञः समीपतः ॥
073a	न प्रशंसेन्ना चासूयेत्प्रियेषु च हितेषु च ।
073c	स्तूयमानेषु वा तत्र दूष्यमानेषु वा पुनः ॥
074a	अथ सन्दृश्यमानेषु प्रियेषु च हितेषु च ।
074c	श्रूयमाणेषु वाक्येषु वर्णयेदमृतं यथा ॥
075a	न राज्ञः प्रतिकूलानि सेवमानः सुखी भवेत् ।
075c	पुत्रो वा यदि वा भ्राता यद्यप्यात्मसमो भवेत् ॥
076a	अप्रमत्तो हि राजानं रञ्जयेच्छीलसम्पदा ।
076c	उत्थानेन तु मेधावी शौचेन विविधेन च ॥
077a	स्नानं हि वस्त्रशुद्धिश्च शारीरं शौचमुच्यते ।
077c	असक्तिः प्राकृतार्थेषु द्वितीयं शौचमुच्यते ॥
078a	राजा भोजो विराट् सम्राट् क्षत्रियो भूपतिर्नृपः ।
078c	य एतैः स्तूयते शब्दैः कस्तं नार्चितुमर्हति ॥
079a	तस्माद्भक्त्या च युक्तः सन्सत्यवादी जितेन्द्रियः ।
079c	मेधावी धृतिमान्प्राज्ञः संश्रयीत महीपतिम् ॥
080a	कृतज्ञम् प्राज्ञमक्षुद्रं दृढभक्तिञ् जितेन्द्रियम् ।
080c	वर्धमानं स्थितं स्थाने संश्रयीत महीपतिम् ॥
081a	एष वः समुदाचारः समुद्दिष्टो यथाविधि ।
081c	यथार्थान्सम्प्रपत्स्यन्ते पार्थ राजोपजीविनः ॥
082a	संवत्सरमिमं तावदेवंशीला बुभूषथः ।
082c	ततः स्वविषयम् प्राप्य यथाकामञ् चरिष्यथ ॥
083	वैशम्पायन उवाच ।
083a	तन् तथेत्यब्रुवन्पार्थाः पितृकल्पं यशस्विनम् ।
083c	प्रहृष्टाश्चाभिवाद्यैनमुपातिष्ठन्परन्तपाः ॥
084a	तेषाम् प्रतिष्ठमानानाम् मन्त्रांश्च ब्राह्मणोऽजपत् ।
084c	भवाय राज्यलाभाय वीर्याय विजयाय च ॥
085a	ततोऽब्रवीदसौ विप्रो वाचमाशीः प्रयुज्य च ।
085c	स्वद्रव्यप्रतिलाभाय शत्रूणाम् मर्दनाय च ॥
086a	स्वस्ति वोस्तु शिवः पन्था द्रक्ष्यामि पुनरागतान् ।
086c	इत्युक्ता हृष्टमनसो गुरुणा तेन धीमता ।
086e	युधिष्ठिरमुखाः सर्वे गन्तुं समुपचक्रमुः ॥ ॥
इति श्रीमन्महाभारते विराटपर्वणि पाण्डवप्रवेशपर्वणि पञ्चमोऽध्यायः ॥ 5 ॥
