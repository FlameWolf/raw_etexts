अध्यायः 054

सेनामध्ये दुर्योधनमनवलोकयताऽर्जुनेनोत्तरम् प्रति तत्पदवीमनु रथयापनचोदना ॥ 1 ॥ तथा बाणाभ्यां द्रोणाद्यभिवादनपूर्वकं ताभ्यामेव कर्णमूले कुशलप्रश्नः ॥ 2 ॥ द्रोणेन तत्कौशलश्लाघनम् ॥ 3 ॥
KK04-04-054-001	वैशम्पायन उवाच 
KK04-04-054-001a	तथा व्यूढेष्वनीकेषु कौरवेयैर्महारथैः ।
KK04-04-054-001c	उपायादर्जुनंस्तूर्णं रथघोषेण नादयन् ॥
KK04-04-054-002a	ददृशुस्ते ध्वजाग्रं वै शुश्रुवुश्च रथस्वनम् ।
KK04-04-054-002c	दोधूयमानस्य भृशं गाण्डीवस्य च निस्वनम् ॥
KK04-04-054-003a	त्रिकोशमात्रं गत्वा तु पाण्डवः श्वेतवाहनः ।
KK04-04-054-003c	सेनामुखमभिप्रेक्ष्य पार्थो वैराटिमब्रवीत् ॥
KK04-04-054-004a	राजानं नात्र पश्यामि रथानीके व्यवस्थितम् ।
KK04-04-054-004c	दक्षिणं पक्षमादाय कुरवो यान्त्युदङ्मुखाः ॥
KK04-04-054-005a	उत्सृज्यैतद्रथानीकं महेष्वासाभिरक्षितम् ।
KK04-04-054-005c	गवाग्रमभितो याहि यावत्पश्यामि मे रिपुम् ॥
KK04-04-054-006a	गवाग्रमभितो गत्वा गाश्चैवाशु निवर्तय ।
KK04-04-054-006c	यावदेते निवर्तन्ते कुरवो जवमास्थिताः ।
KK04-04-054-006e	तावदेव पशून्सर्वान्निवर्तिष्ये तवाभिभो ॥
KK04-04-054-007	वैशम्पायन उवाच 
KK04-04-054-007a	इत्युक्त्वा समरे पार्थो वैराटिमपराजितः ।
KK04-04-054-007c	सव्यं पक्षमनुप्राप्य जवेनाश्वानचोदयत् ॥
KK04-04-054-008a	ततोऽभ्यवादयत्पार्थो भीष्मं शान्तनवं कृपम् ।
KK04-04-054-008c	द्वाभ्यां द्वाभ्यां तथाऽऽचार्यं द्रोणं प्रथमतः क्रमात् ॥
KK04-04-054-009a	द्रोणं कृपं च भीष्मं च पृषत्कैरभ्यवादयत् ।
KK04-04-054-009c	ततस्तत्सर्वमालोक्य द्रोणो वचनमब्रवीत् ॥
KK04-04-054-010a	महारथमनुप्राप्तं दृष्ट्वा गाण्डीवधन्विनम् ।
KK04-04-054-010c	न कश्चिद्योद्धुमिच्छेत न च गुप्तं स्वजीवितम् ।
KK04-04-054-010e	अयं वीरश्च शूरश्च दुर्धर्षश्चैव संयुगे ॥
KK04-04-054-011a	एतद्ध्वजाग्रं पार्थस्य दूरतः प्रतिदृश्यते ।
KK04-04-054-011c	मेघः सविद्युत्स्तनितो रोरवीति च वानरः ॥
KK04-04-054-012ac	आस्थाय च रथं याति गाण्डीवं विक्षिपन्धनुः ॥
KK04-04-054-013a	अश्वानां स्तनतां शब्दो वहतां पाकशासनिम् ।
KK04-04-054-013c	रथस्याम्बुधरस्येव श्रूयते भृशदारुणः ॥
KK04-04-054-014a	दारयन्निव तेजस्वी वसुधां वासवात्मजः ।
KK04-04-054-014c	एष दृष्ट्वा रथानीकमस्माकमरिमर्दनः ।
KK04-04-054-014e	श्रीमान्वदान्यो धृतिमान्तत्करोति च पाण्डवः ॥
KK04-04-054-015a	इमौ बाणावनुप्राप्तौ पादयोः प्रत्युपस्थितौ ।
KK04-04-054-015c	रथस्याग्रे निखातौ मे चित्रपुङ्खावजिह्मगौ ॥
KK04-04-054-016a	इमौ चाप्यपरौ बाणावभितः कर्णमूलयोः ।
KK04-04-054-016c	संस्पृशन्तावतिक्रान्तौ पृष्ट्वेवानामयं भृशम् ॥
KK04-04-054-017a	चिरदृष्टोऽयमस्माभिर्धर्मज्ञो बान्धवप्रियः ।
KK04-04-054-017c	अतीव ज्वलते लक्ष्म्या पाण्डुपुत्रः प्रतापवान् ॥
KK04-04-054-018a	निरुष्य च वने वासं कृत्वा कर्म सुदुष्करम् ।
KK04-04-054-018c	अभिवादयते पार्थः पूजयन्मामरिन्दमः ॥
KK04-04-054-019a	अमर्षेण हि सम्पूर्णो दुःखेन प्रतिबोधितः ।
KK04-04-054-019c	अद्येमां भारतीं सेनामेको नाशयते ध्रुवम् ॥
KK04-04-054-020a	द्व्यधिकं दशमुष्य वत्सराणां स्वजनेनाविदितस्त्रयोदशं च ।
KK04-04-054-020c	ज्वलते रथमास्थितः किरीटी तम इव रात्रिजमभ्युदस्य सूर्यः ॥
KK04-04-054-021a	रथी शरी चारुमाली निषङ्गी शङ्खी पताकी कवची किरीटी ।
KK04-04-054-021c	खड्गी च धन्वी च विराजतेऽयं शिखीव यज्ञेषु घृतेन सिक्तः ॥ ॥

इति श्रीमन्महाभारते विराटपर्वणि गोग्रहणपर्वणि चतुःपञ्चाशोऽध्यायः ॥ 54 ॥
