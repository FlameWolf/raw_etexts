अध्यायः 070

उत्तरजयश्रवणहृष्टेन विराटेन युधिष्ठिरेण सह द्यूतदेवनम् ॥ 1 ॥ विराटेनोत्तरप्रशंसने कङ्केन बृहन्नलया कुरुपराजयकथनम् ॥ 2 ॥ ततो रुष्टेन विराटेन कङ्कस्य कर्णमूलेऽक्षेणाभिहननम् ॥ 3 ॥ सैरन्ध्र्या क्षतात्प्रस्रवतो रक्तस्य निजोत्तरीयेण ग्रहणम् ॥ 4 ॥ तथा विराटेन तद्ग्रहणकारणप्रश्ने तत्कथनम् ॥ 5 ॥
KK04-04-070-001	वैशम्पायन उवाच 
KK04-04-070-001a	प्रस्थाप्य सेनां कन्याश्च गणिकाश्च स्वलङ्कृताः ।
KK04-04-070-001c	मत्स्यराजो महाराजः प्रहृष्ट इदमब्रवीत् ॥
KK04-04-070-002a	व्रिगर्ताः कुरवः सर्वे सङ्ग्रामे निर्जिता मया ।
KK04-04-070-002c	प्रविश्यान्तःपुरं हृष्टा द्यूतं दीव्याम ब्राह्मण ॥
KK04-04-070-003a	अक्षानाहर सैरन्ध्रि आसनं चोपकल्पय ।
KK04-04-070-003c	आदाय व्यजनं त्वं च पार्श्वतोऽनन्तरा भव ॥
KK04-04-070-004a	तं तथावादिनं दृष्ट्वा पाण्डवः प्रत्यभाषत ।
KK04-04-070-004c	न देवितव्यं हृष्टेन कितवेनेति नः श्रुतम् ॥
KK04-04-070-005a	न त्वामद्य मुदा युक्तमहं देवितुमुत्सहे ।
KK04-04-070-005c	प्रियं तु ते चिकीर्षामि वर्ततां यदि रोचते ।
KK04-04-070-005e	द्यूतं कर्तुं न वाञ्छामि नरेन्द्र जनसंसदि ॥
KK04-04-070-006	विराट उवाच 
KK04-04-070-006a	स्त्रियो गावो हिरण्यं च यच्चान्यद्वसु किञ्चन ।
KK04-04-070-006c	न मे किञ्चित्त्वया कार्यमन्तरेणापि देवितम् ॥
KK04-04-070-007	कङ्क उवाच 
KK04-04-070-007a	किं ते द्यूतेन राजेन्द्र बहुदोषेण मानद ।
KK04-04-070-007c	देवने बहवो दोषास्तस्मात्तत्परिवर्जयेत् ॥
KK04-04-070-008a	श्रुतो वा यदि वा दृष्टो धर्मराजो युधिष्ठिरः ।
KK04-04-070-008c	स राज्यं धनमक्षय्यं पणमेकममन्यत ॥
KK04-04-070-009a	कृष्णां च भार्यां दयितां भ्रातॄंश्च त्रिदशोपमान् ।
KK04-04-070-009c	निःसंशयं स कितवः पश्चात्तप्यति पाण्डवः ॥
KK04-04-070-010a	विविधानां च रत्नानां धनानां च पराजये ।
KK04-04-070-010c	अभीप्सितविनाशश्च वाक्पारुष्यमनन्तरम् ॥
KK04-04-070-011a	अविश्वास्यं बुधैर्नित्यमेकाह्ना द्रव्यनाशनम् ।
KK04-04-070-011c	द्यूते हारितवान्सर्वं तस्माद्द्यूतं न रोचये ॥
KK04-04-070-012a	अथवा मन्यसे राजन्दीव्याव यदि रोचते ।
KK04-04-070-012c	एवमाभाष्य वाक्यैस्तु क्रीडतस्तौ नरोत्तमौ ॥
KK04-04-070-013ac	प्रवर्तमाने द्यूते तु मात्स्यः पाण्डवमब्रवीत् ॥
KK04-04-070-014a	पश्य पुत्रेण मे युद्धे तादृशाः कुरवो जिताः ।
KK04-04-070-014c	कुरवोऽतिरथाः सर्वे देवैरपि सुदुर्जयाः ॥
KK04-04-070-015a	ततोऽब्रवीद्धर्मराजो द्यूते मात्स्यं युधिष्ठिरः ।
KK04-04-070-015c	दिष्ट्या ते विजिता गावः कुरवश्च पराजिताः ॥
KK04-04-070-016a	अत्यद्भुततमं मन्ये उत्तरश्चेत्कुरूञ्जयेत् ।
KK04-04-070-016c	यन्ता बृहन्नला यस्य स कथञ्चिद्विजेष्यते ॥
KK04-04-070-017a	ततो विराटः क्षुभितो मन्युना च परिप्लुतः ।
KK04-04-070-017c	उवाच वचनं क्रुद्धः परिव्राजमनन्तरम् ॥
KK04-04-070-018a	तादृशेन तु योधेन महेष्वासेन धीमता ।
KK04-04-070-018c	कुरवो निर्जिता युद्धे तत्र किं ब्राह्मणाद्भुतम् ॥
KK04-04-070-019	युधिष्ठिर उवाच 
KK04-04-070-019a	यन्ता तथाविधो यस्य रथे तिष्ठति वीर्यवान् ।
KK04-04-070-019c	यदि तद्दुष्करं  कुर्यात्तत्र किं नाद्भुतं भवेत् ॥
KK04-04-070-020	विराट उवाच 
KK04-04-070-020a	समं षण्डेन मे पुत्रं ब्रह्मबन्धो प्रशंससि ।
KK04-04-070-020c	वाच्यावाच्यं न जानीषे नूनं मामवमन्यसे ॥
KK04-04-070-021a	पुमांसो बहवो दृष्टाः सूताश्च बहवो मया ।
KK04-04-070-021c	विक्रम्य यन्ता योद्धा च न मे दृष्टः कदाचन ॥
KK04-04-070-022a	विप्रियं न चरेद्राज्ञामनुकूलं प्रियं वदेत् ।
KK04-04-070-022c	आचरन्विप्रियं राज्ञां न जातु सुखमेधते ॥
KK04-04-070-023a	वयस्यत्वात्तु ते सर्वमपराधमिमं क्षमे ।
KK04-04-070-023c	नेदृशीं प्रवदेर्वाचं यदि जीवितुमिच्छसि ॥
KK04-04-070-024	वैशम्पायन उवाच 
KK04-04-070-024a	ततोऽब्रवीत्पुनः कङ्कः प्रहस्य कुरुवर्धनः ।
KK04-04-070-024c	बृहन्नलाया राजेन्द्र घुष्यतां नगरे जयः ॥
KK04-04-070-025a	उत्तरेण तु सारथ्यं कृतं नूनं भविष्यति ।
KK04-04-070-025c	निमित्तं किञ्चिदुत्पन्नं तर्कश्चापि दृढो मम ।
KK04-04-070-025e	यतो जानामि राजेन्द्र नान्यथा तद्भविष्यति ॥
KK04-04-070-026a	कुरवोऽपि महावीर्या देवैरपि सुदुर्जयाः ।
KK04-04-070-026c	ससोमवरुणादित्यैः सयक्षेशहुताशनैः ॥
KK04-04-070-027a	यत्र शान्तनवो भीष्मो द्रोणकर्णौ सुदुर्जयौ ।
KK04-04-070-027c	अश्वत्थामा विकर्णश्च सोमदत्तो जयद्रथः ॥
KK04-04-070-028a	भूरिश्रवाः शलो भूरिर्जलसन्धिश्च वीर्यवान् ।
KK04-04-070-028c	दुर्योधनो दुष्प्रसहो दुःशासनविविंशती ॥
KK04-04-070-029a	वृषसेनोऽश्ववेगश्च वायुवेगसुवर्चसौ ।
KK04-04-070-029c	बाह्लीकः शूरसेनश्च युयुत्सुश्च परन्तपः ॥
KK04-04-070-030a	सौबलः शकुनिश्चैव द्युमत्सेनश्च साल्वराट् ।
KK04-04-070-030c	अन्ये च बहवः शूरा नानाजनपदेश्वराः ॥
KK04-04-070-031a	कृपेणाचार्यमुख्येन सहिताः कुरवो नृपाः ।
KK04-04-070-031c	सज्जकार्मुकनिस्त्रिंशा रथिनो रथयूथपाः ।
KK04-04-070-031e	अन्ये चैव महावीर्या राजपुत्रा महारथाः ॥
KK04-04-070-032a	मरुद्गणैः परिवृतः साक्षादपि पुरन्दरः ।
KK04-04-070-032c	तद्बलं न जयेत्क्रुद्धो भीष्मद्रोणादिभिर्वृतम् ॥
KK04-04-070-033a	कस्तद्बृहन्नलादन्यो मनुष्यः प्रतियोत्स्यति ।
KK04-04-070-033c	यस्य बाहुबले तुल्यो न भविष्यति कश्चन ॥
KK04-04-070-034a	अतीव समरं दृष्ट्वा हर्षो यस्याभिवर्धते ।
KK04-04-070-034c	किमेवं पुरुषो लोको दिवि वा भुवि विद्यते ॥
KK04-04-070-035	वैशम्पायन उवाच 
KK04-04-070-035a	तेन सङ्क्षुभितो राजा दीर्यमाणेन चेतसा ।
KK04-04-070-035c	अब्रवीद्वचनं क्रूरमजानन्वै युधिष्ठिरम् ॥
KK04-04-070-036a	कङ्क मा ब्रूहि मे वाक्यं प्रतिकूलं द्विजोत्तम ।
KK04-04-070-036c	बहुशः प्रतिषिद्धस्त्वं न च वाचं नियच्छसि ॥
KK04-04-070-037a	नियन्ता चेन्न विद्येत न कश्चिद्धर्ममाचरेत् ।
KK04-04-070-037c	इति प्रक्षुभितो राजा सोऽक्षेणाभ्यहनद्भृशम् ॥
KK04-04-070-038a	तस्य तक्षकभोगाभं बाहुमुत्क्षिप्य दक्षिणम् ।
KK04-04-070-038c	विराटः प्राहनत्क्रुद्धः कर्णमाश्रित्य दक्षिणम् ॥
KK04-04-070-039a	मुखे युधिष्ठिरं कोपान्मैवमित्यवभर्त्सयन् ।
KK04-04-070-039c	बलवत्प्रतिविद्धस्य नस्तः शोणितमास्रवत् ॥
KK04-04-070-040a	अक्षेणाभिहतो राजा विराटेन युधिष्ठिरः ।
KK04-04-070-040c	तूष्णीमासीन्महाबाहुः कृष्णां पश्यन्सुदुःखिताम् ॥
KK04-04-070-041a	तस्य रक्तोत्पलनिभं शिरसः शोणितं तदा ।
KK04-04-070-041c	प्रावर्तत महाबाहोरभिघातान्महात्मनः ॥
KK04-04-070-042a	तदप्राप्तं महीं पार्थः पाणिभ्यां समधारयत् ।
KK04-04-070-042c	अवैक्षत च धर्मात्मा द्रौपदीं पार्श्वतः स्थिताम् ॥
KK04-04-070-043a	सा वेदनामभिज्ञाय भर्तुश्चित्तवशानुगा ।
KK04-04-070-043c	सा विषण्णा च भीता च क्रुद्धा च द्रुपदात्मजा ॥
KK04-04-070-044a	बाष्पं नियम्य कृच्छ्रेण भर्तुर्निःश्रेयसैषिणी ।
KK04-04-070-044c	उत्तरीयेण सूक्ष्मेण तूर्णं जग्राह शोणितम् ॥
KK04-04-070-045a	निगृह्य रक्तं वस्त्रेण सैरन्ध्री दुःखमोहिता ।
KK04-04-070-045c	सौवर्णं गृह्य भृङ्गारं शोणितं तदपामृजत् ।
KK04-04-070-045e	युधिष्ठिरस्य राजेन्द्र द्रुपदेन्द्रसुता तदा ॥
KK04-04-070-046	विराट उवाच 
KK04-04-070-046a	सैरन्ध्रि किमिदं रक्तमुत्तरीयेण गृह्यते ।
KK04-04-070-046c	कोत्र हेतुर्विशालाक्षि तन्मप्राचक्ष्व तत्वतः ॥
KK04-04-070-047	सैरन्ध्र्युवाच 
KK04-04-070-047a	रक्तबिन्दनि यावन्ति कङ्कस्य धरणीतले ।
KK04-04-070-047c	तावद्वर्षाणि राष्ट्रे ते अनावृष्टिर्भविष्यति ॥
KK04-04-070-048a	एतन्निमित्तं मात्स्येन्द्र कङ्कस्य रुधिरं मया ।
KK04-04-070-048c	गृहीतमुत्तरीयेण विनाशो मा भवेत्तव ॥
KK04-04-070-049a	यतीशं यो विहन्येत तस्यायुर्विनशिष्यति ।
KK04-04-070-049c	यो यतीशं नियम्येत सहस्रं यातना यमे ॥
KK04-04-070-050a	यतौ रक्तं दर्शयति यावत्पांसुरगृह्यत ।
KK04-04-070-050c	तावन्तः पितृलोकस्थाः पितरः प्रपतन्त्यधः ॥
KK04-04-070-051a	इति ज्ञात्वा विराटेन्द्र धृतं रक्तं च वाससा ।
KK04-04-070-051c	मया तव हितार्थाय त्वयि प्रणयकारणात् ॥ ॥

इति श्रीमन्महाभारते विराटपर्वणि गोग्रहणपर्वणि सप्ततितमोऽध्यायः ॥

4-70-10 धनानां च विनाशः वाक्पारुष्यं चाभवदिति शेषपूरणेन योजना ॥ 10 ॥ 4-70-19 किं किमपि ॥ 19 ॥ 4-70-47 धरणीतले पतेयुरिति शेषः ॥ 47 ॥ 4-70-48 नियम्येत नियमयेत् तस्येति शेषः  ॥ 49 ॥ 4-70-50 अगृह्यत गृह्येत रक्तेनेति ॥ 50 ॥ 4-70-51 इतीममर्थम् ॥ 51 ॥
