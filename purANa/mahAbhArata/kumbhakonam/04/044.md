अध्यायः 044

उत्तरेण बृहन्नलाया अर्जुनत्वविज्ञानेन तम् प्रत्यज्ञानमूलकभूतपूर्वस्वापराधक्षमापनम् ॥ 1 ॥ अर्जुनेनोत्तरम् प्रति स्वस्य क्लैब्यप्राप्तिहेतुकथनम् ॥ 2 ॥ तथोत्तरस्य सारथीकरणपूर्वकं रथारोहणेन रणायाभियानम् ॥ 3 ॥
KK04-04-044-001	वैशम्पायन उवाच 
KK04-04-044-001a	ततः पार्थं स वैराटिः प्राञ्जलिस्त्वभ्यवादयत् ।
KK04-04-044-001c	अहं भूमिञ्जयो नाम प्रणतोस्मि धनञ्जय ॥
KK04-04-044-002a	दिष्ट्या त्वां पार्थ पश्यामि स्वागतं ते धनञ्जय ।
KK04-04-044-002c	लोहिताक्ष महाबाहो नागराजवरोपम ॥
KK04-04-044-003a	यदज्ञानादवोचं त्वां प्रमादेन नरोत्तम ।
KK04-04-044-003c	अकृत्वा हृदये सर्वं क्षन्तुमर्हसि तन्मम ॥
KK04-04-044-004a	यतस्त्वया कृतं पूर्वं चित्रं कर्म सुदुष्करम् ।
KK04-04-044-004c	अतो भयं व्यपेतं मे प्रीतिश्च परमा त्वयि ॥
KK04-04-044-005ac	दासोऽहं ते भविष्यामि पश्य मामनुकम्पया ॥
KK04-04-044-006a	या प्रतिज्ञा कृता पूर्वं तव सारथ्यकारणात् ।
KK04-04-044-006c	सेयं प्रतिज्ञा पूर्णा मे हर्षश्चार्जुन जायते ॥
KK04-04-044-007a	देवेन्द्रतनयस्येह सारथिः स्यां महामृधे ।
KK04-04-044-007c	इति पूर्वं कृताऽस्माभिः प्रतिज्ञा युद्धदुर्मद ॥
KK04-04-044-008a	प्रतिज्ञा मम सम्पूर्णा तव सारथ्यकारणात् ।
KK04-04-044-008c	मनस्स्वास्थ्यं च मे जातं जातं भाग्यं च मे महत् ॥
KK04-04-044-009a	आस्थाय विपुलं वीर रथं सारथिना मया ।
KK04-04-044-009c	दुर्योधनं च जित्वाऽऽजौ निवर्तय पशून्मम ॥
KK04-04-044-010	अर्जुन उवाच 
KK04-04-044-010a	प्रीतोस्मि राजपुत्राद्य न भयं विद्यते तव ।
KK04-04-044-010c	सर्वान्नुदामि ते शत्रून्रणे रणविशारद ॥
KK04-04-044-011a	स्वस्थो भव महान्युद्धे पश्य मां शत्रुभिः सह ।
KK04-04-044-011c	युध्यमानं विमर्देऽस्मिन्कुर्वाणं भैरवं रवम् ॥
KK04-04-044-012a	गाण्डीवं देवदत्तं च शरान्कनकभूषणान् ।
KK04-04-044-012c	एतान्सर्वानुपासङ्गान्क्षिप्रं बध्नीहि मे रथे ।
KK04-04-044-012e	एकं चाहर निस्त्रिंशं जातरूपपरिष्कृतम् ॥
KK04-04-044-013a	अहं वै कुरुभिर्योत्स्ये मोक्षयिष्यामि ते पशून् ।
KK04-04-044-013c	तोषयिष्यामि राजानं प्रवेक्ष्यामि पुरं पुनः ॥
KK04-04-044-014a	सङ्कल्पागाधपरिधं बाहुप्राकारतोरणम् ।
KK04-04-044-014c	त्रिदण्डतूणसम्बाधं नैकध्वजसमाकुलम् ॥
KK04-04-044-015a	ज्याक्षेपनिनदारावं नेमीनिनददुन्दुभिः ।
KK04-04-044-015c	शरजालवितानाढ्यमाक्ष्वेडितमहास्वनम् ।
KK04-04-044-015e	नगरं ते मया गुप्तं रथोपस्थं भविष्यति ॥
KK04-04-044-016a	अधिष्ठितो मया सङ्ख्ये रथो गाण्डीवधन्विना ।
KK04-04-044-016c	अजय्यः शत्रुसैन्यानां वैराटे व्येतु ते भयम् ॥
KK04-04-044-017	उत्तर उवाच 
KK04-04-044-017a	बहुना किं प्रलापेन शृणु मे परमं वचः ।
KK04-04-044-017c	नाहं बिभेमि कौन्तेय साक्षादपि शतक्रतोः ॥
KK04-04-044-018a	यमवायुकुबेरेभ्यो द्रोणभीष्मशतादपि ।
KK04-04-044-018c	बिभेमि नाहमेतेभ्यो जानामि त्वां स्थिरं युधि ।
KK04-04-044-018e	केशवेनापि सङ्ग्रामे साक्षादिन्द्रेण वा समम् ॥
KK04-04-044-019a	इदं तु चिन्तयन्नेव परिमुह्यामि केवलम् ।
KK04-04-044-019c	निश्चयं नाधिगच्छामि नावगच्छामि किञ्चन ॥
KK04-04-044-020a	एवं वराङ्गरूपस्य लक्षणैः सूचितस्य च ।
KK04-04-044-020c	केन कर्मविपाकेन क्लीबत्वं त्वामुपागतम् ॥
KK04-04-044-021a	मन्ये त्वां क्लीबरूपेण चरन्तं शूलपाणिनम् ।
KK04-04-044-021c	गन्धर्वराजप्रतिमं देवं वाऽपि शतक्रतुम् ॥
KK04-04-044-022	अर्जुन उवाच 
KK04-04-044-022a	भ्रातुर्नियोगाज्ज्येष्ठस्य संवत्सरमिदं व्रतम् ।
KK04-04-044-022c	चरामि ब्रह्मचर्यं वै सत्यमेतद्ब्रवीमि ते ॥
KK04-04-044-023a	नास्मि क्लीबो महाबाहो परवान्धर्मसंयुतः ।
KK04-04-044-023c	उर्वशीशापसम्भूतं क्लैब्यं समुपसंस्थितम् ॥
KK04-04-044-024a	पुराऽहमाज्ञया भ्रातुर्ज्येष्ठस्यास्मि सुरालयम् ।
KK04-04-044-024c	प्राप्तवानुर्वशी दृष्टा सुधर्मायां मया तदा ॥
KK04-04-044-025a	नृत्यन्तीं परमं रूपं बिभ्रतीं वज्रिसन्निधौ ।
KK04-04-044-025c	अपश्यं तामनिमिषं कूटस्थामन्वयस्य मे ॥
KK04-04-044-026a	रात्रौ समागता मह्यं शयनं रन्तुमिच्छया ।
KK04-04-044-026c	अहं तामभिवाद्यैव मातृसत्कारमाचरम् ॥
KK04-04-044-027a	सा च मामशपत्क्रुद्धा शिखण्डी त्वं भवेति वै ।
KK04-04-044-027c	श्रुत्वा तमिन्द्रो मामाह मा भैस्त्वं पार्थ षण्डता ॥
KK04-04-044-028a	उपकारो भवेत्तुभ्यमज्ञातवसतौ पुरा ।
KK04-04-044-028c	इतीन्द्रो मामनुग्राह्य ततः प्रेषितवान्वृषा ॥
KK04-04-044-029a	तदिदं समनुप्राप्तं व्रतं चीर्णं मयाऽनघ ।
KK04-04-044-029c	समाप्तव्रतमुत्तीर्णं विद्धि मां त्वं नृपात्मज ॥
KK04-04-044-030	उत्तर उवाच 
KK04-04-044-030a	परमोऽनुग्रहो मेऽद्य यत्प्रतर्को न मे वृथा ।
KK04-04-044-030c	न हीदृशाः क्लीबरूपा भवन्ति तु नरोत्तमाः ॥
KK04-04-044-031a	सहायवानस्मि रणे युद्ध्येयममरैरपि ।
KK04-04-044-031c	साध्वसं तत्प्रनष्टं मे किं करोमि ब्रवीहि मे ॥
KK04-04-044-032a	अहं ते सङ्ग्रहीष्यामि हयाञ्शत्रुनिर्बहण ।
KK04-04-044-032c	शिक्षितो ह्यस्मि सारथ्ये निष्ठितः पुरुषर्षभ ॥
KK04-04-044-033a	दारुको वासुदेवस्य यथा शक्रस्य मातलिः ।
KK04-04-044-033c	तथा मां विद्धि सारथ्ये शिक्षितं नरपुङ्गव ॥
KK04-04-044-034a	अश्वा ह्येते महाबाहो तवैवाहवदुर्जयाः ।
KK04-04-044-034c	योग्या रथवरे युक्ताः प्राणवन्तो जितश्रमाः ॥
KK04-04-044-035a	यस्य यातेन पश्यन्ति भूमौ क्षिप्तं पदम्पदम् ।
KK04-04-044-035c	दक्षिणां यो धुरं वोढा सुग्रीवेण समो हयः ॥
KK04-04-044-036a	योऽयं हयो धुर्यवरो वामां वहति शोभनः ।
KK04-04-044-036c	तं मन्ये मेघपुष्पस्य जवेन सदृशं हयम् ॥
KK04-04-044-037a	योऽयं वहति वै पार्ष्णि दक्षिणामञ्चितोद्यतः ।
KK04-04-044-037c	बलाहकादभिमतस्तेजसा वीर्यवत्तरः ॥
KK04-04-044-038a	योऽयं काञ्चनसन्नाहो वामं वहति शोभनः ।
KK04-04-044-038c	धुर्यं शैब्यस्य तं मन्ये जवेन बलवत्तरम् ॥
KK04-04-044-039a	त्वामेवायं रथो वोढुं सङ्ग्रामेऽर्हति धन्विनम् ।
KK04-04-044-039c	त्वं चेमं रथमास्थाय योद्धुमर्हो मतो मम ।
KK04-04-044-039e	सर्वशत्रुभिरायातो देवराज इवासुरैः ॥
KK04-04-044-040	वैशम्पायन उवाच 
KK04-04-044-040a	ततो रथादवस्कन्द्य वीर्यवानरिमर्दनः ।
KK04-04-044-040c	प्रणम्य देवान्गाण्डीवमादाय रुरुचे श्रिया ॥
KK04-04-044-041a	ततो विमुच्य बाहुभ्यां शङ्खचूडानि पाण्डवः ।
KK04-04-044-041c	तौ च दुन्दुभिसन्नादौ प्रतिबद्ध्य तलावुभौ ॥
KK04-04-044-042a	इन्द्रदत्ते च ते दिव्ये उद्धृत्यामुच्य कुण्डले ।
KK04-04-044-042c	श्लक्ष्णान्केशान्मृदून्स्निग्धाञ्श्वेतेनोद्ग्रथ्य वाससा ॥
KK04-04-044-043a	अथासौ प्राङ्मुखो भूत्वा शुचिः प्रयतमानसः ।
KK04-04-044-043c	अभिदध्यौ महाबाहुः सर्वास्त्राणि रथोत्तमे ॥
KK04-04-044-044a	ऊचुश्च पार्थं सर्वाणि प्राञ्जलीनि नृपात्मजम् ।
KK04-04-044-044c	इमानि स्मो महोदार किङ्कराणीन्द्रनन्दन ॥
KK04-04-044-045a	प्रणिपत्य ततः पार्थः समालभ्य च पाणिना ।
KK04-04-044-045c	सर्वाणि मानसानीह भवतेत्यभ्यभाषत ॥
KK04-04-044-046a	प्रतिगृह्य ततोऽस्त्राणि प्रहृष्टवदनोऽभवत् ।
KK04-04-044-046c	अधिज्यं तरसा कृत्वा गाण्डीवं व्याक्षिपद्धनुः ॥
KK04-04-044-047a	तस्य विक्षिप्यमाणस्य धनुषोऽभून्महास्वनः ।
KK04-04-044-047c	यथा शैलस्य महतः शैलानाक्षिप्य जघ्नुषः ॥
KK04-04-044-048a	सनिर्घाताऽभवद्भूमिर्दिक्षु वायुर्ववौ भृशम् ।
KK04-04-044-048c	भ्रान्तद्विजं खमभवत्प्राकम्पन्त महाद्रुमाः ॥
KK04-04-044-049a	तं शब्दं कुरवो राजन्विस्फोटमशनेरिव ।
KK04-04-044-049c	तार्क्ष्यं शब्दमिव श्रुत्वा वित्रेसुर्दीनमानसाः ॥
KK04-04-044-050a	यथेन्द्रो व्याक्षिपद्भीमं विस्फोटमशनेर्भुवि ।
KK04-04-044-050c	तथाऽर्जुनो धनुःश्रेष्ठं बाहुभ्यामाक्षिपद्बली ॥
KK04-04-044-051a	महाशनिमहाशब्दसदृशो ज्यास्वनो महान् ।
KK04-04-044-051c	शत्रून्वीरांश्च सन्तर्ज्य निग्रहस्थो रथे स्थितः ॥
KK04-04-044-052	उत्तर उवाच 
KK04-04-044-052a	एकस्त्वं पाण्डवश्रेष्ठ बहूनेतान्महारथान् ।
KK04-04-044-052c	कथं जेष्यसि सङ्ग्रामे सर्वशस्त्रास्त्रपारगान् ॥
KK04-04-044-053a	असहायोऽसि कोन्तेय ससहायाश्च कौरवाः ।
KK04-04-044-053c	अत एव महाबाहो भीतस्तिष्ठामि तेऽग्रतः ॥
KK04-04-044-054	वैशम्पायन उवाच 
KK04-04-044-054ac	उवाच पार्थो मा भैषीः प्रहस्य स्वनवत्तदा ॥
KK04-04-044-055a	युध्यमानस्य मे वीर गन्धर्वैः सुमहाबलैः ।
KK04-04-044-055c	सहायो घोषयात्रायां कस्तदासीत्सखा मम ॥
KK04-04-044-056a	तथा प्रतिभये तस्मिन्देवदानवसङ्कुले ।
KK04-04-044-056c	खाण्डवे युध्यमानस्य कस्तदासीत्सखा मम ॥
KK04-04-044-057a	निवातकवचैः सार्धं पौलोमैश्च महाबलैः ।
KK04-04-044-057c	युध्यतो देवराजार्थे कः सहायस्तदाऽभवत् ॥
KK04-04-044-058a	स्वयंवरे तु पाञ्चाल्या राजभिः सह संयुगे ।
KK04-04-044-058c	युध्यतो बहुभिस्तात कः सहायस्तदाऽभवत् ॥
KK04-04-044-059a	उपजीव्य गुरुं द्रोणं शुक्रं वैश्रवणं यमम् ।
KK04-04-044-059c	वरुणं पावकं चैव कृपं कृष्णं च माधवम् ।
KK04-04-044-059e	पिनाकपाणिनं चैव कथमेतान्न योधये ॥
KK04-04-044-060ac	रथं वाहय मे शीघ्रं व्येतु ते मानसो ज्वरः ॥ ॥

इति श्रीमन्महाभारते विराटपर्वणि गोग्रहणपर्वणि चतुश्चत्वारिंशोऽध्ययः ॥ 44 ॥
