अध्यायः 018
कीचकेन सुदेष्णाम् प्रति द्रौपद्याः स्ववशीकरणप्रार्थना ॥ 1 ॥ सुदेष्णया कीचके सुराहरणव्याजेन तद्गृहम् प्रति द्रौपदीप्रेषणप्रतिज्ञानम् ॥ 2 ॥ तथा बलात्कारेण द्रौपद्याः सुरानयनाय कीचकगृहम् प्रति गमनचोदना ॥ 3 ॥
KK04-03-018-001	वैशम्पायन उवाच 
KK04-03-018-001a	प्रत्याख्यातश्च पाञ्चाल्या कीचकः काममोहितः ।
KK04-03-018-001c	प्रविश्य राजभवनं भगिन्या अग्रतः स्थितः ॥ 
KK04-03-018-002a	सोभिवीक्ष्य सुकेशान्तां सुदेष्णां भगिनीं प्रियाम् ।
KK04-03-018-002c	अमर्यादेन कामेन घोरेणाभिपरिप्लुतः ॥ 
KK04-03-018-003a	स तु मूर्ध्न्यञ्जलिं कृत्वा भगिन्याश्चरणावुभौ ।
KK04-03-018-003c	सम्मोहाभिहतस्तूर्णं वातोद्धूत इवार्णवः ॥ 
KK04-03-018-004a	स प्रोवाच सुदुःखार्तो भगिनीं निश्वसन्मुहुः ।
KK04-03-018-004c	अव्यक्तमृदुना साम्ना शुष्यता च पुनःपुनः ॥ 
KK04-03-018-005a	यथा सुदेष्णे सैरन्ध्र्या सङ्गच्छेयं सकामया ।
KK04-03-018-005c	तथा शीघ्रं कुरुष्वाद्य माऽहं प्राणान्प्रहासिषम् ॥ 
KK04-03-018-006a	यदीयमनवद्याङ्गी न मामद्यापि काङ्क्षते ।
KK04-03-018-006c	चेतसाऽभिप्रसन्नेन गतोस्मि यमसादनम् ॥
KK04-03-018-007	वैशम्पायन उवाच 
KK04-03-018-007a	तमुवाच परिष्वज्य सुदेष्णा भ्रातरं प्रियम् ।
KK04-03-018-007c	भ्रातुर्जीवितरक्षार्थं समाश्वास्यासितेक्षणा ॥
KK04-03-018-008a	शरणागतेयं सुश्रोणी मया दत्ताभया च सा ।
KK04-03-018-008c	शुभाचारा च भद्रं ते नैनां वक्तुमिहोत्सहे ॥
KK04-03-018-009a	एषा हि शक्या नान्येन स्प्रष्टुं पापेन चेतसा ।
KK04-03-018-009c	गन्धर्वाः किल पञ्चेमां रक्षन्ति रमयन्ति च ॥
KK04-03-018-010a	एवमेषा ममाचष्टे तथा प्रथमसङ्गमे ।
KK04-03-018-010c	तथैव गजनासोरूः सत्यमाह ममान्तिके ।
KK04-03-018-010e	ते हि क्रुद्धा महात्मानो नाशयेयुर्हि जीवितम् ॥ 
KK04-03-018-011a	राजा चैव समीक्ष्यैनां सम्मोहं गतवानिह ।
KK04-03-018-011c	मया च सत्यवचनैरनुनीतो महीपतिः ॥ 
KK04-03-018-012a	सोप्येनामनिशं दृष्ट्वा मनसैवाभ्यनन्दत ।
KK04-03-018-012c	भयाद्गन्धर्वमुख्यानां जीवितस्योपघातिनाम् ।
KK04-03-018-012e	मनसाऽपि ततस्त्वेनां न चिन्तयति पार्थिवः ॥ 
KK04-03-018-013a	ते हि क्रुद्धा महात्मानो गरुडानिलतेजसः ।
KK04-03-018-013c	दहेयुरपि लोकांस्त्रीन्युगान्तेष्विव भास्करः ॥
KK04-03-018-014a	सैरन्ध्र्या ह्येतदाख्यातं मम तेषां महद्बलम् ।
KK04-03-018-014c	तव चाहमिदं गुह्यं स्नेहाद्वक्ष्यामि बन्धुवत् ॥
KK04-03-018-015a	मा गमिष्यसि वै कृच्छ्रां गतिं परमदुर्गमाम् ।
KK04-03-018-015c	बलिनस्ते रुजं कुर्युः कुलस्य च धनस्य च ॥ 
KK04-03-018-016a	तस्मान्नास्यां मनः कर्तुं यदि प्राणा प्रियास्तव ।
KK04-03-018-016c	न चिन्तयेथा मागास्त्वं मत्प्रियं च यदीच्छसि ॥ 
KK04-03-018-017	वैशम्पायन उवाच 
KK04-03-018-017a	एवमुक्तस्तु दुष्टात्मा भगिनीं कीचकोऽब्रवीत् ।
KK04-03-018-017c	गन्धर्वाणां शतं वाऽपि सहस्रमयुतानि वा ।
KK04-03-018-017e	अहमेको वधिष्यामि गन्धर्वान्पञ्च किं पुनः ॥ 
KK04-03-018-018a	न च त्वमभिजानीषे स्त्रीणां गुह्यमनुत्तमम् ।
KK04-03-018-018c	पुत्रं वा किल पौत्रं वा भ्रातरं वा मनस्विनम् ॥ 
KK04-03-018-019a	रहसीह नरं दृष्ट्वा नानागन्धविभूषितम् ।
KK04-03-018-019c	योनिरुत्स्विद्यते स्त्रीणां सतीनामपि च श्रुतम् ॥ 
KK04-03-018-020a	मां निरीक्ष्यानुलिप्ताङ्गं सर्वाभरणभूषितम् ।
KK04-03-018-020c	वशमेष्यति सैरन्ध्री मन्मथेनाभिपीडिता ।
KK04-03-018-020e	सा त्वं दृष्ट्वा ब्रूहि चैनां मम चेज्जीवितं प्रियम् ॥ 
KK04-03-018-021	वैशम्पायन उवाच 
KK04-03-018-021a	एवमुक्ता सुदेष्णा तु शोकेनाभिप्रपीडिता ।
KK04-03-018-021c	अहो दुःखमहो कृच्छ्रमहो पापमिति स्म ह ॥
KK04-03-018-022a	प्रारुदद्भृशदुःखार्ता विपाकं तस्य वीक्ष्य सा ।
KK04-03-018-022c	पातालेषु पतत्येष विलपन्बडवामुखे ॥ 
KK04-03-018-023a	त्वत्कृते विनशिष्यन्ति भ्रातरः सुहृदश्च मे ।
KK04-03-018-023c	किन्नु शक्यं मया कर्तुं यत्त्वमेवमभिप्लुतः ॥ 
KK04-03-018-024a	न च श्रेयोऽभिजानीषे काममेवानुवर्तसे ।
KK04-03-018-024c	ध्रुवं गतायुस्त्वं पाप यदेवं काममोहितः ।
KK04-03-018-024e	अकर्तव्ये हि मां पापे नियुनङ्क्षि नराधम ॥ 
KK04-03-018-025a	अपि चैतत्पुरा प्रोक्तं निपुणैर्मनुजोत्तमैः ।
KK04-03-018-025c	एकस्तु कुरुते पापं स्वजातिस्तेन हन्यते ॥
KK04-03-018-026a	गतस्त्वं धर्मराजस्य विषयं नात्र संशयः ।
KK04-03-018-026c	अदूषितमिदं सर्वं स्वजनं घातयिष्यसि ॥ 
KK04-03-018-027a	एतत्तु मे दुःखतरं येनाहं भ्रातृसौहृदात् ।
KK04-03-018-027c	विदितार्था करिष्यामि तुष्टो भव कुलक्षये ॥ 
KK04-03-018-028a	गच्छ शीघ्रमितस्त्वं हि स्वमेव भवनं शुभम् ।
KK04-03-018-028c	किञ्चित्कार्यं समुद्दिश्य सुरामन्नं च कारय ॥ 
KK04-03-018-029a	कृते चान्ने सुरायां च प्रेषयिष्यसि मे पुनः ।
KK04-03-018-029c	तामहं प्रेषयिष्यामि मध्वन्नार्थं तवान्तिकम् ॥ 
KK04-03-018-030a	ततः सम्प्रेषितामेनां विजने निरवग्रहाम् ।
KK04-03-018-030c	सान्त्वयेथा यथान्यायं यदि साम सहिष्यति ॥ 
KK04-03-018-030e	सद्यः कृतमिदं सर्वं शेषमत्रानुचिन्तय ॥ 
KK04-03-018-031	वैशम्पायन उवाच 
KK04-03-018-031a	सुदेष्णयैवमुक्तस्तु कीचकः कालचोदितः ।
KK04-03-018-031c	त्वरमाणः प्रचक्राम स्वगृहं राजवेश्मनः ॥ 
KK04-03-018-032a	आगम्य च गृहं रम्यं सुरामन्नं चकार ह ।
KK04-03-018-032c	अजैडकं च सुकृतं बहु चोच्चावचान्मृगान् ॥ 
KK04-03-018-033a	भक्षांश्च विविधाकारान्बहूंश्चोच्चावचांस्तदा ।
KK04-03-018-033c	कारयामास कुशलैरन्नपानैः सुसंस्कृतम् ॥ 
KK04-03-018-034a	त्वरावान्कालपाशेन कण्ठे बद्धः पशुर्यथा ।
KK04-03-018-034c	नावबुध्यत मूढात्मा मरणं समुपस्थितम् ॥
KK04-03-018-035a	आनीतायां सुरायां तु कृते चान्ने सुसंस्कृते ।
KK04-03-018-035c	कीचकः पुनरागम्य सुदेष्णां वाक्यमब्रवीत् ॥ 
KK04-03-018-036a	मधु मांसं च बहुधा भक्ष्याश्च बहुधा कृताः ।
KK04-03-018-036c	सुदेष्णे ब्रूहि सैरन्ध्रीं यथा सा मे गृहं व्रजेत् ॥ 
KK04-03-018-037a	केनचित्त्वद्य कार्येण त्वर शीघ्रं मम प्रियम् ।
KK04-03-018-037c	अहं हि शरणं देवं प्रतिपद्ये वृषध्वजम् ।
KK04-03-018-037e	समागमं मे सैरन्ध्र्या मरणं वा दिशेति वै ॥
KK04-03-018-038	वैशम्पायन उवाच 
KK04-03-018-038a	सा तमाह विनिःश्वस्य प्रतिगच्छ स्वकं गृहम् ।
KK04-03-018-038c	एषाऽहमपि सैरन्ध्रीं सुरार्थे तूर्णमादिशे ॥ 
KK04-03-018-039a	एवमुक्तस्तु पापात्मा कीचकस्त्वरितः पुनः ।
KK04-03-018-039c	स्वगृहं प्राविशत्तूर्णं सैरन्ध्रीगतमानसः ॥ 
KK04-03-018-040a	कीचकं तु गतं ज्ञात्वा त्वरमाणं स्वकं गृहम् ।
KK04-03-018-040c	सैरन्ध्रीं तत आहूय सुदेष्णा वाक्यमब्रवीत् ॥ 
KK04-03-018-041a	गच्छ सैरन्ध्रि मत्प्रीत्यै कीचकस्य निवेशनम् ।
KK04-03-018-041c	सुरामानय सुश्रोणि तृषिताऽहं विलासिनि ॥
KK04-03-018-042	वैशम्पायन उवाच 
KK04-03-018-042a	सुदेष्णयैवमुक्ता सा निःश्वसन्ती नृपात्मजा ।
KK04-03-018-042c	अब्रवीच्छोकसन्तप्ता नाहं तत्र व्रजामि वै ॥ 
KK04-03-018-043a	सूतपुत्रो हि मां भद्रे कामात्मा चाभिमन्यते ।
KK04-03-018-043c	न गच्छेयमहं तस्य राजपुत्रि निवेशनम् ।
KK04-03-018-043e	त्वमेव भद्रे जानासि यथा स निरपत्रपः ॥ 
KK04-03-018-044a	समयश्च कृतो भद्रे यथा प्रथमसङ्गमे ।
KK04-03-018-044c	तथा निवसमानायां यथाऽहं नान्यचारिणी ॥ 
KK04-03-018-045a	कीचकश्च सुकेशान्ते मूढो मदनगर्वितः ।
KK04-03-018-045c	स मामिह गतां दृष्ट्वा व्यवस्यति निराकृतिम् ।
KK04-03-018-045e	कथं नु वै तत्र गतां मर्षयेन्मामबान्धवाम् ॥ 
KK04-03-018-046a	बह्व्यः सन्ति तव प्रेष्या राजपुत्रि वशानुगाः ।
KK04-03-018-046c	अन्यां प्रेषय कैकेयि संरक्ष्याऽहमिह त्वया ॥ 
KK04-03-018-047a	कीचकस्यालयं देवि न यामि भयकम्पिता ।
KK04-03-018-047c	यद्यदन्यच्च मे कर्म करोमि च सुदुष्करम् ॥
KK04-03-018-048a	एवमुक्ता तु पाञ्चाल्या दैवयोगेन कैकयी ।
KK04-03-018-048c	तां विराटस्य महिषी क्रुद्धा भूयोऽन्वशासत ॥
KK04-03-018-049a	कीचकं चैव गच्छ त्वं बलात्कारेण चोदिता ।
KK04-03-018-049c	नास्ति मेऽन्या त्वया तुल्या सा त्वं शीघ्रतरं व्रज ॥ 
KK04-03-018-050a	अवश्यं त्वेव गन्तव्यं किमर्थं मां विवक्षसि ।
KK04-03-018-050c	शीघ्रं गच्छ त्वरस्वेति मत्प्रीतिवशमाचर ॥ 
KK04-03-018-051a	न हीदृशो मम भ्राता किं त्वं समभिशङ्कसे ।
KK04-03-018-051c	उक्त्वा चैनां बलाच्चैव विनियुज्य प्रभुत्वतः ॥ 
KK04-03-018-052a	भाजनं प्रददौ चास्यै सपिधानं हिरण्मयम् ।
KK04-03-018-052c	या सुजाता सुगन्धा च तामानय सुरामिति ॥ 
KK04-03-018-053a	सा शङ्कमाना रुदती वेपन्ती द्रुपदात्मजा ।
KK04-03-018-053c	दैवतेभ्यो नमस्कृत्वा श्वशुरेभ्यस्तथाऽब्रवीत् ॥
KK04-03-018-054a	यथाऽहमन्यं पार्थेभ्यो नाभिजानामि मानवम् ।
KK04-03-018-054c	तेन सत्येन मां दृष्ट्वा कीचको मा वशं नयेत् ॥
KK04-03-018-055a	यथाऽहं पाण्डुपुत्रेभ्यः पञ्चभ्यो नान्यगामिनी ।
KK04-03-018-055c	तेन सत्येन मां दृष्ट्वा कीचको मा वशं नयेत् ॥ ॥

इति श्रीमन्महाभारते विराटपर्वणि कीचकवधपर्वणि अष्टादशोऽध्यायः ॥ 18 ॥ 


