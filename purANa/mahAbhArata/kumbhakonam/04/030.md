अध्यायः 030

दुर्योधनादिभिः पाण्डवान्वेषणाय समालोचनम् ॥ 1 ॥
KK04-04-030-001	वैशम्पायन उवाच 
KK04-04-030-001a	ततो दुर्योधनो राजा श्रुत्वा तेषां वचस्तदा ।
KK04-04-030-001c	चिरमन्तर्मना भूत्वा इदमाह सभासदः ॥
KK04-04-030-002a	अशक्यं खलु कार्यस्य गतिं ज्ञातुं हि तत्वतः ।
KK04-04-030-002c	तस्मात्सर्वे परीक्षध्वं क्वनु स्युः पाण्डवा गताः ॥ 
KK04-04-030-003a	अल्पावशिष्टः कालस्तु गतो भूयिष्ठ एव च ।
KK04-04-030-003c	तेषामज्ञातचर्यायामस्मिन्वर्षे त्रयोदशे ॥
KK04-04-030-004a	अपि वर्षस्य शेषं ते ह्यतीयुरिह पाण्डवाः ।
KK04-04-030-004c	निवृत्तसमयास्ते हि सत्यव्रतपरायणाः ॥
KK04-04-030-005a	क्षरन्त इव नागेन्द्राः सर्वे ह्याशीविषोपमाः ।
KK04-04-030-005c	दुःखाद्भवेयुः संरब्धाः कौरवान्प्रति ते ध्रुवम् ॥
KK04-04-030-006a	विज्ञातव्या मनुष्येन्द्रास्तर्कया सुप्रणीतया ।
KK04-04-030-006c	निपुणैश्चारपुरुषैः प्राज्ञैर्दक्षैः सुसंवृतैः ॥
KK04-04-030-007a	अज्ञातसमये ज्ञाताः कृच्छ्ररूपसमाश्रिताः ।
KK04-04-030-007c	प्रविशेयुर्जितक्रोधास्तावदेव पुनर्वनम् ॥ 
KK04-04-030-008a	तस्मात्क्षिप्रं विचिन्वध्वं यथा चात्यन्तमव्ययम् ।
KK04-04-030-008c	राज्यं निर्द्वन्द्वमव्यग्रं निःसपत्नं चिरं भवेत् ॥ 
KK04-04-030-009a	दुर्योधनेनैवमुक्ते वचनेऽतीव दुःखिना ।
KK04-04-030-009c	ततः कर्णोऽब्रवीद्वाक्यं सत्यधर्मार्थसंयुतम् ॥ 
KK04-04-030-010a	एते पुनर्न गच्छन्तु अन्ये गच्छन्तु भारत ।
KK04-04-030-010c	शीघ्रवृत्ता नरा योग्या निपुणाश्छन्नचारिणः ॥ 
KK04-04-030-011a	चरन्तु देशान्विविधान्स्फीताञ्जनपदाकुलान् ।
KK04-04-030-011c	तत्र गोष्ठीषु रम्यासु सिद्धा ब्राह्मणरूपिणः ॥ 
KK04-04-030-012a	परिवाहेषु तीर्थेषु विविधेष्वाकरेषु च ।
KK04-04-030-012c	अन्वेष्टव्या मनुष्येन्द्र पाण्डवाश्छन्नचारिणः ॥ 
KK04-04-030-013a	नदीकुञ्जेषु तीर्थेषु ग्रामेषु नगरेषु च ।
KK04-04-030-013c	आश्रमेषु च रम्येषु पर्वतेषु गुहासु च ॥ 
KK04-04-030-014a	विज्ञातव्या मनुष्येन्द्र तर्कया सुविनीतया ।
KK04-04-030-014c	विविधैस्तत्परैः सम्यङ्निपुणैस्तज्ज्ञसम्मतैः ॥
KK04-04-030-015a	अथाग्रजानन्तरजो भ्रातुः प्रियहिते रतः ।
KK04-04-030-015c	ज्येष्ठं दुःशासनस्तत्र भ्राता भ्रातरमब्रवीत् ॥
KK04-04-030-016a	येषु नः प्रत्ययो राजंश्चारेषु मनुजाधिप ।
KK04-04-030-016c	ते यान्तु दत्तदेया वै भूयस्तान्परिमार्गितुम् ॥ 
KK04-04-030-017a	यदाह कर्णो राजेन्द्र सर्वमेतदवेक्ष्यताम् ।
KK04-04-030-017c	यथोद्दिष्टं चराः सर्वे मृगयन्तु यतस्ततः ॥
KK04-04-030-018a	घ्राणैः पश्यन्ति पशवो वेदैरेव द्विजोत्तमाः ।
KK04-04-030-018c	चारैः पश्यन्ति राजानश्चक्षुर्भ्यामितरे जनाः ॥
KK04-04-030-019a	यथोक्ताश्चारपुरुषा मृगयन्तु पुनःपुनः ।
KK04-04-030-019c	एते चान्ये च बहवो देशांश्च नगराणि च ॥
KK04-04-030-020a	न हि तेषां गतिर्वासः प्रवृत्तिर्वोपलभ्यते ।
KK04-04-030-020c	अत्यन्तं वा निगूढास्ते पारं वोर्मिमतो गताः ॥ 
KK04-04-030-021a	व्यालैर्वाऽपि महारण्ये भक्षिताः शूरमानिनः ।
KK04-04-030-021c	द्वीपं वा परमं प्राप्ता गिरिदुर्गवनेष्वपि ॥
KK04-04-030-022a	हीनदर्पा निराशास्ते भक्षिता वाऽपि राक्षसैः ।
KK04-04-030-022c	अथवा विषमं प्राप्य विनष्टाः शाश्वतीः समाः ॥
KK04-04-030-023a	तस्मान्मानसमव्यग्रं कृत्वाऽऽत्मानं नियम्य च ।
KK04-04-030-023c	कुरु कार्यं महोत्साहं मन्यसे यन्नराधिप ॥ ॥

इति श्रीमन्महाभारते विराटपर्वणि गोग्रहणपर्वणि त्रिंशोऽध्यायः ॥ 30 ॥
