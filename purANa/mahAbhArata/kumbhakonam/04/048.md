अध्यायः 048

कर्णेनात्मश्लाघनपूर्वकमर्जुनपराभवनमिथ्याप्रतिज्ञानम् ॥ 1 ॥
KK04-04-048-001	कर्ण उवाच 
KK04-04-048-001a	सर्वानायुष्मतो भीतान्सन्त्रस्तानिव लक्षये ।
KK04-04-048-001c	अयुद्धमनसश्चैव सर्वांश्चैवानवस्थितान् ॥
KK04-04-048-002a	यद्येष जामदग्न्यो वा यदि वेन्द्रः पुरन्दरः ।
KK04-04-048-002c	वासुदेवेन सहितो यदि बीभत्सुरागतः ।
KK04-04-048-002e	अहमेनं निरोत्स्यामि वेलेव वरुणालयम् ॥
KK04-04-048-003a	रुक्मपुङ्खाः प्रसन्नाग्रा मुक्ता हस्तवता मया ।
KK04-04-048-003c	छादयन्तु शराः सूर्यं पार्थस्यायुर्निरोधकाः ॥
KK04-04-048-004a	मम चापप्रमुक्तानां शराणां नतपर्वणाम् ।
KK04-04-048-004c	निवृत्तिर्गच्छतां नास्ति सर्पाणां श्वसतामिव ॥
KK04-04-048-005a	शराणां पुङ्खसक्तानां मौर्व्याऽभिहतयोर्भृशम् ।
KK04-04-048-005c	श्रूयते तलयोः शब्दो भेर्योराहतयोरिव ॥
KK04-04-048-006a	एकैकं चतुरः पञ्च क्वचित्षष्टिं क्वचिच्छतम् ।
KK04-04-048-006c	हतान्पश्यत मात्स्यानामिषुभिर्निहतान्रथान् ॥
KK04-04-048-007a	मद्बाहुमुक्तैरिषुभिस्तैलधौतैः पतत्रिभिः ।
KK04-04-048-007c	खद्योतैरिव सम्पृक्तमन्तरिक्षं विराजताम् ॥
KK04-04-048-008a	ध्वजाग्राद्वानरस्तस्य भल्लेनाभिहतो मया ।
KK04-04-048-008c	अद्यैव पततां भूमौ विनदन्भैरवान्रवान् ॥
KK04-04-048-009a	शत्रोर्मयाभिपन्नानां भूतानां ध्वजवासिनाम् ।
KK04-04-048-009c	दिशः प्रतिष्ठमानानामस्तु शब्दो दिवं गतः ॥
KK04-04-048-010a	क्रुद्धेनास्त्रं मया मुक्तं निर्दहेत्पृथिवीमिमाम् ।
KK04-04-048-010c	स्थितं सङ्ग्रामशिरसि पार्थमेकाकिनं किमु ॥
KK04-04-048-011a	समाहितश्च बीभत्सुर्वर्षाण्यष्टौ च पञ्च च ।
KK04-04-048-011c	जातस्नेहश्च युद्धस्य मयि सन्दर्शयिष्यति ॥
KK04-04-048-012a	पात्रीभूतस्तु कौन्तेयो ब्राह्मणो गुणवानिव ।
KK04-04-048-012c	शरमालां स गृह्णातु मत्प्रसृष्टां स्वधामिव ॥
KK04-04-048-013a	एष चापि महेष्वासस्त्रिषु लोकेषु विश्रुतः ।
KK04-04-048-013c	अहं चापि नरश्रेष्ठादर्जुनान्नावमः क्वचित् ॥
KK04-04-048-014a	मम हस्तप्रमुक्तानां शराणां नतपर्वणाम् ।
KK04-04-048-014c	निवृत्तिर्गच्छतां नास्ति वैश्वानरशिखार्चिषाम् ॥
KK04-04-048-015a	इतश्चेतश्च मुक्तानां शराणां नतपर्वणाम् ।
KK04-04-048-015c	तुगुलः श्रूयतां नादः षट्पदां गायतामिव ॥
KK04-04-048-016a	अन्तरा सम्पतद्भिस्तु गृध्रपत्रैः शिलाशितैः ।
KK04-04-048-016c	शलभानामिवाकाशे छाया सम्प्रति दृश्यताम् ॥
KK04-04-048-017a	अद्य मत्कार्मुकोत्सृष्टाः शिताः पार्थस्य मर्मगाः ।
KK04-04-048-017c	शरीरमुपसर्पन्तु वल्मीकमिव पन्नगाः ॥
KK04-04-048-018a	बर्हिबर्हिणराजानां बर्हिणां बर्हिणामिव ।
KK04-04-048-018c	पततां पततां घोषः पततां पततामिव ॥
KK04-04-048-019a	अद्य त्वहमृणान्मोक्ष्ये यन्मया तत्प्रतिश्रुतम् ।
KK04-04-048-019c	धार्तराष्ट्रस्य तत्काले निहत्य समरेऽर्जुनम् ॥
KK04-04-048-020a	इन्द्राशनिसमस्पर्शं महेन्द्रसमविक्रमम् ।
KK04-04-048-020c	अर्दयिष्याम्यहं पार्थमुल्काभिरिव कुञ्जरम् ॥
KK04-04-048-021a	शरजालमहाज्वालमसिशक्तिगदेन्धनम् ।
KK04-04-048-021c	निर्दहन्तमनीकानि शमयिष्येऽर्जुनानलम् ॥
KK04-04-048-022a	रथादतिरथं लोके सर्वशस्त्रभृतांवरम् ।
KK04-04-048-022c	विवशं पार्थमादास्ये गरुत्मानिव पन्नगम् ॥
KK04-04-048-023a	क्षुद्रकैर्विविधैर्भल्लैर्निपतद्भिश्च मामकैः ।
KK04-04-048-023c	सम्मूढचेताः कौन्तेयः कर्तव्यं नाभिपद्यताम् ॥
KK04-04-048-024a	अद्य दुर्योधनस्याहं शोकं हृदि चिरं स्थितम् ।
KK04-04-048-024c	समूलमपनेष्यामि हरन्पार्थशिरः शरैः ॥
KK04-04-048-025a	अद्य मत्कार्मुकोत्सृष्टैर्भल्लैश्च नतपर्वभिः ।
KK04-04-048-025c	हताश्वं विरथं पार्थं पौरुषे पर्यवस्थितम् ।
KK04-04-048-025e	निश्वसन्तं यथा नागमद्य पश्यन्तु कौरवाः ॥
KK04-04-048-026a	जामदग्न्यान्मया लब्धं दिव्यास्त्रमृषिसत्तमात् ।
KK04-04-048-026c	तदुपाश्रित्य वीर्यं च युध्येयमपि वासवम् ॥
KK04-04-048-027a	ध्वजाग्रे वानरस्तिष्ठन्भल्लेन निहतो मया ।
KK04-04-048-027c	अद्यैव पततां भूमौ विनदन्भैरवान्रवान् ॥
KK04-04-048-028a	कामं गच्छन्तु कुरवो गाः प्रगृह्य परन्तपाः ।
KK04-04-048-028c	रथेषु वाऽपि तिष्ठन्तो युद्धं पश्यन्तु मामकम् ॥ ॥

इति श्रीमन्महाभारते विराटपर्वणि गोग्रहणपर्वणि अष्टचत्वारिंशोऽध्यायः ॥ 48 ॥

4-48-18 बर्हिणां बर्हिणामिव एकैकस्य पृष्ठेपृष्ठे गच्छतां मयूराणां मयूराणामिव बर्हिबर्हिणराजानां बर्हिणो मयूरस्य बर्हिणैः शरमूले पत्ररूपेण स्थितमयूरपत्रैः राजानां राजमानानाम् । राजृदीप्ताविति धातोः कर्त्रर्थे पचाद्यचि कृते रूपनिष्पत्तिः । पततां पतताम् एकैकस्य शरस्य पृष्ठे पृष्ठे निपतता शराणां घोषः पततां मालारूपेण निपतमानानां पततां पक्षिणां घोष इव अखिलैः श्रूयतामिति योग्यक्रियाध्याहारेण सम्बन्धः । यद्वा बर्हिणां बर्हवताम् उत्पन्नबर्हाणामित्यर्थः । बर्हिणां मयूराणामिव पततां पततां पुङ्खानुपुङ्खतया क्षणेक्षणे पततां पततां शराणां घोषः पततां पक्षिणां घोष इव पततां दिशिदिशि पततामिति लोडन्तक्रिया । सर्वैः श्रूयतामिति भावः । बर्हिबर्हिणवाजानामिति ट. थ. ध. पाठः ॥ 18 ॥ ॥ अष्टचत्वारिंशोऽध्यायः ॥ 48 ॥
