अध्यायः 055

अर्जुनेन सेनामध्ये सुयोधनानवलोकनेन तस्य गवामादानेन गमनसम्भावनया रथेन गवाग्रम् प्रत्यभियानम् ॥ 1 ॥ भीष्मेण पार्थभावविज्ञानात्सेनया सह तमनुधावनम् ॥ 2 ॥ गवान्तिकमुपगतवताऽर्जुनेन तद्रक्षिणां बाणगणैरभिहननेन गवां विनिवर्तनम् ॥ 3 ॥
KK04-04-055-001	वैशम्पायन उवाच 
KK04-04-055-001a	तमदूरमुपायान्तं दृष्ट्वा पाण्डवमर्जुनम् ।
KK04-04-055-001c	नारयः प्रेक्षितुं शेकुस्तपन्तं हि यथा रविम् ॥
KK04-04-055-002a	स तं दृष्ट्वा रथानीकं पार्थः सारथिमब्रवीत् ।
KK04-04-055-002c	इषुपातमात्रे सेनायाः स्थापयाश्वानरिन्दम ।
KK04-04-055-002a	यावत्समीक्षे व्यूहेऽस्मिन्मम शत्रुं सुयोधनम् ॥
KK04-04-055-003a	रक्तवैडूर्यविकृतं मणिप्रवरभूषितम् ।
KK04-04-055-003c	परं जानाम्यहं तस्य ध्वजं दूरात्समुच्छ्रितम् ॥
KK04-04-055-004a	यद्येनमिह पश्यामि दुर्बुद्धिमतिमानिनम् ।
KK04-04-055-004c	यमाय प्रेषयिष्यामि सहायः स्याद्यदीश्वरः ॥
KK04-04-055-005a	सर्वानन्याननादृत्य दृष्ट्वा तमतिमानिनम् ।
KK04-04-055-005c	सिंहः क्षुद्रमृगस्येव पतिष्ये तस्य मूर्धनि ॥
KK04-04-055-006a	हनिष्यामि तमेवाद्य शरैर्गाण्डीवनिःसृतैः ।
KK04-04-055-006c	तस्मिन्हते भविष्यन्ति सर्व एव पराजिताः ॥
KK04-04-055-007a	शरैश्च शमयिष्येऽहं धार्तराष्ट्रं ससौबलम् ।
KK04-04-055-007c	असभ्यानां च वक्तारं कुरूणां किल किल्विषम् ॥
KK04-04-055-008a	राजानं नेह पश्यामि निरामिषमिदं बलम् ।
KK04-04-055-008c	अभिद्रवे ह राजानं व्यक्तमित्यत्र निर्भयः ॥
KK04-04-055-009a	आस्थितो मध्यमाचार्योप्यश्वत्थामाऽप्यनन्तरम् ।
KK04-04-055-009c	कृपकर्णौ पुरस्तात्तु महेष्वासौ व्यवस्थितौ ॥
KK04-04-055-010a	भूरिश्रवाः सोमदत्तो बाह्लीकश्च जयद्रथः ।
KK04-04-055-010c	दक्षिणं पक्षमाश्रित्य स्थिता युद्धविशारदाः ॥
KK04-04-055-011a	साल्वराजो द्युमत्सेनो वृषसेनश्च सौबलः ।
KK04-04-055-011c	दशार्णश्चैव कालिङ्गो वामं पक्षं समाश्रितः ॥
KK04-04-055-012a	पृष्ठतः कुरुमुख्यश्च भीष्मस्तिष्ठति दंशितः ।
KK04-04-055-012c	सोऽर्धसैन्येन बलवान्सर्वेषां नः पितामहः ॥
KK04-04-055-013a	दुर्योधनं न पश्यामि क्व नु राजा स तिष्ठति ।
KK04-04-055-013c	उत्सृज्यैतद्रथानीकं याहि यत्र सुयोधनः ॥
KK04-04-055-014a	तं हत्वा सन्निवर्तिष्ये गाः स आदाय गच्छति ।
KK04-04-055-014c	गवाग्रमभितो याहि यत्र राजा भविष्यति ॥
KK04-04-055-015	वैशम्पायन उवाच 
KK04-04-055-015a	इत्युक्त्वा समरे पार्थो वैराटिमपराजितः ।
KK04-04-055-015c	संस्पृशानो धनुर्दिव्यं त्वरमाणोऽगमत्तदा ॥
KK04-04-055-016a	ततो भीष्मोऽब्रवीद्वाक्यं कुरुमध्ये परन्तपः ।
KK04-04-055-016c	चिरदृष्टोऽयमस्माभिर्धर्मज्ञो बान्धवप्रियः ।
KK04-04-055-017a	अतीव ज्वलते लक्ष्म्या पाकशासनिरागतः ।
KK04-04-055-017c	एष दुर्योधनं पार्थो मार्गते निकृतिं स्मरन् ॥
KK04-04-055-018a	सेनामत्यर्थमालोक्य त्वरते ग्रहणेऽस्य च ।
KK04-04-055-018c	मृगं सिंह इवादातुमीक्षते पाकशासनिः ॥
KK04-04-055-019a	नैषोऽन्तरेण राजानं बीभत्सुः स्थातुमर्हति ।
KK04-04-055-019c	तस्य पार्ष्णि ग्रहीष्यामो जवेनाभिप्रधावतः ॥
KK04-04-055-020a	न ह्येनमभिसङ्क्रुद्धमेको युद्ध्येत संयुगे ।
KK04-04-055-020c	अन्यो देवान्महादेवात्कृष्णाद्वा देवकीसुतात् ।
KK04-04-055-020e	आचार्याच्च सपुत्राद्वा भारद्वाजान्महारथात् ॥
KK04-04-055-021a	किं नो गावः करिष्यन्ति द्रव्यं वा विपुलं तथा ।
KK04-04-055-021c	दुर्योधनः पार्थगतः पुरा प्राणान्विमुञ्चति ॥
KK04-04-055-022	वैशम्पायन उवाच 
KK04-04-055-022a	इत्युक्त्वा समरे भीष्मः सेनया सह कौरवः ।
KK04-04-055-022c	अन्वधावत्तदा पार्थं धार्तराष्ट्रस्य रक्षणे ॥
KK04-04-055-023a	विक्रोशमात्रं यात्वा तु पार्थो वैराटिमब्रवीत् ।
KK04-04-055-023c	इषुपातमात्रे सेनायाः स्थापयाश्वानरिन्दम ॥
KK04-04-055-024a	एतदग्रं गवां दृष्टं मन्दं वाहय सारथे ।
KK04-04-055-024c	याह्युत्तरेण सेनाया गाश्चैव प्रविभज्य च ॥
KK04-04-055-025a	परिक्षिप्य गवां यूथमत्र योत्स्ये सुयोधनम् ।
KK04-04-055-025c	गच्छन्ति सत्वरा गावः सगोपाः परिमोचय ॥
KK04-04-055-026a	तत्र गत्वा पशून्वीर सगोपान्परिमोचय ।
KK04-04-055-026c	अन्तरेण च सेनायाः प्राङ्मुखो गच्छ चोत्तर ॥
KK04-04-055-027a	इमे त्वतिरथाः सर्वे मम वीर्यपराक्रमम् ।
KK04-04-055-027c	पश्यन्तु कुरवो युद्धे महेन्द्रस्येव दानवाः ॥
KK04-04-055-028	वैशम्पायन उवाच 
KK04-04-055-028a	ततः स रथिनां श्रेष्ठो नाम विश्राव्य चात्मनः ।
KK04-04-055-028c	निशिताग्राञ्शरांस्तीक्ष्णान्मुमोचान्तकसन्निभान् ॥
KK04-04-055-029a	शलभैरिव चाकाशं धाराभिरिव पर्वतम् ।
KK04-04-055-029c	निरावकाशमभवच्छरैः क्षिप्तैः किरीटिना ॥
KK04-04-055-030a	विकीर्यमाणास्तु शरैस्ते योधा धार्तराष्ट्रिकाः ।
KK04-04-055-030c	गाश्चैव न च पश्यन्ति पार्थमुक्तैरजिह्मगैः ॥
KK04-04-055-031a	सा चापि बहुला सेना पार्थबाणाभिपीडिता ।
KK04-04-055-031c	नापश्यद्विवृतां भूमिं नान्तरिक्षं दिशोपि वा ॥
KK04-04-055-032a	अर्जुनस्तु तदा हृष्टो दर्शयन्वीर्यमात्मनः ।
KK04-04-055-032c	पीडयामास सैन्यानि गाण्डीवप्रसृतैः शरैः ॥
KK04-04-055-033a	तेषां नैवापयाने च नाभियाने भवन्मतिः ।
KK04-04-055-033c	शीघ्रतामेव पार्थस्य पूजयन्तस्तु विस्मिताः ॥
KK04-04-055-034a	चन्द्रावदातं सामुद्रं कुरुसैन्यभयङ्करम् ।
KK04-04-055-034c	ततः शङ्खमुपाध्मासीद्द्विषतां रोमहर्षणम् ।
KK04-04-055-034e	ज्याघोषं तलघोषं च कृत्वा भूतान्यमोहयत् ॥
KK04-04-055-035a	तस्य शङ्खस्य शब्देन धनुषो निस्वनेन च ।
KK04-04-055-035c	शब्देनामानुषाणां च भूतानां ध्वजवासिनाम् ।
KK04-04-055-035e	वियद्गतानां देवानां मानुषाणां रवेण च ॥
KK04-04-055-036a	ऊर्ध्वं पुच्छं विधून्वाना हेषमाणाः समन्ततः ।
KK04-04-055-036c	गावः सवत्साः सन्त्रस्ता निवृत्ता दक्षिणां दिशम् ॥
KK04-04-055-037a	ततः स समरे शूरो बीभत्सुः शत्रुपूगहा ।
KK04-04-055-037c	गोपालांश्चोदयामास गावश्चोदयतेति च ॥
KK04-04-055-038a	उत्तरं चाह बीभत्सुर्हर्षयन्पाण्डुनन्दनः ।
KK04-04-055-038c	गवामग्रं समीक्षस्व गाश्चैवाशु निवर्तय ॥
KK04-04-055-039a	यावदेते निवर्तन्ते कुरवो जवमास्थिताः ।
KK04-04-055-039c	याह्युत्तरेण गाश्चैताः सैन्यानां च नृपात्मज ॥
KK04-04-055-040ac	पश्यन्तु कुरवः सर्वे मम वीर्यपराक्रमम् ॥
KK04-04-055-041	वैशम्पायन उवाच 
KK04-04-055-041a	ते लाभमिव मन्वानाः कुरवोऽर्जुनमाहवे ।
KK04-04-055-041c	दृष्ट्वा यान्तमदूरस्थं क्षिप्रमभ्यपतन्रथैः ॥
KK04-04-055-042a	हस्त्यश्वपरिवारेण महताऽभिविराजता ।
KK04-04-055-042c	योधैः प्रासासिहस्तैश्च चापबाणोद्यतायुधैः ॥
KK04-04-055-043a	तान्यनीकान्यशोभन्त कुरूणामाततायिनाम् ।
KK04-04-055-043c	संसर्पन्त इवाकाशे विद्युत्वन्तो बलाहकाः ॥
KK04-04-055-044a	तानि दृष्ट्वाऽप्यनीकानि निवर्तितरथानि च ।
KK04-04-055-044c	पार्थोऽपि वायुवद्घोरं सैन्याग्रं व्यधुनोच्छरैः ॥
KK04-04-055-045a	तां शत्रुसेनां तरसा प्रणुद्य गाश्चापि जित्वा धनुषा परेण ।
KK04-04-055-045c	दुर्योधनायाभिमुखं प्रयान्तं कुरुप्रवीराः सहसाऽभ्यगच्छन् ॥
KK04-04-055-046a	गोषु प्रयातासु जवेन मात्स्यान्किरीटिनं प्रीतियुतं च दृष्ट्वा ।
KK04-04-055-046c	पशून्समादाय ततो निवृत्ता गोपाः समस्ताः प्रययुश्च राष्ट्रम् ॥ ॥

इति श्रीमन्महाभारते विराटपर्वणि गोग्रहणपर्वणि पञ्चपञ्चाशोऽध्यायः ॥ 55 ॥
