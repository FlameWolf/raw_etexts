अध्यायः 003
भीमेन युधिष्ठिरं प्रति स्वस्य सूदवेषपरिग्रहेण विराटभवने निवासकथनम् ॥ अर्जुनेन युधिष्ठिरं प्रति स्वेन नपुंसकवेषपरिग्रहेण राजकन्यानाटनादिकथनम् ॥

KK-04-01-003-001	वैशम्पायन उवाच ।
KK-04-01-003-001a	एवं निर्दिश्य चात्मानं निश्वसन्नुष्णमार्तिजम् ।
KK-04-01-003-001c	विमुञ्चन्नश्रु नेत्राभ्यां भीमसेनमुवाच ह ॥
KK-04-01-003-002a	भीमसेन कथं कर्म मात्स्यराष्ट्रे करिष्यसि ।
KK-04-01-003-002c	हत्वा क्रोधवशांस्तत्र पर्वते गन्धमादने ॥
KK-04-01-003-003a	यक्षान्क्रोधाभिताम्राक्षान्राक्षसांश्चापि पौरुषात् ।
KK-04-01-003-003c	प्रादाः पाञ्चालकन्यायै पद्मानि सुबहून्यपि ॥
KK-04-01-003-004a	बकं राक्षसराजानं भीषणं पुरुषादकम् ।
KK-04-01-003-004c	जघ्निवानसि कौन्तेय ब्राह्मणार्थमरिन्दम ।
KK-04-01-003-004e	क्षेमा चाभयसंवीता सैकचक्रा त्वया कृता ॥
KK-04-01-003-005a	हिडिम्बं च महावीर्यं किर्मीरं चैव राक्षसम् ।
KK-04-01-003-005c	त्वया हत्वा महाबाहो वनं निष्कण्टकं कृतम् ॥
KK-04-01-003-006a	आपदं चापि सम्प्राप्ता द्रौपदी चारुहासिनी ।
KK-04-01-003-006c	जटासुरवधं कृत्वा वयं च परिमोक्षिताः ॥
KK-04-01-003-007a	मत्स्यराजान्तिके तात वीर्यपूर्णोऽत्यमर्षणः ।
KK-04-01-003-007c	वृकोदर विराटस्य बलीयान्दुर्बलीयसः ।
KK-04-01-003-007e	समीपे नगरे तस्य वत्स्यसे केन कर्मणा ॥
KK-04-01-003-008	भीम उवाच ।
KK-04-01-003-008a	सूदोऽहं वललो नाम्ना सूपकारो नराधिप ।
KK-04-01-003-008c	उपस्थास्यामि राजानं विराटमिति रोचये ॥
KK-04-01-003-009a	रसान्नानाविधांश्चापि स्वादूंश्च मधुरांस्तथा ।
KK-04-01-003-009c	सूपांश्चापि करिष्यामि कुशलोस्मि महानसे ॥
KK-04-01-003-010a	कृतपूर्वाणि यान्यस्य व्यञ्जनानि सुशिक्षितैः ।
KK-04-01-003-010c	तान्यप्यभिभविष्यामि प्रीतिं सञ्जनयन्नहम् ॥
KK-04-01-003-011a	पूर्वमप्राशितांस्तेन कर्ता रसगुणान्वितान् ।
KK-04-01-003-011c	स्वादु व्यञ्जनमास्वाद्य मात्स्यः प्रीतो भविष्यति ॥
KK-04-01-003-012a	आहरिष्यामि दारूणां पाटितानां शतंशतम् ।
KK-04-01-003-012c	राजा कर्माणि मे दृष्ट्वा न मां परिभविष्यति ॥
KK-04-01-003-013a	ये च तस्य महामल्लाः समरेष्वपराजिताः ।
KK-04-01-003-013c	कृतप्रतापा बहुशो राज्ञः प्रत्यायिता बले ॥
KK-04-01-003-014a	रङ्गोपजीविनः सर्वे परेषां च भयावहाः ।
KK-04-01-003-014c 	तानहं निहनिष्यामि रतिं राज्ञः प्रवर्तयन् ॥
KK-04-01-003-015a 	न च तान्युध्यमानोऽहं नयिष्ये यमसादनम् ।
KK-04-01-003-015c 	तथा तान्निहनिष्यामि जीविष्यन्ति यथाऽऽतुराः ॥
KK-04-01-003-016a 	वृषो वा महिषो वापि नागो वा षाष्टिहायनः ।
KK-04-01-003-016c 	सिंहो व्याघ्रो ग्रहीतव्यो भविष्यति न संशयः ॥
KK-04-01-003-017a 	तान्सर्वान्दुर्ग्रहानन्यैराशीविषविषोपमान् ।
KK-04-01-003-017c 	बलादहं ग्रहीष्यामि मत्स्यराजस्य पश्यतः ॥
KK-04-01-003-018a 	आरालिका वा सूदा वा येऽस्य युक्ता महानसे ।
KK-04-01-003-018c 	तानहं प्रीणयिष्यामि मनुष्यान्स्तेन कर्मणा ॥
KK-04-01-003-019a 	आरालिको गोविकर्ता सूपकर्ता नियोधकः ।
KK-04-01-003-019c 	आसं युधिष्ठिरस्याहमिति वक्ष्यामि मानवान् ॥
KK-04-01-003-020a 	आत्मानमात्मना रक्षंश्चरिष्यामि विशांपते ।
KK-04-01-003-020c	 इत्येवं च प्रतिज्ञातं विचरिष्याम्यहं यथा ।
KK-04-01-003-020e 	विराटनगरे च्छन्नो विराटस्य समीपतः ॥
KK-04-01-003-021 	युधिष्ठिर उवाच ।
KK-04-01-003-021a 	अग्निर्ब्राह्मणरूपेण प्रच्छन्नोऽन्नमयाचत ।
KK-04-01-003-021c 	महाशनं ब्राह्मणं मां प्रमुञ्चार्जुन खाण्डवे ॥
KK-04-01-003-022a 	संशुश्रुवे च धर्मात्मा यस्तमर्थं चकार ह ।
KK-04-01-003-022c 	तस्मै ब्राह्मणरूपाय हुताशाय महायशाः ।
KK-04-01-003-022e	विजित्यैकरथेनेन्द्रं हत्वा पन्नगराक्षसान् ॥
KK-04-01-003-023a	यस्तु देवान्मनुष्यांश्च सर्वानेकरथोऽजयत् ।
KK-04-01-003-023c    स भीमधन्वा श्वेताश्वः पाण्डवः किं करिष्यति ॥
KK-04-01-003-024a	आशीविषसमस्पर्शो नागानामिव वासुकिः ।
KK-04-01-003-024c	दृष्टीविष इवाहीनामग्निस्तेजस्विनामिव ॥
KK-04-01-003-025a	समुद्र इव सिन्धूनां शैलानां हिमवानिव ।
KK-04-01-003-025c	महेन्द्र इव देवानां दानवानां बलिर्यथा ॥
KK-04-01-003-026a	सुप्रतीको गजेन्द्राणां युग्यानां तुरगो यथा ।
KK-04-01-003-026c	कुबेर इव यक्षाणां मृगाणां केसरी यथा ॥
KK-04-01-003-027a	राक्षसानां दशग्रीवो दैत्यानामिव शम्बरः ।
KK-04-01-003-027c	रुद्राणामिव कापाली विष्णुर्बलवतामिव ॥
KK-04-01-003-028a	रोषामर्षसमायुक्तो भुजङ्गानां च तक्षकः ।
KK-04-01-003-028c	वायुवेगबलोद्धृतो गरुडः पततामिव ॥
KK-04-01-003-029a	तपतामिव चादित्यः प्रजानां ब्राह्मणो यथा ।
KK-04-01-003-029c	ह्रदानामिव पातालं पर्जन्यो नर्दतामिव ॥
KK-04-01-003-030a	आयुधानां वरो वज्रः ककुद्मांश्च गवां वरः ।
KK-04-01-003-030c	धृतराष्ट्रश्च नागानां हस्तिष्वैरावतो यथा ॥
KK-04-01-003-031a	पुत्रः प्रियाणामधिको भार्या च सुहृदां वरा ।
KK-04-01-003-031c	गिरीणां प्रवरो मेरुर्देवानां मधुसूदनः ।
KK-04-01-003-031e	ग्रहाणां प्रवरश्चन्द्रः सरसां मानसो यथा ॥
KK-04-01-003-032a	यथैतानि विशिष्टानि स्वस्यां जात्यां वृकोदर ।
KK-04-01-003-032c	एवं युवा गुडाकेशः श्रेष्ठः सर्वधनुष्मताम् ॥
KK-04-01-003-033a	सोयमिन्द्रादनवमो वासुदेवाच्च भारत ।
KK-04-01-003-033c	उषित्वा पञ्च वर्षाणि सहस्राक्षस्य वेश्मनि ।
KK-04-01-003-033e	ब्रह्मचारी व्रते युक्तः सर्वशस्त्रभृतांवरः ॥
KK-04-01-003-034a	अवाप चास्त्रमस्त्रज्ञः सर्वज्ञः सर्वसम्मतः ।
KK-04-01-003-034c	क्षिप्रं चाणु विचित्रं च ध्रुवं च वदतां वरः ॥
KK-04-01-003-035a	अनुज्ञातः सुरेन्द्रेण पुनः प्रत्यागतो महीम् ।
KK-04-01-003-035c	धार्तराष्ट्रविनाशाय पाण्डवानां जयाय च ॥
KK-04-01-003-036a	यं मन्ये द्वादशं रुद्रमादित्यानां त्रयोदशम् ।
KK-04-01-003-036c	वसूनां नवमं मन्ये गिरीणामष्टमः स्मृतः ॥
KK-04-01-003-037a	यस्य दीर्घौ समौ बाहू ज्याघातेन किणीकृतौ ।
KK-04-01-003-037c	दक्षिणश्चैव सव्यश्च बाहू अनडुहो यथा ॥
KK-04-01-003-038a	तलाङ्गुलित्राभ्युचितौ नागराजकरोपमौ ।
KK-04-01-003-038c	पीनौ परिघसङ्काशौ मृदुताम्रतलौ शुभौ ॥
KK-04-01-003-039a	श्यामो युवा गुडाकेशो दर्शनीयश्च पाण्डवः ।
KK-04-01-003-039c	गाण्डीवधन्वा श्वेताश्वः किरीटी वानरध्वजः ॥
KK-04-01-003-040a	किंरूपधारी किंकर्मा किंचेष्टः किंपरायणः ।
KK-04-01-003-040c	बीभत्सुर्भीमधन्वा च किं करिष्यति चार्जुनः ।
KK-04-01-003-040e	कुन्तीपुत्रो विराटस्य रमते केन कर्मणा ॥
KK-04-01-003-041	अर्जुन उवाच ।
KK-04-01-003-041a	इमौ किणीकृतौ बाहू ज्याघाततलपीडनात् ।
KK-04-01-003-041c	नित्यं कञ्चुकसञ्छन्नौ नान्यथा गोप्तुमुत्सहे ॥
KK-04-01-003-042a	किं तु कार्यवशादेतदाचरिष्यामि कुत्सितम् ॥
KK-04-01-003-043a	बाहू मे भरतश्रेष्ठ महालाञ्छनलक्षितौ ।
KK-04-01-003-043c	ज्याघातेन महान्तौ मे गूहितुं नान्यथोत्सहे ॥
KK-04-01-003-044a	उभौ कम्बू प्रतीमुच्य कुण्डले परिपातुके ।
KK-04-01-003-044c	वेणीकृतशिरा भूत्वा भविष्यामि बृहन्नला ॥
KK-04-01-003-045a	पठन्नाख्यायिकां नाम स्त्रीभावेन पुनः पुनः ।
KK-04-01-003-045c	प्रजानां समुदाचारं बहुनर्मकृतं वदन् ।
KK-04-01-003-045e	रमयिष्यामि राजानमन्यं चान्तःपुरे जनम् ॥
KK-04-01-003-046a	नृत्तं गीतं च वादित्रं दिव्यं च विविधं तथा ।
KK-04-01-003-046c	शिक्षयिष्याम्यहं राजन्विराटनगरे स्त्रियः ॥
KK-04-01-003-047a	स्त्रीभावसमुदाचारान्नृत्तगीतकथाश्रयैः ।
KK-04-01-003-047c	छादयिष्यामि राजेन्द्र माययाऽऽत्मानमात्मना ॥
KK-04-01-003-048a	युधिष्ठिरस्य गेहेऽस्मिन्द्रौपद्याः परिचारिका ।
KK-04-01-003-048c	उषिताऽस्मीति वक्ष्यामि धर्मराजस्य सम्मता ॥
KK-04-01-003-049a	उर्वश्याश्चापि शापेन प्राप्तोस्मि नृप षण्डताम् ।
KK-04-01-003-049c	शक्रप्रसादान्मुक्तोऽहं वर्षादूर्ध्वं त्रयोदशात् ।
KK-04-01-003-049e	इत्येतन्मे प्रतिज्ञातं विचरिष्याम्यहं यथा ॥
KK-04-01-003-050a	एतेन विधिना छन्नः कृतकेन यथा नलः ।
KK-04-01-003-050c	विहरिष्यामि राजेन्द्र विराटस्य पुरे सुखम् ॥
KK-04-01-003-051	युधिष्ठिर उवाच ।
KK-04-01-003-051a	वासुदेवसमो लोके यशसा विक्रमेण च ।
KK-04-01-003-051c	सोयं राज्ये विराटस्य भवने भरतर्षभः ॥
KK-04-01-003-052a	मेरुः प्रच्छादित इव वसन्वज्रेण मुष्टिना ।
KK-04-01-003-052c	आख्याता षण्डकोस्मीति प्रतिज्ञातं हि पातकं ॥ ॥
इति श्रीमन्महाभारते विराटपर्वणि पाण्डवप्रवेशपर्वणि तृतीयोऽध्यायः ॥
