श्रीः
अध्यायः 014
अर्जुनेन कृष्णाज्ञया द्रौण्यस्त्रप्रत्यस्त्रप्रयोगः ॥ 1 ॥
KK-10-02-014-001	वैशम्पायन उवाच 
KK-10-02-014-001a	इङ्गितेनैव दाशार्हस्तस्याभिप्रायमादितः ।
KK-10-02-014-001c	द्रौणेर्बुद्ध्वा महाबाहुरर्जुनं प्रत्यभाषत ॥
KK-10-02-014-002a	अर्जुनार्जुन यद्दिव्यमस्त्रं ते हृदि वर्तते ।
KK-10-02-014-002c	द्रोणोपदिष्टं तस्यायं कालः सम्प्रति पाण्डव ॥
KK-10-02-014-003a	भ्रातॄणामात्मनश्चैव परित्राणाय भारत ।
KK-10-02-014-003c	विसृजैतत्त्वमप्याजावस्त्रमस्त्रनिवारणम् ॥
KK-10-02-014-004a	केशवेनैवमुक्तोऽथ पाण्डवः परवीरहा ।
KK-10-02-014-004c	अवातरद्रथात्तूर्णं प्रगृह्य सशरं धनुः ॥
KK-10-02-014-005a	पूर्वमाचार्यपुत्राय ततोऽनन्तरमात्मने ।
KK-10-02-014-005c	भ्रातृभ्यश्चैव सर्वेभ्यः स्वस्तीत्युक्त्वा परन्तपः ॥
KK-10-02-014-006a	देवताभ्यो नमस्कृत्य गुरुभ्यश्चैव सर्वशः ।
KK-10-02-014-006c	उत्ससर्ज शिवं ध्यायन्नस्त्रमस्त्रेण शाम्यताम् ॥
KK-10-02-014-007a	ततस्तदस्त्रं सहसा सृष्टं गाण्डीवधन्वना ।
KK-10-02-014-007c	प्रजज्वाल महार्चिष्मद्युगान्तानलसन्निभम् ॥
KK-10-02-014-008a	तथैव द्रोणपुत्रस्य तदस्त्रं तिग्मतेजसः ।
KK-10-02-014-008c	प्रजज्वाल महाज्वालं तेजोमण्डलसंवृतम् ॥
KK-10-02-014-009a	निर्घाता बहवश्चासन्पेतुरुल्काः सहस्रशः ।
KK-10-02-014-009c	महद्भयं च भूतानां सर्वेषां समजायत ॥
KK-10-02-014-010a	सशब्दमभवद्व्योम ज्वालामालाकुलं भृशम् ।
KK-10-02-014-010c	चचाल च मही कृत्स्ना सपर्वतवनद्रुमा ॥
KK-10-02-014-011a	तावस्त्रतेजसा लोकांस्त्रासयन्तौ ततः स्थितौ ।
KK-10-02-014-011c	महर्षी सहितौ तत्र दर्शयामासतुस्तदा ॥
KK-10-02-014-012a	नारदः सर्वधर्मात्मा भरतानां पितामहः ।
KK-10-02-014-012c	उभौ शमयितुं वीरौ भारद्वाजधनञ्जयौ ॥
KK-10-02-014-013a	तौ मुनी सर्वधर्मज्ञौ सर्वभूतहितैषिणौ ।
KK-10-02-014-013c	दीप्तयोरस्त्रयोर्मध्ये स्थितौ परमतेजसौ ॥
KK-10-02-014-014a	तदन्तरमनाधृष्यावुपगम्य यशस्विनौ ।
KK-10-02-014-014c	आस्तामृषिवरौ तत्र ज्वलिताविव पावकौ ॥
KK-10-02-014-015a	प्राणभृद्भिरनाधृष्यौ देवदानवसम्मतौ ।
KK-10-02-014-015c	अस्त्रतेजः शमयितुं लोकानां हितकाम्यया ॥
KK-10-02-014-016	ऋषी ऊचतुः 
KK-10-02-014-016a	महास्त्रविदुषः पूर्वे येऽप्यतीता महारथाः ।
KK-10-02-014-016c	नैतदस्त्रं मनुष्येषु तैः प्रयुक्तं कथञ्चन ।
KK-10-02-014-016e	किमिदं साहसं वीरौ कृतवन्तौ महात्ययम् ॥ ॥

इति श्रीमन्महाभारते सौप्तिकपर्वणि ऐषीकपर्वणि चतुर्दशोऽध्यायः ॥ 14 ॥
