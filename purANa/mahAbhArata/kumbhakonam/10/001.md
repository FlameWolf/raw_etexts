सौप्तिकपर्व
श्रीः
अध्यायः 001
सञ्जयधृतराष्ट्रयोः संलापः ॥ 1 ॥ द्रौणिकृपकृतवर्मभिर्वनमध्यमेत्य न्यग्रोधस्याधस्तादुपवेशनम् ॥ 2 ॥ तत्र रात्रौ घूकेन बहुकाकवधदर्शिना द्रौणिना तद्वत्स्वेनापि पाण्डववधनिर्धारणम् ॥ 3 ॥ ततः कृपकृतवर्माणौ समुद्बोध्य स्वकर्तव्यकथनप्रार्थना ॥ 4 ॥
श्रीवेदव्यासाय नमः 
001	नारायणं नमस्कृत्य नरं चैव नरोत्तमम् ।
001	देवीं सरस्वतीं व्यासं ततो जयमुदीरयेत् ॥
001	सञ्जय उवाच 
001a	ततस्ते सहिताः सर्वे प्रयाता दक्षिणामुखाः ।
001c	उपास्तमयवेलायां शिबिराभ्याशमागताः ॥
002a	विमुच्य वाहांस्त्वरिता भीताः समनुबोधनात् ।
002c	गहनं देशमासाद्य प्रच्छन्ना न्यविशन्त ते ॥
003a	सेनानिवेशमभितो नातिदूरमवस्थिताः ।
003c	[निकृत्ता निशितैः शस्त्रैः समन्तात्क्षतविक्षताः ।]
003e	दीर्घमुष्णं च निःश्वस्य पाण्डवानन्वचिन्तयन् ॥
004a	श्रुत्वा च निनदं घोरं पाण्डवानां जयैषिणाम् ।
004c	अनुसारभयाद्भीताः प्राङ्मुखाः प्राद्रवन्पुनः ॥
005a	ते मुहूर्तात्ततो गत्वा श्रान्तवाहा पिपासिताः ।
005c	नामृष्यन्त महेष्वासाः क्रोधामर्षवशङ्गताः ॥
006ac	राज्ञो वधेन सन्तप्ता मुहूर्तं समवस्थिताः ॥
007	धृतराष्ट्र उवाच 
007a	अश्रद्धेयमिदं कर्म कृतं भीमेन सञ्जय ।
007c	यत्स नागायुतप्राणः पुत्रो मम निपातितः ॥
008a	अवध्यः सर्वभूतानां वज्रसंहननो युवा ।
008c	पाण्डवैः समरे पुत्रो निहतो मम सञ्जय ॥
009a	न दिष्टमभ्यतिक्रान्तुं शक्यं गावल्गणे नरैः ।
009c	यत्समेत्य रणे पार्थैः पुत्रो मम निपातितः ॥
010a	अद्रिसारमयं नूनं हृदयं मम सञ्जय ।
010c	हतं पुत्रशतं श्रुत्वा यन्न दीर्णं सहस्रधा ॥
011a	कथं हि वृद्धमिथुनं हतपुत्रं भविष्यति ।
011c	न ह्यहं पाण्डुपुत्रस्य विषये वस्तुमुत्सहे ॥
012a	कथं राज्ञः पिता भूत्वा स्वयं राजा च सञ्जय ।
012c	प्रेष्यभूतः प्रवर्तेयं पाण्डवेयस्य शासनात् ॥
013a	प्रभुज्य पृथिवीं सर्वां स्थिता मूर्धनि सञ्जय ।
013c	कथमद्य भविष्यामि प्रेष्यभूतो दुरन्तकृत् ||
014a	कथं भीमस्य वाक्यानि श्रोतुं शक्ष्यामि सञ्जय |
014c	येन पुत्रशतं पूर्णमेकेन निहतं मम ॥
015a	कृतं सत्यं वचस्तस्य विदुरस्य महात्मनः ।
015c	अकुर्वता वचस्तस्य मम पुत्रेण सञ्जय ॥
016a	अधर्मेण हते तात पुत्रे दुर्योधने मम ।
016c	कृतवर्मा कृपो द्रौणिः किमकुर्वत सञ्जय ॥
017	सञ्जय उवाच 
017a	गत्वा तु तावका राजन्नातिदूरं मनस्विनः ।
017c	अपश्यन्त वनं घोरं नानाद्रुमलतावृतम् ॥
018a	ते मुहूर्तं तु विश्रम्य लब्धतोयैर्हयोत्तमैः ।
018c	सूर्यास्तमयवेलायां कौरवेयस्य शासनात् ॥
019a	नानामृगगणैर्जुष्टं नानापक्षिभिराकुलम् ।
019c	नानाद्रुमलताच्छन्नं नानाव्यालनिषेवितम् ॥
020a	नानातोयसमाकीर्णैस्तटाकैरुपशोभितम् ।
020c	पद्मिनीशतसञ्छन्नं नीलोत्पलसमायुतम् ॥
021a	प्रविश्य तद्वनं घोरं वीक्षमाणाः समन्ततः ।
021c	शाखासहस्रसञ्छन्नं न्यग्रोधं ददृशुस्ततः ॥
022a	उपेत्य तु तदा राजन्न्यग्रोधं ते महारथाः ।
022c	ददृशुर्द्विपदां श्रेष्ठाः श्रेष्ठं तं वै वनस्पतिम् ॥
023a	तेऽवतीर्य रथेभ्यश्च विप्रमुच्य च वाजिनः ।
023c	उपस्पृश्य यथान्यायं सन्ध्यामन्वासत प्रभो ॥
024a	ततोऽस्तं पर्वतश्रेष्ठमनुप्राप्ते दिवाकरे ।
024c	सर्वस्य जगतो धात्री शर्वरी प्रत्यपद्यत ॥
025a	ग्रहनक्षत्रताराभिः प्रकीर्णाभिरलङ्कृतम् ।
025c	नभोंऽशुकमिवाभाति प्रेक्षणीयं समन्ततः ॥
026a	इच्छया ते प्रवल्गन्ति ये सत्वा रात्रिचारिणः ।
026c	दिवाचराश्च ये सत्वास्ते निद्रावशमागताः ॥
027a	रात्रिञ्चराणां सत्वानां निनादोऽभूत्सुदारुणः ।
027c	क्रव्यादाश्च प्रमुदिता घोरा प्राप्ता च शर्वरी ॥
028a	तस्मिन्रात्रिमुखे घोरे दुःखशोकसमन्विताः ।
028c	कृतवर्मा कृपो द्रौणिरुपोपविविशुः समम् ॥
029a	उपोपविष्टाः शोचन्तो न्यग्रोधस्य समीपतः ।
029c	तमेवार्थमतिक्रान्तं कुरुपाण्डवयोः क्षयम् ॥
030a	निद्रया च परीताङ्गा निषेदुर्धरणीतले ।
030c	श्रमेण सुदृढं युक्ता विक्षता विविधैः शरैः ॥
031a	ततो निद्रावशं प्राप्तौ कृपभोजौ महाबालौ ।
031c	सुखोचितावदुःखार्हौ निषण्णौ धरणीतले ॥
032a	तौ तु सुप्तौ महाराज तस्मिन्देशे महारथौ ।
032c	[महार्हशयनोपेतौ भूमावेव ह्यनाथवत् ॥]
033a	क्रोधामर्षवशं प्राप्तो द्रोणपुत्रस्तु भारत ।
033c	न वै स्म स जगामाथ निद्रां सर्प इव श्वसन् ॥
034a	न लेभे स तु निद्रां वै दह्यमानोऽतिमन्युना ।
034c	वीक्षाञ्चक्रे महाबाहुस्तद्वनं घोरदर्शनम् ॥
035a	वीक्षमाणो वनोद्देशं नानासत्वैर्निषेवितम् ।
035c	अपश्यत महाबाहुर्न्यग्रोधं वायसावृतम् ॥
036a	तत्र काकसहस्राणि तां निशां पर्यणामयन् ।
036c	सुखं स्वपन्तः कौरव्य पृथक्पृथगुपाश्रयाः ॥
037a	सुप्तेषु तेषु काकेषु विस्रब्धेषु समन्ततः ।
037c	सोऽपश्यत्सहसा यान्तमुलूकं घोरदर्शनम् ॥
038a	महास्वनं महाकायं हर्यक्षं बभ्रुपिङ्गलम् ।
038c	सुतीक्ष्णघोणानखरं सुपर्णमिव वेगितम् ॥
039a	सोऽथ शब्दं मृदुं कृत्वा लीयमान इवाण्डजः ।
039c	न्यग्रोधस्य ततः शाखां पातयामास भारत ॥
040a	सन्निपत्य तु शाखायां न्यग्रोधस्य विहङ्गमः ।
040c	सुप्ताञ्जघान विस्रब्धान्वायसान्वायसान्तकः ॥
041a	केषाञ्चिदच्छिनत्पक्षाञ्शिरांसि च चकर्त ह ।
041c	चरणांश्चैव केषाञ्चिद्बभञ्ज चरणायुधः ॥
042ac	क्षणेनाघ्नत्स बलवान्येऽस्य दृष्टिपथे स्थिताः ||
043a	तेषां शरीरावयवैः शरीरैश्च विशाम्पते ।
043c	न्यग्रोधमण्डलं सर्वं सञ्छन्नं पर्वतोपमम् ॥
044a	तांस्तु हत्वा ततः काकान्कौशिको मुदितोऽभवत् ।
044c	प्रतिकृत्य यथाकामं शत्रूणां शत्रुसूदनः ॥
045a	तद्दृष्ट्वा तादृशं कर्म कौशिकेन कृतं निशि ।
045c	तद्भावे कृतसङ्कल्पो द्रौणिरेकोऽन्वचिन्तयत् ॥
046a	उपदेशः कृतोऽनेन पक्षिणा मम संयुगे ।
046c	शत्रूणां क्षपणं युक्तं प्राप्तः कालश्च मे मतः ॥
047a	नाद्य शक्यं मया हन्तुं पाण्डवा जितकाशिनः ।
047c	बलवन्तः कृतोत्साहा लब्धलक्षाः प्रहारिणः ॥
048a	राज्ञः सकाशे तेषां च प्रतिज्ञातो वधो मया ।
048c	पतङ्गाग्निसमां वृत्तिमास्थायात्मविनाशिनीम् ॥
049a	न्यायतो युध्यमानस्य प्राणत्यागो न संशयः ।
049c	छद्मना तु भवेत्सिद्धिः शत्रूणां च क्षयो महान् ॥
050a	तत्र संशयितादर्थाद्योऽर्थो निःसंशयो भवेत् ।
050c	तं जना बहुमन्यन्ते येऽर्थशास्त्रविशारदाः ॥
051a	यच्चाप्यत्र भवेत्कार्यं गर्हितं लोकनिन्दितम् ।
051c	कर्तव्यं तन्मनुष्येण क्षत्रधर्मेण वर्तता ॥
052a	निन्दितानि च कर्माणि कुत्सितानि पदेपदे ।
052c	सोपधानि कृतान्येव पाण्डवैरकृतात्मभिः ॥
053a	अस्मिन्नर्थे पुरा गीताः श्रूयन्ते धर्मवित्तमैः ।
053c	श्लोका न्यायमवेक्षद्भिस्तत्त्वार्थास्तत्त्वदर्शिभिः ॥
054a	परिश्रान्ते विदीर्णे वा भुञ्जाने वाऽपि शत्रुभिः ।
054c	प्रस्थाने वा प्रवेशे वा प्रहर्तव्यं रिपोर्बलम् ॥
055a	निद्रार्तमर्धरात्रे च तथा नष्टप्रणायकम् ।
055c	भिन्नयोधं बलं यच्च द्विधा युक्तं च यद्भवेत् ॥
056a	इत्येवं निश्चयं चक्रे सुप्तानां निशि मारणे ।
056c	पाण्डूनां सह पाञ्चालैर्द्रोणपुत्रः प्रतापवान् ॥
057a	स क्रूरां मतिमास्थाय विनिश्चित्य मुहुर्मुहुः ।
057c	सुप्तौ प्राबोधयत्तौ तु मातुलं भोजमेव च ॥
058a	तौ प्रबुद्धौ महात्मानौ कृपभोजौ महाबालौ ।
058c	नोत्तरं प्रतिपद्येतां तत्र युक्तं ह्रिया वृतौ ॥		
059ac	स मुहूर्तमिव ध्यात्वा तावुभौ वाक्यमब्रवीत् ॥
060a	हतो दुर्योधनो राजा एकवीरो मबाहलः ।
060c	यस्यार्थे वैरमस्माभिरासक्तं पाण्डवैः सह ॥
061a	एकाकी बहुभिः क्षुद्रैराहवे शुद्धविक्रमः ।
061c	पातितो भीमसेनेन एकादशचमूपतिः ॥
062a	वृकोदरेण क्षुद्रेण सुनृशंसमिदं कृतम् ।
062c	मूर्धाभिषिक्तस्य शिरः पादेन परिमृद्नता ॥
063a	विनर्दन्ति च पाञ्चालाः क्ष्वेलन्ति च हसन्ति च ।
063c	धमन्ति शङ्खाञ्शतशो हृष्टा घ्नन्ति च दुन्दुभीन् ॥
064a	वादित्रघोषस्तुमुलो विमिश्रः शङ्खनिःस्वनैः ।
064c	अनिलेनेरितो घोरो दिशः पूरयतीव ह ॥
065a	अश्वानां हेषमाणानां गजानां चैव बृंहताम् ।
065c	सिंहनादश्च शूराणां श्रूयते सुमहानयम् ॥
066a	दिशं प्राचीं समाश्रित्य हृष्टानां गच्छतां भृशम् ।
066c	रथनेमिस्वनाश्चैव श्रूयन्ते रोमहर्षणाः ॥
067a	पाण्डवैर्धार्तराष्ट्राणां यदिदं कदनं कृतम् ।
067c	वयमेव त्रयः शिष्टा अस्मिन्महति वैशसे ॥
068a	केचिन्नागशतप्राणाः केचित्सर्वास्त्रकोविदाः ।
068c	निहताः पाण्डवैर्यस्मिन्मन्ये कालस्य पर्ययम् ॥
069a	एवमेतेन भाव्यं हि नूनं कार्येण तत्त्वतः ।
069c	यथा ह्यस्येदृशी निष्ठा कृते यत्नेऽपि दुष्करे ॥
070a	भवतोस्तु यदि प्रज्ञा न मोहादपचीयते ।
070c	व्यसनेऽस्मिन्महत्यर्थे यन्नः श्रेयस्तदुच्यताम् ॥॥

इति श्रीमन्महाभारते सौप्तिकपर्वणि प्रथमोऽध्यायः ॥ 1 ॥

10-1-1 ततः दुर्योधनेन सैनापत्येऽश्वत्थाम्नोऽभिषेकानन्तरं ते अश्वत्थामकृपाचार्यकृतवर्माणः ॥ 10-1-2 शिबिरनिकटस्थं देशम् आसाद्य वाहान्विमुच्य न्यविशन्तेति योजना ॥ 10-1-4 अनुसारः पृष्ठगमनम् । प्राद्रवन्निति पुनर्वाहान्योजयित्वेति गम्यते ॥ 10-1-6 राज्ञो दुर्योधनस्य ॥ 10-1-20 नानापुष्पोपशोभितमिति झ. पाठः ॥ 10-1-23 अन्वासत उपासितवन्तः ॥ 10-1-25 अंशुकं वस्त्रम् ॥ 10-1-32 शयनोपेतौ प्रागिति शेषः ॥ 10-1-36 पर्यणामयन् परिणीतवन्त आसन् ॥ 10-1-38 हर्यक्षं हरिन्मणिनिभलोचनम् । घोणा नासा ॥ प्रथमोऽध्यायः ॥
