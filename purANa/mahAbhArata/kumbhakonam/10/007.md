श्रीः
अध्यायः 007
द्रौणिना शिवस्तुतिः ॥ 1 ॥ द्रौणेः पुरतः काञ्चनवेद्यामग्न्युद्भवः ॥ 2 ॥ द्रौणेः समीपे नानाविधभीषणभूतगणानामागमनम् ॥ 3 ॥ शिवेन आत्मनो हविष्ट्वकल्पनपूर्वकमग्नौ प्रविष्टाय द्रौणये खड्गदानपूर्वकं तच्छरीरप्रवेशः ॥ 4 ॥ पुनरश्वत्थाम्नः शिबिरगमनम् ॥ 5 ॥
001	सञ्जय उवाच 
001a	एवं सञ्चिन्तयित्वा तु द्रोणपुत्रो विशाम्पते ।
001c	अवतीर्य रथोपस्थाद्दध्यौ स प्रयतः स्थितः ॥
002	द्रौणिरुवाच 
002a	उग्रं स्थाणुं शिवं रुद्रं शर्वमीशानमीश्वरम् ।
002c	गिरिशं वरदं देवं भवभावनमव्ययम् ॥
003a	शितिकण्ठमजं रुद्रं दक्षक्रतुहरं हरम् ।
003c	विश्वरूपं विरूपाक्षं बहुरूपमुमापतिम् ॥
004a	श्मशानवासिनं दृप्तं महागणपतिं विभुम् ।
004c	खट्वाङ्गधारिणं मुण्डं जटिलं ब्रह्मचारिणम् ॥
005a	मनसा ह्यनुचिन्त्यैनं दुष्करेणाल्पचेतसा ।
005c	अद्य भूतोपहारेण यक्ष्ये त्रिपुरघातिनम् ॥
006a	स्तुतं स्तुत्यं स्तूयमानममोघं कृत्तिवाससम् ।
006c	विलोहितं नीलकण्ठमसह्यं दुर्निवारणम् ॥
007a	शुक्रं विश्वसृजं ब्रह्म ब्रह्मचारिणमेव च ।
007c	व्रतवन्तं तपोनिष्ठमनन्तं तपतां गतिम् ॥
008a	बहुरूपं गणाध्यक्षं त्र्यक्षं पारिषदप्रियम् ।
008c	धनाध्यक्षप्रियसखं गौरीहृदयवल्लभम् ॥
009a	कुमारपितरं पिङ्गं गोवृषोत्तमवाहनम् ।
009c	कुत्तिवाससमत्युग्रमातोषणतत्परम् ॥
010a	परं परेभ्यः परमं परं यस्मान्न विद्यते ।
010c	इष्वस्त्रोत्तमभर्तारं दिगन्तं देशरक्षिणम् ॥
011a	हिरण्यकवचं देवं चन्द्रमौलिविभूषणम् ।
011c	प्रपद्ये शरणं देवं परमेण समाधिना ॥
012a	इमां चेदापदं घोरां तराम्यद्य सुदुस्तराम् ।
012c	सर्वभूतोपहारेण यक्ष्येऽहं शुचिना शुचिम् ॥
013a	इति तस्य व्यवसितं ज्ञात्वा योगात्सुकर्मणः ।
013c	पुरस्तात्काञ्चनी वेदी प्रादुरासीन्महात्मनः ॥
014a	तस्यां वेद्यां तदा राजंश्चित्रभानुरजायत ।
014c	स दिशो विदिशः खं च ज्वालाभिरिव पूरयन् ॥
015a	दीप्तास्यनयनाश्चात्र नैकपादशिरोधराः ।
015c	[रत्नचित्राङ्गदधराः समुद्यतकरास्तथाः ॥]
016a	द्विपाः शैलप्रतीकाशाः प्रादुरासन्महागणाः ।
016c	श्ववराहोष्ट्ररूपाश्च हयगोमायुगोमुखाः ॥
017a	ऋक्षमार्जारवदना व्याघ्रद्वीपिमुखास्तथा ।
017c	काकवक्त्राः प्लुवमुखाः शुकवक्त्रास्तथैव च ॥
018a	महाजगरवक्त्राश्च हंसवक्त्राः शितप्रभाः ।
018c	दार्वाघाटमुखाश्चापि चाषवक्त्राश्च भारत ॥
019a	कूर्मनक्रमुखाश्चैव शिंशुमारमुखास्तथा ।
019c	महामकरवक्त्राश्च तिमिवक्त्रास्तथैव च ॥
020a	हरिवक्त्राः क्रौञ्चमुखाः कपोताभमुखास्तथा ।
020c	पारावतमुखाश्चैव मद्गुवक्त्रास्तथैव च ॥
021a	पाणिकर्णाः सहस्राक्षास्तथैव च महोदराः ।
021c	निर्मांसाः काकवक्त्राश्च श्येनवक्त्राश्च भारत ॥
022a	तथैवाशिरसो राजन्नृक्षवक्त्राश्च भीषणाः ।
022c	प्रदीप्तनेत्रजिह्वाश्च ज्वालावर्णास्तथैव च ॥
023a	ज्वालाकेशाश्च राजेन्द्र ज्वलद्रोमचतुर्भुजाः ।
023c	मेषवक्त्रास्तथैवान्ये तथा छागमुखा नृप ॥
024a	शङ्खाभाः शङ्खवक्त्राश्च शङ्खवर्णास्तथैव च ।
024c	शङ्खमालापरिकराः शङ्खध्वनिसमस्वनाः ॥
025a	जटाधराः पञ्चशिखास्तथा मुण्डाः कृशोदराः ।
025c	चतुर्दंष्ट्राश्चतुर्जिह्वाः शङ्कुकर्णाः किरीटिनः ॥
026a	मौञ्जीधराश्च राजेन्द्र तथा कुञ्चितमूर्धजाः ।
026c	उष्णीषिणः कुण्डलिनश्चारुवक्त्राः स्वलङ्कृताः ॥
027a	पद्मोत्पलापीडधरास्तथा मुकुटधारिणः ।
027c	माहात्म्येन च संयुक्ताः शतशोऽथ सहस्रशः ॥
028a	शतघ्नीचक्रहस्ताश्च तथा मुसलपाणयः ।
028c	भुशुण्डीपाशहस्ताश्च दण्डहस्ताश्च भारत ॥
029a	पृष्ठेषु बद्धेषुधयश्चित्रबाणोत्कटास्तथा ।
029c	सध्वजाः सपताकाश्च सघण्टाः सपरश्वथाः ॥
030a	महापाशोद्यतकरास्तथा लगुडपाणयः ।
030c	स्थूणाहस्ताः खड्गहस्ताः सर्पोच्छ्रितकिरीटिनः ॥
031a	महासर्पाङ्गदधराश्चित्राभरणधारिणः ।
031c	रजोध्वजाः पङ्कदिग्धाः सर्वे चित्राम्बरस्रजः ।
031e	नीलाङ्गाः पिङ्गलाङ्गाश्च मुण्डवक्त्रास्तथैव च ॥
032a	भेरीशङ्खमृदङ्गांश्च झर्झरानकगोमुखान् ।
032c	अवादयन्पारिषदाः प्रहृष्टाः कनकप्रभाः ॥
033a	गायमानास्तथैवान्ये संहृष्टाः पुरुषर्षभाः ।
033c	लङ्घयन्तः प्लवन्तश्च वल्गन्तश्च महारथाः ॥
034a	धावन्तो जवनाश्चण्डाः पावकोद्धूतमूर्धजाः ।
034c	मत्ता इव महानागा विनदन्तो मुहुर्मुहुः ॥
035a	सुभीमा घोररूपाश्च शूलपट्टसपाणयः ।
035c	नानाविरागवसनाश्चित्रमाल्यानुलेपनाः ॥
036a	रत्नचित्राङ्गदधराः समुद्यतकरास्तथा ।
036c	हन्तारो द्विषतां शूराः प्रसह्यासह्यविक्रमाः ॥
037a	पातारोऽसृग्वसाज्यानां मांसान्त्रकृतभोजनाः ।
037c	चूडालाः कर्णिकाराश्च प्रहृष्टाः पिठरोदराः ॥
038a	अतिह्रास्वातिदीर्घाश्च प्रलम्बाश्चातिभैरवाः ।
038c	विकटाः काललम्बोष्ठा बृहच्छेफाण्डपिण्डिकाः ॥
039a	महार्हनानाविकटा मुण्डाश्च जटिलाः परे ।
039c	सार्केन्दुग्रहनक्षत्रां द्यां कुर्युस्ते महीतले ॥
040a	उत्सहेरंश्च ये हन्तुं भूतग्रामं चतुर्विधम् ।
040c	ये च वीतभया नित्यं हरस्य भ्रुकुटीसहाः ॥
041a	कामकारकरा नित्यं त्रैलोक्यस्येश्वरेश्वराः ।
041c	नित्यानन्दप्रमुदिता वागीशा वीतमत्सराः ॥
042a	प्राप्याष्टगुणमैश्वर्यं ये न यास्यन्ति वै स्मयम् ।
042c	येषां विस्मयते नित्यं भगवान्कर्मभिर्हरः ॥
043a	मनोवाक्कर्मभिर्युक्तैर्नित्यमाराधितश्च यैः ।
043c	मनोवाक्कर्मभिर्भक्तान्पाति पुत्रानिवौरसान् ॥
044a	पिबन्तोऽसृग्वसाश्चान्ये क्रुद्धा ब्रह्मद्विषां सदा ।
044c	चतुर्विधात्मकं सोमं ये पिबन्ति च सर्वदा ॥
045a	श्रुतेन ब्रह्मचर्येण तपसा च दमेन च ।
045c	ये समाराध्य शूलाङ्कं भवसायुज्यमागताः ॥
046a	यैरात्मभूतैर्भगवान्पार्वत्या च महेश्वरः ।
046c	महाभूतगणैर्भुङ्क्ते भूतभव्यभवत्प्रभुः ॥
047a	नानावादित्रहसितक्ष्वेडितोत्कृष्टगर्जितैः ।
047c	सन्त्रासयन्तस्ते विश्वमश्वत्थामानमभ्ययुः ॥
048a	संस्तुवन्तो महादेवं भाः कुर्वाणाः सुवर्चसः ।
048c	विवर्धयिषवो द्रौणेर्महिमानं महात्मनः ॥
049a	जिज्ञासमानास्तत्तेजः सौप्तिकं च दिदृक्षवः ।
049c	भीमोग्रपरिघालातशूलपट्टसपाणयः ।
049e	घोररूपाः समाजग्मुर्भूतसङ्घाः सहस्रशः ॥
050a	जनयेयुर्भयं ये स्म त्रैलोक्यस्यापि दर्शनात् ।
050c	न च तान्प्रेक्षमाणोऽपि व्यथामुपजगाम ह ॥
051a	अथ द्रौणिर्धनुष्पाणिर्बद्धगोधाङ्गुलित्रवान् ।
051c	स्वयमेवात्मनात्मानमुपहारमुपाहरत् ॥
052a	धनूंषि समिधस्तत्र पवित्राणि सिताः शराः ।
052c	हविरात्मवतश्चात्मा तस्मिन्भारत कर्मणि ॥
053a	ततः सौम्येन मन्त्रेण द्रोणपुत्रः प्रतापवान् ।
053c	उपहारं महामन्युरथात्मानमुपाहरत् ॥
054a	तं रुद्रं रौद्रकर्माणं रौद्रैः कर्मभिरच्युतम् ।
054c	अभिष्टुत्य महात्मानमित्युवाच कृताञ्जलिः ॥
055	द्रौणिरुवाच 
055a	इममात्मानमद्याहं जातमाङ्गिरसे कुले ।
055c	स्वग्नौ जुहोमि भगवन्प्रतिगृह्णीष्व मां बलिम् ॥
056a	भवद्भक्त्या महादेव परमेण समाधिना ।
056c	अस्यामापदि विश्वात्मन्नुपाकुर्मि तवाग्रतः ॥
057a	त्वयि सर्वाणि भूतानि सर्वभूतेषु चासि वै ।
057c	गुणानां हि प्रधानानां कैवल्यं त्वयि तिष्ठति ॥
058a	सर्वभूताश्रय विभो हविर्भूतमवस्थितम् ।
058c	प्रतिगृहाण मां देव यद्यशक्याः परे मया ॥
059a	इत्युक्त्वा द्रौणिरास्थाय तां वेदीं दीप्तपावकाम् ।
059c	सन्त्यज्यात्मानमारुह्य कृष्णवर्त्मन्युपाविशत् ॥
060a	तमूर्ध्वबाहुं निश्चेष्टं दृष्ट्वा हविरुपस्थितम् ।
060c	अब्रवीद्भगवान्साक्षान्महादेवो हसन्निव ॥
061a	सत्यशौचार्जवत्यागैस्तपसा नियमेन च ।
061c	क्षान्त्या भक्त्या च धृत्या च कर्मणा मनसा गिरा ॥
062a	यथावदहमाराद्धः कृष्णेनाक्लिष्टकर्मणा ।
062c	तस्मादिष्टतमः कृष्णादन्यो मम न विद्यते ॥
063a	कुर्वता तात सम्मानं त्वां च जिज्ञासता मया ।
063c	पाञ्चालाः सर्वदा गुप्ता मायाश्च बहुशः कृताः ॥
064a	कृतस्तस्यैव सम्मानं पाञ्चालान्रक्षता मया ।
064c	अभिभूतास्तु कालेन नैषामद्यास्ति जीवितम् ॥
065a	एवमुक्त्वा महात्मानं भगवानात्मनस्तनुम् ।
065c	आविवेश ददौ चास्मै विमलं खड्गमुत्तमम् ॥
066a	अथाविष्टो भगवता भूयो जज्वाल तेजसा ।
066c	वेगवांश्चाभवद्युद्धे देवसृष्टेन तेजसा ॥
067a	तं दृष्ट्वा तानि भूतानि रक्षांसि च समाद्रवन् ।
067c	अभितः शिबिरं यान्तं द्रोणपुत्रं महारथम् ।
067e	देवदेवं हरं स्थाणुं यान्तं साक्षादिवेश्वरम् ॥ 

इति श्रीमन्महाभारते सौप्तिकपर्वणि सप्तमोऽध्यायः ॥ 7 ॥

10-7-1 रथोपस्थाद्दध्यौ स प्रयतः स्थितः इति क. पाठः ॥ 10-7-5 सोऽहमात्मोपहारेणेति झ. पाठः ॥ 10-7-9 उमाभूषणतत्परमिति झ. पाठः ॥ 10-7-11 हिरण्यदण्डकवचं चारुमौलिविभूषणमिति क. पाठः ॥ 10-7-17 प्लवमुखाः मण्डूकवक्त्राः ॥ 10-7-18 दार्वाघाटः पक्षिविशेषः । महागजसवक्त्राश्चेति क. पाठः ॥ 10-7-38 पिण्डिका जानुनोरधःपश्चाद्भागः ॥ 10-7-53 सौम्येन सोमदैवत्येन मन्त्रेण ॥ सप्तमोऽध्यायः ॥
