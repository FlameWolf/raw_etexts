श्रीः
अध्यायः 007
द्रौणिना शिवस्तुतिः ॥ 1 ॥ द्रौणेः पुरतः काञ्चनवेद्यामग्न्युद्भवः ॥ 2 ॥ द्रौणेः समीपे नानाविधभीषणभूतगणानामागमनम् ॥ 3 ॥ शिवेन आत्मनो हविष्ट्वकल्पनपूर्वकमग्नौ प्रविष्टाय द्रौणये खड्गदानपूर्वकं तच्छरीरप्रवेशः ॥ 4 ॥ पुनरश्वत्थाम्नः शिबिरगमनम् ॥ 5 ॥
KK-10-01-007-001	सञ्जय उवाच 
KK-10-01-007-001a	एवं सञ्चिन्तयित्वा तु द्रोणपुत्रो विशाम्पते ।
KK-10-01-007-001c	अवतीर्य रथोपस्थाद्दध्यौ स प्रयतः स्थितः ॥
KK-10-01-007-002	द्रौणिरुवाच 
KK-10-01-007-002a	उग्रं स्थाणुं शिवं रुद्रं शर्वमीशानमीश्वरम् ।
KK-10-01-007-002c	गिरिशं वरदं देवं भवभावनमव्ययम् ॥
KK-10-01-007-003a	शितिकण्ठमजं रुद्रं दक्षक्रतुहरं हरम् ।
KK-10-01-007-003c	विश्वरूपं विरूपाक्षं बहुरूपमुमापतिम् ॥
KK-10-01-007-004a	श्मशानवासिनं दृप्तं महागणपतिं विभुम् ।
KK-10-01-007-004c	खट्वाङ्गधारिणं मुण्डं जटिलं ब्रह्मचारिणम् ॥
KK-10-01-007-005a	मनसा ह्यनुचिन्त्यैनं दुष्करेणाल्पचेतसा ।
KK-10-01-007-005c	अद्य भूतोपहारेण यक्ष्ये त्रिपुरघातिनम् ॥
KK-10-01-007-006a	स्तुतं स्तुत्यं स्तूयमानममोघं कृत्तिवाससम् ।
KK-10-01-007-006c	विलोहितं नीलकण्ठमसह्यं दुर्निवारणम् ॥
KK-10-01-007-007a	शुक्रं विश्वसृजं ब्रह्म ब्रह्मचारिणमेव च ।
KK-10-01-007-007c	व्रतवन्तं तपोनिष्ठमनन्तं तपतां गतिम् ॥
KK-10-01-007-008a	बहुरूपं गणाध्यक्षं त्र्यक्षं पारिषदप्रियम् ।
KK-10-01-007-008c	धनाध्यक्षप्रियसखं गौरीहृदयवल्लभम् ॥
KK-10-01-007-009a	कुमारपितरं पिङ्गं गोवृषोत्तमवाहनम् ।
KK-10-01-007-009c	कुत्तिवाससमत्युग्रमातोषणतत्परम् ॥
KK-10-01-007-010a	परं परेभ्यः परमं परं यस्मान्न विद्यते ।
KK-10-01-007-010c	इष्वस्त्रोत्तमभर्तारं दिगन्तं देशरक्षिणम् ॥
KK-10-01-007-011a	हिरण्यकवचं देवं चन्द्रमौलिविभूषणम् ।
KK-10-01-007-011c	प्रपद्ये शरणं देवं परमेण समाधिना ॥
KK-10-01-007-012a	इमां चेदापदं घोरां तराम्यद्य सुदुस्तराम् ।
KK-10-01-007-012c	सर्वभूतोपहारेण यक्ष्येऽहं शुचिना शुचिम् ॥
KK-10-01-007-013a	इति तस्य व्यवसितं ज्ञात्वा योगात्सुकर्मणः ।
KK-10-01-007-013c	पुरस्तात्काञ्चनी वेदी प्रादुरासीन्महात्मनः ॥
KK-10-01-007-014a	तस्यां वेद्यां तदा राजंश्चित्रभानुरजायत ।
KK-10-01-007-014c	स दिशो विदिशः खं च ज्वालाभिरिव पूरयन् ॥
KK-10-01-007-015a	दीप्तास्यनयनाश्चात्र नैकपादशिरोधराः ।
KK-10-01-007-015c	[रत्नचित्राङ्गदधराः समुद्यतकरास्तथाः ॥]
KK-10-01-007-016a	द्विपाः शैलप्रतीकाशाः प्रादुरासन्महागणाः ।
KK-10-01-007-016c	श्ववराहोष्ट्ररूपाश्च हयगोमायुगोमुखाः ॥
KK-10-01-007-017a	ऋक्षमार्जारवदना व्याघ्रद्वीपिमुखास्तथा ।
KK-10-01-007-017c	काकवक्त्राः प्लुवमुखाः शुकवक्त्रास्तथैव च ॥
KK-10-01-007-018a	महाजगरवक्त्राश्च हंसवक्त्राः शितप्रभाः ।
KK-10-01-007-018c	दार्वाघाटमुखाश्चापि चाषवक्त्राश्च भारत ॥
KK-10-01-007-019a	कूर्मनक्रमुखाश्चैव शिंशुमारमुखास्तथा ।
KK-10-01-007-019c	महामकरवक्त्राश्च तिमिवक्त्रास्तथैव च ॥
KK-10-01-007-020a	हरिवक्त्राः क्रौञ्चमुखाः कपोताभमुखास्तथा ।
KK-10-01-007-020c	पारावतमुखाश्चैव मद्गुवक्त्रास्तथैव च ॥
KK-10-01-007-021a	पाणिकर्णाः सहस्राक्षास्तथैव च महोदराः ।
KK-10-01-007-021c	निर्मांसाः काकवक्त्राश्च श्येनवक्त्राश्च भारत ॥
KK-10-01-007-022a	तथैवाशिरसो राजन्नृक्षवक्त्राश्च भीषणाः ।
KK-10-01-007-022c	प्रदीप्तनेत्रजिह्वाश्च ज्वालावर्णास्तथैव च ॥
KK-10-01-007-023a	ज्वालाकेशाश्च राजेन्द्र ज्वलद्रोमचतुर्भुजाः ।
KK-10-01-007-023c	मेषवक्त्रास्तथैवान्ये तथा छागमुखा नृप ॥
KK-10-01-007-024a	शङ्खाभाः शङ्खवक्त्राश्च शङ्खवर्णास्तथैव च ।
KK-10-01-007-024c	शङ्खमालापरिकराः शङ्खध्वनिसमस्वनाः ॥
KK-10-01-007-025a	जटाधराः पञ्चशिखास्तथा मुण्डाः कृशोदराः ।
KK-10-01-007-025c	चतुर्दंष्ट्राश्चतुर्जिह्वाः शङ्कुकर्णाः किरीटिनः ॥
KK-10-01-007-026a	मौञ्जीधराश्च राजेन्द्र तथा कुञ्चितमूर्धजाः ।
KK-10-01-007-026c	उष्णीषिणः कुण्डलिनश्चारुवक्त्राः स्वलङ्कृताः ॥
KK-10-01-007-027a	पद्मोत्पलापीडधरास्तथा मुकुटधारिणः ।
KK-10-01-007-027c	माहात्म्येन च संयुक्ताः शतशोऽथ सहस्रशः ॥
KK-10-01-007-028a	शतघ्नीचक्रहस्ताश्च तथा मुसलपाणयः ।
KK-10-01-007-028c	भुशुण्डीपाशहस्ताश्च दण्डहस्ताश्च भारत ॥
KK-10-01-007-029a	पृष्ठेषु बद्धेषुधयश्चित्रबाणोत्कटास्तथा ।
KK-10-01-007-029c	सध्वजाः सपताकाश्च सघण्टाः सपरश्वथाः ॥
KK-10-01-007-030a	महापाशोद्यतकरास्तथा लगुडपाणयः ।
KK-10-01-007-030c	स्थूणाहस्ताः खड्गहस्ताः सर्पोच्छ्रितकिरीटिनः ॥
KK-10-01-007-031a	महासर्पाङ्गदधराश्चित्राभरणधारिणः ।
KK-10-01-007-031c	रजोध्वजाः पङ्कदिग्धाः सर्वे चित्राम्बरस्रजः ।
KK-10-01-007-031e	नीलाङ्गाः पिङ्गलाङ्गाश्च मुण्डवक्त्रास्तथैव च ॥
KK-10-01-007-032a	भेरीशङ्खमृदङ्गांश्च झर्झरानकगोमुखान् ।
KK-10-01-007-032c	अवादयन्पारिषदाः प्रहृष्टाः कनकप्रभाः ॥
KK-10-01-007-033a	गायमानास्तथैवान्ये संहृष्टाः पुरुषर्षभाः ।
KK-10-01-007-033c	लङ्घयन्तः प्लवन्तश्च वल्गन्तश्च महारथाः ॥
KK-10-01-007-034a	धावन्तो जवनाश्चण्डाः पावकोद्धूतमूर्धजाः ।
KK-10-01-007-034c	मत्ता इव महानागा विनदन्तो मुहुर्मुहुः ॥
KK-10-01-007-035a	सुभीमा घोररूपाश्च शूलपट्टसपाणयः ।
KK-10-01-007-035c	नानाविरागवसनाश्चित्रमाल्यानुलेपनाः ॥
KK-10-01-007-036a	रत्नचित्राङ्गदधराः समुद्यतकरास्तथा ।
KK-10-01-007-036c	हन्तारो द्विषतां शूराः प्रसह्यासह्यविक्रमाः ॥
KK-10-01-007-037a	पातारोऽसृग्वसाज्यानां मांसान्त्रकृतभोजनाः ।
KK-10-01-007-037c	चूडालाः कर्णिकाराश्च प्रहृष्टाः पिठरोदराः ॥
KK-10-01-007-038a	अतिह्रास्वातिदीर्घाश्च प्रलम्बाश्चातिभैरवाः ।
KK-10-01-007-038c	विकटाः काललम्बोष्ठा बृहच्छेफाण्डपिण्डिकाः ॥
KK-10-01-007-039a	महार्हनानाविकटा मुण्डाश्च जटिलाः परे ।
KK-10-01-007-039c	सार्केन्दुग्रहनक्षत्रां द्यां कुर्युस्ते महीतले ॥
KK-10-01-007-040a	उत्सहेरंश्च ये हन्तुं भूतग्रामं चतुर्विधम् ।
KK-10-01-007-040c	ये च वीतभया नित्यं हरस्य भ्रुकुटीसहाः ॥
KK-10-01-007-041a	कामकारकरा नित्यं त्रैलोक्यस्येश्वरेश्वराः ।
KK-10-01-007-041c	नित्यानन्दप्रमुदिता वागीशा वीतमत्सराः ॥
KK-10-01-007-042a	प्राप्याष्टगुणमैश्वर्यं ये न यास्यन्ति वै स्मयम् ।
KK-10-01-007-042c	येषां विस्मयते नित्यं भगवान्कर्मभिर्हरः ॥
KK-10-01-007-043a	मनोवाक्कर्मभिर्युक्तैर्नित्यमाराधितश्च यैः ।
KK-10-01-007-043c	मनोवाक्कर्मभिर्भक्तान्पाति पुत्रानिवौरसान् ॥
KK-10-01-007-044a	पिबन्तोऽसृग्वसाश्चान्ये क्रुद्धा ब्रह्मद्विषां सदा ।
KK-10-01-007-044c	चतुर्विधात्मकं सोमं ये पिबन्ति च सर्वदा ॥
KK-10-01-007-045a	श्रुतेन ब्रह्मचर्येण तपसा च दमेन च ।
KK-10-01-007-045c	ये समाराध्य शूलाङ्कं भवसायुज्यमागताः ॥
KK-10-01-007-046a	यैरात्मभूतैर्भगवान्पार्वत्या च महेश्वरः ।
KK-10-01-007-046c	महाभूतगणैर्भुङ्क्ते भूतभव्यभवत्प्रभुः ॥
KK-10-01-007-047a	नानावादित्रहसितक्ष्वेडितोत्कृष्टगर्जितैः ।
KK-10-01-007-047c	सन्त्रासयन्तस्ते विश्वमश्वत्थामानमभ्ययुः ॥
KK-10-01-007-048a	संस्तुवन्तो महादेवं भाः कुर्वाणाः सुवर्चसः ।
KK-10-01-007-048c	विवर्धयिषवो द्रौणेर्महिमानं महात्मनः ॥
KK-10-01-007-049a	जिज्ञासमानास्तत्तेजः सौप्तिकं च दिदृक्षवः ।
KK-10-01-007-049c	भीमोग्रपरिघालातशूलपट्टसपाणयः ।
KK-10-01-007-049e	घोररूपाः समाजग्मुर्भूतसङ्घाः सहस्रशः ॥
KK-10-01-007-050a	जनयेयुर्भयं ये स्म त्रैलोक्यस्यापि दर्शनात् ।
KK-10-01-007-050c	न च तान्प्रेक्षमाणोऽपि व्यथामुपजगाम ह ॥
KK-10-01-007-051a	अथ द्रौणिर्धनुष्पाणिर्बद्धगोधाङ्गुलित्रवान् ।
KK-10-01-007-051c	स्वयमेवात्मनात्मानमुपहारमुपाहरत् ॥
KK-10-01-007-052a	धनूंषि समिधस्तत्र पवित्राणि सिताः शराः ।
KK-10-01-007-052c	हविरात्मवतश्चात्मा तस्मिन्भारत कर्मणि ॥
KK-10-01-007-053a	ततः सौम्येन मन्त्रेण द्रोणपुत्रः प्रतापवान् ।
KK-10-01-007-053c	उपहारं महामन्युरथात्मानमुपाहरत् ॥
KK-10-01-007-054a	तं रुद्रं रौद्रकर्माणं रौद्रैः कर्मभिरच्युतम् ।
KK-10-01-007-054c	अभिष्टुत्य महात्मानमित्युवाच कृताञ्जलिः ॥
KK-10-01-007-055	द्रौणिरुवाच 
KK-10-01-007-055a	इममात्मानमद्याहं जातमाङ्गिरसे कुले ।
KK-10-01-007-055c	स्वग्नौ जुहोमि भगवन्प्रतिगृह्णीष्व मां बलिम् ॥
KK-10-01-007-056a	भवद्भक्त्या महादेव परमेण समाधिना ।
KK-10-01-007-056c	अस्यामापदि विश्वात्मन्नुपाकुर्मि तवाग्रतः ॥
KK-10-01-007-057a	त्वयि सर्वाणि भूतानि सर्वभूतेषु चासि वै ।
KK-10-01-007-057c	गुणानां हि प्रधानानां कैवल्यं त्वयि तिष्ठति ॥
KK-10-01-007-058a	सर्वभूताश्रय विभो हविर्भूतमवस्थितम् ।
KK-10-01-007-058c	प्रतिगृहाण मां देव यद्यशक्याः परे मया ॥
KK-10-01-007-059a	इत्युक्त्वा द्रौणिरास्थाय तां वेदीं दीप्तपावकाम् ।
KK-10-01-007-059c	सन्त्यज्यात्मानमारुह्य कृष्णवर्त्मन्युपाविशत् ॥
KK-10-01-007-060a	तमूर्ध्वबाहुं निश्चेष्टं दृष्ट्वा हविरुपस्थितम् ।
KK-10-01-007-060c	अब्रवीद्भगवान्साक्षान्महादेवो हसन्निव ॥
KK-10-01-007-061a	सत्यशौचार्जवत्यागैस्तपसा नियमेन च ।
KK-10-01-007-061c	क्षान्त्या भक्त्या च धृत्या च कर्मणा मनसा गिरा ॥
KK-10-01-007-062a	यथावदहमाराद्धः कृष्णेनाक्लिष्टकर्मणा ।
KK-10-01-007-062c	तस्मादिष्टतमः कृष्णादन्यो मम न विद्यते ॥
KK-10-01-007-063a	कुर्वता तात सम्मानं त्वां च जिज्ञासता मया ।
KK-10-01-007-063c	पाञ्चालाः सर्वदा गुप्ता मायाश्च बहुशः कृताः ॥
KK-10-01-007-064a	कृतस्तस्यैव सम्मानं पाञ्चालान्रक्षता मया ।
KK-10-01-007-064c	अभिभूतास्तु कालेन नैषामद्यास्ति जीवितम् ॥
KK-10-01-007-065a	एवमुक्त्वा महात्मानं भगवानात्मनस्तनुम् ।
KK-10-01-007-065c	आविवेश ददौ चास्मै विमलं खड्गमुत्तमम् ॥
KK-10-01-007-066a	अथाविष्टो भगवता भूयो जज्वाल तेजसा ।
KK-10-01-007-066c	वेगवांश्चाभवद्युद्धे देवसृष्टेन तेजसा ॥
KK-10-01-007-067a	तं दृष्ट्वा तानि भूतानि रक्षांसि च समाद्रवन् ।
KK-10-01-007-067c	अभितः शिबिरं यान्तं द्रोणपुत्रं महारथम् ।
KK-10-01-007-067e	देवदेवं हरं स्थाणुं यान्तं साक्षादिवेश्वरम् ॥ 

इति श्रीमन्महाभारते सौप्तिकपर्वणि सप्तमोऽध्यायः ॥ 7 ॥

10-7-1 रथोपस्थाद्दध्यौ स प्रयतः स्थितः इति क. पाठः ॥ 10-7-5 सोऽहमात्मोपहारेणेति झ. पाठः ॥ 10-7-9 उमाभूषणतत्परमिति झ. पाठः ॥ 10-7-11 हिरण्यदण्डकवचं चारुमौलिविभूषणमिति क. पाठः ॥ 10-7-17 प्लवमुखाः मण्डूकवक्त्राः ॥ 10-7-18 दार्वाघाटः पक्षिविशेषः । महागजसवक्त्राश्चेति क. पाठः ॥ 10-7-38 पिण्डिका जानुनोरधःपश्चाद्भागः ॥ 10-7-53 सौम्येन सोमदैवत्येन मन्त्रेण ॥ सप्तमोऽध्यायः ॥
