श्रीः
अध्यायः 016
कृष्णेन स्ववचनोल्लङ्घनेनास्त्रप्रयोक्तुरश्वत्थाम्नः शापदानं व्यासेन तदनुमोदनं च ॥ 1 ॥ भीमेन द्रौणिमस्तकमणिदानेन द्रौपदीसमाश्वासनम् ॥ 2 ॥ युधिष्ठिरेण द्रौपदीवचनात्स्वमस्तके तन्मणिधारणम् ॥ 3 ॥
001	वैशम्पायन उवाच 
001a	तदाज्ञाय हृषीकेशो विकृष्टं पापकर्मणा ।
001c	हृष्यमाण इदं वाक्यं द्रौणिं प्रत्यब्रवीत्तदा ॥
002a	विराटस्य सुतां पूर्वं स्नुषां गाण्डीवधन्वनः ।
002c	उपप्लाव्यगतां दृष्ट्वा ऋतवाग्ब्राह्मणोऽब्रवीत् ॥
003a	परिक्षीणेषु कुरुषु पुत्रस्तव भविष्यति ।
003c	एतदस्य परिक्षित्त्वं गर्भस्थस्य भविष्यति ॥
004a	तस्य तद्वचनं साधोः सत्यमेद्भविष्यति ।
004c	परिक्षिद्भविता ह्येषां पुनर्वंशकरः सुतः ॥
005a	त्वां तु कापुरुषं पापं विदुः सर्वे मनीषिणः ।
005c	असकृत्पापकर्माणं बालजीवितघातकम् ॥
006a	तस्मात्त्वमस्य पापस्य कर्मणः फलमाप्नुहि ।
006c	त्रीणि वर्षसहस्राणि चरिष्यसि महीमिमाम् ॥
007a	अप्राप्नुवन्क्वचित्काञ्चित्संविदं जातु केनचित् ।
007c	निर्जनानसहायस्त्वं देशान्प्रविचरिष्यसि ॥
008a	भवित्री न हि ते क्षुद्र जनमध्येषु संस्थितिः ।
008c	पूयशोणिगन्धी च दुर्गकान्तारसंश्रयः ।
008e	विचरिष्यसि पापात्मंश्चिरमेको वसुन्धराम् ॥
009a	वयः प्राप्य परिक्षित्तु देवव्रतमवाप्य च ।
009c	कृपाच्छारद्वताच्छूरः सर्वास्त्राण्युपपत्स्यते ॥
010a	विदित्वा परमास्त्राणि क्षत्रधर्मव्रते स्थितः ।
010c	षष्टिं वर्षाणि धर्मात्मा वसुधां पालयिष्यति ॥
011a	इतश्चोर्ध्वं महाबाहुः कुरुराजो भविष्यति ।
011c	परिक्षिन्नाम नृपतिर्मिषतस्ते सुदुर्मते ॥
012a	[अहं तं जीवयिष्यामि दग्धं शस्त्राग्नितेजसा] ।
012c	पश्य मे तपसो वीर्यं सत्यस्य च नराधम ॥
013	व्यास उवाच 
013a	यस्मादनादृत्य कृतं त्वयाऽस्मान्कर्म दारुणम् ।
013c	ब्राह्मणस्य सतश्चेदं वृत्तमन्यायवर्तिनः ॥
014a	तस्माद्यद्देवकीपुत्र उक्तवानुत्तमं वचः ।
014c	आलोकात्तव तद्भावि क्षुद्रकर्मन्व्रजेति ह ॥
015	अश्वत्थामोवाच 
015a	सहैव भवता ब्रह्मन्स्थास्यामि पुरुषेष्विह ।
015c	सत्यवागस्तु भगवानयं च पुरुषोत्तमः ॥
016	वैशम्पायन उवाच 
016a	प्रदायाथ मणिं द्रौणिः पाण्डवानां महात्मनाम् ।
016c	जगाम विमनास्तेषां सर्वेषां पश्यतां वनम् ॥
017a	पाण्डवाश्च सदाशार्हास्तानृषीनभिवाद्य च ।
017c	कृष्णद्वैपायनं चैव नारदं चैव पर्वतम् ॥
018a	द्रोणपुत्रस्य सहजं मणिमादाय सत्वराः ।
018c	द्रौपदीमभ्यधावन्त प्रायोपेतां मनस्विनीम् ॥
019	वैशम्पायन उवाच 
019a	ततस्ते पुरुषव्याघ्राः सदश्वैरनिलोपमैः ।
019c	अभ्ययुः सहदाशार्हाः शिबिरं पुनरेव हि ॥
020a	अवतीर्य रथेभ्यस्तु त्वरमाणा महारथाः ।
020c	ददृशुर्द्रौपदीं हृष्टामार्तामार्ततराः स्वयम् ॥
021a	तामुपेत्य निरानन्दां दुःखशोकसमन्विताम् ।
021c	परिवार्य व्यतिष्ठन्त पाण्डवाः सहकेशवाः ॥
022a	ततो राज्ञाऽभ्यनुज्ञातो भीमसेनो महाबलः ।
022c	प्रददौ तं मणिं दिव्यं वचनं चेदमब्रवीत् ॥
023a	अयं भद्रे तव मणिः पुत्रहन्ता जितश्च ते ।
023c	उत्तिष्ठ शोकमुत्सृज्य क्षात्रधर्ममनुस्मर ॥
024a	प्रयाणे वासुदेवस्य शमार्थमसितेक्षणे ।
024c	यान्युक्तानि त्वया भीरु वाक्यानि मधुघातिनि ॥
025a	नैव मे पतयः सन्ति न पुत्रा भ्रातरो न च ।
025c	न वै त्वमिति गोविन्द शममिच्छति राजनि ॥
026a	उक्तवत्यसि तीव्राणि वाक्यानि पुरुषोत्तमम् ।
026c	क्षत्रधर्मानुरूपाणि तानि संस्मर्तुमर्हसि ॥
027a	हतो दुर्योधनः पापो राज्यस्य परिपन्थिकः ।
027c	दुःशासनस्य रुधिरं पीतं विस्फुरतो मया ॥
028a	वैरस्य गतमानृण्यं न स्म वाच्या विवक्षताम् ।
028c	जित्वा मुक्तो द्रोणपुत्रो ब्राह्मण्याद्गौरवेण च ॥
029a	यशोऽस्य पतितं देवि शरीरं त्ववशेषितम् ।
029c	वियोजितश्च मणिना भ्रंशितश्चायुधं भुवि ॥
030	द्रौपद्युवाच 
030a	केवलानृण्यमाप्ताऽस्मि गुरुपुत्रो गुरुर्मम ।
030c	शिरस्येतं मणिं राजा ग्रहीतुमनघोऽर्हति ॥
031a	तं गृहीत्वा ततो राजा शिरस्येवाकरोत्तदा ।
031c	गुरोरुच्छेषमित्येव द्रौपद्या वचनादपि ॥
032a	ततो दिव्यं मणिवरं शिरसा धारयन्प्रभुः ।
032c	शुशुभे स तदा राजा सचन्द्र इव पर्वतः ॥
033a	उत्तस्थौ पुत्रशोकार्ता ततः कृष्णा मनस्विनी ।
033c	कृष्णं चापि महाबाहुः परिपप्रच्छ धर्मराट् ॥ ॥

इति श्रीमन्महाभारते सौप्तिकपर्वणि ऐषीकपर्वणि षोडशोऽध्यायः ॥ 16 ॥

10-16-7 संविदं संलापम् ॥ 10-16-18 प्रायोपेतां मरणार्थं यो नियमस्तेनोपेताम् ॥ 10-16-20 हृष्टामश्वत्थाम्नः पराभवेन । आर्तां पुत्रादेः शोकेन ॥ 10-16-24 मधुघातिनि मधुदैत्यहन्तरि ॥ 10-16-28 विवक्षतां वक्तुमिच्छतां वाच्याः निन्द्याः नैव स्म ॥ षोडशोऽध्यायः ॥
