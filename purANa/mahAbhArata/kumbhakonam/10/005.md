श्रीः
अध्यायः 005
कृपेण प्रसुप्तमारणस्याधार्मिकत्वकथनेन प्रतिषेधनेऽपि पितृवधामर्षिणा द्रौणिना जिघांसया रिपुशिबिरद्वारगमनम् ॥ 1 ॥ कृपकृतवर्मभ्यामपि सौहार्दात्तदनुगमनम् ॥ 2 ॥
KK-10-01-005-001	कृप उवाच 
KK-10-01-005-001a	शुश्रूषुरपि दुर्मेधाः पुरुषोऽनियतेन्द्रियः ।
KK-10-01-005-001c	नालं वेदयितुं कृत्स्नौ धर्मार्थाविति मे मतिः ॥
KK-10-01-005-002a	तथैव तावन्मेधावी विनयं यो न शिक्षते ।
KK-10-01-005-002c	न च किञ्चन जानाति सोऽपि धर्मार्थनिश्चयम् ॥
KK-10-01-005-003a	[चिरं ह्यपि जडः शूरः पण्डितं पर्युपास्य ह ।
KK-10-01-005-003c	न स धर्मान्विजानाति दर्वी सूपरसानिव ॥
KK-10-01-005-004a	मुहूर्तमपि तं प्राज्ञः पण्डितं पर्युपास्य हि ।
KK-10-01-005-004c	क्षिप्रं धर्मान्विजानाति जिह्वा सूपरसानिव ॥
KK-10-01-005-005a	शुश्रूषुस्त्वेव मेधावी पुरुषो नियतेन्द्रियः ।
KK-10-01-005-005c	जानीयादागमान्सर्वान्ग्राह्यं च न विरोधयेत् ॥
KK-10-01-005-006a	अनयस्त्ववमानी यो दुरात्मा पापपूरुषः ।
KK-10-01-005-006c	दिष्टमुत्सृज्य कल्याणं करोति बहुपातकम् ॥
KK-10-01-005-007a	नाथवन्तं तु सुहृदः प्रतिषेधन्ति पातकात् ।
KK-10-01-005-007c	निवर्तते तु लक्ष्मीवान्नालक्ष्मीवान्निवर्तते ॥
KK-10-01-005-008a	यथा ह्युच्चावचैर्वाक्यैः क्षिप्तचित्तो नियम्यते ।
KK-10-01-005-008c	तथैव सुहृदा शक्यो नशक्यस्त्ववसीदति ॥
KK-10-01-005-009a	तथैव सुहृदोऽप्राज्ञान्कुर्वाणान्कर्म पापकम् ।
KK-10-01-005-009c	प्राज्ञाः सम्प्रतिषेधन्ति यथाशक्ति पुनःपुनः ॥
KK-10-01-005-010a	स कल्याणे मनः कृत्वा नियम्यात्मानमात्मना ।
KK-10-01-005-010c	कुरु मे वचनं तात येन पश्चान्न तप्स्यसे ॥
KK-10-01-005-011a	न वधः पूज्यते लोके सुप्तानामिह धर्मतः ।
KK-10-01-005-011c	तथैव न्यस्तशस्त्राणां विमुक्तरथवाजिनाम् ॥
KK-10-01-005-012a	ये च ब्रूयुस्तवास्मीति ये च स्युः शरणागताः ।
KK-10-01-005-012c	विमुक्तमूर्धजा ये च ये चापि हतवाहनाः ॥
KK-10-01-005-013a	अद्य स्वप्स्यन्ति पाञ्चाला विमुक्तकवचा विभो ।
KK-10-01-005-013c	विश्वस्ता रजनीं सर्वे प्रेता इव विचेतसः ॥
KK-10-01-005-014a	यस्तेषां तदवस्थानां द्रुह्येत पुरुषोऽनृजुः ।
KK-10-01-005-014c	व्यक्तं स नरके मज्जेदगाधे विपुलेऽप्लवे ॥
KK-10-01-005-015a	सर्वास्त्रविदुषां लोके श्रेष्ठस्त्वमसि विश्रुतः ।
KK-10-01-005-015c	न च ते जातु लोकेऽस्मिन्सुसूक्ष्ममपि किल्बिषम् ॥
KK-10-01-005-016a	त्वं पुनः सूर्यसङ्काशः श्वोभूत उदिते रवौ ।
KK-10-01-005-016c	प्रकाशे सर्वभूतानां विजेता युधि शात्रवान् ॥
KK-10-01-005-017a	असम्भावितरूपं हि त्वयि कर्म विगर्हितम् ।
KK-10-01-005-017c	शुक्ले रक्तमिव न्यस्तं भवेदिति मतिर्मम ॥
KK-10-01-005-018	अश्वत्थामोवाच 
KK-10-01-005-018a	एवमेव यथाऽऽत्थ त्वमनुशाससि मातुल ।
KK-10-01-005-018c	तैस्तु पूर्वमयं सेतुः समन्ताद्विह्वलीकृतः ॥
KK-10-01-005-019a	प्रत्यक्षं भूमिपालानां भवतां चापि सन्निधौ ।
KK-10-01-005-019c	न्यस्तशस्त्रो मम पिता धृष्टद्युम्नेन पातितः ॥
KK-10-01-005-020a	कर्णश्च पतिते चक्रे उत्थास्यन्रथिनां वरः ।
KK-10-01-005-020c	उत्तमे व्यसने मग्नो हतो गाण्डीवधन्वना ॥
KK-10-01-005-021a	तथा शान्तनवो भीष्मो न्यस्तशस्त्रो निरायुधः ।
KK-10-01-005-021c	शिखण्डिनं पुरस्कृत्य हतो गाण्डीवधन्वना ॥
KK-10-01-005-022a	भूरिश्रवा महेष्वासस्तथा प्रायगतो रणे ।
KK-10-01-005-022c	क्रोशतां भूमिपालानां युयुधानेन पातितः ॥
KK-10-01-005-023a	दुर्योधनश्च भीमेन समेत्य गदया मृधे ।
KK-10-01-005-023c	पश्यतां भूमिपालानामधर्मेण निपातितः ॥
KK-10-01-005-024a	एकाकी बहुभिस्तत्र परिवार्य महारथैः ।
KK-10-01-005-024c	अधर्मेण नरव्याघ्रो भीमसेनेन पातितः ॥
KK-10-01-005-025a	विलापो भग्नसक्थस्य यो मे राज्ञः परिश्रुतः ।
KK-10-01-005-025c	वादिकानां कथयतां स मे मर्माणि कृन्तति ॥
KK-10-01-005-026a	एवं चाधार्मिकाः पापाः पाञ्चाला भिन्नसेतवः ।
KK-10-01-005-026c	तानेवं भिन्नमर्यादान्किं भवान्न विगर्हति ॥
KK-10-01-005-027a	पितृहन्तॄनहं हत्वा पाञ्चालान्निशि सौप्तिके ।
KK-10-01-005-027c	कामं कीटः पतङ्गो वा जन्म प्राप्य भवामि वै ॥
KK-10-01-005-028a	त्वरे चाहमनेनाद्य यदिदं मे चिकीर्षितम् ।
KK-10-01-005-028c	तस्य मे त्वरमाणस्य कुतो निद्रा कुतः सुखम् ॥
KK-10-01-005-029a	न स जातः पुमाँल्लोके कश्चिन्न स भविष्यति ।
KK-10-01-005-029c	यो मे व्यावर्तयेदेतां वधे तेषां कृतां मतिम् ॥
KK-10-01-005-030	सञ्जय उवाच 
KK-10-01-005-030a	एवमुक्त्वा महाराज द्रोणपुत्रः प्रतापवान् ।
KK-10-01-005-030c	एकान्ते योजयित्वाऽश्वान्प्रायादभिमुखः परान् ॥
KK-10-01-005-031a	तमब्रूतां महात्मानौ भोजशारद्वतावुभौ ।
KK-10-01-005-031c	किमयं स्यन्दनो युक्तः किं च कार्यं चिकीर्षितम् ॥
KK-10-01-005-032a	एकसार्थप्रयातौ स्वस्त्वया सह नरर्षभ ।
KK-10-01-005-032c	समदुःखसुखौ चापि तस्माच्छंसितुमर्हसि ॥
KK-10-01-005-033a	अश्वत्थामा तुं सङ्क्रुद्धः पितुर्वधमनुस्मरन् ।
KK-10-01-005-033c	ताभ्यां तथ्यं तथाऽऽचख्यौ यदस्यात्मचिकीर्षितम् ॥
KK-10-01-005-034a	हत्वा शतसहस्राणि योधानां निशितैः शरैः ।
KK-10-01-005-034c	न्यस्तशस्त्रो मम पिता धृष्टद्युम्नेन पातितः ॥
KK-10-01-005-035a	तं तथैव वधिष्यामि न्यस्तवर्माणमद्य वै ।
KK-10-01-005-035c	पुत्रं पाञ्चालराजस्य पापं पापेन कर्मणा ॥
KK-10-01-005-036a	तथा विनिहतः पापः पाञ्चाल्यः पशुवन्मया ।
KK-10-01-005-036c	शस्त्रेण विजिताँल्लोकान्नाप्नुयादिति मे मतिः ॥
KK-10-01-005-037a	क्षिप्रं सन्नद्धकवचौ सखड्गावात्तकार्मुकौ ।
KK-10-01-005-037c	मामेवाद्य प्रतीक्षेतां रथवर्यौ परन्तपौ ॥
KK-10-01-005-038a	इत्युक्त्वा रथमास्थाय प्रायादभिमुखः परान् ।
KK-10-01-005-038c	तमन्वगात्कृपो राजन्कृतवर्मा च सात्वतः ॥
KK-10-01-005-039a	ते प्रयाता व्यरोचन्त परानभिमुखास्त्रयः ।
KK-10-01-005-039c	हूयमाना यथा यज्ञे समिद्धा हव्यवाहनाः ॥
KK-10-01-005-040a	ययुश्च शिबिरं तेषां सम्प्रसुप्तजनं विभो ।
KK-10-01-005-040c	द्वारदेशमनुप्राप्य द्रौणिस्तस्थौ महारथः ॥॥

इति श्रीमन्महाभारते सौप्तिकपर्वणि पञ्चमोऽध्यायः ॥ 5 ॥

10-5-1 अशुश्रूषुः सुदुर्मेधा इति ङ. पाठः । दुर्मेधाः मूढः । अनियतेतिच्छेदः ॥ 10-5-6 अनेय इति झ. पाठः । तत्र अनेयः सन्मार्गं नेतुमशक्यः । दिष्टमुपदिष्टम् ॥ 10-5-8 उच्चावचैः सर्गैरिति क. छ. पाठः ॥ 10-5-14 अप्लवे इति च्छेदः ॥ 10-5-23 अधर्मेण नाभेरधस्तात्प्रहारेण ॥ 10-5-32 नावां शङ्कितुमर्हसीति झ. पाठः ॥ 10-5-36 शस्त्राग्निवर्जिताँल्लोकान्प्राप्नुयादिति मे मतिः इति ङ. पाठः ॥ पञ्चमोऽध्यायः ॥
