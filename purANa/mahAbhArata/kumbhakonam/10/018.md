श्रीः
अध्यायः 018
कृष्णेन युधिष्ठिरं प्रति रुद्रस्य कोपप्रसादाभ्यां देवानां यज्ञनाशतत्प्रवृत्तिकथनपूर्वकं तत एवाश्वत्थामद्वारा पुत्रादिवधसम्भवकथनम् ॥ 1 ॥
KK-10-02-018-001	श्रीभगवानुवाच 
KK-10-02-018-001a	ततो देवयुगेऽतीते देवा वै समकल्पयन् ।
KK-10-02-018-001c	यज्ञवेदप्रमाणेन विधिवद्यष्टुमीप्सवः ॥
KK-10-02-018-002a	कल्पयामासुरथ ते साधनानि हवींषि च ।
KK-10-02-018-002c	भागार्हा देवताश्चैव यज्ञियं द्रव्यमेव च ॥
KK-10-02-018-003a	ता वै रुद्रमजानन्त्यो याथातथ्येन देवताः ।
KK-10-02-018-003c	नाकल्पयन्त देवस्य स्थाणोर्भागं नराधिप ॥
KK-10-02-018-004a	सोऽकल्प्यमाने भागे तु कृत्तिवासा मखेऽमरैः ।
KK-10-02-018-004c	तपसा यज्ञमन्विच्छन्धनुरादौ ससर्ज ह ॥
KK-10-02-018-005a	लोकयज्ञः क्रियायज्ञो गृहयज्ञः सनातनः ।
KK-10-02-018-005c	पञ्चभूतनृयज्ञश्च जज्ञे सर्वमिदं जगत् ॥
KK-10-02-018-006a	लोकयज्ञैर्नृयज्ञैश्च कपर्दी विदधे धनुः ।
KK-10-02-018-006c	धनुः सृष्टमभूत्तस्य षष्टिकिष्कुप्रमाणतः ॥
KK-10-02-018-007a	वषट्कारोऽभवज्ज्या तु धनुषस्तस्य भारत ।
KK-10-02-018-007c	यज्ञाङ्गानि च चत्वारि तस्य सन्नहनेऽभवन् ॥
KK-10-02-018-008a	ततः क्रुद्धो महादेवस्तदुपादाय कार्मुकम् ।
KK-10-02-018-008c	आजगामाथ तत्रैव यत्र देवाः समीजिरे ॥
KK-10-02-018-009a	तमात्तकार्मुकं दृष्ट्वा ब्रह्मचारिणमव्ययम् ।
KK-10-02-018-009c	विव्यथे पृथिवी देवी पर्वताश्च चकम्पिरे ॥
KK-10-02-018-010a	न ववौ पवनश्चैव नाग्निर्जज्वाल वैधितः ।
KK-10-02-018-010c	व्यभ्रमच्चापि संविग्नं दिवि नक्षत्रमण्डलम् ॥
KK-10-02-018-011a	न बभौ भास्करश्चापि सोमः श्रीमुक्तमण्डलः ।
KK-10-02-018-011c	तिमिरेणाकुलं सर्वमाकाशं चाभवद्वृतम् ॥
KK-10-02-018-012a	अभिभूतास्ततो देवा विषयान्न प्रजज्ञिरे ।
KK-10-02-018-012c	न प्रत्यभाच्च यज्ञः स देवतास्त्रेसिरे तथा ॥
KK-10-02-018-013a	ततः स यज्ञं विव्याध रौद्रेण हृदि पत्रिणा ।
KK-10-02-018-013c	अपक्रान्स्ततो यज्ञो मृगो भूत्वा सपावकः ॥
KK-10-02-018-014a	स तु तेनैव रूपेण दिविस्थो वै व्यराजत ।
KK-10-02-018-014c	अन्वीयमानो रुद्रेण युधिष्ठिर नभस्तले ॥
KK-10-02-018-015a	अपक्रान्ते ततो यज्ञे सञ्ज्ञा न प्रत्यभात्सुरान् ।
KK-10-02-018-015c	नष्टसञ्ज्ञेषु देवेषु न प्राज्ञायत किञ्चन ॥
KK-10-02-018-016a	त्र्यम्बकः सवितुर्बाहू भगस्य नयने तथा ।
KK-10-02-018-016c	पूष्णश्च दशनान्क्रुद्धो धनुष्कोट्या व्यशातयत् ॥
KK-10-02-018-017a	प्राद्रवन्त ततो देवा यज्ञाङ्गानि च सर्वशः ।
KK-10-02-018-017c	केचित्तत्रैव घूर्णन्तो गतासव इवाभवन् ॥
KK-10-02-018-018a	स तु विद्राव्य तत्सर्वं शितिकम्ठोऽवहस्य च ।
KK-10-02-018-018c	अवष्टभ्य धनुष्कोटिं रुरोध विबुधांस्ततः ॥
KK-10-02-018-019a	ततो वागमरैरुक्ता ज्यां तस्य धनुषोऽच्छिनत् ।
KK-10-02-018-019c	अथ तत्सहसा राजंश्छिन्नज्यं विस्फुरद्धनुः ॥
KK-10-02-018-020a	ततो विधनुषं देवा देवश्रेष्ठमुपागमन् ।
KK-10-02-018-020c	शरणं सह यज्ञेन प्रसादं चाकरोत्प्रभुः ॥
KK-10-02-018-021a	ततः प्रसन्नो भगवान्प्रास्यत्कोपं जलाशये ।
KK-10-02-018-021c	स जलं पावको भूत्वा शोषयत्यनिशं प्रभो ॥
KK-10-02-018-022a	भगस्य नयने चैव बाहू च सवितुस्तथा ।
KK-10-02-018-022c	प्रादात्पूष्णश्च दशनान्पुनर्यज्ञांश्च पाण्डव ॥
KK-10-02-018-023a	ततः सुस्थमिदं सर्वं बभूव पुनरेव हि ।
KK-10-02-018-023c	सर्वाणि च हवींष्यस्य देवा भागमकल्पयन् ॥
KK-10-02-018-024a	तस्मिन्क्रुद्धेऽभवत्सर्वमसुस्थं भुवनं प्रभो ।
KK-10-02-018-024c	प्रसन्ने च पुनः सुस्थं जगद्भवति भारत ॥
KK-10-02-018-025a	ततस्ते निहताः सर्वे तव पुत्रा महारथाः ।
KK-10-02-018-025c	अन्ये च बहवः शूराः पाञ्चालस्य पदानुगाः ॥
KK-10-02-018-026a	न तन्मनसि कर्तव्यं न च तद्द्रौणिना कृतम् ।
KK-10-02-018-026c	महादेवप्रसादः स कुरु कार्यमनन्तरम् ॥

इति श्रीमन्महाभारते शतसाहस्रिकायां संहितायां वैयासिक्यां सौप्तिकपर्वणि ऐषीकपर्वणि अष्टादशोऽध्यायः ॥ 18 ॥

10-18-5 लोकयज्ञो लोकेषणा सर्वो मां साधुमेव जानात्विति वासनारूपः । क्रियायज्ञः गर्भाधानादिसंस्काररूपः । गृहयज्ञः पत्नीसाध्याग्निहोत्रादिः । पञ्चभूतनृयज्ञः पञ्चभूतानां गुणैः शब्दादिभिर्या नृणां प्रीतिस्तद्रूपः । विषयजं सुखमित्यर्थः । एतैरेव चतुर्भिर्यज्ञैः सर्वं जगत्सृष्टम् ॥ 10-18-6 तत्र मध्यमयोः शास्त्रोक्तयोर्यज्ञयोर्नाशार्थं प्रथमचरमयज्ञाभ्यामीश्वरो धनुः कृतवान् किष्कुर्हस्तः ॥ अष्टादशोऽध्यायः ॥

समाप्तं ऐषीकपर्व ॥ 2 ॥ सौप्तिकपर्व च समाप्तम् ॥ 10 ॥
