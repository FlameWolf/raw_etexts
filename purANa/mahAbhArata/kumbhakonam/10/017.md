श्रीः
अध्यायः 017
युधिष्ठिरेण द्रौणेरेकस्य बहुमारणशक्तिप्रश्ने कृष्णेन रुद्रप्रसादादित्युक्त्वा रुद्रमहिमकथनम् ॥ 1 ॥
001	वैशम्पायन उवाच 
001a	हतेषु सर्वसैन्येषु सौप्तिके तै रथैस्त्रिभिः ।
001c	शोचन्युधिष्ठिरो राजा दाशार्हमिदमब्रवीत् ॥
002a	कथं नु कृष्ण पापेन क्षुद्रेण शठबुद्धिना ।
002c	द्रौणिना निहताः सर्वे मम पुत्रा महारथाः ॥
003a	तथा कृतास्त्रविक्रान्ताः सङ्ग्रामेष्वपलायिनः ।
003c	द्रुपदस्यात्मजाश्चैव द्रोणपुत्रेण पातिताः ॥
004a	यस्य द्रोणो महेष्वासो न प्रादादाहवे मुखम् ।
004c	निजघ्ने रथिनां श्रेष्ठं धृष्टद्युम्नं कथं नु सः ॥
005a	किन्नु तेन कृतं कर्म तथायुक्तं नरर्षभ ।
005c	यदेकः समरे सर्वानवधीन्नो गुरोः सुतः ॥
006	श्रीभगवानुवाच 
006a	नूनं स देवदेवानामीश्वरेश्वरमव्ययम् ।
006c	जगाम शरणं द्रौणिरेकस्तेनावधीद्बहून् ॥
007a	प्रसन्नो हि महादेवो दद्यादमरतामपि ।
007c	वीर्यं च गिरिशो दद्याद्येनेन्द्रमपि शातयेत् ॥
008a	वेदाहं हि महादेवं तत्त्वेन भरतर्षभ ।
008c	यानि चास्य पुराणानि कर्माणि विविधानि च ॥
009a	आदिरेष हि भूतानां मध्यमन्तश्च भारत ।
009c	विचेष्टते जगच्चेदं सर्वमस्यैव कर्मणा ॥
010a	एवं सिसृक्षुर्भूतानि ददर्श प्रथमं विभुः ।
010c	पितामहोऽब्रवीच्चैनं भूतानि सृज माचिरम् ॥
011a	हरिकेशस्तथेत्युक्त्वा दीर्घदर्शी तदा प्रभुः ।
011c	दीर्घकालं तपस्तेपे मग्नोऽम्भसि महातपाः ॥
012a	सुमहान्तं ततः कालं प्रतीक्ष्यैनं पितामहः ।
012c	स्रष्टारं सर्वभूतानां ससर्ज मनसाऽपरम् ॥
013a	सोऽब्रवीद्भ्रातरं दृष्ट्वा गिरिशं सुप्तमम्भसि ।
013c	यदि मे नाग्रजोऽस्त्यन्यस्ततः स्रक्ष्याम्यहं प्रजाः ॥
014a	तमब्रवीत्पिता नास्ति त्वदन्यः पुरुषोऽग्रजः ।
014c	स्थाणुरेष जले मग्नो विस्रब्धः कुरु वै प्रजाः ॥
015a	भूतान्यन्वसृजत्सप्त दक्षः क्षिप्रं प्रजापतिः ।
015c	यैरिमं व्यकरोत्सर्वं भूतग्रामं चतुर्विधम् ॥
016a	ताः सृष्टमात्राः क्षुधिताः प्रजाः सर्वाः प्रजापतिम् ।
016c	बिभक्षयिषवो राजन्सहसा प्राद्रवंस्तदा ॥
017a	स भक्ष्यमाणस्त्राणार्थी पितामहमुपाद्रवत् ।
017c	आभ्यो मां भगवांस्त्रातु वृत्तिरासां विधीयताम् ॥
018a	ततस्ताभ्यो ददावन्नमोषधीः स्थावराणि च ।
018c	जङ्गमानि च भूतानि दुर्बलानि बलीयसाम् ॥
019a	विहितान्नाः प्रजास्तास्तु जग्मुस्तुष्टा यथागतम् ।
019c	ततो ववृधिरे राजन्प्रीतिमत्यः स्वयोनिषु ॥
020a	भूतग्रामे विवृद्धे तु सृष्टे देवासुरे तदा ।
020c	उदतिष्ठज्जलाज्ज्येष्ठः प्रजाश्चेमा ददर्श सः ॥
021a	बहुरूपाः प्रजाः सृष्टा विवृद्धाश्च स्वतेजसा ।
021c	चुक्रोध बलवद्दृष्ट्वा लिङ्गं स्वं चाप्यविध्यत ॥
022a	तत्प्रविद्धं तथा भूमौ तथैव प्रत्यतिष्ठत ।
022c	तमुवाचाव्ययो ब्रह्मा वचोभिः शमयन्निव ॥
023a	किं कृतं सलिले शर्व चिरकालस्थितेन ते ।
023c	किमर्थं चेदमुत्पाद्य लिङ्गं भूमौ प्रवेशितम् ॥
024a	सोऽब्रवीज्जातसंरम्भस्तथा लोकगुरुर्गुरुम् ।
024c	प्रजाः सृष्टाः परेणेमाः किं करिष्याम्यनेन वै ॥
025a	तपसाऽधिगतं चान्नं प्रजार्थं मे पितामह ।
025c	ओषध्यः परिवर्तेरन्यथैवं सततं प्रजाः ॥
026a	एवमुक्त्वा स सक्रोधो जगाम विमना भवः ।
026c	गिरेर्मुञ्जवतः पादं तपस्तप्तुं महातपाः ॥ 

इति श्रीमन्महाभारते सौप्तिकपर्वणि ऐषीकपर्वणि सप्तदशोऽध्यायः ॥ 17 ॥
