श्रीः
अध्यायः 012
द्रौणिजिघांसया भीमे प्रतिगते कृष्णेन युधिष्ठिरम् प्रति द्रौणिदौश्शील्यादिकथनपूर्वकं भीमस्य ततो रक्षणीयत्वकथनम् ॥ 1 ॥
001	वैशम्पायन उवाच 
001a	तस्मिन्प्रयाते दुर्धर्षे यदूनामृषभस्ततः ।
001c	अब्रवीत्पुण्डरीकाक्षः कुन्तीपुत्रं युधिष्ठिरम् ॥
002a	एष पाण्डव ते भ्राता पुत्रशोकपरायणः ।
002c	जिघांसुर्द्रौणिमाक्रन्दे एक एवाभिधावति ॥
003a	भीमः प्रियस्ते सर्वेभ्यो भ्रातृभ्यो भरतर्षभ ।
003c	तं कृच्छ्रगतमद्य त्वं कस्मान्नाभ्युपपद्यसे ॥
004a	यत्तदाचष्ट पुत्राय द्रोणः परपुरञ्जयः ।
004c	अस्त्रं ब्रह्मशिरो नाम दहेत पृथिवीमपि ॥
005a	तन्महात्मा महाभागः केतुः सर्वधनुष्मताम् ।
005c	प्रत्यपायदाचार्यः प्रीयमाणो धनञ्जयम् ॥
006a	तं पुत्रोऽप्येक एवैनमन्वयाचदमर्षणः ।
006c	ततः प्रोवाच पुत्राय नातिहृष्टमना इव ॥
007a	विदितं चापलं ह्यासीदात्मजस्य दुरात्मनः ।
007c	सर्वधर्मविदाचार्यः सोऽन्वशासत्सुतं ततः ॥
008a	परमापद्गतेनापि न स्म तात त्वया रणे ।
008c	इदमस्त्रं प्रयोक्तव्यं मानुषेषु विशेषतः ॥
009a	इत्युक्तवान्गुरुः पुत्रं द्रोणः पश्चादथोक्तवान् ।
009c	न त्वं जातु सतां मार्गे स्थातेति पुरुषर्षभ ॥
010a	स तदाज्ञाय दुष्टात्मा पितुर्वचनमप्रियम् ।
010c	निराशः सर्वकल्याणैः शोकात्पर्यचरन्महीम् ॥
011a	ततस्तदा कुरुश्रेष्ठ वनस्थे त्वयि भारत ।
011c	अवसद्द्वारकामेत्य वृष्णिभिः परमार्चितः ॥
012a	स कदाचित्समुद्रान्ते वसन्द्वारवतीमनु ।
012c	एक एकं समागम्य मामुवाच हसन्निव ॥
013a	यत्तदुग्रं तपः कृष्ण चरन्नमितविक्रमः ।
013c	अगस्त्याद्भारताचार्यः प्रत्यपद्यत मे पिता ॥
014a	अस्त्रं ब्रह्मशिरो नाम देवगन्धर्वपूजितम् ।
014c	तदद्य मयि दाशार्ह यथा पितरि मे तथा ॥
015a	अस्मत्तस्तदुपादाय दिव्यमस्त्रं यदूत्तम ।
015c	ममाप्यस्त्रं प्रयच्छ त्वं चक्रं रिपुहणं रणे ॥
016a	स राजन्प्रीयमाणेन मयाप्युक्तः कृताञ्जलिः ।
016c	याचमानः प्रयत्नेन मत्तोऽस्त्रं भरतर्षभ ॥
017a	देवदानवगन्धर्वमनुष्यपतगोरगाः ।
017c	न समा मम वीर्यस्य शतांशेनापि पिण्डिताः ॥
018a	इदं धनुरियं शक्तिरिदं चक्रमियं गदा ।
018c	यद्यदिच्छसि चेदस्त्रं मत्तस्तत्तद्ददामि ते ॥
019a	यच्छक्नोषि समुद्यन्तुं प्रयोक्तुमपि वा रणे ।
019c	तद्गृहाण विनाऽस्त्रेण यन्मे दातुमभीप्ससि ॥
020a	स सुनाभं सहस्रारं वज्रनाभमयस्मयम् ।
020c	वव्रे चक्रं महाभागो मत्तः स्पर्धन्मया सह ॥
021a	गृहाण चक्रमित्युक्तो मया तु तदनन्तरम् ।
021c	जग्राहोत्पत्य सहसा चक्रं सव्येन पाणिना ॥
022a	न चैनमशकत्स्थानात्सञ्चालयितुमप्युत ।
022c	अथैनं दक्षिणेनापि ग्रहीतुमुपचक्रमे ॥
023ac	सर्वयत्नेन तेनापि गृह्य नैनमकम्पयत् ॥
024a	ततः सर्वबलेनापि यदैनं न शशाक ह ।
024c	उद्यन्तुं वा चालयितुं द्रौणिः परमदुर्मनाः ।
024e	कृत्वा यत्नं परिश्रान्तः स न्यवर्तत भारत ॥
025a	निवृत्तमनसं तस्मादभिप्रायाद्विचेतसम् ।
025c	अहमामन्त्र्य संविग्नमश्वत्थामानमब्रुवम् ॥
026a	यः स दैवमनुष्येषु प्रमाणं परमं गतः ।
026c	गाण्डीवधन्वा श्वेताश्वः कपिप्रवरकेतनः ॥
027a	यः साक्षाद्देवदेवेशं शितिकण्ठमुमापतिम् ।
027c	द्वन्द्वयुद्धे पुरा जिष्णुस्तोषयामास शङ्करम् ॥
028a	यस्मात्प्रियतरो नास्ति ममान्यः पुरुषो भुवि ।
028c	नादेयं यस्य मे किञ्चिदपि प्राणान्महात्मनः ॥
029a	तेनापि सुहृदा ब्रह्मन्पार्थेनाक्लिष्टकर्मणा ।
029c	नोक्तपूर्वमिदं वाक्यं यस्त्वं मामभिभाषसे ॥
030a	ब्रह्मचर्यं महद्घोरं तीर्त्वा द्वादशवार्षिकम् ।
030c	हिमवत्पार्श्वमास्थाय यो मया तपसाऽऽर्जितः ॥
031a	समानव्रतचारिण्यां रुक्मिण्यां योऽन्वजायत ।
031c	सनत्कुमारस्तेजस्वी प्रद्युम्नो नाम मे सुतः ॥
032a	तेनाप्येतन्महद्दिव्यं चक्रमप्रतिमं रणे ।
032c	न प्रार्थितमभून्मूढ तदितं प्रार्थितं त्वया ॥
033a	रामेणातिबलेनैतन्नोक्तपूर्वं कदाचन ।
033c	न गदेन न साम्बेन यदिदं प्रार्थितं त्वया ॥
034a	द्वारकावासिभिश्चान्यैर्वृष्ण्यन्धकमहारथैः ।
034c	नोक्तपूर्वमिदं क्षुद्रं तदिदं प्रार्थितं त्वया ॥
035a	भारताचार्यपुत्रस्त्वं मानितः सर्वयादवैः ।
035c	चक्रेण रथिनां श्रेष्ठ कं नु तात युयुत्ससे ॥
036a	एवमुक्तो मया द्रौणिर्मामिदं प्रत्युवाच ह ।
036c	प्रयुज्य भवते पूजां योत्स्ये कृष्ण त्वया सह ॥
037a	प्रार्थितं ते मया चक्रं देवदानवपूजितम् ।
037c	अजेयः स्यामिति विभो सत्यमेद्ब्रवीमि ते ॥
038a	सोऽहं तद्दुर्लभं चक्रमनवाप्यैव केशव ।
038c	प्रतियास्यामि गोविन्द शिवेनाभिवदस्व माम् ॥
039a	एतत्सुनाभं भोजानामृषभेण त्वया धृतम् ।
039c	चक्रमप्रतिचक्रेण भुवि नान्योऽभिपद्यते ॥
040a	एतावदुक्त्वा द्रौणिर्मां युग्यानश्वान्धनानि च ।
040c	आदायोपययौ काले रत्नानि विविधानि च ॥
041a	स संरम्भी दुरात्मा च चपलः क्रूर एव च ।
041c	वेद चास्त्रं ब्रह्मशिरस्तस्माद्रक्ष्यो वृकोदरः ॥

इति श्रीमन्महाभारते सौप्तिकपर्वणि ऐषीकपर्वणि द्वादशोऽध्यायः ॥ 12 ॥

10-12-2 अाक्रन्दे सङ्ग्रामे || 10-12-09 स्थाता स्थास्यसि || 10-12-11 मे मह्यं दातुमिच्छसि तेन विनापि गृहाण । त्वदीयेऽस्त्रे ममेच्छा नास्तीति भावः ॥ द्वादशोऽध्यायः ॥
