श्रीः
अध्यायः 008
शिबिरद्वारे कृपकृतवर्माणौ संस्थाप्यान्तः प्रविष्टेन द्रौणिना धृष्टद्युम्नादिपाञ्चालानां द्रौपदेयादीनां च वधः ॥ 1 ॥ भयाद्बहिर्निष्क्रान्तानां कृपकृतवर्मभ्यां वधः ॥ 2 ॥
KK-10-01-008-001	धृतराष्ट्र उवाच 
KK-10-01-008-001a	तथा प्रयाते शिबिरं द्रोणपुत्रे महारथे ।
KK-10-01-008-001c	कच्चित्कृपश्च भोजश्च भयार्तौ न व्यवर्तताम् ॥
KK-10-01-008-002a	कच्चिन्न वारितौ क्षुद्रौ रक्षिभिर्नोपलक्षितौ ।
KK-10-01-008-002c	असह्यमिति मन्वानौ न निवृत्तौ महारथौ ॥
KK-10-01-008-003a	कच्चिदुन्मथ्य शिबिरं हत्वा सोमकपाण्डवान् ।
KK-10-01-008-003c	`कृता प्रतिज्ञा सफला कच्चित्सञ्जय सा निशि ॥'
KK-10-01-008-004a	दुर्योधनस्य पदवीं कच्चित्परमिकां रणे ।
KK-10-01-008-004c	`गत्वातिष्ठदसौ द्रौणिः कृत्वा कर्म सुदुष्करम् ॥
KK-10-01-008-005a	धृष्टद्युम्नशिखण्डिभ्यां द्रौपद्याश्च सुतैः किल ।
KK-10-01-008-005c	सञ्छन्ना मेदिनी सुप्तैर्निहतैः पाण्डुसैनिकैः ॥
KK-10-01-008-006a	पाञ्चालैर्वा विनिहतैः शयानै रुधिरोक्षितैः ।
KK-10-01-008-006c	कच्चिन्महीतलं छन्नं तन्ममाचक्ष्व सञ्जय ॥'
KK-10-01-008-007a	[पाञ्चालैर्निहतौ वीरौ कच्चित्तु स्वपतां क्षितौ ।
KK-10-01-008-007c	कच्चित्ताभ्यां कृतं कर्म तन्ममाचक्ष्व सञ्जय ॥]
KK-10-01-008-008	सञ्जय उवाच 
KK-10-01-008-008a	तस्मिन्प्रयाते शिबिरं द्रोणपुत्रे महात्मनि ।
KK-10-01-008-008c	कृपश्च कृतवर्मा च द्रौणिमेवाभ्यवर्तताम् ॥
KK-10-01-008-009a	अश्वत्थामा तु तौ दृष्ट्वा यत्नवन्तौ महारथौ ।
KK-10-01-008-009c	प्रहृष्टः शनकै राजन्निदं वचनमब्रवीत् ॥
KK-10-01-008-010a	यत्तौ भवन्तौ पर्याप्तौ सर्वक्षत्रस्य नाशने ।
KK-10-01-008-010c	किम्पुनर्योधशेषस्य प्रसुप्तस्य विशेषतः ॥
KK-10-01-008-011a	अहं प्रवेक्ष्ये शिबिरं चरिष्यामि च कालवत् ।
KK-10-01-008-011c	यथा न कश्चिदपि वां जीवन्मुच्येत मानवः ।
KK-10-01-008-011e	तथा भवद्भ्यां कार्यं स्यादिति मे निश्चिता मतिः ॥
KK-10-01-008-012a	इत्युक्त्वा प्राविशद्द्रौणिः पार्थानां शिबिरं महत् ।
KK-10-01-008-012c	अद्वारेणाभ्यवस्कन्द्य विहाय भयमात्मनः ॥
KK-10-01-008-013a	स प्रविश्य महाबाहुरुद्देशज्ञश्च तस्य ह ।
KK-10-01-008-013c	`द्रौणिः परमसङ्क्रुद्धस्तेजसा प्रज्वलन्निव ।
KK-10-01-008-013e	ततः पर्यचरत्सर्वं सम्प्रसुप्तं जनं निशि ॥'
KK-10-01-008-014ac	धृष्टद्युम्नस्य निलयं शनकैरभ्युपागमत् ॥
KK-10-01-008-015a	ते तु कृत्वा महत्कर्म श्रान्ताश्च बलवद्रणे ।
KK-10-01-008-015c	प्रसुप्ता वै सुविश्वस्ताः स्वसैन्यपरिवारिताः ॥
KK-10-01-008-016a	अथ प्रविश्य तद्वेश्म धृष्टद्युम्नस्य भारत ।
KK-10-01-008-016c	पाञ्चाल्यं शयने द्रौणिरपश्यत्सुप्तमन्तिकात् ॥
KK-10-01-008-017a	क्षौमावदाते महति स्पर्द्ध्यास्तरणसंवृते ।
KK-10-01-008-017c	माल्यप्रवरसंयुक्ते धूपैश्चूर्णैश्च वासिते ॥
KK-10-01-008-018a	तं शयानं महात्मानं विस्रब्धमकुतोभयम् ।
KK-10-01-008-018c	अपोथयत पादेन शयनस्थं महीपते ॥
KK-10-01-008-019a	सम्बुध्य चरणस्पर्शादुत्थाय रणदुर्मदः ।
KK-10-01-008-019c	अभ्यजानादमेयात्मा द्रोणपुत्रं महारथम् ॥
KK-10-01-008-020a	तमुत्पतन्तं शयनादश्वत्थामा महाबलः ।
KK-10-01-008-020c	केशेष्वालभ्य पाणिभ्यां निष्पिपेष महीतले ॥
KK-10-01-008-021a	स बलात्तेन निष्पिष्टः साध्वसेन च भारत ।
KK-10-01-008-021c	अभ्याक्रान्तश्च निद्रान्धो नाशकच्चेष्टितुं तदा ॥
KK-10-01-008-022a	`निष्पिष्य तु ततो भूमौ पाञ्चाल्यं द्रौणिरञ्जसा ।
KK-10-01-008-022c	धनुषो ज्यां विमुच्याशु क्रूरबुद्धिरमर्षणः ॥
KK-10-01-008-023a	तस्य कण्ठेऽथ बद्ध्वा तां त्वरितः क्रोधमूर्च्छितः ।'
KK-10-01-008-023c	द्रौणिः क्रूरं मनः कृत्वा पाञ्चाल्यमवधीत्तदा ॥
KK-10-01-008-024a	तमाक्रम्य पदा राजन्कण्ठे चोरसि पादयोः ।
KK-10-01-008-024c	नदन्तं विस्फुरन्तं च पशुमारममारयत् ॥
KK-10-01-008-025a	`स वार्यमाणस्तरसा बलाद्बलवता बली ।'
KK-10-01-008-025c	तुदन्नखैस्तु स द्रौणिं नातिव्यक्तमुदाहरत् ॥
KK-10-01-008-026a	आचार्यपुत्र शस्त्रेण जहि मां मा चिरं कृथाः ।
KK-10-01-008-026c	त्वत्कृते सुकृतां लोकान्गच्छेयं द्विपदांवर ॥
KK-10-01-008-027a	एवमुक्त्वा तु वचनं विरराम परन्तपः ।
KK-10-01-008-027c	सुतः पाञ्चालराजस्य आक्रान्तो बलिना भृशम् ॥
KK-10-01-008-028a	तस्याव्यक्तां तु तां वाचं संश्रुत्य द्रौणिरब्रवीत् ।
KK-10-01-008-028c	आचार्यघातिनां लोका न सन्ति कुलपांसन ।
KK-10-01-008-028e	तस्माच्छस्त्रेण निधनं न त्वमर्हसि दुर्मते ॥
KK-10-01-008-029a	`नृशंसेनातिवृत्तेन त्वया मे निहतः पिता ।
KK-10-01-008-029c	तस्मात्त्वमपि वध्यश्च नृशंसेन नृशंसकृत् ॥'
KK-10-01-008-030a	एवं ब्रुवाणस्तं वीरं सिंहो मत्तमिव द्विपम् ।
KK-10-01-008-030c	मर्मस्वभ्यवधीत्क्रुद्धः पादघातैः सुदारुणैः ॥
KK-10-01-008-031a	तस्य वीरस्य शब्देन मार्यमाणस्य वेश्मनि ।
KK-10-01-008-031c	अबुध्यन्त महाराज स्त्रियो ये चास्य रक्षिणः ॥
KK-10-01-008-032a	ते दृष्ट्वा धर्षयन्तं तमतिमानुषविक्रमम् ।
KK-10-01-008-032c	भूतमित्यध्यवस्यन्तो न स्म प्रव्याहरन्भयात् ॥
KK-10-01-008-033a	तं तु तेनाभ्युपायेन गमयित्वा यमक्षयम् ।
KK-10-01-008-033c	अध्यतिष्ठत तेजस्वी रथं प्राप्य सुदर्शनम् ॥
KK-10-01-008-034a	स तस्य भवनाद्राजन्निष्क्रम्यानादयन्दिशः ।
KK-10-01-008-034c	रथेन शिबिरं प्रायाज्जिघांसुर्द्विषतो बली ॥
KK-10-01-008-035a	अपक्रान्ते ततस्तस्मिन्द्रोणपुत्रे महारथे ।
KK-10-01-008-035c	सहितैः रक्षिभिः सर्वैः प्राणेदुर्योषितस्तदा ॥
KK-10-01-008-036a	राजानं निहतं दृष्ट्वा भृशं शोकपरायणाः ।
KK-10-01-008-036c	व्याक्रोशन्क्षत्रियाः सर्वे धृष्टद्युम्नस्य भारत ॥
KK-10-01-008-037a	तासां तु तेन शब्देन समीपे क्षत्रियर्षभाः ।
KK-10-01-008-037c	सम्भ्रान्ताः समनह्यन्त किमेतदिति चाब्रुवन् ॥
KK-10-01-008-038a	स्त्रियस्तु राजन्वित्रस्ता भारद्वाजं निरीक्ष्य ताः ।
KK-10-01-008-038c	अब्रुवन्दीनकण्ठेन क्षिप्रमाद्रवतेति वै ॥
KK-10-01-008-039a	राक्षसो वा मनुष्यो वा नैनं जानीम कोन्वयम् ।
KK-10-01-008-039c	हत्वा पाञ्चालराजानं रथमारुह्य तिष्ठति ॥
KK-10-01-008-040a	ततस्ते योधमुख्यास्तं सहसा पर्यवारयन् ।
KK-10-01-008-040c	स तानापततः सर्वान्रुद्रास्त्रेण व्यपोथयत् ॥
KK-10-01-008-041a	धृष्टद्युम्नं च हत्वा स तांश्चैवास्य पदानुगान् ।
KK-10-01-008-041c	अपश्यच्छयने सुप्तमुत्तमौजसमन्तिके ॥
KK-10-01-008-042a	तमप्याक्रम्य पादेन कण्ठे चोरसि तेजसा ।
KK-10-01-008-042c	तथैव मारयामास विनर्दन्तमरिन्दमम् ॥
KK-10-01-008-043a	युधामन्युश्च विक्रान्तो मत्वा तं राक्षसं स्म सः ।
KK-10-01-008-043c	गदामुद्यम्य वेगेन हृदि द्रौणिमताडयत् ॥
KK-10-01-008-044a	`गदाप्रहाराभिहतो नाचलद्द्रौणिराहवे ।'
KK-10-01-008-044c	तमभिद्रुत्य वेगेन क्षितौ चैनमपातयत् ॥
KK-10-01-008-045a	विस्फुरन्तं च पशुवत्तथैवैनममारयत् ।
KK-10-01-008-045c	तथा स वीरो हत्वा तं ततोऽन्यान्समुपाद्रवत् ॥
KK-10-01-008-046a	संसुप्तानेव राजेन्द्र तत्र तत्र महारथान् ।
KK-10-01-008-046c	पाञ्चालवीरानाक्रम्य क्रुद्धो न्यहनदन्तिके ।
KK-10-01-008-046e	स्फुरतो वेपमानांश्च शमितेव पशून्मखे ॥
KK-10-01-008-047a	ततो निस्त्रिंशमादाय जघानान्यान्पृथक्पृथक् ।
KK-10-01-008-047c	भागशो विचरन्मार्गानसियुद्धविशारदः ॥
KK-10-01-008-048a	तथैव गुल्मे सम्प्रेक्ष्य शयानान्मध्यगौल्मिकान् ।
KK-10-01-008-048c	श्रान्तान्व्यस्तायुधान्सर्वानसिनैव व्यपोथयत् ॥
KK-10-01-008-049a	योधानश्वान्द्विपांश्चैव प्राच्छिनत्स वरासिना ।
KK-10-01-008-049c	रुधिरोक्षितसर्वाङ्गः कालसृष्ट इवान्तकः ॥
KK-10-01-008-050a	विस्फुरद्भिश्च तैर्द्रौणिर्निस्त्रिंशस्योद्यमेन च ।
KK-10-01-008-050c	अवक्षेपेण चैवासेस्त्रिधा रक्तोक्षितोऽभवत् ॥
KK-10-01-008-051a	तस्य लोहितरक्तस्य दीप्तखड्गस्य युध्यतः ।
KK-10-01-008-051c	अमानुष इवाकारो बभौ परमभीषणः ॥
KK-10-01-008-052a	ये त्वजाग्रन्त कौरव्य तेऽपि शब्देन मोहिताः ।
KK-10-01-008-052c	वीक्षमाणास्तु ते तत्र द्रौणिं दृष्ट्वा प्रविव्यथुः ॥
KK-10-01-008-053a	तद्रूपं तस्य ते दृष्ट्वा क्षत्रियाः शत्रुकर्शनम् ।
KK-10-01-008-053c	राक्षसं मन्यमानास्तं नयनानि न्यमीलयन् ॥
KK-10-01-008-054a	स घोररूपो व्यचरत्कालवच्छिबिरे तदा ।
KK-10-01-008-054c	अपश्यद्द्रौपदीपुत्रानवशिष्टांश्च सोमकान् ॥
KK-10-01-008-055a	तेन शब्देन वित्रस्ता धनुर्हस्ता महारथाः ।
KK-10-01-008-055c	धृष्टद्युम्नं हतं श्रुत्वा द्रौपदेया विशाम्पते ।
KK-10-01-008-055e	अवाकिरञ्शरव्रातैर्भारद्वाजमभीतवत् ॥
KK-10-01-008-056a	ततस्तेन निनादेन सम्प्रबुद्धाः प्रभद्रकाः ।
KK-10-01-008-056c	शिलीमुखैः शिखण्डी च द्रोणपुत्रं समार्दयन् ॥
KK-10-01-008-057a	भारद्वाजः स तान्दृष्ट्वा शरवर्षाणि वर्षतः ।
KK-10-01-008-057c	ननाद बलवन्नादं जिघांसुस्तान्महारथान् ॥
KK-10-01-008-058a	ततः परमसङ्क्रुद्धः पितुर्वधमनुस्मरन् ।
KK-10-01-008-058c	अवरुह्य रथोपस्थात्त्वरमाणोऽभिदुद्रुवे ॥
KK-10-01-008-059a	सहस्रचन्द्रविमलं गृहीत्वा चर्म संयुगे ।
KK-10-01-008-059c	खड्गं च विमलं दिव्यं जातरूपपरिष्कृतम् ।
KK-10-01-008-059e	द्रौपदेयानभिद्रुत्य खड्गेन व्यधमद्बली ॥
KK-10-01-008-060a	ततः स नरशार्दूलः प्रतिविन्ध्यं महाहवे ।
KK-10-01-008-060c	कुक्षिदेशेऽवधीद्राजन्स हतो न्यपतद्भुवि ॥
KK-10-01-008-061a	प्रासेन विद्ध्वा द्रौणिं तु सुतसोमः प्रतापवान् ।
KK-10-01-008-061c	पुनश्चासिं समुद्यम्य द्रोणपुत्रमुपाद्रवत् ॥
KK-10-01-008-062a	सुतसोमस्य सासिं तं बाहुं छित्त्वा नरर्षभ ।
KK-10-01-008-062c	पुनरप्याहनत्पार्श्वे स भिन्नहृदयोऽपतत् ॥
KK-10-01-008-063a	नाकुलिस्तु शतानीको रथचक्रेण वीर्यवान् ।
KK-10-01-008-063c	दोर्भ्यामुत्क्षिप्य वेगेन वक्षस्येनमताडयत् ॥
KK-10-01-008-064a	अताडयच्छतानीकं मुक्तचक्रं द्विजस्तु सः ।
KK-10-01-008-064c	स विह्वलो ययौ भूमिं ततोऽस्यापाहरच्छिरः ॥
KK-10-01-008-065a	श्रुतकर्मा तु परिघं घोरं गृह्य दुरासदम् ।
KK-10-01-008-065c	अताडयत्समुद्यम्य वेगेन द्रौणिमुत्स्मयन् ॥
KK-10-01-008-066a	स तु तं श्रुतकर्माणमास्ये जघ्ने वरासिना ।
KK-10-01-008-066c	स हतो न्यपतद्भूमौ विमूर्धा विकृताननः ॥
KK-10-01-008-067a	तेन शब्देन वीरस्तु श्रुतकीर्तिरबुध्यत ।
KK-10-01-008-067c	अश्वत्थामानमासाद्य शरवर्षैरवाकिरत् ॥
KK-10-01-008-068a	`शरैराच्छादितस्तेन द्रोणपुत्रो महारथः ।
KK-10-01-008-068c	अदृश्यत महाराज श्वाविच्छललतो यथा ॥'
KK-10-01-008-069a	तस्यापि शरवर्षाणि चर्मणा प्रतिवार्य सः ।
KK-10-01-008-069c	सकुण्डलं शिरः कायाद्भ्राजमानमपाहरत् ॥
KK-10-01-008-070a	ततो भीष्मनिहन्तारं सह सर्वैः प्रभद्रकैः ।
KK-10-01-008-070c	आहनत्सर्वतो वीरं नानाप्रहरणैर्बलात् ॥
KK-10-01-008-071a	शिलीमुखेन चाप्येनं भ्रुवोर्मध्ये समार्पयत् ॥
KK-10-01-008-072c	स तु क्रोधसमाविष्टो द्रोणपुत्रो महाबलः ।
KK-10-01-008-072ac	शिखण्डिनं समासाद्य द्विधा चिच्छेद सोसिना ॥
KK-10-01-008-073a	शिखण्डिनं ततो हत्वा क्रोधाविष्टः परन्तपः ।
KK-10-01-008-073c	प्रभद्रकगणान्सर्वानभिदुद्राव वेगवान् ॥
KK-10-01-008-074a	यच्च शिष्टं विराटस्य बलं तु भृशमाद्रवत् ।
KK-10-01-008-074c	द्रुपदस्य च पुत्राणां पौत्राणां सुहृदामपि ।
KK-10-01-008-074e	चकार कदनं घोरं दृष्ट्वा तत्र महाबलः ॥
KK-10-01-008-075a	अन्यानन्यांश्च पुरुषानभिसृत्याभिसृत्य च ।
KK-10-01-008-075c	न्यकृन्तदसिना द्रौणिरसिमार्गविशारदः ॥
KK-10-01-008-076a	कालीं रक्तास्यनयनां रक्तमाल्यानुलेपनाम् ।
KK-10-01-008-076c	रक्ताम्बरधरां घोरां पाशहस्तां कुटुम्बिनीम् ॥
KK-10-01-008-077a	ददृशुः कालरात्रिं ते स्मयमानामिव स्थिताम् ।
KK-10-01-008-077c	नराश्वकुञ्जरान्पाशैर्बद्ध्वा घोरैः प्रतस्थुषीम् ॥
KK-10-01-008-078a	वहन्तीं विविधान्प्रेतान्पाशबद्धान्विमूर्धजान् ।
KK-10-01-008-078c	तथैव च सदा राजन्न्यस्तशस्त्रान्महारथान् ॥
KK-10-01-008-079a	स्वप्ने सुप्तान्नयन्तीं तां रात्रिष्वन्यासु मारिष ।
KK-10-01-008-079c	ददृशुर्योधमुख्यास्ते घ्नन्तं द्रौणिं च नित्यदा ॥
KK-10-01-008-080a	यतः प्रभृति सङ्ग्रामः कुरुपाण्डवसेनयोः ।
KK-10-01-008-080c	ततः प्रभृति तां कन्यामपश्यन्द्रौणिमेव च ॥
KK-10-01-008-081a	तांस्तु दैवहतान्पूर्वं पश्चाद्द्रौणिर्व्यपातयत् ।
KK-10-01-008-081c	त्रासयन्सर्वभूतानि विनदन्भैरवान्रवान् ॥
KK-10-01-008-082a	तदनुस्मृत्य ते वीरा दर्शनं पूर्वकालिकम् ।
KK-10-01-008-082c	इदं तदित्यमन्यन्त दैवेनोपनिपीडिताः ॥
KK-10-01-008-083a	ततस्तेन निनादेन प्रत्यबुध्यन्त धन्विनः ।
KK-10-01-008-083c	शिबिरे पाण्डवेयानां शतशोऽथ सहस्रशः ॥
KK-10-01-008-084a	सोऽच्छिनत्कस्यचित्पदौ जघनं चैव कस्यचित् ।
KK-10-01-008-084c	कांश्चिद्बिभेदपार्श्वेषु कालसृष्ट इवान्तकः ॥
KK-10-01-008-085a	अत्युग्रप्रतिपिष्टैश्च नदद्भिश्च भृशोत्कटैः ।
KK-10-01-008-085c	गजाश्वमथितैश्चान्यैर्मही कीर्णाऽभवत्प्रभो ॥
KK-10-01-008-086a	क्रोशतां किमिदं कोऽयं कः शब्दः किन्नु किं कृतम् ।
KK-10-01-008-086c	पाञ्चालानां तथा द्रौणिरन्तकः समपद्यत ॥
KK-10-01-008-087a	अपेतशस्त्रसन्नाहान्सन्नद्धान्पाण्डुसृञ्जयान् ।
KK-10-01-008-087c	प्राहिणोन्मृत्युलोकाय द्रौणिः प्रहरतां वरः ॥
KK-10-01-008-088a	ततस्तच्छस्त्रवित्रस्ता भयादभ्यपतन्नराः ।
KK-10-01-008-088c	निद्रान्धा नष्टसञ्ज्ञाश्च तत्रतत्र निपेतिरे ॥
KK-10-01-008-089a	ऊरुस्तम्भगृहीताश्च कश्मलाभिहतौजसः ।
KK-10-01-008-089c	विनदन्तो भृशं त्रस्ता निरैक्षन्त परस्परम् ॥
KK-10-01-008-090a	ततो रथं पुनर्द्रौणिरास्थितो भीमदर्शनः ।
KK-10-01-008-090c	धनुष्पाणिः शरैरन्यान्प्रैषयद्वै यमक्षयम् ॥
KK-10-01-008-091a	पुनरुत्पततश्चापि दूरादपि नरोत्तमान् ।
KK-10-01-008-091c	शूरान्सम्पततश्चान्यान्कालरात्र्यै न्यवेदयत् ॥
KK-10-01-008-092a	तथैव स्यन्दनाग्रेण प्रमथन्स व्यरोचत ।
KK-10-01-008-092c	शरवर्षैश्च विविधैरवर्षच्छात्रवांस्ततः ॥
KK-10-01-008-093a	पुनश्च सुविचित्रेण शतचन्द्रेण चर्मणा ।
KK-10-01-008-093c	तेन चाकाशवर्णेन तथाचरत सोऽसिना ॥
KK-10-01-008-094a	तथा स शिबिरं तेषां द्रौणिराहवदुर्मदः ।
KK-10-01-008-094c	व्यक्षोभयत राजेन्द्र महाह्रदमिव द्विपः ॥
KK-10-01-008-095a	उत्पेतुस्तेन शब्देन योधा राजन्विचेतसः ।
KK-10-01-008-095c	निद्रार्ताश्च भयार्ताश्च व्यधावन्त ततस्ततः ॥
KK-10-01-008-096a	विस्वरं चुक्रुशुश्चान्ये बह्वबद्वं तथाऽवदन् ।
KK-10-01-008-096c	न च स्म प्रत्यपद्यन्त शस्त्राणि वसनानि च ॥
KK-10-01-008-097a	विमुक्तकेशाश्चाप्यन्ये नाभ्यजानन्परस्परम् ।
KK-10-01-008-097c	उत्पतन्तोऽपतञ्श्रान्ताः केचित्तत्राभ्रमंस्तदा ।
KK-10-01-008-097e	पुरीषमसृजन्केचित्केचिन्मूत्रं प्रसुस्रुवुः ॥
KK-10-01-008-098a	बन्धनानि च राजेन्द्र सञ्छिद्य तुरगा द्विपाः ।
KK-10-01-008-098c	समं पर्यपतंश्चान्ये कुर्वन्तो महदाकुलम् ॥
KK-10-01-008-099a	तत्र केचिन्नरा भीता व्यलीयन्त महीतले ।
KK-10-01-008-099c	तथैव तान्निपतितानपिंषन्गजवाजिनः ॥
KK-10-01-008-100a	तस्मिंस्तथा वर्तमाने रक्षांसि पुरुषर्षभ ।
KK-10-01-008-100c	हृष्टानि व्यनदन्नुच्चैर्मुदा युक्तानि सत्तम ॥
KK-10-01-008-101a	स शब्दः प्रेरितो राजन्भूतसङ्घैर्मुदा युतैः ।
KK-10-01-008-101c	अपूरयद्दिशः सर्वा दिवं चातिमहान्स्वनः ॥
KK-10-01-008-102a	तेषामार्तरवं श्रुत्वा वित्रस्ता गजवाजिनः ।
KK-10-01-008-102c	मुक्ताः पर्यपतन्राजन्मृद्नन्तः शिबिरे जनम् ॥
KK-10-01-008-103a	तैस्तत्र परिधावद्भिश्चरणोदीरितं रजः ।
KK-10-01-008-103c	अकरोच्छिबिरे तेषां रजन्यां द्विगुणं तमः ॥
KK-10-01-008-104a	तस्मिंस्तमसि सञ्जाते प्रमूढाः सर्वतो जनाः ।
KK-10-01-008-104c	नाजानन्पितरः पुत्रान्भ्रातॄन्भ्रातर एव च ॥
KK-10-01-008-105a	गजो गजानतिक्रम्य निर्मनुष्या हया हयान् ।
KK-10-01-008-105c	अताडयंस्तथाऽभञ्जंस्तथाऽमृद्नंश्च भारत ॥
KK-10-01-008-106a	ते भग्नाः प्रपतन्ति स्म मृद्नन्तश्च परस्परम् ।
KK-10-01-008-106c	न्यपातयंस्तथा चान्यान्पातयित्वा तदाऽपिषन् ॥
KK-10-01-008-107a	विचेतसः सनिद्राश्च तमसा चावृता नराः ।
KK-10-01-008-107c	जघ्नुः स्वानेव तत्राथ कालेनैव प्रचोदिताः ॥
KK-10-01-008-108a	त्यक्त्वा द्वाराणि च द्वास्थास्तथागुल्मानिगौल्मिकाः ।
KK-10-01-008-108c	प्राद्रवन्त यथाशक्ति कान्दिशीका विचेतसः ॥
KK-10-01-008-109a	विप्रनष्टाश्च तेऽन्योन्यं नाजानन्तस्तथा विभो ।
KK-10-01-008-109c	क्रोशन्तस्तात पुत्रेति दैवोपहतचेतसः ॥
KK-10-01-008-110a	पलायतां दिशस्तेषां स्वानप्युत्सृज्य बान्धवान् ।
KK-10-01-008-110c	गोत्रनामभिरन्योन्यमाक्रन्दन्त ततो जनाः ॥
KK-10-01-008-111a	हाहाकारं च कुर्वाणाः पृथिव्यां शेरते परे ।
KK-10-01-008-111c	तान्बुद्ध्वा रणमध्येऽसौ द्रोणपुत्रो व्यपोथयत् ॥
KK-10-01-008-112a	तत्रापरे वध्यमाना मुहुर्मुहुरचेतसः ।
KK-10-01-008-112c	शिबिरान्निष्पतन्ति स्म क्षत्रिया भयपीडिताः ॥
KK-10-01-008-113a	तांस्तु निष्पतितांस्त्रस्ताञ्शिबिराज्जीवितैषिणः ।
KK-10-01-008-113c	कृतवर्मा कृपश्चैव द्वारदेशे निजघ्नतुः ॥
KK-10-01-008-114a	विस्रस्तयन्त्रकवचान्मुक्तकेशान्कृताञ्जलीन् ।
KK-10-01-008-114c	वेपमानान्क्षितौ भीतान्नैव कांश्चिदमुच्यताम् ॥
KK-10-01-008-115ac	नामुच्यत तयोः कश्चिन्निष्क्रान्तः शिबिराद्बहिः ॥
KK-10-01-008-116a	कृपश्चैव महाराज हार्दिक्यश्चैव दुर्मतिः ।
KK-10-01-008-116c	भूयश्चैव चिकीर्षन्तौ द्रोणपुत्रस्य तौ प्रियम् ।
KK-10-01-008-116e	त्रिषु देशेषु ददतुः शिबिरस्य हुताशनम् ॥
KK-10-01-008-117a	ततः प्रकाशे शिबिरे खड्गेन पितृनन्दनः ।
KK-10-01-008-117c	अश्वत्थामा महाराज व्यचरत्कृतहस्तवत् ॥
KK-10-01-008-118a	कांश्चिदापततो वीरानपरांश्चैव धावतः ।
KK-10-01-008-118c	व्ययोजयत खड्गेन प्राणैर्द्विजवरोत्तमः ॥
KK-10-01-008-119a	कांश्चिद्योधान्स खड्गेन मध्ये सञ्छिद्य वीर्यवान् ।
KK-10-01-008-119c	अशातयद्द्रोणपुत्रः संरब्धस्तिलकाण्डवत् ॥
KK-10-01-008-120a	निनदद्भिर्भृशायस्तैर्नराश्वद्विरदोत्तमैः ।
KK-10-01-008-120c	पतितैरभवत्कीर्णा मेदिनी भरतर्षभ ॥
KK-10-01-008-121a	मानुषाणां सहस्रेषु हतेषु पतितेषु च ।
KK-10-01-008-121c	उदतिष्ठन्कबन्धानि बहून्युत्थाय चापतन् ॥
KK-10-01-008-122a	सायुधान्साङ्गदान्बाहून्विचकर्त शिरांसि च ।
KK-10-01-008-122c	हस्तिहस्तोपमानूरून्हस्तान्पादांश्च भारत ॥
KK-10-01-008-123a	पृष्ठच्छिन्नान्पार्श्वच्छिन्नाञ्शिरश्छिन्नांस्तथापरान् ।
KK-10-01-008-123c	स महात्माकरोद्द्रौणिः कांश्चिच्चापि पराङ्मुखान् ॥
KK-10-01-008-124a	मध्यदेशे नरानन्यांश्चिच्छेदान्यांश्च कर्णतः ।
KK-10-01-008-124c	अंसदेशे निहत्यान्यान्काये प्रावेशयच्छिरः ॥
KK-10-01-008-125a	एवं हि बहुभिः शस्त्रैर्घ्नतोऽपि बलवत्तरान् ।
KK-10-01-008-125c	तमसा रजनी घोरा बभौ दारुणदर्शना ॥
KK-10-01-008-126a	किञ्चित्प्राणैश्च पुरुषैर्हतैश्चान्यैः सहस्रशः ।
KK-10-01-008-126c	बहुना च गजाश्वेन भूरभूद्भीमदर्शना ॥
KK-10-01-008-127a	यक्षरक्षःसमाकीर्णे रथाश्वद्विपदारुणे ।
KK-10-01-008-127c	क्रुद्धेन द्रोणपुत्रेण सञ्छिन्नाः प्रापतन्भुवि ।
KK-10-01-008-127e	भ्रातॄनन्ये पितॄनन्ये पुत्रानन्ये विचुक्रुशुः ॥
KK-10-01-008-128a	केचिदूचुर्न तत्क्रुद्धैर्धार्तराष्ट्रैः कृतं रणे ।
KK-10-01-008-128c	यत्कृतं नः प्रसुप्तानां रक्षोभिः क्रूरकर्मभिः ।
KK-10-01-008-128e	असान्निध्याद्धि पार्थानामिदं वः कदनं कृतम् ॥
KK-10-01-008-129a	न चासुरैर्न गन्धर्वैर्न यक्षैर्न च राक्षसैः ।
KK-10-01-008-129c	शक्यो विजेतुं कौन्तेयो नेता यस्य जनार्दनः ।
KK-10-01-008-129e	ब्रह्मण्यः सत्यवाग्दान्तः सर्वभूतानुकम्पकः ॥
KK-10-01-008-130a	न च सुप्तं प्रमत्तं वा न्यस्तशस्त्रं कृताञ्जलिम् ।
KK-10-01-008-130c	धावन्तं मुक्तकेशं वा हन्ति पार्थो धनञ्जयः ॥
KK-10-01-008-131a	तदिदं नः कृतं घोरं रक्षोभिः क्रूरकर्मभिः ।
KK-10-01-008-131c	इति लालप्यमानाः स्म शेरते बहवो जनाः ॥
KK-10-01-008-132a	स्तनतां च मनुष्याणामपरेषां च कूजताम् ।
KK-10-01-008-132c	ततो मुहूर्तात्प्राशाम्यत्स शब्दस्तुमुलो महान् ॥
KK-10-01-008-133a	शोणितव्यतिषिक्तायां वसुधायां च भूमिप ।
KK-10-01-008-133c	तद्रजस्तुमुलं घोरं क्षणेनान्तरधीयत ॥
KK-10-01-008-134a	स चेष्टमानानुद्विग्नान्निरुत्साहान्सहस्रशः ।
KK-10-01-008-134c	न्यपातयन्नरान्क्रुद्धः पशून्पशुपतिर्यथा ॥
KK-10-01-008-135a	अन्योन्यं सम्परिष्वज्य शयानाञ्जीवतोऽपरान् ।
KK-10-01-008-135c	संलीनान्युध्यमानांश्च सर्वान्द्रौणिरपोथयत् ॥
KK-10-01-008-136a	दह्यमाना हुताशेन वध्यमानाश्च तेन ते ।
KK-10-01-008-136c	परस्परं तदा योधाननयद्यमसादनम् ॥
KK-10-01-008-137a	तस्या रजन्यास्त्वर्धेन पाण्डवानां महद्बलम् ।
KK-10-01-008-137c	गमयामास राजेन्द्र द्रौणिर्यमनिवेशनम् ॥
KK-10-01-008-138a	निशाचराणां सत्वानां रात्रिः सा हर्षवर्धिनी ।
KK-10-01-008-138c	आसीन्नरगजाश्वानां रौद्री क्षयकरी भृशम् ॥
KK-10-01-008-139a	तत्रादृश्यन्त रक्षांसि पिशाचाश्च पृथग्विधाः ।
KK-10-01-008-139c	खादन्तो नरमांसानि पिबन्तः शोणितानि च ॥
KK-10-01-008-140a	करालाः पिङ्गला रौद्राः शैलदन्ता रजस्वलाः ।
KK-10-01-008-140c	जटिला भीमवक्त्राश्च पञ्चपादा महोदराः ॥
KK-10-01-008-141a	पश्चादङ्गुलयो रूक्षा विरूपा भैरवस्वनाः ।
KK-10-01-008-141c	गजाननाश्च ह्रस्वाश्च नीलवर्णा विभीषणाः ॥
KK-10-01-008-142a	सपुत्रदाराः सुक्रूराः सुदुर्दर्शाः सुनिर्घृणाः ।
KK-10-01-008-142c	विविधानि च रूपाणि तत्रादृश्यन्त रक्षसाम् ॥
KK-10-01-008-143a	पीत्वा च शोणितं हृष्टाः प्रानृत्यन्गणशोऽपरे ।
KK-10-01-008-143c	इदं परमिदं मेध्यमिदं स्वाद्विति चाब्रुवन् ॥
KK-10-01-008-144a	मेदोमज्जास्थिरक्तानां मांसानां च भृशाशिताः ।
KK-10-01-008-144c	परे मांसानि खादन्तः क्रव्यादा मांसजीविनः ॥
KK-10-01-008-145a	वसाश्चैवापरे पीत्वा पर्यधावन्विकुक्षिकाः ।
KK-10-01-008-145c	नानावक्त्रास्तथा रौद्राः क्रव्यादाः पिशिताशनाः ॥
KK-10-01-008-146a	अयुतानि च तत्रासन्प्रयुतान्यर्बुदानि च ।
KK-10-01-008-146c	रक्षसां घोररूपाणां महतां क्रूरकर्मणाम् ॥
KK-10-01-008-147a	मुदितानां वितृप्तानां तस्मिन्महति वैशसे ।
KK-10-01-008-147c	समेतानि बहून्यासन्भूतानि च जनाधिप ||
KK-10-01-008-148a	एवंविधा हि सा रात्रिः सोमकानां जनक्षये ।
KK-10-01-008-148c	प्रसुप्तानां प्रमत्तानामासीत्सुभृशदारुणा ॥
KK-10-01-008-149a	असंशयं हि कालस्य पर्यायो दुरतिक्रमः ।
KK-10-01-008-149c	तादृशा निहता यत्र कृत्वाऽस्माकं जनक्षयम् ॥
KK-10-01-008-150	धृतराष्ट्र उवाच 
KK-10-01-008-150a	प्रागेव सुमहत्कर्म द्रौणिरेतन्महारथः ।
KK-10-01-008-150c	नाकरोदीदृशं कस्मान्मत्पुत्रविजये धृतः ॥
KK-10-01-008-151a	अथ कस्माद्धते क्षत्रे कर्मेदं कृतवानसौ ।
KK-10-01-008-151c	द्रोणपुत्रो महात्मा स तन्मे शंसितुमर्हसि ॥
KK-10-01-008-152	सञ्जय उवाच 
KK-10-01-008-152a	तेषां नूनं भयान्नासौ कृतवान्कुरुनन्दन ।
KK-10-01-008-152c	असान्निध्याद्धि पार्थानां केशवस्य च धीमतः ।
KK-10-01-008-152e	सात्यकेश्चापि कर्मेदं द्रोणपुत्रेण साधितम् ॥
KK-10-01-008-153a	को हि तेषां समक्षं तान्हन्यादपि मरुत्पतिः ।
KK-10-01-008-153c	एतदीदृशकं वृत्तं राजन्सुप्तजने विभो ॥
KK-10-01-008-154a	ततो जनक्षयं कृत्वा पाण्डवानां महात्ययम् ।
KK-10-01-008-154c	प्रत्यूषकाले शिबिरात्प्रतिगन्तुमियेष सः ॥
KK-10-01-008-155a	नृशोणितावसिक्तस्य द्रौणेरासीदसित्सरुः ।
KK-10-01-008-155c	पाणिना सह संश्लिष्ट एकीभूत इव प्रभो ॥
KK-10-01-008-156a	स निःशेषानरीन्कृत्वा विरराम निशाक्षये ।
KK-10-01-008-156c	युगान्ते सर्वभूतानि भस्म कृत्वेव पावकः ॥
KK-10-01-008-157a	यथाप्रतिज्ञं तत्कर्म कृत्वा द्रौणायनिः प्रभो ।
KK-10-01-008-157c	दुर्गमां पदवीं गच्छन्पितुरासीद्गतज्वरः ॥
KK-10-01-008-158a	यथैव संसुप्तजने शिबिरे प्राविशन्निशि ।
KK-10-01-008-158c	तथैव हत्वा निःशब्दो निश्चक्राम नरर्षभः ॥
KK-10-01-008-159a	निष्क्रम्य शिबिरात्तस्मात्ताभ्यां सङ्गम्य वीर्यवान् ।
KK-10-01-008-159c	आचख्यौ कर्म तत्सर्वं हृष्टः संहर्षयन्विभो ॥
KK-10-01-008-160a	तावथाचख्यतुस्तस्मै प्रियं प्रियकरौ तदा ।
KK-10-01-008-160c	पाञ्चालान्सृञ्जयांश्चैव विनिकृत्तान्सहस्रशः ॥
KK-10-01-008-161a	प्रीत्या चोच्चैरुद्रक्रोशंस्तथैवास्फोटयंस्तलान् ।
KK-10-01-008-161c	दिष्ट्यादिष्ट्येति चान्योन्यं समेत्योचुर्महारथाः ॥
KK-10-01-008-162a	पर्यष्वजत्ततो द्रौणिस्ताभ्यां सम्प्रतिनन्दितः ।
KK-10-01-008-162c	इदं हर्षात्तु सुमहदाददे वाक्यमुत्तमम् ॥
KK-10-01-008-163a	पाञ्चाला निहताः सर्वे द्रौपदेयाश्च सर्वशः ।
KK-10-01-008-163c	सोमका मत्स्यशेषाश्च सर्वे विनिहता मया ॥
KK-10-01-008-164a	इदानीं कृतकृत्याः स्म याम तत्रैव मा चिरम् ।
KK-10-01-008-164c	यदि जीवति नो राजा तस्मै शंसामहे प्रियम् ॥ 

इति श्रीमन्महाभारते सौप्तिकपर्वणि अष्टमोऽध्यायः ॥ 8 ॥

10-8-7 पाञ्चालैः पूर्वं निहतौ सन्तौ स्वपतां कच्चित् कोपात् स्वपतां पाञ्चालानां कर्म वधाख्यं ताभ्यां कच्चित्कृतमिति सम्बन्धः ॥ 10-8-8 शिबिरद्वार्यतिष्ठतामिति झ. पाठः ॥ 10-8-11 वां युवां प्राप्येति शेषः ॥ 10-8-13 उद्देशज्ञः धृष्टद्युम्नस्थलज्ञः ॥ 10-8-30 पादाष्ठीलैरिति झ. पाठः । तत्र पादाष्ठीलैः पादग्रन्थिभिः । पार्ष्णिघातैरित्यर्थः ॥ 10-8-50 तैश्छिन्नगात्रैर्विस्फुरद्भिस्तेषां शरीरादुच्चलद्भी रक्तबिन्दुभिरित्यर्थः ॥ 10-8-87 पाण्डुसृञ्जयान् पाण्डवसम्बन्धिनः सृञ्जयान् । पाण्डोर्गोत्रापत्यानि सृञ्जयाश्च तान्वा ॥ 10-8-105 अभञ्जन् गात्राण्यनमयन् । अमृद्नन् परस्परं मर्दितवन्तः ॥ 10-8-106 अपिषन् अपिंषन् ॥ 10-8-144 भृशाशिताः भृशं सन्तर्पिताः ॥ 10-8-145 विकुक्षिकाः विपुलकुक्षयः ॥ अष्टमोऽध्यायः ॥
