श्रीः
अध्यायः 006
अश्वत्थाम्नः शिबिरद्वारस्थमहाभूतदर्शनम् ॥ 1 ॥ भूतजिगीषया द्रौणिविसृष्टानामस्त्रशस्त्राणां भूतेन ग्रसनम् ॥ 2 ॥ ततश्चिन्तातान्तस्य द्रौणेर्महादेवोपासनाध्यवसायः ॥ 3 ॥
001	धृतराष्ट्र उवाच 
001a	द्वारदेशे ततो द्रौणिमवस्थितमवेक्ष्य तौ ।
001c	अकुर्वतां भोजकृपौ किं सञ्जय वदस्व मे ॥
002	सञ्जय उवाच 
002a	कृतवर्माणमामन्त्र्य कृपं च स महारथः ।
002c	द्रौणिर्मन्युपरीतात्मा शिबिरद्वारमासदत् ॥
003a	तत्र भूतं महाकायं चन्द्रार्कसदृशद्युतिम् ।
003c	सोऽपश्यद्द्वारमावृत्य तिष्ठन्तं रोमहर्षणम् ॥
004a	वसानं चर्म वैयाघ्रं वसारुधिरविस्रवम् ।
004c	कृष्णाजिनोत्तरासङ्गं नागयज्ञोपवीतिनम् ॥
005a	बाहुभिः स्वायतैर्भीमैर्नानाप्रहरणोद्यतैः ।
005c	बद्धाङ्गदमहासर्पं ज्वालामालाकुलाननम् ॥
006a	दंष्ट्राकरालवदनं व्यादितास्यं भयानकम् ।
006c	नयनानां सहस्रैश्च विचित्रैरभिभूषितम् ॥
007a	नैव तस्य वपुः शक्यं प्रवक्तुं वेष एव च ।
007c	सर्वथा तु तदालक्ष्य स्फुटेयुरपि पर्वताः ॥
008a	तस्यास्यनासिकाभ्यां च श्रवणाभ्यां च सर्वशः ।
008c	तेभ्यश्चाक्षिसहस्रेभ्यः प्रादुरासन्महार्चिषः ॥
009a	तथा तेजोमरीचिभ्यः शङ्खचक्रगदाधराः ।
009c	प्रादुरासन्हृषीकेशाः शतशोऽथ सहस्रशः ॥
010a	तदत्यद्भुतमालोक्य भूतं लोकभयङ्करम् ।
010c	द्रौणिरव्यथितो दिव्यैरस्त्रवर्षैरवाकिरत् ॥
011a	द्रौणिमुक्ताञ्छरांस्तांस्तु तद्भूतं महदग्रसत् ।
011c	उदधेरिव वार्योघान्पावको बडबामुखः ॥
012a	अश्वत्थामा तु सम्प्रेक्ष्य शरौघांस्तान्निरर्थकान् ।
012c	रथशक्तिं मुमोचास्मै दीप्तामग्निशिखामिव ॥
013a	सा तमाहत्य दीप्ताग्रा रथशक्तिरदीर्यत ।
013c	युगान्ते सूर्यमाहत्य महोल्केव दिवश्च्युता ॥
014a	अथ हेमत्सरुं दिव्यं खड्गमाकाशवर्चसम् |
014c	कोशात्समुद्बबर्हाशु बिलाद्दीप्तमिवोरगम् ॥
015a	ततः खड्गवरं धीमान्भूताय प्राहिणोत्तदा ।
015c	स तदासाद्य भूतं वै विलयं तूलवद्ययौ ॥
016a	ततः स कुपितो द्रौणिरिन्द्रकेतुनिभां गदाम् ।
016c	ज्वलन्तीं प्राहिणोत्तस्मै भूतं तामपि चाग्रसत् ॥
017a	ततः सर्वायुधाभावे वीक्षमाणस्ततस्ततः ।
017c	अपश्यत्कृतमाकाशमनाकाशं जनार्दनैः ॥
018a	तदद्भुततमं दृष्ट्वा द्रोणपुत्रो निरायुधः ।
018c	अचिन्तयत्सुसन्त्रस्तः कृपभोजवचः स्मरन् ॥
019a	ब्रुवतामप्रियं पथ्यं सुहृदां न शृणोति यः ।
019c	स शोचत्यापदं प्राप्य यथाऽहमवमत्य तौ ॥
020a	शास्त्रदृष्टानविद्वान्यः समतीत्य जिघांसति ।
020c	स पथः प्रच्युतो धर्म्यात्कुपथे प्रतिहन्यते ॥
021a	गोब्राह्मणनृपस्त्रीषु सख्युर्मातुर्गुरोस्तथा ।
021c	वृद्धबालजडान्धेषु सुप्तभीतोत्थितेषु च ॥
022a	मत्तोन्मत्तप्रमत्तेषु न शस्त्राणि च पातयेत् ।
022c	इत्येवं गुरुभिः पूर्वमुपदिष्टं नृणां सदा ॥
023a	सोऽहमुत्क्रम्य पन्थानं शास्त्रदृष्टं सनातनम् ।
023c	अमार्गेणैवमारभ्य घोरामापदमागतः ॥
024a	तां चापदं घोरतरां प्रवदन्ति मनीषिणः ।
024c	यदुद्यम्य महत्कृत्यं भयादपि निवर्तते ॥
025a	अशक्यं चैव कः कर्तुं शक्तः शक्तिबलादिह ।
025c	न हि दैवाद्गरीयो वै मानुष्यं किञ्चिदिष्यते ॥
026a	मानुष्यं कुर्वतः कर्म यदि दैवान्न सिध्यति ।
026c	स पथः प्रच्युतो धर्म्याद्विपदं प्रतिपद्यते ॥
027a	प्रतिज्ञानं ह्यविज्ञानं प्रवदन्ति मनीषिणः ।
027c	यदारभ्य क्रियां काञ्चिद्भयादिह निवर्तते ॥
028a	तदिदं दुष्प्रणीतेन भयं मा समुपस्थितम् ।
028c	न हि द्रोणसुतः सङ्ख्ये निवर्तेत कथञ्चन ॥
029a	इदं च सुमहद्भूतं दैवदण्डमिवोद्यतम् ।
029c	न चैतदभिजानामि चिन्तयन्नपि सर्वथा ॥
030a	ध्रुवं येयमधर्मेण प्रहिता कलुषा मतिः ।
030c	तस्याः फलमिदं घोरं प्रतिघाताय कल्पते ॥
031a	तदिदं दैवविहितं मम सङ्ख्ये निवर्तनम् ।
031c	नान्यत्र दैवादुद्यन्तुमिह शक्यं कथञ्चन ॥
032a	सोऽहमद्य महादेवं प्रपद्ये शरणं विभुम् ।
032c	दैवदण्डमिमं घोरं स हि मे नाशयिष्यति ॥
033a	कपर्दिनं प्रपद्येऽहं देवदेवमुमापतिम् ।
033c	कपालमालिनं रुद्रं भगनेत्रहरं हरम् ॥
034a	स हि देवोऽत्यगाद्देवांस्तपसा विक्रमेण च ।
034c	तस्माच्छरणमभ्येष्ये गिरिशं शूलपाणिनम् ॥॥

इति श्रीमन्महाभारते सौप्तिकपर्वणि षष्ठोऽध्यायः ॥ 6 ॥

10-6-12 रथशक्तिं चक्रम् ॥ 10-6-13 युग्मान्ते सूर्यमिति झ. पाठः तत्र युग्मान्ते मिथुनराशेरन्ते अतिदीप्तं इत्यर्थः ॥ 10-6-15 विलं नकुलवद्ययौ इति झ. पाठः ॥ 10-6-17 अनाकाशं निरवकाशम् ॥ षष्ठोऽध्यायः ॥
