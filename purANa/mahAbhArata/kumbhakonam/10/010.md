श्रीः
अध्यायः 010
दैवादुर्वरितेन दृष्टद्युम्नसारथिना युधिष्ठिराय रात्रौ वृत्तशिबिरवृत्तान्तविनेदनम् ॥ 1 ॥ तच्छ्रवणेन द्रौपद्यानयनाय नकुलमादिश्य शिबिरभुवमुपागतवता युधिष्ठिरेण मृतनिजजनावलोकनेन परिदेवनम् ॥ 2 ॥
KK-10-02-010-001	वैशम्पायन उवाच 
KK-10-02-010-001a	तस्यां रात्र्यां व्यतीतायां धृष्टद्युम्नस्य सारथिः ।
KK-10-02-010-001c	गत्वा शशंस पाण्डुभ्यः सौप्तिके कदनं कृतम् ॥
KK-10-02-010-002	सूत उवाच 
KK-10-02-010-002a	द्रौपदेया हता राजन्द्रुपदस्यात्मजैः सह ।
KK-10-02-010-002c	प्रमत्ता निशि विश्वस्ताः स्वपन्तः शिबिरे स्वके ॥
KK-10-02-010-003a	गौतमेन नृशंसेन भोजेन कृतवर्मणा ।
KK-10-02-010-003c	अश्वत्थाम्ना च पापेन हतं वः शिबिरं निशि ॥
KK-10-02-010-004a	एतैर्नरगजाश्वानां प्रासशक्तिपरश्वथैः ।
KK-10-02-010-004c	सहस्राणि निकृन्तद्भिर्निःशेषं शिबिरं कृतम् ॥
KK-10-02-010-005a	`विक्रुष्टनानाविहगफलभारनतस्य ह ।'
KK-10-02-010-005c	छिद्यमानस्य महतो वनस्येव परश्वथैः ।
KK-10-02-010-005e	शुश्रुवे सुमहाञ्शब्दो बलस्य तव भारत ॥
KK-10-02-010-006a	अहमेकोऽवशिष्टस्तु तस्मात्सैन्यान्महीपते ।
KK-10-02-010-006c	मुक्तः कथञ्चिद्धर्मात्मन्व्यग्राच्च कृतवर्मणः ॥
KK-10-02-010-007a	तच्छ्रुत्वा वाक्यमशिवं कुन्तीपुत्रो युधिष्ठिरः ।
KK-10-02-010-007c	पपात मह्यां धर्मात्मा पुत्रशोकसमन्वितः ॥
KK-10-02-010-008a	पतन्तं तमतिक्रम्य परिजग्राह सात्यकिः ।
KK-10-02-010-008c	भीमसेनोऽर्जुनश्चैव माद्रीपुत्रौ च पाण्डवौ ॥
KK-10-02-010-009a	लब्धचेतास्तु कौन्तेयः शोकविह्वलया गिरा ।
KK-10-02-010-009c	जित्वा शत्रूञ्जितः पश्चात्पर्यदेवयदार्तवत् ॥
KK-10-02-010-010a	`अगम्या गतिरर्थानां कर्मणामीश्वरस्य च ।'
KK-10-02-010-010c	दुर्विदा गतिरर्थानामपि ये दिव्यचक्षुषः ।
KK-10-02-010-010e	जीयमाना जयन्त्यन्ये जयमाना वयं जिताः ॥
KK-10-02-010-011a	हत्वा भ्रातॄन्वयस्यांश्च पितॄन्पुत्रान्सुहृद्गणान् ।
KK-10-02-010-011c	बन्धूनमात्यान्पौत्रांश्च जित्वा सर्वाञ्जिता वयम् ॥
KK-10-02-010-012a	अनर्थो ह्यर्थसङ्काशस्तथाऽनर्थोऽर्थदर्शनः ।
KK-10-02-010-012c	जयोऽयमजयाकारो जयस्तस्मात्पराजयः ॥
KK-10-02-010-013a	यज्जित्वा तप्यते पश्चादापन्न इव दुर्मतिः ।
KK-10-02-010-013c	कथं मन्येत विजयं ततो जिततरः परैः ॥
KK-10-02-010-014a	येषामर्थाय पापं स्याद्विजयस्य सुहृद्वधैः ।
KK-10-02-010-014c	निर्जितैरप्रमत्तैर्हि विजिता जितकाशिनः ॥
KK-10-02-010-015a	कर्णिनालीकदंष्ट्रस्य खड्गजिह्वस्य संयुगे ।
KK-10-02-010-015c	चापव्यात्तास्यरौद्रस्य ज्यातलस्वननादिनः ॥
KK-10-02-010-016a	क्रुद्धस्य नरसिंहस्य सङ्ग्रामेष्वपलायिनः ।
KK-10-02-010-016c	ये व्यमुञ्चन्त कर्णस्य प्रमादात्त इमे हताः ॥
KK-10-02-010-017a	रथह्रदं शरवर्षोर्मिमन्तं रत्नाचितं वाहनयोधवृन्दम् ।
KK-10-02-010-017c	शक्त्यृष्टिमीनध्वजनागनक्रं शरासनावर्तमहेषुफेनम् ॥
KK-10-02-010-018a	सङ्ग्रामचन्द्रोदयवेगवेलं द्रोणार्णवं ज्यातलनेमिघोषम् ।
KK-10-02-010-018c	ये तेरुरुच्चावचशस्त्रनौभिस्ते राजपुत्रा निहताः प्रमादात् ॥
KK-10-02-010-019a	न हि प्रमादात्परमस्ति कश्चद्वधो नराणामिह जीवलोके ।
KK-10-02-010-019c	प्रमत्तमर्था हि नरं समन्तात्त्यजन्त्यनर्थाश्च समाविशन्ति ॥
KK-10-02-010-020a	ध्वजोत्तमाग्रोच्छ्रितधूमकेतुं शरार्चिषं दीप्तमहापताकम् ।
KK-10-02-010-020c	महाधनुर्ज्यातलनेमिघोषं तनुत्रनानाविधशस्त्रहोमम् ॥
KK-10-02-010-021a	महाचमूकक्षदवाभिपन्नं महाहवे भीष्ममहादवाग्निम् ।
KK-10-02-010-021c	ये तेरुरुच्चावचशस्त्रवेगैस्ते राजपुत्रा निहताः प्रमादात् ॥
KK-10-02-010-022a	न हि प्रमत्तेन नरेण शक्यमाप्तुं वसु श्रीर्विपुलं यशो वा ।
KK-10-02-010-022c	पश्याप्रमादेन निहत्य शत्रून्सर्वान्महेन्द्रं सुखमेधमानम् ॥
KK-10-02-010-023a	इन्द्रोपमान्पार्थिवपुत्रपौत्रान्पश्याविशेषेण हतान्प्रमादात् ।
KK-10-02-010-023c	तीर्त्वा समुद्रं वणिजः समृद्धा मग्नाः कुनद्यामिव सीदमानाः ॥
KK-10-02-010-024a	अमर्षितैर्ये निहता नरेन्द्रा निःसंशयं ते त्रिदिवं प्रपन्नाः ।
KK-10-02-010-024c	कृष्णां तु शोचामि कथं नु साध्वी शोकार्णवं सा विषहिष्यतीति ॥
KK-10-02-010-025a	भातॄंश्च पुत्रांश्च हतान्निशम्य पाञ्चालराजं पितरं च वृद्धम् ।
KK-10-02-010-025c	ध्रुवं विसञ्ज्ञा पतिता पृथिव्यां सा शोष्यते शोककृशाङ्गयष्टिः ॥
KK-10-02-010-026a	तच्छोकजं दुःखमपारयन्ती कथं भविष्यत्युचिता सुखानाम् ।
KK-10-02-010-026c	रोरूयते ज्ञातिवधाभितप्ता प्रदह्यमानेव हुताशनेन ॥
KK-10-02-010-027a	इत्येवमार्तः परिदेवयन्स राजा कुरूणां नकुलं बभाषे ।
KK-10-02-010-027c	गच्छानयैनामिह मन्दभाग्यां समातृपक्षामिति राजपुत्रीम् ॥
KK-10-02-010-028a	माद्रीसुतस्तत्परिगृह्य वाक्यं धर्मेण धर्मप्रथमस्य राज्ञः ।
KK-10-02-010-028c	ययौ रथेनालयमाशु देव्याः पाञ्चालराजस्य च यत्र दाराः ॥
KK-10-02-010-029a	प्रस्थाप्य माद्रीसुतमाजमीढः शोकार्दितस्तैः सहितः सुहृद्भिः ।
KK-10-02-010-029c	रोरूयमाणः प्रययौ सुतानामायोधनं भूतगणानुकीर्णम् ॥
KK-10-02-010-030a	स तत्प्रविश्याशिवमुग्ररूपं ददर्श पुत्रान्सुहृदः सखींश्च ।
KK-10-02-010-030c	भूमौ शयानान्रुधिरार्द्रगात्रान्विभिन्नदेहान्प्रहृतोत्तमाङ्गान् ॥
KK-10-02-010-031a	स तांस्तु दृष्ट्वा भृशमार्तरूपो युधिष्ठिरो धर्मभृतां वरिष्ठः ।
KK-10-02-010-031c	उच्चैः प्रचुक्रोश च कौरवाग्र्यः पपात चोर्व्यां सगणो विसञ्ज्ञः ॥

इति श्रीमन्महाभारते सौप्तिकपर्वणि ऐषीकपर्वणि दशमोऽध्यायः ॥ 10 ॥

10-10-8 अतिक्रम्य धैर्यमर्यादां त्यक्त्वा पतन्तम् ॥ 10-10-10 अन्ये शत्रवः । जयमानाः जयन्तः । जितानां जयो जयतां पराजयः फलतोऽभूदिति महदाश्चर्यमित्यर्थः ॥ 10-10-13 पश्चात्स पाप इव दुर्मतिरिति क. पाठः ॥ 10-10-16 व्यमुञ्चन्त मुक्ताः । कर्णस्य कर्णात् । प्रमादादस्मत्कृतादसान्निध्यात् ॥ 10-10-17 वाहनवाजियुक्तमिति झ. पाठः ॥ 10-10-20 तनुत्राणि नानाविधानि शस्त्राणि च तेषां होमः प्रक्षेपो यत्र तं तनुत्रनानाविधशस्त्रहोमम् ॥ 10-10-21 भीष्ममयं भीष्मप्रधानम् अग्निदाहम् । भीष्मरूपेण अग्निना दाहमित्यर्थः ॥ 10-10-24 निहताः शयाना इति झ. पाठः ॥ दशमोऽध्यायः ॥
