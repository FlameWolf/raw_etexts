श्रीः
अध्यायः 011
नकुलेन युधिष्ठिरसमीपं प्रति द्रौपद्यानयनम् ॥ 1 ॥ द्रौपद्या द्रौणिमस्तकमणिहरणचोदितेन भीमेन नकुलसारथिना रथेन द्रौणिवधाय प्रस्थानम् ॥ 2 ॥
KK-10-02-011-001	वैशम्पायन उवाच 
KK-10-02-011-001a	स दृष्ट्वा निहतान्सङ्ख्ये पुत्रान्पौत्रान्सखींस्तथा ।
KK-10-02-011-001c	महादुःखपरीतात्मा बभूव जनमेजय ॥
KK-10-02-011-002a	ततस्तस्य महाञ्शोकः प्रादुरासीन्महात्मनः ।
KK-10-02-011-002c	स्मरतः पुत्रपौत्रांस्तान्भ्रातॄन्सुहृद एव च ॥
KK-10-02-011-003a	तमश्रुपरिपूर्णाक्षं वेपमानमचेतसम् ।
KK-10-02-011-003c	सुहृदो भृशसंविग्नाः सान्त्वयाञ्चक्रिरे तदा ॥
KK-10-02-011-004a	`कृत्वा तु विधिवत्तेषां पुत्राणाममितौजसाम् ।
KK-10-02-011-004c	प्रेतकार्याणि सर्वेषां बभूव भृशदुःखितः ॥'
KK-10-02-011-005a	तस्मिन्मुहूर्ते जवनैर्वाजिभिर्हेममालिभिः ।
KK-10-02-011-005c	नकुलः कृष्णया सार्धमुपायात्परमार्तया ॥
KK-10-02-011-006a	उपप्लाव्यं गता सा तु श्रुत्वा सुमहदप्रियम् ।
KK-10-02-011-006c	तदा विनाशं सर्वेषां पुत्राणां व्यथितेन्द्रिया ॥
KK-10-02-011-007a	कम्पमानेव कदली वातेनाभिसमीरिता ।
KK-10-02-011-007c	कृष्णा राजानमासाद्य शोकार्ता न्यपतद्भुवि ॥
KK-10-02-011-008a	न बभौ वदनं तस्या रुदन्त्याः शोककर्शितम् ।
KK-10-02-011-008c	फुल्लपद्मपलाशाक्ष्या मेघावृत इवोडुराट् ॥
KK-10-02-011-009a	ततस्तां पतितां दृष्ट्वा संरम्भी सत्यविक्रमः ।
KK-10-02-011-009c	बाहुभ्यां परिजग्राह समुत्पत्य वृकोदरः ॥
KK-10-02-011-010a	सा समाश्वासिता तेन भीमसेनेन भामिनी ।
KK-10-02-011-010c	रुदती पाण्डवज्येष्ठमिदं वचनमब्रवीत् ॥
KK-10-02-011-011a	दिष्ट्या राजन्नवाप्येमामखिलां भोक्ष्यसे महीम् ।
KK-10-02-011-011c	आत्मजान्क्षत्रधर्मेण सम्प्रदाय यमाय वै ॥
KK-10-02-011-012a	दिष्ट्या सर्वास्त्रकुशलं मत्तमातङ्गगामिनम् ।
KK-10-02-011-012c	अवाप्य पृथिवीं कृत्स्नां सौभद्रं न स्मरिष्यसि ॥
KK-10-02-011-013a	आत्मजान्क्षत्रधर्मेण श्रुत्वा शूरान्निपातितान् ।
KK-10-02-011-013c	स्थितो राज्ये मया सार्धं विहरन्न स्मरिष्यसि ॥
KK-10-02-011-014a	प्रसुप्तानां वधं श्रुत्वा द्रौणिना पापकर्मणा ।
KK-10-02-011-014c	शोको मां दहते गाढो हुताशन इवाश्रयम् ॥
KK-10-02-011-015a	तस्य पापकृतो द्रौणेर्न चेदद्य दुरात्मनः ।
KK-10-02-011-015c	हियते सानुबन्धस्य युधि विक्रम्य जीवितम् ॥
KK-10-02-011-016a	इहैव प्रायमासिष्ये तन्निबोधत पाण्डवाः ।
KK-10-02-011-016c	न चेत्फलमवाप्नोति द्रौणिः पापस्य कर्मणः ॥
KK-10-02-011-017a	एवमुक्त्वा ततः कृष्णा पाण्डवं प्रत्युपाविशत् ।
KK-10-02-011-017c	युधिष्ठिरं याज्ञसेनी धर्मराजं यशस्विनी ॥
KK-10-02-011-018a	दृष्ट्वोपविष्टां राजा तु पाण्डवो महिषीं प्रियाम् ।
KK-10-02-011-018c	प्रत्युवाच स धर्मात्मा द्रौपदीं चारुदर्शनाम् ॥
KK-10-02-011-019a	क्षत्रधर्मेण धर्मज्ञे प्राप्तास्ते निधनं शुभे ।
KK-10-02-011-019c	पुत्रास्ते भ्रातरश्चैव तान्न शोचितुमर्हसि ॥
KK-10-02-011-020a	स कल्याणि वनं दुर्गं दूरं द्रौणिरितो गतः ।
KK-10-02-011-020c	तस्य त्वं पातनं सङ्ख्ये कथं ज्ञास्यसि शोभने ॥
KK-10-02-011-021	द्रौपद्युवाच 
KK-10-02-011-021a	द्रोणपुत्रस्य सहजो मणिः शिरसि मे श्रुतः ।
KK-10-02-011-021c	निहत्य सङ्ख्ये तं पापं पश्येयं मणिमाहृतम् ।
KK-10-02-011-021e	द्रौणेः शिरस उत्कृत्य जीवेयमिति मे मतिः ॥
KK-10-02-011-022a	इत्युक्त्वा पाण्डवं कृष्णा राजानं चारुदर्शना ।
KK-10-02-011-022c	भीमसेनकरे स्पृष्ट्वा कुपिता वाक्यमब्रवीत् ॥
KK-10-02-011-023a	त्रातुमर्हसि मां भीम क्षत्रधर्ममनुस्मरन् ।
KK-10-02-011-023c	जहि तं पापकर्माणं शम्बरं मघवानिव ॥
KK-10-02-011-024a	न हि ते विक्रमे तुल्यः पुमानस्तीह कश्चन ।
KK-10-02-011-024c	श्रुतं तत्सर्वलोकेषु परमव्यसने तथा ॥
KK-10-02-011-025a	द्वीपोऽभूस्त्वं हि पार्थानां नगरे वारणावते ।
KK-10-02-011-025c	हिडिम्बदर्शने चैव तथा त्वमभवो गतिः ॥
KK-10-02-011-026a	तथा विराटनगरे कीचकेन भृशार्दिताम् ।
KK-10-02-011-026c	मामप्युद्धृतवान्कृच्छ्रात्पौलोमीं मघवानिव ॥
KK-10-02-011-027a	यथैतान्यकृथाः पार्थ महाकर्माणि वै पुरा ।
KK-10-02-011-027c	तथा द्रौणिममित्रघ्न विनिहत्य सुखी भव ॥
KK-10-02-011-028	वैशम्पायन उवाच 
KK-10-02-011-028a	तस्या बहुविधं दुःखं निशम्य परिदेवितम् ।
KK-10-02-011-028c	न चामर्षत कौन्तेयो भीमसेनो महाबलः ॥
KK-10-02-011-029a	स काञ्चनविचित्राङ्गमारुरोह महारथम् ।
KK-10-02-011-029c	आदाय रुचिरं चित्रं समार्गणगुणं धनुः ॥
KK-10-02-011-030a	नकुलं सारथिं कृत्वा द्रोणपुत्रवधे धृतः ।
KK-10-02-011-030c	विस्फार्य सशरं चापं तूर्णमश्वानचोदयत् ॥
KK-10-02-011-031a	ते हयाः पुरुषव्याघ्र दीप्यमानाः स्वतेजसा ।
KK-10-02-011-031c	वहन्तः सहसा जग्मुर्हरयः शीघ्रगामिनः ॥
KK-10-02-011-032a	शिबिरात्स्वाद्गृहीत्वा स रथस्य पदमच्युतः ।
KK-10-02-011-032c	`द्रोणपुत्रगतेनाशु ययौ मार्गेण भारत ॥'

इति श्रीमन्महाभारते सौप्तिकपर्वणि ऐषीकपर्वणि एकादशोऽध्यायः ॥ 11 ॥

10-11-11 दिष्ट्येति । पुत्रनाशापेक्षया राज्यप्राप्तिसुखं तव महदित्यधिक्षेपः ॥10-11-31 चोदिता वातरंहस इति झ. पाठः || 10-011-32 पदं गमनमार्गचिह्नं गृहीत्वालक्ष्य || एकादशोऽध्यायः ॥
