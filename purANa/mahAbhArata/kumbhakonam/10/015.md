श्रीः
अध्यायः 015
अर्जुनेन व्यासनारदभावानुरोधेन स्वप्रयुक्तब्रह्मशिरोस्त्रप्रतिसंहारः ॥ 1 ॥ कृष्णेनाश्वत्थामानं प्रति उत्तरागर्भे ऐषीकास्त्रपातेऽपि मृतशिशोः स्वेन समुज्जीवनप्रतिज्ञा ॥ 2 ॥ ब्रह्मचर्याभावादस्त्रप्रतिसंहारासमर्थेन द्रौणिना व्यासकृष्णावनादृस्य पाण्वगर्भेष्वैषीकास्त्रोत्सर्जनम् ॥ 3 ॥
KK-10-02-015-001	वैशम्पायन उवाच 
KK-10-02-015-001a	दृष्टैव मुनिशार्दूलौ तावग्निसमतेजसौ ।
KK-10-02-015-001c	`गाण्डीवधन्वा सञ्चिन्त्य प्राप्तकालं महारथः ।'
KK-10-02-015-001e	सञ्जहार शरं दिव्यं त्वरमाणो धनञ्जयः ॥
KK-10-02-015-002a	उवाच वचनं श्रेष्ठस्तावृषी प्राञ्जलिस्तदा ।
KK-10-02-015-002c	प्रमुक्तमस्त्रमस्त्रेण शाम्यतामिति वै मया ॥
KK-10-02-015-003a	संहृते परमास्त्रेऽस्मिन्सर्वानस्मानशेषतः ।
KK-10-02-015-003c	पापकर्मा ध्रुवं द्रौणिः प्रधक्ष्यत्यस्त्रतेजसा ॥
KK-10-02-015-004a	यदत्र हितमस्माकं लोकानां चैव सर्वथा ।
KK-10-02-015-004c	भवन्तौ देवसङ्काशौ तथा सम्मन्तुमर्हतः ॥
KK-10-02-015-005a	इत्युक्त्वा सञ्जहारास्त्रं पुनरेव धनञ्जयः ।
KK-10-02-015-005c	संहारो दुष्करस्तस्य देवैरपि हि संयुगे ॥
KK-10-02-015-006a	विसृष्टस्य रणे तस्य परमास्त्रस्य सङ्ग्रहे ।
KK-10-02-015-006c	अशक्तः पाण्डवादन्यः साक्षादपि शतक्रतुः ॥
KK-10-02-015-007a	ब्रह्मतेजोद्भवं तद्धि विसृष्टमकृतात्मना ।
KK-10-02-015-007c	न शक्यमावर्तयितुं ब्रह्मचर्यव्रतादृते ॥
KK-10-02-015-008a	अचीर्णब्रह्मचर्यो यः सृष्ट्वाऽऽवर्तयते पुनः ।
KK-10-02-015-008c	तदस्त्रं सानुबन्धस्य मूर्धानं तस्य कृन्तति ॥
KK-10-02-015-009a	ब्रह्मचारी व्रती चापि दुरवापमवाप्य तत् ।
KK-10-02-015-009c	परमव्यसनार्तोऽपि नार्जुनोऽस्त्रं व्यमुञ्चत ॥
KK-10-02-015-010a	सत्यव्रतधरः शूरो ब्रह्मचारी च पाण्डवः ।
KK-10-02-015-010c	गुरुवर्ती च तेनास्त्रं सञ्जहारार्जुनः पुनः ॥
KK-10-02-015-011a	द्रौणिरप्यथ सम्प्रेक्ष्य सोऽन्तरा तावृषी स्थितौ ।
KK-10-02-015-011c	न शशाक पुनर्घोरमस्त्रं संहर्तुमोजसा ॥
KK-10-02-015-012a	अशक्तः प्रतिसंहारे परमास्त्रस्य संयुगे ।
KK-10-02-015-012c	द्रौणिर्दीनमना राजन्द्वैपायनमभाषत ॥
KK-10-02-015-013a	उत्तमव्यसनार्तेन प्राणत्राणमभीप्सुना ।
KK-10-02-015-013c	मयैतदस्त्रमुत्सृष्टं भीमसेनभयान्मुने ॥
KK-10-02-015-014a	अधर्मश्च कृतोऽनेन धार्तराष्ट्रं जिघांसता ।
KK-10-02-015-014c	मिथ्याचारेण भगवन्भीमसेनेन संयुगे ॥
KK-10-02-015-015a	अतः सृष्टमिदं ब्रह्मन्मयाऽस्त्रमकृतात्मना ।
KK-10-02-015-015c	तस्य भूयोऽपि संहारं कर्तुं नाहमिहोत्सहे ॥
KK-10-02-015-016a	निसृष्टं हि मया दिव्यमेतदस्त्रं दुरासदम् ।
KK-10-02-015-016c	अपाण्डवायेति मुने वह्नितेजोऽनुमन्त्र्य वै ॥
KK-10-02-015-017a	तदिदं पाण्डवेयानामन्तायैवाभिसंहितम् ।
KK-10-02-015-017c	अद्य पाण्डुसुतान्सर्वाञ्जीविताद्भ्रंशयिष्यति ॥
KK-10-02-015-018a	कृतं पापमिदं ब्रह्मन्रोषाविष्टेन चेतसा ।
KK-10-02-015-018c	वधमाशास्य पार्थानां मयास्त्रं सृजता रणे ॥
KK-10-02-015-019	व्यास उवाच 
KK-10-02-015-019a	अस्त्रं ब्रह्मशिरस्तात विद्वान्पार्थो धनञ्जयः ।
KK-10-02-015-019c	उत्सृष्टवानहिंसार्थं न रोषेण तवाहवे ॥
KK-10-02-015-020a	अस्त्रमस्त्रेण तु रणे तव संशमयिष्यता ।
KK-10-02-015-020c	विसृष्टमर्जुनेनेदं पुनश्च प्रतिसंहृतम् ॥
KK-10-02-015-021a	ब्रह्मास्त्रमप्यवाप्यैतदुपदेशात्पितुस्तव ।
KK-10-02-015-021c	क्षत्रधर्मान्महाबाहुर्नाकम्पत धनञ्जयः ॥
KK-10-02-015-022a	एवं धृतिमतः साधोः सर्वास्त्रविदुषः सतः ।
KK-10-02-015-022c	सभ्रातृबन्धोः कस्मात्त्वं वधमस्य चिकीर्षसि ॥
KK-10-02-015-023a	अस्त्रं ब्रह्मशिरो यत्र परमास्त्रेण वध्यते ।
KK-10-02-015-023c	समा द्वादश पर्जन्यस्तद्राष्ट्रं नाभिवर्षति ॥
KK-10-02-015-024a	एतदर्थं महाबाहुः शक्तिमानपि पाण्डवः ।
KK-10-02-015-024c	न विहन्यात्तदस्त्रं तु प्रजाहितचिकीर्षया ॥
KK-10-02-015-025a	पाण्डवास्त्वं च राष्ट्रं च सदा संरक्ष्यमेव नः ।
KK-10-02-015-025c	तस्मात्संहर दिव्यं त्वमस्त्रमेतन्महाभुज ॥
KK-10-02-015-026a	अरोषस्तव चैवास्तु पार्थाः सन्तु निरामयाः ।
KK-10-02-015-026c	न ह्यधर्मेण राजर्षिः पाण्डवो जेतुमिच्छति ||
KK-10-02-015-027a	मणिं चैव प्रयच्छाद्य यस्ते शिरसि तिष्ठति ।
KK-10-02-015-027c	एतदादाय ते प्राणान्प्रतिदास्यन्ति पाण्डवाः ॥
KK-10-02-015-028	द्रौणिरुवाच 
KK-10-02-015-028a	पाण्डवैर्यानि रत्नानि यच्चान्यत्कौरवैर्धनम् ।
KK-10-02-015-028c	अवाप्तमिह तेभ्योऽयं मणिर्मम विशिष्यते ॥
KK-10-02-015-029a	यमाबध्य भयं नास्ति शस्त्रव्याधिक्षुधाश्रयम् ।
KK-10-02-015-029c	देवेभ्यो दानवेभ्यो वा नागेभ्यो वा कथञ्चन ॥
KK-10-02-015-030a	न च रक्षोगणभयं न तस्करभयं तथा ।
KK-10-02-015-030c	एवंवीर्यो मणिरयं न मे त्याज्यः कथञ्चन ॥
KK-10-02-015-031a	यत्तु मे भगवानाह तन्मे कार्यमनन्तरम् ।
KK-10-02-015-031c	अयं मणिरयं चाहमिषीका तु पतिष्यति ।
KK-10-02-015-031e	गर्भेषु पाण्डुपुत्राणामुत्रायास्तथोदरे ॥
KK-10-02-015-032	वैशम्पायन उवाच 
KK-10-02-015-032ac	प्राह द्रोणसुतं तत्र व्यासः परमदुर्मनाः ॥
KK-10-02-015-033a	एवं कुरु न चान्यत्र बुद्धिः कार्या कथञ्चन ।
KK-10-02-015-033c	गर्भेषु पाण्डवेयानां विसृज्यैतदुपारम ॥
KK-10-02-015-034a	`तमुवाच हृषीकेशः पाण्डवानां हिते मतः ।
KK-10-02-015-034c	भविष्यमेकमुत्सृज्य गर्भेष्वस्त्रं निपात्यताम् ॥
KK-10-02-015-035a	अहमेनं ददाम्येषां पिण्डदं कीर्तिवर्धनम् ।
KK-10-02-015-035c	राजर्षिं पुण्यकर्माणमनेकक्रतुयाजिनम् ॥
KK-10-02-015-036a	एवं कुरु न चान्या ते बुद्धिः कार्या कथञ्चन ।
KK-10-02-015-036c	आगर्भात्पाण्डवेयानां कृत्वा पातं विनङ्क्ष्यति ॥'
KK-10-02-015-037a	एवं ब्रुवाणं गोविन्दं वृषभं सर्वसात्वताम् ।
KK-10-02-015-037c	द्रौणिः परमसङ्क्रुद्धः प्रत्युवाचेदमुत्तरम् ॥
KK-10-02-015-038a	नैतदेवं यदात्थ त्वं पक्षपातेन केशव ।
KK-10-02-015-038c	वचनात्पुण्डरीकाक्ष तव मद्वाक्यमन्यथा ॥
KK-10-02-015-039a	पतिष्यत्येतदस्त्रं वै गर्भे तस्या मयोद्यतम् ।
KK-10-02-015-039c	विराटदुहितुः कृष्ण यं त्वं रक्षितुमर्हसि ॥
KK-10-02-015-040	वासुदेव उवाच 
KK-10-02-015-040a	अमोघः परमास्त्रस्य पातस्त्वद्य भविष्यति ।
KK-10-02-015-040c	`अभिमन्योः सृजैषीकां गर्भस्थः शाम्यतां शिशुः ॥
KK-10-02-015-041a	अहमेनं मृतं जातं जीवयिष्यामि बालकम् ।'
KK-10-02-015-041c	स तु गर्भो मृतो जातो दीर्घमायुरवाप्स्यति ॥
KK-10-02-015-042a	`इत्युक्तः प्रत्युवाचैनं द्रोणपुत्रः स्मयन्निव ।
KK-10-02-015-042c	यद्यस्त्रदग्धं गोविन्द जीवयस्येवमस्त्विति ॥'
KK-10-02-015-043a	ततः परममस्त्रं तु द्रौणिरुद्यतमाहवे ।
KK-10-02-015-043c	द्वैपायनमनादृत्य गर्भेषु प्रमुमोच ह ॥

इति श्रीमन्महाभारते सौप्तिकपर्वणि ऐषीकपर्वणि पञ्चदशोऽध्यायः ॥ 15 ॥

10-15-8 आवर्तयते उपसंहरति ॥ 10-15-27 एवं जीवितमादाय तव यास्यन्ति पाण्डवाः । इति क. पाठः ॥ 10-15-29 मम वध्यभयं नास्तीति क. पाठः ॥  पञ्चदशोऽध्यायः ॥
