श्रीः
अध्यायः 015
अर्जुनेन व्यासनारदभावानुरोधेन स्वप्रयुक्तब्रह्मशिरोस्त्रप्रतिसंहारः ॥ 1 ॥ कृष्णेनाश्वत्थामानं प्रति उत्तरागर्भे ऐषीकास्त्रपातेऽपि मृतशिशोः स्वेन समुज्जीवनप्रतिज्ञा ॥ 2 ॥ ब्रह्मचर्याभावादस्त्रप्रतिसंहारासमर्थेन द्रौणिना व्यासकृष्णावनादृस्य पाण्वगर्भेष्वैषीकास्त्रोत्सर्जनम् ॥ 3 ॥
001	वैशम्पायन उवाच 
001a	दृष्टैव मुनिशार्दूलौ तावग्निसमतेजसौ ।
001c	`गाण्डीवधन्वा सञ्चिन्त्य प्राप्तकालं महारथः ।'
001e	सञ्जहार शरं दिव्यं त्वरमाणो धनञ्जयः ॥
002a	उवाच वचनं श्रेष्ठस्तावृषी प्राञ्जलिस्तदा ।
002c	प्रमुक्तमस्त्रमस्त्रेण शाम्यतामिति वै मया ॥
003a	संहृते परमास्त्रेऽस्मिन्सर्वानस्मानशेषतः ।
003c	पापकर्मा ध्रुवं द्रौणिः प्रधक्ष्यत्यस्त्रतेजसा ॥
004a	यदत्र हितमस्माकं लोकानां चैव सर्वथा ।
004c	भवन्तौ देवसङ्काशौ तथा सम्मन्तुमर्हतः ॥
005a	इत्युक्त्वा सञ्जहारास्त्रं पुनरेव धनञ्जयः ।
005c	संहारो दुष्करस्तस्य देवैरपि हि संयुगे ॥
006a	विसृष्टस्य रणे तस्य परमास्त्रस्य सङ्ग्रहे ।
006c	अशक्तः पाण्डवादन्यः साक्षादपि शतक्रतुः ॥
007a	ब्रह्मतेजोद्भवं तद्धि विसृष्टमकृतात्मना ।
007c	न शक्यमावर्तयितुं ब्रह्मचर्यव्रतादृते ॥
008a	अचीर्णब्रह्मचर्यो यः सृष्ट्वाऽऽवर्तयते पुनः ।
008c	तदस्त्रं सानुबन्धस्य मूर्धानं तस्य कृन्तति ॥
009a	ब्रह्मचारी व्रती चापि दुरवापमवाप्य तत् ।
009c	परमव्यसनार्तोऽपि नार्जुनोऽस्त्रं व्यमुञ्चत ॥
010a	सत्यव्रतधरः शूरो ब्रह्मचारी च पाण्डवः ।
010c	गुरुवर्ती च तेनास्त्रं सञ्जहारार्जुनः पुनः ॥
011a	द्रौणिरप्यथ सम्प्रेक्ष्य सोऽन्तरा तावृषी स्थितौ ।
011c	न शशाक पुनर्घोरमस्त्रं संहर्तुमोजसा ॥
012a	अशक्तः प्रतिसंहारे परमास्त्रस्य संयुगे ।
012c	द्रौणिर्दीनमना राजन्द्वैपायनमभाषत ॥
013a	उत्तमव्यसनार्तेन प्राणत्राणमभीप्सुना ।
013c	मयैतदस्त्रमुत्सृष्टं भीमसेनभयान्मुने ॥
014a	अधर्मश्च कृतोऽनेन धार्तराष्ट्रं जिघांसता ।
014c	मिथ्याचारेण भगवन्भीमसेनेन संयुगे ॥
015a	अतः सृष्टमिदं ब्रह्मन्मयाऽस्त्रमकृतात्मना ।
015c	तस्य भूयोऽपि संहारं कर्तुं नाहमिहोत्सहे ॥
016a	निसृष्टं हि मया दिव्यमेतदस्त्रं दुरासदम् ।
016c	अपाण्डवायेति मुने वह्नितेजोऽनुमन्त्र्य वै ॥
017a	तदिदं पाण्डवेयानामन्तायैवाभिसंहितम् ।
017c	अद्य पाण्डुसुतान्सर्वाञ्जीविताद्भ्रंशयिष्यति ॥
018a	कृतं पापमिदं ब्रह्मन्रोषाविष्टेन चेतसा ।
018c	वधमाशास्य पार्थानां मयास्त्रं सृजता रणे ॥
019	व्यास उवाच 
019a	अस्त्रं ब्रह्मशिरस्तात विद्वान्पार्थो धनञ्जयः ।
019c	उत्सृष्टवानहिंसार्थं न रोषेण तवाहवे ॥
020a	अस्त्रमस्त्रेण तु रणे तव संशमयिष्यता ।
020c	विसृष्टमर्जुनेनेदं पुनश्च प्रतिसंहृतम् ॥
021a	ब्रह्मास्त्रमप्यवाप्यैतदुपदेशात्पितुस्तव ।
021c	क्षत्रधर्मान्महाबाहुर्नाकम्पत धनञ्जयः ॥
022a	एवं धृतिमतः साधोः सर्वास्त्रविदुषः सतः ।
022c	सभ्रातृबन्धोः कस्मात्त्वं वधमस्य चिकीर्षसि ॥
023a	अस्त्रं ब्रह्मशिरो यत्र परमास्त्रेण वध्यते ।
023c	समा द्वादश पर्जन्यस्तद्राष्ट्रं नाभिवर्षति ॥
024a	एतदर्थं महाबाहुः शक्तिमानपि पाण्डवः ।
024c	न विहन्यात्तदस्त्रं तु प्रजाहितचिकीर्षया ॥
025a	पाण्डवास्त्वं च राष्ट्रं च सदा संरक्ष्यमेव नः ।
025c	तस्मात्संहर दिव्यं त्वमस्त्रमेतन्महाभुज ॥
026a	अरोषस्तव चैवास्तु पार्थाः सन्तु निरामयाः ।
026c	न ह्यधर्मेण राजर्षिः पाण्डवो जेतुमिच्छति ||
027a	मणिं चैव प्रयच्छाद्य यस्ते शिरसि तिष्ठति ।
027c	एतदादाय ते प्राणान्प्रतिदास्यन्ति पाण्डवाः ॥
028	द्रौणिरुवाच 
028a	पाण्डवैर्यानि रत्नानि यच्चान्यत्कौरवैर्धनम् ।
028c	अवाप्तमिह तेभ्योऽयं मणिर्मम विशिष्यते ॥
029a	यमाबध्य भयं नास्ति शस्त्रव्याधिक्षुधाश्रयम् ।
029c	देवेभ्यो दानवेभ्यो वा नागेभ्यो वा कथञ्चन ॥
030a	न च रक्षोगणभयं न तस्करभयं तथा ।
030c	एवंवीर्यो मणिरयं न मे त्याज्यः कथञ्चन ॥
031a	यत्तु मे भगवानाह तन्मे कार्यमनन्तरम् ।
031c	अयं मणिरयं चाहमिषीका तु पतिष्यति ।
031e	गर्भेषु पाण्डुपुत्राणामुत्रायास्तथोदरे ॥
032	वैशम्पायन उवाच 
032ac	प्राह द्रोणसुतं तत्र व्यासः परमदुर्मनाः ॥
033a	एवं कुरु न चान्यत्र बुद्धिः कार्या कथञ्चन ।
033c	गर्भेषु पाण्डवेयानां विसृज्यैतदुपारम ॥
034a	`तमुवाच हृषीकेशः पाण्डवानां हिते मतः ।
034c	भविष्यमेकमुत्सृज्य गर्भेष्वस्त्रं निपात्यताम् ॥
035a	अहमेनं ददाम्येषां पिण्डदं कीर्तिवर्धनम् ।
035c	राजर्षिं पुण्यकर्माणमनेकक्रतुयाजिनम् ॥
036a	एवं कुरु न चान्या ते बुद्धिः कार्या कथञ्चन ।
036c	आगर्भात्पाण्डवेयानां कृत्वा पातं विनङ्क्ष्यति ॥'
037a	एवं ब्रुवाणं गोविन्दं वृषभं सर्वसात्वताम् ।
037c	द्रौणिः परमसङ्क्रुद्धः प्रत्युवाचेदमुत्तरम् ॥
038a	नैतदेवं यदात्थ त्वं पक्षपातेन केशव ।
038c	वचनात्पुण्डरीकाक्ष तव मद्वाक्यमन्यथा ॥
039a	पतिष्यत्येतदस्त्रं वै गर्भे तस्या मयोद्यतम् ।
039c	विराटदुहितुः कृष्ण यं त्वं रक्षितुमर्हसि ॥
040	वासुदेव उवाच 
040a	अमोघः परमास्त्रस्य पातस्त्वद्य भविष्यति ।
040c	`अभिमन्योः सृजैषीकां गर्भस्थः शाम्यतां शिशुः ॥
041a	अहमेनं मृतं जातं जीवयिष्यामि बालकम् ।'
041c	स तु गर्भो मृतो जातो दीर्घमायुरवाप्स्यति ॥
042a	`इत्युक्तः प्रत्युवाचैनं द्रोणपुत्रः स्मयन्निव ।
042c	यद्यस्त्रदग्धं गोविन्द जीवयस्येवमस्त्विति ॥'
043a	ततः परममस्त्रं तु द्रौणिरुद्यतमाहवे ।
043c	द्वैपायनमनादृत्य गर्भेषु प्रमुमोच ह ॥

इति श्रीमन्महाभारते सौप्तिकपर्वणि ऐषीकपर्वणि पञ्चदशोऽध्यायः ॥ 15 ॥

10-15-8 आवर्तयते उपसंहरति ॥ 10-15-27 एवं जीवितमादाय तव यास्यन्ति पाण्डवाः । इति क. पाठः ॥ 10-15-29 मम वध्यभयं नास्तीति क. पाठः ॥  पञ्चदशोऽध्यायः ॥
