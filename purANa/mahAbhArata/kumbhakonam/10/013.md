श्रीः
अध्यायः 013
कृष्णादिभिर्भागीरथीतीरे व्याससमीपसमासीनद्रौणिदर्शनम् ॥ 1 ॥ तद्दर्शिना द्रौणिना अपाण्डवहेतोर्ब्रह्मशिरोस्त्रप्रयोगः ॥ 2 ॥
001	वैशम्पायन उवाच 
001a	एवमुक्त्वा कुरुश्रेष्ठं सर्वयादवनन्दनः ।
001c	सर्वायुधवरोपेतमारुरोह रथोत्तमम् ॥
002a	युक्तं परमकाम्भोजैस्तुरगैर्हेममालिभिः ।
002c	उदितादित्यसङ्काशं सर्वरत्नविभूषितम् ॥
003a	दक्षिणे ह्यावहच्छैब्यः सुग्रीवः सव्यतो धुरम् ।
003c	णर्ष्णिवाहौ तु तस्यास्तां मेघपुष्पबलाहकौ ॥
004a	विश्वकर्मकृता दिव्या रत्नधातुविभूषिता ।
004c	उच्छ्रिता च रथे तस्मिन्ध्वजयष्टिरदृश्यत ॥
005a	वैनतेयः स्थितस्तस्यां प्रभामण्डलरश्मिवान् |
005c	तस्य सत्यवतः केतुर्भुजगारिरदृश्यत ॥
006a	अथारोहद्धृषीकेशः केतुः सर्वधनुष्मताम् ।
006c	अर्जुनः स च धर्मात्मा कुरुराजो युधिष्ठिरः ॥
007a	अशोभेतां महात्मानौ दाशार्हमभितः स्थितौ ।
007c	रथस्थं शार्ङ्गधन्वानमश्विनाविव वासवम् ॥
008a	उभावारोप्य दाशार्हः स्यन्दनं लोकपूजितम् ।
008c	प्रतोदेन जवोपेतान्परमाश्वानचोदयत् ॥
009a	ते हयाः सहसोत्पेतुर्गृहीत्वा स्यन्दनोत्तमम् ।
009c	आस्थितं पाण्डवेयाभ्यां यदूनामृषभेण च ॥
010a	वहतां शार्ङ्गधन्वानमश्वानां शीघ्रगामिनाम् ।
010c	प्रादुरासीन्महाञ्शब्दः पक्षिणां पततामिव ॥
011a	ते समर्था महाबाहुं क्षणेन भरतर्षभ ।
011c	भीमसेनं महेष्वासमनुसस्रुः सुवेगिताः ॥
012a	क्रोधदीप्तं तु कौन्तेयं द्विषदर्थे समुद्यतम् ।
012c	नाशक्नुवन्वारयितुं समेत्यापि महारथाः ॥
013a	स तेषामग्रतः शूरः श्रीमतां दृढधन्विनाम् ।
013c	ययौ भागीरथीतीरं हरिभिर्भृशवेगितैः ।
013e	यत्र स श्रूयते द्रौणिः पुत्रहन्ता दुरात्मवान् ॥
014a	स ददर्श महात्मानमुदकान्ते यशस्विनम् ।
014c	कृष्णद्वैपायनं व्यासमासीनमृषिभिः सह ॥
015a	तं चैव क्रूरकर्माणं घृताक्तं कुशचीरिणम् ।
015c	रजसा ध्वस्तमासीनं ददर्श द्रौणिमन्तिके ॥
016a	तमभ्यधावत्कौन्तेयः प्रगृह्य सशरं धनुः ।
016c	भीमसेनो महाबाहुस्तिष्ठतिष्ठेति चाब्रवीत् ॥
017a	तं दृष्ट्वा भीमकर्माणं प्रगृहीतशरासनम् ।
017c	भ्रातरौ पृष्ठतश्चास्य जनार्दनरथे स्थितौ ।
017e	व्यथितात्माऽभवद्द्रौणिः प्राप्तं चेदममन्यत ॥
018a	स तद्दिव्यमदीनात्मा परमास्त्रमचिन्तयत् ।
018c	जग्राह च शरैषीकां द्रौणिः सव्येन पाणिना ॥
019a	स तामापदमासाद्य दिव्यमस्त्रमुदैरयत् ।
019c	अमृष्यमाणस्ताञ्छूरान्दिव्यायुधधरान्स्थितान् ।
019e	अपाण्डवायेति रुषा वाचमुत्सृज्य दारुणम् ॥
020a	इत्युक्त्वा राजशार्दूल द्रोणपुत्रः प्रतापवान् ।
020c	सर्वलोकप्रमोहार्थं तदस्त्रं प्रमुमोच ह ॥
021a	ततस्तस्यामिषीकायां पावकः समजायत ।
021c	प्रधक्ष्यन्निव लोकांस्त्रीन्कालान्तकयमोपमः ॥ 

इति श्रीमन्महाभारते सौप्तिकपर्वणि ऐषीकपर्वणि त्रयोदशोऽध्यायः ॥ 13 ॥

10-13-19 अपाण्डवाय पाण्डवानामभावाय ॥ त्रयोदशोऽध्यायः ॥
