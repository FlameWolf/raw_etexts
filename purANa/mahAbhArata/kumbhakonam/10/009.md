श्रीः
अध्यायः 009
द्रौणिकृपकृतवर्मभिर्दुर्योधनमेत्य शोचनम् ॥ 1 ॥ दुर्योधनम् प्रति द्रौणिना सुप्तजनवधकथनम् ॥ 2 ॥ दुर्योधनेन प्राणत्यागः ॥ 3 ॥ द्रौण्यादीनां नगरगमनम् ॥ 4 ॥ सञ्जयस्य व्यासानुग्रहप्राप्तदिव्यज्ञाननाशः ॥ 5 ॥
001	सञ्जय उवाच 
001a	ते हत्वा सर्वपाञ्चालान्द्रौपदेयांश्च सर्वशः ।
001c	आगच्छन्सहितास्तत्र यत्र दुर्योधनो हतः ॥
002a	गत्वा चैनमपश्यन्त किञ्चित्प्राणं जनाधिपम् ।
002c	ततो रथेभ्यः प्रस्कन्द्य परिवव्रुस्तवात्मजम् ॥
003a	तं भग्रसक्थं राजेन्द्र कृच्छ्रप्राणमचेतसम् ।
003c	वमन्तं रुधिरं वक्त्रादपश्यन्वसुधातले ॥
004a	वृतं समन्ताद्बहुभिः श्वापदैर्घोरदर्शनैः ।
004c	सालावृकगणैश्चैव भक्षयिष्यद्भिरन्तिकात् ॥
005a	निरायन्तं कृच्छ्रात्ताञ्श्वापदांश्च चिखादिषून् ।
005c	विवेष्टमानमूरुभ्यां सुभृशं गाढवेदनम् ॥
006a	तं शयानं तथा दृष्ट्वा भूमौ सुरुधिरोक्षितम् ।
006c	हतशिष्टास्त्रयो वीराः शोकार्ताः पर्यदेवयन् ।
006e	अश्वत्थामा कृपश्चैव कृतवर्मा च सात्वतः ॥
007a	तैस्त्रिभिः शोणितादिग्धैर्निःश्वसद्भिर्महारथैः ।
007c	शुशुभे स वृतो राजा वेदी त्रिभिरिवाग्निभिः ॥
008a	ते तं शयानं सम्प्रेक्ष्य राजानमतथोचितम् ।
008c	अविषह्येन दुःखेन ततस्ते रुरुदुस्त्रयः ॥
009a	ततस्तु रुधिरं हस्तैर्मुखान्निर्मृज्य तस्य हि ।
009c	रणे राज्ञः शयानस्य कृपः सम्पर्यदेवयत् ॥
010	कृप उवाच 
010a	न दैवस्यातिभारोऽस्ति यदयं रुधिरोक्षितः ।
010c	एकादशचमूभर्ता शेते दुर्योधनो हतः ॥
011a	पश्य चामीकराभस्य चामीकरविभूषिताम् ।
011c	गदां गदाप्रियस्येमां समीपे पतितां भुवि ॥
012a	इयमेनं गदा शूरं न जहाति रणेरणे ।
012c	स्वर्गायापि व्रजन्तं हि न जहाति यशस्विनम् ॥
013a	पश्येमां सह वीरेण जाम्बूनदविभूषिताम् ।
013c	शयानां शयने हर्म्ये भार्यां प्रीतिमतीमिव ॥
014a	योऽयं मूर्धाभिषिक्तानामग्रे याति परन्तपः ।
014c	स हतो ग्रसते पांसून्पश्य कालस्य पर्ययम् ॥
015a	येनाजौ निहता भूमौ शेरते क्षत्रियर्षभाः ।
015c	स भूमौ निहतः शेते कुरुराजः परैरयम् ॥
016a	भयान्नमन्ति राजानो यस्य स्म शतसङ्घशः ।
016c	स वीरशयने शेते क्रव्याद्भिः परिवारितः ॥
017a	यमुपासन्नृपाः पूर्वमर्थहेतोर्महीपतिम् ।
017c	उपासते च तं ह्यद्य क्रव्यादा मांसगृद्धिनः ॥
018	सञ्जय उवाच 
018a	तं शयानं कुरुश्रेष्ठं ततो भरतसत्तमम् ।
018c	अश्वत्थामा समालिङ्ग्य करुणं पर्यदेवयत् ॥
019a	आहुस्त्वां राजशार्दूल मुख्यं सर्वधनुष्मताम् ।
019c	धनाध्यक्षोपमं युद्धे शिष्यं सङ्कर्षणस्य च ॥
020a	कथं विवरमद्राक्षीद्भीमसेनस्तवानघ ।
020c	बलिनं कृतिनो नित्यं सूदः पापात्मवान्नृप ॥
021a	कालो नूनं महाराज लोकेऽस्मिन्बलवत्तरः ।
021c	पश्यामो निहतं त्वां च भीमसेनेन संयुगे ॥
022a	कथं त्वां सर्वधर्मज्ञं क्षुद्रः पापो वृकोदरः ।
022c	निकृत्या हतवान्मन्दो नूनं कालो दुरत्ययः ॥
023a	द्वन्द्वयुद्धे ह्यधर्मेण समाहूयौजसा मृधे ।
023c	गदया भीमसेनेन निर्भग्ने सक्थिनी तव ॥
024a	अधर्मेण हतस्याजौ मृद्यमानं पदा शिरः ।
024c	य उपेक्षितवान्क्षुद्रं धिक्तमस्तु युधिष्ठिरम् ॥
025a	युद्धेष्वपवदिष्यन्ति योधा नूनं वृकोदरम् ।
025c	यावत्स्थास्यन्ति भूतानि निकृत्या ह्यसि पातितः ॥
026a	ननु रामोऽब्रवीद्राजंस्त्वां सदा यदुनन्दनः ।
026c	दुर्योधनसमो नास्ति गदायामिति वीर्यवान् ॥
027a	श्लाघते त्वां हि वार्ष्णेयो राजन्संसत्सु भारत ।
027c	स शिष्यो मम कौरव्यो गदायुद्ध इति प्रभो ॥
028a	यां गतिं क्षत्रियस्याहुः प्रशस्तां परमर्षयः ।
028c	हतस्याभिमुखस्याजौ प्राप्तस्त्वमसि तां गतिम् ॥
029a	दुर्योधन न शोचामि त्वामहं पुरुषर्षभ ।
029c	हतपुत्रौ तु शोचामि गान्धारीं पितरं च ते ॥
030a	द्वावनाथौ कृतौ वीर त्वया नाथेन वर्धितौ ।
030c	भिक्षुकौ विचरिष्येते शोचन्तौ पृथिवीमिमाम् ॥
031a	घिगस्तु कृष्णं वार्ष्णेयमर्जुनं चापि दुर्मतिम् ।
031c	धर्मज्ञमानिमौ यौ त्वां वध्यमानमुपेक्षताम् ॥
032a	पाण्डवाश्चापि ते सर्वे किं वक्ष्यन्ति नराधिप ।
032c	कथं दुर्योधनोऽस्माभिर्हत इत्यनपत्रपाः ॥
033a	धन्यस्त्वमसि गान्धारे यस्त्वमायोधने हतः ।
033c	प्रयातोऽभिमुखः शत्रून्धर्मेण पुरुषर्षभ ॥
034a	हतपुत्रा हि गान्धारी निहतज्ञातिबान्धवा ।
034c	प्रज्ञाचक्षुश्च दुर्धर्षः कां दशां प्रतिपत्स्यते ॥
035a	धिगस्तु कृतवर्माणं मां कृपं च महारथम् ।
035c	ये वयं न गताः स्वर्गं त्वां पुरस्कृत्य पार्थिवम् ॥
036a	दातारं सर्वकामानां रक्षितारं प्रजाहितम् ।
036c	यद्वयं नानुगच्छाम त्वां धिगस्मान्नराधमान् ॥
037a	कृपस्य तव वीर्येण मम चैव पितुश्च मे ।
037c	सभृत्यानां नरव्याघ्र रत्नवन्ति गृहाणि च ॥
038a	तव प्रसादादस्माभिः समित्रैः सह बान्धवैः ।
038c	अवाप्ताः क्रतवो मुख्या बहवो भूरिदक्षिणाः ॥
039a	कुतश्चापीदृशं पापाः प्रवर्तिष्यामहे वयम् ।
039c	यादृशेन पुरस्कृत्य त्वं गतः सर्वपार्थिवान् ॥
040a	वयमेव त्रयो राजन्गच्छन्तं परमां गतिम् ।
040c	यद्वै त्वां नानुगच्छामस्तेन तप्स्यामहे वयम् ||
041a	तत्स्वर्गहीना हीनार्थाः स्मरन्तः सुकृतस्य ते ।
041c	किं नाम तद्भवेत्कर्म येन त्वां न व्रजाम वै ॥
042a	दुःखं नूनं कुरुश्रेष्ठ चरिष्याम महीमिमाम् ।
042c	हीनानां नस्त्वया राजन्कुतः शान्तिः कुतः सुखम् ॥
043a	गत्वैव तु महाराज समेत्य च महारथान् ।
043c	यथाज्येष्ठं यथाश्रेष्ठं पूजयेर्वचनान्मम ॥
044a	आचार्यं पूजयित्वा च केतुं सर्वधनुष्मताम् ।
044c	हतं मयाऽद्य शंशेथा दृष्टद्युम्नं नराधिप ॥
045a	परिष्वजेथा राजानं बाह्लिकं सुमहारथम् ।
045c	सैन्धवं सोमदत्तं च भूरिश्रवसमेव च ॥
046a	तथा पूर्वगतानन्यान्स्वर्गे पार्थिवसत्तमान् ।
046c	अस्मद्वाक्यात्परिष्वज्य सम्पृच्छेस्त्वमनामयम् ॥
047	सञ्जय उवाच 
047a	इत्येवमुक्त्वा राजानं भग्नसक्थमचेतसम् ।
047c	अश्वत्थामा लघुप्राणं पुनर्वचनमब्रवीत् ॥
048a	दुर्योधन जीवसि चेद्वाक्यं श्रोत्रसुखं शृणु ।
048c	सप्त पाण्डवतः शिष्टा धार्तराष्ट्रास्त्रयो वयम् ॥
049a	ते चैव भ्रातरः पञ्च वासुदेवोऽथ सात्यकिः ।
049c	अहं च कृतवर्मा च कृपः शारद्वतस्तथा ॥
050a	द्रौपदेया हताः सर्वे धृष्टद्युम्नस्य चात्मजाः ।
050c	पाञ्चाला निहताः सर्वे मत्स्यशेषं च भारत ॥
051a	कृते प्रतिकृतं पश्य हतपुत्रा हि पाण्डवाः ।
051c	सौप्तिके शिबिरं तेषां हतं सनरवाहनम् ॥
052a	मया च पापकर्माऽसौ धृष्टद्युम्नो महीपते ।
052c	प्रविश्य शिबिरं रात्रौ पशुमारेण मारितः ॥
053a	दुर्योधनस्तु तां वाचं निशम्य मनसः प्रियाम् ।
053c	प्रतिलभ्य पुनश्चेत इदं वचनमब्रवीत् ॥
054a	न मेऽकरोत्तद्गाङ्गेयो न कर्णो न च ते पिता ।
054c	यत्त्वया कृपभोजाभ्यां सहितेनाद्य मे कृतम् ॥
055a	स च सेनापतिः क्षुद्रो हतः सार्धं शिखण्डिना ।
055c	तेन मन्ये मघवता सममात्मानमद्य वै ॥
056a	स्वस्ति प्राप्नुत भद्रं वः स्वर्गे नः सङ्गमः पुनः ।
056c	इत्येवमुक्त्वा पुत्रस्ते कुरुराजो महामनाः ॥
057a	प्राणानुपासृजद्वीरः सुहृदां दुःखमादधत् ।
057c	अपाक्रामद्दिवं पुण्यां शरीरं क्षितिमाविशत् ॥
058a	एवं ते निधनं यातः पुत्रो दुर्योधनो नृप ।
058c	अग्रे यात्वा रणे शूरः पश्राद्विनिहतः परैः ॥
059a	तथैव ते परिष्वक्ताः परिष्वज्य च ते नृपम् ।
059c	पुनः पुनः प्रेक्षमाणाः स्वकानारुरुहू रथान् ॥
060a	इत्येवं द्रोणपुत्रस्य निशम्य करुणां गिरम् ।
060c	प्रत्यूषकाले शोकार्ताः प्राद्रवन्नगरं प्रति ॥
061a	एवमेष क्षयो वृत्तः कुरुपाण्डवसेनयोः ।
061c	घोरो विशसनो रौद्रो राजन्दुर्मन्त्रिते तव ॥
062a	तव पुत्रे गते स्वर्गं शोकार्तस्य ममानघ ।
062c	ऋषिदत्तं प्रनष्टं तद्दिव्यदर्शित्वमद्य वै ॥
063	वैशम्पायन उवाच 
063a	इति श्रुत्वा स नृपतिर्ज्ञातिपुत्रवधं तदा ।
063c	निःश्वस्य दीर्घमुष्णं च ततश्चिन्तापरोऽभवत् ॥

इति श्रीमन्महाभारते सौप्तिकपर्वणि नवमोऽध्यायः ॥ 9 ॥

10-9-17 उपासत द्विजाः पूर्वमर्थहेतोर्यमीश्वरमिति झ. पाठः ॥ 10-9-23 धर्मयुद्धे ह्यधर्मेणेति झ. पाठः ॥  नवमोऽध्यायः ॥
