अध्यायः 106

अश्वमेधे दीक्षितसगराज्ञया षष्टिसहस्रैस्तत्पुत्रैर्भुवं सञ्चारितस्याश्वस्य समुद्रतीरेऽन्तर्धानम् ॥ 1 ॥ पित्राज्ञया हयान्वेषणाय समुद्रतीरं खनद्भिः सागरैः पातालतले तपस्यतो भगवतः कपिलस्य तत्समीपचारिणो हयस्य च दर्शनम् ॥ 2 ॥

KK03-06-106-001	लोमश उवाच 
KK03-06-106-001a	एतच्छ्रुत्वान्तरिक्षाच्च स राजा राजसत्तमः ।
KK03-06-106-001c	यथोक्तं तच्चराकाथ श्रद्दधद्भरतर्षभ ॥
KK03-06-106-002a	[एकैकशस्ततः कृत्वा बीजं बीजं नराधिपः ।
KK03-06-106-002c	घृतपूर्णेषु कुम्भेषु तान्भागान्विदधे ततः ॥
KK03-06-106-003a	धात्रीश्चैकैकशः प्रादात्पुत्ररक्षणतत्परः ।
KK03-06-106-003c	ततः कालेन महता समुत्तस्थुर्महाबलाः ॥]
KK03-06-106-004a	षष्टिः पुत्रसहस्राणि तस्याप्रतिमतेजसः ।
KK03-06-106-004c	रुद्रप्रसादाद्राजर्षेः समजायन्त पार्थिव ॥
KK03-06-106-005a	ते घोराः क्रूरकर्माण आकाशपरिसर्पिणः ।
KK03-06-106-005c	बहुत्वाच्चावजानन्तः सर्वाँल्लोकान्सहामरान् ॥
KK03-06-106-006a	त्रिदशांश्चाप्यबाधन्त तथा गन्धर्वराक्षसान् ।
KK03-06-106-006c	सर्वाणि चैव भूतानि शूरा समरशालिनः ॥
KK03-06-106-007a	वध्यमानास्तदा लोकाः सागरैर्मन्दबुद्धिभिः ।
KK03-06-106-007c	ब्रह्माणं शरणं जग्मुः सहिताः सर्वदैवतैः ॥
KK03-06-106-008a	तानुवाच महाभागः सर्वलोकपितामहः ।
KK03-06-106-008c	गच्छध्वं त्रिदशाः सर्वे लोकैः सार्धं यथागतम् ॥
KK03-06-106-009a	नातिदीर्घेण कालेन सागराणां क्षयो महान् ।
KK03-06-106-009c	भविष्यति महाघोरः स्वकृतैः कर्मभिः सुराः ॥
KK03-06-106-010a	एवमुक्तास्तु ते देवा लोकाश्च मनुजेश्वर ।
KK03-06-106-010c	पितामहमनुज्ञाप्य विप्रजग्मुर्यथागतम् ॥
KK03-06-106-011a	ततः काले बहुतिथे व्यतीते भरतर्षभ ।
KK03-06-106-011c	दीक्षितः सगरो राजा हयमेधेन वीर्यवान् ॥
KK03-06-106-012a	तस्याश्वो व्यचरद्भूमिं पुत्रैः सुपरिरक्षितः ।
KK03-06-106-012c	`सर्वैरेव महोत्साहैः स्वच्छन्दप्रचरो नृप' ॥
KK03-06-106-013a	समुद्रं स समासाद्य निस्तोयं भीमदर्शनम् ।
KK03-06-106-013c	रक्ष्यमाणः प्रयत्नेन तत्रैवान्तरधीयत ॥
KK03-06-106-014a	ततस्ते सागरास्तात हृतं मत्वा हयोत्तमम् ।
KK03-06-106-014c	आगम्य पितुराचख्युरदृश्यं तुरगं हृतम् ।
KK03-06-106-014e	तेनोक्ता दिक्षु सर्वासु पुत्रा मार्गत वाजिनम् ॥
KK03-06-106-015a	ततस्ते पितुराज्ञाय दिक्षु सर्वासु तं हयम् ।
KK03-06-106-015c	अमार्गन्त महाराज सर्वं च पृथिवीतलम् ॥
KK03-06-106-016a	ततस्ते सागराः सर्वे समुपेत्य परस्परम् ।
KK03-06-106-016c	नाध्यगच्छन्त तुरगमश्वहर्तारमेव च ॥
KK03-06-106-017ac	आगम्य पितरं चोचुस्ततः प्राञ्जलयोऽग्रतः ॥
KK03-06-106-018a	ससमुद्रवनद्वीपा सनदीनदकन्दरा ।
KK03-06-106-018c	सपर्वतवनोद्देशा निखिलेन मही नृप ॥
KK03-06-106-019a	अस्माभिर्विचिता राजञ्शासनात्तव पार्थिव ।
KK03-06-106-019c	न चाश्वमधिगच्छामो नाश्वहर्तारमेव च ॥
KK03-06-106-020a	श्रुत्वा तु वचनं तेषां स राजा क्रोधमूर्च्छितः ।
KK03-06-106-020c	उवाच वचनं सर्वांस्तदा दैववशान्नृप ॥
KK03-06-106-021a	अनागमाय गच्छध्वं भूयो मार्गत वाजिनम् ।
KK03-06-106-021c	याज्ञियं तं विनाह्यश्वं नागन्तव्यं हि पुत्रकाः ॥
KK03-06-106-022a	प्रतिगृह्य तु सन्देशं पितुस्ते सगरात्मजाः ।
KK03-06-106-022c	भूय एव महीं कृत्स्नां विचेतुमुपचक्रमुः ॥
KK03-06-106-023a	अथापश्यन्त ते वीराः पृथिवीमवदारिताम् ।
KK03-06-106-023c	`समुद्रे पृथिवीपाल पदं मार्गं च वाजिनः' ॥
KK03-06-106-024a	समासाद्य बिलं तच्चाप्यखनन्सगरात्मजाः ।
KK03-06-106-024c	कुद्दालैर्मुसलैश्चैव समुद्रं यत्नमास्थिताः ॥
KK03-06-106-025a	स खन्यमानः सहितैः सागरैर्वरुणालयः ।
KK03-06-106-025c	अगच्छत्परमामार्तिं दीर्यमाणः समन्ततः ॥
KK03-06-106-026a	असुरोरगरक्षांसि सत्वानि विविधानि च ।
KK03-06-106-026c	आर्तनादमकुर्वन्त वध्यमानानि सागरैः ॥
KK03-06-106-027a	छिन्नशीर्षा विदेहाश्च भिन्नजान्वस्थिमस्तकाः ।
KK03-06-106-027c	प्राणिनः समदृश्यन्त शतशोथ सहस्रशः ॥
KK03-06-106-028a	एवं हि खनतां तेषां समुद्रं वरुणालयम् ।
KK03-06-106-028c	व्यतीतः सुमहान्कालो न चाश्वः समदृश्यत ॥
KK03-06-106-029a	ततः पूर्वोत्तरे देशे समुद्रस्य महीपते ।
KK03-06-106-029c	विदार्य पातालमथ सङ्क्रुद्धाः सगरात्मजाः ॥
KK03-06-106-030a	अपश्यन्त हयं यत्र विचरन्तं महीतले ।
KK03-06-106-030c	कपिलं च महात्मानं तेजोराशिमनुत्तमम् ॥
KK03-06-106-031a	तेजसा दीप्यमानं तु ज्वालाभिरिव पावकम् ।
KK03-06-106-031c	`दृष्ट्वा हि विस्मिताः सर्वे बभूवुः सगरात्मजाः' ॥

इति श्रीमन्महाभारते अरण्यपर्वणि तीर्थयात्रापर्वणि षडधिकशततमोऽध्यायः ॥ 106 ॥

3-106-29 पूर्वोत्तरे ऐशान्याम् ॥
