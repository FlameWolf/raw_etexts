अध्यायः 187

मार्कण्डेयेन युधिष्ठिरादीन्प्रति मृतस्य पुनरुज्जीवनशक्त्यादिरूपब्राह्मणमाहात्म्यकथनम् ॥ 1 ॥

KK03-11-187-001	वैशम्पायन उवाच 
KK03-11-187-001a	मार्कण्डेयं महात्मानमूचुः पाण्डुसुतास्तदा ।
KK03-11-187-001c	माहात्म्यं द्विजमुख्यानां श्रोतुमिच्छाम कथ्यताम् ॥
KK03-11-187-002a	एवमुक्तः स भगवान्मार्कण्डेयो महातपाः ।
KK03-11-187-002c	उवाच सुमहातेजाः सर्वशास्त्रविशारदः ॥
KK03-11-187-003a	हेहयानां कुलकरो राजा परपुरञ्जयः ।
KK03-11-187-003c	कुमारो रूपसम्पन्नो मृगयां व्यचरद्बली ॥
KK03-11-187-004a	चरमाणस्तु सोऽरण्ये तृणवीरुत्समावृते ।
KK03-11-187-004c	कृष्णाजिनोत्तरासङ्गं ददर्श मुनिमन्तिके ॥
KK03-11-187-005a	स तेन हिंसितोऽरण्ये मन्यमानेन वै मृगम् ।
KK03-11-187-005c	व्यथितः कर्म तत्कृत्वा शोकोपहतचेतनः ॥
KK03-11-187-006a	जगाम हेहयानां वै सकाशं प्रथितात्मनाम् ।
KK03-11-187-006c	राज्ञां राजीवनेत्रोसौ कुमारः पृथिवीपते ॥
KK03-11-187-007a	तेषां च तद्यथावृत्तं कथयामास वै तदा ।
KK03-11-187-007c	`स कुमारो महीपालो हेहयानां महीभृताम्' ॥
KK03-11-187-008a	तं चापि हिंसितं तात मुनिं मूलफलाशिनम् ।
KK03-11-187-008c	श्रुत्वा दृष्ट्वा च ते तत्र बभूवुर्दीनमानसाः ॥
KK03-11-187-009a	कस्यायमिति ते सर्वे मार्गमाणास्ततस्ततः ।
KK03-11-187-009c	जग्मुश्चारिष्टनाम्नोऽथ तार्क्ष्यस्याश्रममञ्जसा ॥
KK03-11-187-010a	तेऽभिवाद्य महात्मानं तं मुनिं संशितव्रतम् ।
KK03-11-187-010c	तस्थुः सर्वे स तु मुनिस्तेषां पूजामथाहरत् ॥
KK03-11-187-011a	ते तमूचुर्महात्मानं न वयं सत्क्रियां मुने ।
KK03-11-187-011c	त्वत्तोऽर्हाः कर्मदोषेण ब्राह्मणो हिंसितो हि नः ॥
KK03-11-187-012a	तानब्रवीत्स विप्रर्षिः कथं वो ब्राह्मणो हतः ।
KK03-11-187-012c	क्व चासौ ब्रूत सहिताः पश्यध्वं मे तपोबलम् ॥
KK03-11-187-013a	ते तु तत्सर्वमखिलमाख्यायास्मै यथातथम् ।
KK03-11-187-013c	नापश्यंस्तमृषिं तत्र गतासुं ते समागताः ॥
KK03-11-187-014a	अन्वेषमाणाः सव्रीडाः सुप्तवद्गतमानसाः ।
KK03-11-187-014c	तानब्रवीत्तत्र मुनिस्तार्क्ष्यः परपुरञ्जयः ॥
KK03-11-187-015a	स्यादयं ब्राह्मणः सोऽथ युष्माभिर्यो विनाशितः ।
KK03-11-187-015c	पुत्रो ह्ययं मम नृपास्तपोबलसमन्वितः ॥
KK03-11-187-016a	ते च दृष्ट्वैव तमृषिं विस्मयं परमं गताः ।
KK03-11-187-016c	महदाश्चर्यमिति वै ते ब्रुवाणा महीपते ॥
KK03-11-187-017a	मृतो ह्ययमितो दृष्टः कथं जीवितमाप्तवान् ।
KK03-11-187-017c	किमेतत्तपसो वीर्यं येनायं जीवितः पुनः ।
KK03-11-187-017e	श्रोतुमिच्छामहे विप्र यदि श्रोतव्यमित्युत ॥
KK03-11-187-018a	स तानुवाच नास्माकं मृत्युः प्रभवते नृपाः ।
KK03-11-187-018c	कारणं च प्रवक्ष्यामि हेतुयोगं समासतः ।
KK03-11-187-018e	`मृत्युः प्रभवते येन नास्माकं नृपसत्तमाः ॥
KK03-11-187-019a	शुद्धाचारादनलसाः साध्योपासनतत्पराः ।
KK03-11-187-019c	शुद्धान्नाः शुद्धसदना ब्रह्मचर्यव्रतान्विताः' ॥
KK03-11-187-020a	सत्यमेवाभिजानीमो नानृते कुर्महे मनः ।
KK03-11-187-020c	स्वधर्ममनुतिष्ठामस्तस्मान्मृत्युभयं न नः ॥
KK03-11-187-021a	यद्ब्राह्मणानां कुशलं तदेषां कथयामहे ।
KK03-11-187-021c	तेषां हि चरितं ब्रूमस्तस्मान्मृत्युभयं न नः ॥
KK03-11-187-022a	अतिथीनन्नपानेन भृत्यानत्यशनेन च ।
KK03-11-187-022c	सम्भोज्य शेषमश्नीमस्तस्मान्मृत्युभयं न नः ॥
KK03-11-187-023a	क्षान्ता दान्ताः क्षमाशीलास्तीर्थदानपरायणाः ।
KK03-11-187-023c	पुण्यदेशनिवासाच्च तस्मान्मृत्युभयं न नः ।
KK03-11-187-023e	तेजस्विदेशवासाच्च तस्मान्मृत्युभयं न नः ॥
KK03-11-187-024a	एतद्वै लेशमात्रं वः समाख्यातं विमत्सराः ।
KK03-11-187-024c	गच्छध्वं सहिताः सर्वे न पापाद्भयमस्ति वः ॥
KK03-11-187-025a	एवमस्त्विति ते सर्वे प्रतिपूज्य महामुनिम् ।
KK03-11-187-025c	स्वदेशमगमन्हृष्टा राजानो भरतर्षभ ॥

इति श्रीमन्महाभारते अरण्यपर्वणि मार्कण्डेयसमास्यापर्वणि सप्ताशीत्यधिकशततमोऽध्यायः ॥ 187 ॥

3-187-4 उत्तरासङ्गः प्रावरणम् ॥ 3-187-9 जग्मुश्चारिष्टनेम्नोऽथ इति झ. पाठः । अरिष्टनेमिशब्द इकारान्तोऽप्यत्र मन्नन्तोऽपि ज्ञेयः ॥ 3-187-14 तार्क्ष्यः तृक्षस्य कश्यपस्यापत्यम् ॥ 3-187-21 नैषां दुश्चरितं ब्रूमः इति झ. पाठः ॥ 3-187-23 तेजस्विनां योगसिद्धानां देशः सामीप्यम् । तत्सङ्गादित्यर्थः ॥
