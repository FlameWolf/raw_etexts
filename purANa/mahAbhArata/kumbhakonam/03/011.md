अध्यायः 011

मैत्रेयचोदितेन विदुरेण धृतराष्ट्राय भीमकृतकिर्मीरवधप्रकारकथनम् ॥

KK0301011001	धृतराष्ट्र उवाच 
KK0301011001a	किर्मीरस्य वधं क्षत्तः श्रोतुमिच्छामि कथ्यताम् ।
KK0301011001c	रक्षसा भीमसेनस्य कथमासीत्समागमः ॥
KK0301011002	विदुर उवाच 
KK0301011002a	शृणु भीमस्य कर्मेदमतिमानषकर्मणः ।
KK0301011002c	श्रुतपूर्वं मया तेषां कथान्तेषु पुनः पुनः ॥
KK0301011003a	इतः प्रयाता राजेन्द्र पाण्डवा द्यूतनिर्जिताः ।
KK0301011003c	जग्मुस्त्रिभिरहोरात्रैः काम्यकं नाम तद्वनम् ॥
KK0301011004a	रात्रौ निशीथे त्वाभीले गतेऽर्धसमये नृप ।
KK0301011004c	प्रचारे पुरुषादानां रक्षसां घोरकर्मणाम् ॥
KK0301011005a	तद्वनं तापसा नित्यमशेषा वनचारिणः ।
KK0301011005c	दूरात्परिहरन्ति स्म पुरुषादभयात्किल ॥
KK0301011006a	तेषां प्रविशतां तत्र मार्गमावृत्य भारत ।
KK0301011006c	दीप्ताक्षं भीषणं रक्षः सोल्मुकं प्रत्यपद्यत ॥
KK0301011007a	बाहू महान्तौ कृत्वा च तथास्यं च भयानकम् ।
KK0301011007c	स्थितमावृत्य पन्थानं येन यान्ति कुरूद्वहाः ॥
KK0301011008a	दष्टोष्ठदंष्ट्रं ताम्राक्षं प्रदीप्तोर्ध्वशिरोरुहम् ।
KK0301011008c	सार्करश्मितडिच्चक्रं सबलाकमिवाम्बुदम् ॥
KK0301011009a	सृजन्तं राक्षसीं मायां महानादनिनादितम् ।
KK0301011009c	मुञ्चन्तं विपुलान्नादान्सतोयमिव तोयदम् ॥
KK0301011010a	तस्य नादेन सन्त्रस्ताः पक्षिणः सर्वतोदिशम् ।
KK0301011010c	विमुक्तनादाः सम्पेतुः स्थलजा जलजैः सह ॥
KK0301011011a	सम्प्रद्रुतमृगद्वीपिमहिषर्क्षसमाकुलम् ।
KK0301011011c	तद्वनं तस्य नादेन सम्प्रस्थितमिवाभवत् ॥
KK0301011012a	तस्योरुवाताभिहतास्ताम्रपल्लवबाहवः ।
KK0301011012c	विदूरजाताश्च लताः समाश्लिष्यन्ति पादपान् ॥
KK0301011013a	तस्मिन्क्षणेऽथ प्रववौ मारुतो भृशदारुणः ।
KK0301011013c	रजसा संवृतं तेन नष्टर्क्षमभवन्नभः ॥
KK0301011014a	पञ्चानां पाण्डुपुत्राणामविज्ञातो महारिपुः ।
KK0301011014c	पञ्चानामिन्द्रियाणां तु शोकावेश इवातुलः ॥
KK0301011015a	स दृष्ट्वा पाण्डवान्दूरात्कृष्णाजिनसमावृतान् ।
KK0301011015c	आवृणोत्तद्वनद्वारं मैनाक इव पर्वतः ॥
KK0301011016a	तं समासाद्य वित्रस्ता कृष्णा कमललोचना ।
KK0301011016c	अदृष्टपूर्वं सन्त्रासान्न्यमीलयत लोचने ॥
KK0301011017a	दुःशासनकरोत्सृष्टविप्रकीर्णशिरोरुहा ।
KK0301011017c	पञ्चपर्वतमध्यस्था नदीवाकुलतां गता ॥
KK0301011018a	विमुह्यमानां तां तत्र जगृहुः पञ्च पाण्डवाः ।
KK0301011018c	इन्द्रियाणि प्रसक्तानि विषयेषु यथा रतिम् ॥
KK0301011019a	अथ तां राक्षसीं मायामुत्थितां घोरदर्शनाम् ।
KK0301011019c	रक्षोघ्नैर्विविधैर्मन्त्रैर्धौम्यः सम्यक्प्रयोजितैः ॥
KK0301011020a	पश्यतां पाण्डुपुत्राणां नाशयामास वीर्यवान् ।
KK0301011020c	स नष्टमायोऽतिबलः क्रोधविस्फारितेक्षणः ॥
KK0301011021a	काममूर्तिधरः क्रूरः कालकल्पो व्यदृश्यत ।
KK0301011021c	तमुवाच ततो राजा दीर्घप्रज्ञो युधिष्ठिरः ॥
KK0301011022a	को भवान्कस्य वा किं ते क्रियतां कार्यमुच्यताम् ।
KK0301011022c	प्रत्युवाचाथ तद्रक्षो धर्मराजं युधिष्ठिरम् ॥
KK0301011023a	अहं बकस्य वै भ्राता किर्मीर इति विश्रुतः ।
KK0301011023c	वनेऽस्मिन्काम्यके शून्ये निवसामि गतज्वरः ॥
KK0301011024a	युधि निर्जित्य पुरुषानाहारं नित्यमाचरन् ।
KK0301011024c	के यूयमभिसम्प्राप्ता भक्ष्यभूता ममान्तिकम् ।
KK0301011024e	युधि निर्जित्य वः सर्वान्भक्षयिष्ये गतज्वरः ॥
KK0301011025	विदुर उवाच 
KK0301011025a	युधिष्ठिरस्तु तच्छ्रुत्वा वचस्तस्य दुरात्मनः ।
KK0301011025c	आचचक्षे ततः सर्वं गोत्रनामादि भारत ॥
KK0301011026a	पाण्डवो धर्मराजोऽहं यदि ते श्रोत्रमागतः ।
KK0301011026c	सहितो भ्रातृभिः सर्वैर्भीमसेनार्जुनादिभिः ॥
KK0301011027a	हृतराज्यो वने वासं वस्तुं कृतमतिस्ततः ।
KK0301011027c	वनमभ्यागतो घोरमिदं तव परिग्रहम् ॥
KK0301011028a	`विस्मयं परमं गत्वा राक्षसो घोरदर्शनः ।
KK0301011028c	'किर्मीरस्त्वब्रवीदेनं दिष्ट्या देवैरिदं मम ।
KK0301011028e	उपपादितमद्येह चिरकालान्मनोरथम् ॥
KK0301011029a	भीमसेनवधार्थं हि नित्यमभ्युद्यतायुधः ।
KK0301011029c	चरामि पृथिवीं कृत्स्नां नैनं चासादयाम्यहम् ॥
KK0301011030a	सोयमासादितो दिष्ट्या भ्रातृहा काङ्क्षितश्चिरम् ।
KK0301011030c	अनेन हि मम भ्राता बको विनिहतः प्रियः ॥
KK0301011031a	वैत्रकीयवने राजन्ब्राह्मणच्छद्मरूपिणा ।
KK0301011031c	विद्याबलमुपाश्रित्य न ह्यस्त्यस्यौरसं बलम् ॥
KK0301011032a	हिडिम्बश्च सखा मह्यं दयितो वनगोचरः ।
KK0301011032c	हतो दुरात्मनाऽनेन स्वसा चास्य हृता पुरा ॥
KK0301011033a	सोयमभ्यागतो मूढो ममेदं गहनं वनम् ।
KK0301011033c	प्रचारसमयेऽस्माकमर्द्धरात्रे स्थिते समे ॥
KK0301011034a	अद्यास्य यातयिष्यामि तद्वैरं चिरसम्भृतम् ।
KK0301011034c	तर्पयिष्यामि च बकं रुधिरेणास्य भूरिणा ॥
KK0301011035a	अद्याहमनृणो भूत्वा भ्रातुः सख्युस्तथैव च ।
KK0301011035c	शान्तिं लब्धास्मि परमां हत्वा राक्षसकण्टकम् ॥
KK0301011036a	यदि तेन पुरा मुक्तो भीमसेनो बकेन वै ।
KK0301011036c	अद्यैनं भक्षयिष्यामि पश्यतस्ते युधिष्ठिर ॥
KK0301011037a	एनं हि विपुलप्राणमद्य हत्वा वृकोदरम् ।
KK0301011037c	सम्भक्ष्य जरयिष्यामि यथाऽगस्त्यो महासुरम् ॥
KK0301011038a	एवमुक्तस्तु धर्मात्मा सत्यसन्धो युधिष्ठिरः ।
KK0301011038c	नैतदस्तीति सक्रोधो भर्त्सयामास राक्षसम् ॥
KK0301011039a	ततो भीमो महाबाहुरारुज्य तरसा द्रुमम् ।
KK0301011039c	दशव्याममथोद्विद्धं निष्पत्रमकरोत्तदा ॥
KK0301011040a	चकार सज्यं गाण्डीवं वज्रनिष्पेषगौरवम् ।
KK0301011040c	निमेषान्तरमात्रेण तथैव विजयोऽर्जुनः ॥
KK0301011041a	निवार्य भीमो जिष्णुं तं तद्रक्षो मेघनिःस्वनम् ।
KK0301011041c	अभिद्रुत्याब्रवीद्वाक्यं तिष्ठतिष्ठेति भारत ॥
KK0301011042a	इत्युक्त्वैनमतिक्रुद्धः कक्ष्यामुत्पीड्य पाण्डवः ।
KK0301011042c	निष्पिष्य पाणिना पाणिं सन्दष्टौष्ठपुटो बली ।
KK0301011042e	तमभ्यधावद्वेगेन भीमो वृक्षायुधस्तदा ॥
KK0301011043a	यमदण्डप्रतीकाशं ततस्तं तस्य मूर्धनि ।
KK0301011043c	पातयामास वेगेन कुलिशं मघवानिव ॥
KK0301011044a	असम्भ्रान्तं तु तद्रक्षः समरे प्रत्यदृश्यत ।
KK0301011044c	चिक्षेप चोल्मुकं दीप्तमशनिं ज्वलितामिव ॥
KK0301011045a	तदुदस्तमलातं तु भीमः प्रहरतां वरः ।
KK0301011045c	पदा सव्येन चिक्षेप तद्रक्षः पुनराव्रजत् ॥
KK0301011046a	किर्मीरश्चापि सहसा वृक्षमुत्पाट्य पाण्डवम् ।
KK0301011046c	दण्डपाणिरिव क्रुद्धः समरे प्रत्यधावत ॥
KK0301011047a	तद्वृक्षयुद्धमभवन्महीरुहविनाशनम् ।
KK0301011047c	वालिसुग्रीवयोर्भ्रात्रोर्यथा स्त्रीकाङ्क्षिणोः पुरा ॥
KK0301011048a	शीर्षयोः पतिता वृक्षा बिभिदुर्नैकधा तयोः ।
KK0301011048c	यथैवोत्पलपत्राणि मत्तयोर्द्विपयोस्तथा ॥
KK0301011049a	मूर्ध्नि जर्झरभूतास्तु बहवस्तत्र पादपाः ।
KK0301011049c	चीराणीव व्युदस्तानि रेजुस्तत्र महावने ॥
KK0301011050a	तद्वृक्षयुद्धमभवन्मुहूर्तं भरतर्षभ ।
KK0301011050c	राक्षसानां च मुख्यस्य नराणामुत्तमस्य च ॥
KK0301011051a	ततः शिलां समुत्क्षिप्य भीमस्य युधि तिष्ठतः ।
KK0301011051c	प्राहिणोद्राक्षसः क्रुद्धो भीमसेनश्चचाल ह ॥
KK0301011052a	तं शिलाताडनजडं पर्यधावत राक्षसः ।
KK0301011052c	बाहुविक्षिप्तकिरणः स्वर्भानुरिव भास्करम् ॥
KK0301011053a	तावन्योन्यं समाश्लिश्य प्रकर्षन्तौ परस्परम् ।
KK0301011053c	उभावपि चकाशेते प्रवृद्धौ वृषभाविव ॥
KK0301011054a	तयोरासीत्सुतुमुलः सम्प्रहारः सुदारुणः ।
KK0301011054c	नखदंष्ट्रायुधवतोर्व्याघ्रयोरिव दृप्तयोः ॥
KK0301011055a	दुर्योधननिकाराच्च बाहुवीर्याच्च दर्पितः ।
KK0301011055c	कृष्णानयनदृष्टश्च व्यवर्धत वृकोदरः ॥
KK0301011056a	अभिहत्याथ बाहुभ्यां प्रत्यगृह्णादमर्षितः ।
KK0301011056c	मातङ्गमिव मातङ्गः प्रभिन्नकरटामुखम् ॥
KK0301011057a	स चाप्येनं ततो रक्षः प्रतिजग्राह वीर्यवान् ।
KK0301011057c	तमाक्षिपद्भीमसेनो बलेन बलिनां वरः ॥
KK0301011058a	तयोर्भुजविनिष्पेषादुभयोर्बलिनोस्तदा ।
KK0301011058c	शब्दः समभवद्घोरो वेणुस्फोटसमो युधि ॥
KK0301011059a	अथैनमाक्षिप्य बलाद्गृह्य मध्ये वृकोदरः ।
KK0301011059c	धूनयामास वेगेन वायुश्चण्ड इव द्रुमम् ॥
KK0301011060a	स भीमेन परामृष्टो दुर्बलो बलिनां रणे ।
KK0301011060c	व्यस्पन्दत यथाप्राणं विचकर्ष च पाण्डवम् ॥
KK0301011061a	तत एनं परिश्रान्तमुपलक्ष्य वृकोदरः ।
KK0301011061c	योक्त्रयामास बाहुभ्यां पशुं रशनया यथा ॥
KK0301011062a	विनदन्तं महानादं भिन्नभेरीस्वनं बली ।
KK0301011062c	भ्रामयामास सुचिरं विस्फुरन्तमचेतसम् ॥
KK0301011063a	तं विषीदन्तमाज्ञाय राक्षसं पाण्डुनन्दनः ।
KK0301011063c	प्रगृह्य तरसा दोर्भ्यां पशुमारममारयत् ।
KK0301011064a	आक्रम्य च कटीदेशे जानुना राक्षसाधमम् ।
KK0301011064c	पीडयामास पाणिभ्यां तस्य कण्ठं वृकोदरः ॥
KK0301011065a	अथ जर्जरसर्वाङ्गं व्यावृत्तनयनोल्बणम् ।
KK0301011065c	भूतले भ्रामयामास वाक्यं चेदमुवाच ह ॥
KK0301011066a	हिडिम्बबकयोः पाप न त्वमश्रुप्रमार्जनम् ।
KK0301011066c	करिष्यसि गतश्चापि यमस्य सदनं प्रति ॥
KK0301011067a	इत्येवमुक्त्वा पुरुषप्रवीरस्तं राक्षसं क्रोधपरीतचेताः ।
KK0301011067c	विस्रस्तवस्त्राभरणं स्फुरन्तमुद्धान्तचित्तं व्यसुमुत्ससर्ज ॥
KK0301011068a	तस्मिन्हते तोयदतुल्यरूपे कृष्णां पुरस्कृत्य नरेन्द्रपुत्राः ।
KK0301011068c	भीमं प्रशस्याथ गुणैरनेकैर्हृष्टास्ततो द्वैतवनाय जग्मुः ॥
KK0301011069	विदुर उवाच 
KK0301011069a	एवं विनिहतः सङ्ख्ये किर्मीरो मनुजाधिप ।
KK0301011069c	भीमेन वचनात्तस्य धर्मराजस्य कौरव ॥
KK0301011070a	ततो निष्कण्टकं कृत्वा वनं तदपराजितः ।
KK0301011070c	द्रौपद्या सह धर्मज्ञो वसतिं तामुवास ह ॥
KK0301011071a	समाश्वास्य च ते सर्वे द्रौपदीं भरतर्षभाः ।
KK0301011071c	प्रहृष्टमनसः प्रीत्या प्रशशंसुर्वृकोदरम् ॥
KK0301011072a	भीमबाहुबलोत्पिष्टे विनष्टे राक्षसे ततः ।
KK0301011072c	विविशुस्ते वनं वीराः क्षेमं निहतकण्टकम् ॥
KK0301011073a	स मया गच्छता मार्गे विनिकीर्णो भयावहः ।
KK0301011073c	वने महति दुष्टात्मा दृष्टो भीमबलाद्धतः ॥
KK0301011074a	तत्राश्रौषमहं चैतत्कर्म भीमस्य भारत ।
KK0301011074c	ब्राह्मणानां कथयतां ये तत्रासन्समागताः ॥
KK0301011075	वैशम्पायन उवाच 
KK0301011075a	एवं विनिहतं सङ्ख्ये किर्मीरं रक्षसां वरम् ।
KK0301011075c	श्रुत्वा ध्यानपरो राजा निशश्वासार्तवत्तदा ॥

3-11-4 आभीले भयङ्करे । अर्द्धसमयेऽर्द्धज्ञाने गते सति । लोके तन्द्रावति सतीत्यर्थः ॥ 3-11-9 महानादः कुञ्जरे स्याद्वार्षिकाब्दे भयानके इतिविश्वः ॥ 3-11-31 वैत्रकीयवने एकचक्रायाम् ॥ 3-11-32 मह्यं मम ॥ 3-11-35 लब्धास्मि लप्स्यामि ॥ 3-11-37 महासुरं वातापिम् ॥ 3-11-39 आरुज्य भङ्त्वा । दशव्यामं विस्तारितयोः करयोस्तिर्यगन्तरम् । उद्विद्धम् उत्पाटितम् ॥ 3-11-40 वज्रेण निष्पेषश्चूर्णीभावो यस्य पर्वतस्य तद्वत् गौरवं गुरुत्वं यस्य तत्तथा । 3-11-42 कक्ष्यामुत्पीड्य परिधानवस्त्रं दृढीकृत्य ॥ 3-11-45 उदस्तम् उत्क्षिप्तम् । अलातम् उल्मुकम् । रक्षः राक्षसम् ॥ 3-11-49 चीराणि वृक्षवल्कलानि ॥ 3-11-55 निकारात् परिभवात् । कृष्णाया आनयनं दृष्टं येन स तथा । द्रौपद्याकर्षणेन कुपित इत्यर्थः ॥ 3-11-56 प्रभिन्नकटामुखं प्रभिन्ने व्यक्तीभूते करटयोर्गण्डयोर्मुखे मदनिर्गममार्गौ यस्य तम् ॥ 3-11-60 व्यस्पन्दत किञ्चिच्चलनं कृतवान् ॥ 3-11-61 योक्त्रयामास बबन्ध । रशनया पशुमिव ॥ 3-11-63 पशुमारं पशुमिव मारयित्वा ॥
