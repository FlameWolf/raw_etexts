अध्यायः 007

विदुरस्य पुनरागमनेन खिद्यता दुर्योधनेन कर्णादिभिरालोचनम् ॥ 1 ॥ कर्णादिषु समालोच्य पाण्डवजिघांसया प्रस्थितेषु तदा समागतेन श्रीव्यासेन तेषाम् प्रतिषेधनम् ॥ 2 ॥

KK0301007001   	वैशम्पायन उवाच 
KK0301007001a	श्रुत्वा च विदुरं प्राप्तं राज्ञा च परिसान्त्वितम् ।
KK0301007001c	धृताराष्ट्रात्मजो राजा पर्यतप्यत दुर्मतिः ॥
KK0301007002a	स सौबलेयमानाय्य कर्णदुःशासनौ तथा ।
KK0301007002c	अब्रवीद्वचनं राजा प्रविश्याबुद्धिजं तमः ॥
KK0301007003a	एष प्रत्यागतो मन्त्री धृतराष्ट्रस्य सम्मतः ।
KK0301007003c	विदुरः पाण्डुपुत्राणां सुहृद्विद्वान्हिते रतः ॥
KK0301007004a	यावदस्य पुनर्बुद्धिं विदुरो नापकर्षति ।
KK0301007004c	पाण्डवानयने तावन्मन्त्रयध्वं हितं मम ॥
KK0301007005a	अथ पश्याम्यहं पार्थान्प्राप्तानिह कथञ्चन ।
KK0301007005c	पुनः शोषं गमिष्यामि निरसुर्निष्परिग्रहः ॥
KK0301007006a	विषमुद्बन्धनं चैव शस्त्रमग्निप्रवेशनम् ।
KK0301007006c	करिष्ये न हि तानृद्धान्पुनर्द्रष्टुमिहोत्सहे ॥
KK0301007007	शकुनिरुवाच 
KK0301007007a	किं बालिशमतिं राजन्नास्थितोसि विशाम्पते ।
KK0301007007c	गतास्ते समयं कृत्वा नैतदेवं भविष्यति ॥
KK0301007008a	सत्यवाक्येः स्विताः सर्वे पाण्डवा भरतर्षभ ।
KK0301007008c	पितुस्ते वचनं तात न ग्रहीष्यन्ति कर्हिचित् ॥
KK0301007009a	अथवा ते ग्रहीष्यन्ति पुनरेष्यन्ति वा पुरम् ।
KK0301007009c	निरस्य समयं सर्वे पणोऽस्माकं भविष्यति ॥
KK0301007010a	सर्वे भवामो मध्यस्था राज्ञश्छन्दानुवर्तिनः ।
KK0301007010c	छिद्रं बहु प्रपश्यन्तः पाण्डवानां सुसंवृताः ।
KK0301007011	दुःशासन उवाच 
KK0301007011a	एवमेतन्महाप्राज्ञ यथा वदसि मातुल ।
KK0301007011c	नित्यं हि मे कथयतस्तव बुद्धिर्विरोचते ॥
KK0301007012	कर्ण उवाच 
KK0301007012a	काममीक्षामहे सर्वे दुर्योधन तवेप्सितम् ।
KK0301007012c	ऐकमत्यं हि नो राजन्सर्वेषामेव लक्षये ॥
KK0301007013a	[नागमिष्यन्ति ते धीरा अकृत्वा कालसंविदम् ।
KK0301007013c	आगमिष्यन्ति चेन्मोहात्पुनर्द्यूतेन ताञ्जय ॥]
KK0301007014	वैशम्पायन उवाच 
KK0301007014a	एवमुक्तस्तु कर्णेन राजा दुर्योधनस्तदा ।
KK0301007014c	नातिहृष्टमनाः क्षिप्रमभवत्स पराङ्मुखः ॥
KK0301007015a	उपलभ्य ततः कर्णो विवृत्य नयने शुभे ।
KK0301007015c	रोषाद्दुःशासनं चैव सौबलं च तमेव च ॥
KK0301007016a	उवाच परमक्रुद्ध उद्यम्यात्मानमात्मना ।
KK0301007016c	अथो मम मतं यत्तु तन्निबोधत भूमिपाः ॥
KK0301007017a	प्रियं सर्वे करिष्यामो राज्ञः किं करवामहे ।
KK0301007017c	न चास्य शक्नुमः स्थातुं प्रिये सर्वे ह्यतन्द्रिताः ॥
KK0301007018a	वयं तु शस्त्राण्यादाय रथानास्थाय दंशिताः ।
KK0301007018c	गच्छामः सहिता हन्तुं पाण्डवान्वनगोचरान् ॥
KK0301007019a	तेषु सर्वेषु शान्तेषु गतेष्वविदितां गतिम् ।
KK0301007019c	निर्विवादा भविष्यन्ति धार्तराष्ट्रास्तथा वयम् ॥
KK0301007020a	यावदेव परिद्यूना यावच्छोकपरायणाः ।
KK0301007020c	यावन्मित्रविहीनाश्च तावद्गच्छाम माचिरम् ॥
KK0301007021a	तस्यतद्वचनं श्रुत्वा पूजयन्तः पुनः पुनः ।
KK0301007021c	प्रहृष्टमनसः सर्वे प्रत्यूचुः सूतजं तदा ॥
KK0301007022a	एवमुक्त्वा सुसंरब्धा रथैः सर्वे पृथक्पृथक् ।
KK0301007022c	निर्ययुः पाण्डवान्हन्तुं सहिताः कृतनिश्चयाः ॥
KK0301007023a	तान्प्रस्थितान्परिज्ञाय कृष्णद्वैपायनः प्रभुः ।
KK0301007023c	आजगाम विशुद्धात्मा दृष्ट्वा दिव्येन चक्षुषा ॥
KK0301007024a	प्रतिषिध्याथ तान्सर्वान्भगवाँल्लोकपूजितः ।
KK0301007024c	प्रज्ञाचक्षुषमासीनमुवाचाभ्येत्य सत्वरम् ॥

इति श्रीमन्महाभारते अरण्यपर्वणि किर्मीरवधपर्वणि सप्तमोऽध्यायः ॥ 7 ॥

3-7-2 तमो रागद्वेषात्मकं मोहम् ॥ 3-7-6 करिष्ये स्वीकरिष्ये । ऋद्धान् ऋद्धिमतः ॥ 3-7-9 पणः कार्याकार्यविवेकलक्षणो व्यवहारः ॥ 3-7-10 छिद्रं समयातिक्रमदोषम् ॥ 3-7-15 उपलभ्य दुर्योधनाशयमिति शेषः ॥ 3-7-16 उद्यम्योत्क्षिप्य । आत्मानं देहम् ॥ 3-7-17 प्रियं चिकीर्षामो नतु शक्नुमः प्रिये स्थातुमिति सम्बन्धः । धृतराष्ट्रेण निरुद्धत्वात् ॥ 3-7-20 परिद्यूनाः खिन्ना वर्जितविजिगीषा वा ॥ 3-7-21 बाढमित्येव ते सर्वे इति झ. पाठः ॥
