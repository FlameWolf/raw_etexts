अध्यायः 205

उदङ्केन राज्ये स्वपुत्राभिषेचनपूर्वकम् वनम् प्रस्थितम् बृहदश्वम् प्रति तन्निवारणपूर्वकं धुन्धुनामकासुरहननचोदना ॥ 1 ॥

KK03-11-205-001	मार्कण्डेय उवाच 
KK03-11-205-001a	इक्ष्वाकौ संस्थिते राजञ्शशादः पृथिवीमिमाम् ।
KK03-11-205-001c	प्राप्तः परमधर्मात्मा सोऽयोध्यायां नृपोऽभवत् ॥
KK03-11-205-002a	शशादस्य तु दायादः ककुत्स्थो नाम वीर्यवान् ।
KK03-11-205-002c	अनेनाश्चापि काकुत्स्थः पृथुश्चानेनसः सुतः ॥
KK03-11-205-003a	विष्वगश्वः पृथोः पुत्रस्तस्मादार्द्रश्च जज्ञिवान् ।
KK03-11-205-003c	आर्द्रस्य युवनाश्वस्तु श्रावस्तस्तस्य चात्मजः ॥
KK03-11-205-004a	जज्ञे श्रावस्तको राजा श्रावस्ती येन निर्मिता ।
KK03-11-205-004c	श्रावस्तस्य तु दायादो बृहदश्वो महाबलः ॥
KK03-11-205-005a	बृहदश्वस्य दायादः कुवलाश्व इति स्मृतः ।
KK03-11-205-005c	कुवलाश्वस्य पुत्राणां सहस्राण्येकविंशतिः ॥
KK03-11-205-006a	सर्वे विद्यासु निष्णाता बलवन्तो दुरासदाः ।
KK03-11-205-006c	कुवलाश्वश्च पितृतो गुणैरभ्यधिकोऽभवत् ॥
KK03-11-205-007a	समये तं तदा राज्ये बृहदश्वोऽभ्यषेचयत् ।
KK03-11-205-007c	कुवलाश्वं महाराज शूरमुत्तमधार्मिकम् ॥
KK03-11-205-008a	पुत्रसङ्क्रामितश्रीस्तु बृहदश्वो महीपतिः ।
KK03-11-205-008c	जगाम तपसे धीमांस्तपोवनममित्रहा ॥
KK03-11-205-009a	अथ शुश्राव राजर्षिं तमुदङ्को नराधिप ।
KK03-11-205-009c	वनं सम्प्रस्थितं राजन्बृहदश्वं द्विजोत्तमः ॥
KK03-11-205-010a	तमुदङ्को महातेजाः सर्वास्त्रविदुषांवरम् ।
KK03-11-205-010c	न्यवारयदमेयात्मा समासाद्य पुरोत्तमे ॥
KK03-11-205-011	उदङ्क उवाच 
KK03-11-205-011a	भवता रक्षणं कार्यं तत्तावत्कर्तुमर्हसि ।
KK03-11-205-011c	निरुद्विग्रा वयं राजंस्त्वत्प्रदाद्वसेमहि ॥
KK03-11-205-012a	त्वया हि पृथिवी राजन्रक्ष्यमाणा महात्मना ।
KK03-11-205-012c	भविष्यति निरुद्विग्ना नारण्यं गन्तुमर्हसि ॥
KK03-11-205-013a	पालने हि महान्धर्मः प्रजानामिह दृश्यते ।
KK03-11-205-013c	न तथा दृश्यतेऽरण्ये माभूत्ते बुद्धिरीदृशी ॥
KK03-11-205-014a	ईदृशो न हि राजेन्द्र धर्मः क्वचन दृश्यते ।
KK03-11-205-014c	प्रजानां पालने यत्नः पुरा राजर्षिभिः कृतः ॥
KK03-11-205-015a	रक्षितव्याः प्रजा राज्ञा तास्त्वं रक्षितुमर्हसि ।
KK03-11-205-015c	निरुद्विग्नस्तपस्तप्तुं न हि शक्नोमि पार्थिव ॥
KK03-11-205-016a	ममाश्रमसमीपे वै समेषु मरुधन्वसु ।
KK03-11-205-016c	समुद्रवालुकापूर्ण उज्जालक इति स्मृतः ।
KK03-11-205-016e	बहुयोजनविस्तीर्णो बहुयोजनमायतः ॥
KK03-11-205-017a	तत्र रौद्रो दानवेन्द्रो महावीर्यपराक्रमः ।
KK03-11-205-017c	मधुकैटभयोः पुत्रो धुन्धुर्नाम सुदारुणः ।
KK03-11-205-017e	अन्तर्भूमिगतो राजन्वसत्यमितविक्रमः ॥
KK03-11-205-018ac	तं निहत्य महाराज वनं त्वं गन्तुमर्हसि ॥
KK03-11-205-019a	शेते लोकविनाशाय तप आस्थाय दारुणम् ।
KK03-11-205-019c	त्रिदशानां विनाशाय लोकानां चापि पार्थिव ॥
KK03-11-205-020a	अवध्यो दैवतानां हि दैत्यानामथ रक्षसाम् ।
KK03-11-205-020c	नागानामथ यक्षाणां गन्धर्वाणां च सर्वशः ।
KK03-11-205-020e	अवाप्य स वरं राजन्सर्वलोकपितामहात् ॥
KK03-11-205-021a	तं विनाशय भद्रं ते मा ते बुद्धिरतोऽन्यथा ।
KK03-11-205-021c	प्राप्स्यसे महतीं कीर्तिं शाश्वतीमव्ययां ध्रुवाम् ॥
KK03-11-205-022a	क्रूरस्य तस्य स्वपतो वालुकान्तर्हितस्य च ।
KK03-11-205-022c	संवत्सरस्य पर्यन्ते निःश्वासः सम्प्रवर्तते ॥
KK03-11-205-023a	यदा तदा भूश्चलति सशैलवनकानना ।
KK03-11-205-023c	तस्य निःश्वासवातेन रज उद्धूयते महत् ॥
KK03-11-205-024a	आदित्यरथमाश्रित्य सप्ताहं भूमिकम्पनम् ।
KK03-11-205-024c	सविस्फुलिङ्गं सज्वालं धूममिश्रं सुदारुणम् ॥
KK03-11-205-025ac	तेन राजन्न शक्नोमि तस्मिन्स्थातुं स्वआश्रमे ॥
KK03-11-205-026a	तं विनाशय राजेन्द्र लोकानां हितकाम्यया ।
KK03-11-205-026c	लोकाः स्वस्था भविष्यन्ति तस्मिन्विनिहतेऽसुरे ॥
KK03-11-205-027a	`धुन्धुनामानमत्युग्रं दानवं घोरविग्रहम् ।
KK03-11-205-027c	समरे घोरतुमुले विनाशय महेषुणा' ॥
KK03-11-205-028a	त्वं हि तस्य विनाशाय पर्याप्त इति मे मतिः ।
KK03-11-205-028c	तेजसा तव तेजश्च विष्णुराप्याययिष्यति ॥
KK03-11-205-029ac	विष्णुना च वरो दत्तः पूर्वं मम महीपते ॥
KK03-11-205-030a	यस्तं महासुरं रौद्रं वधिष्यति महीपतिः ।
KK03-11-205-030c	तेजस्तद्वैष्णवमिति प्रवेक्ष्यति दुरासदम् ॥
KK03-11-205-031a	तत्तेजस्त्वं समाधाय राजेन्द्र भुवि दुःसहम् ।
KK03-11-205-031c	तं निषूदय सन्दिष्टो दैत्यं रौद्रपराक्रमम् ॥
KK03-11-205-032a	न हि धुन्धुर्महातेजास्तेजसाऽल्पेन शक्यते ।
KK03-11-205-032c	निर्दग्धुं पृथिवीपाल स हि वर्षशतैरपि ॥

इति श्रीमन्महाभारते अरण्यपर्वणि मार्कण्डेयसमास्यापर्वणि पञ्चाधिकद्विशततमोऽध्यायः ॥ 205 ॥

3-205-3 बाडिशश्च पृथो पुत्र इति क. थ. पाठः ॥
