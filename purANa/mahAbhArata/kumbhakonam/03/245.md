अध्यायः 245

भीमादीनां चतुर्णां चित्रसेनादिभिर्गन्धर्वैर्युद्धम् ॥ 1 ॥

KK03-13-245-001	वैशम्पायन उवाच 
KK03-13-245-001a	युधिष्ठिरवचः श्रुत्वा भीमसेनपुरोगमाः ।
KK03-13-245-001c	प्रहृष्टवदनाः सर्वे समुत्तस्थुर्नरर्षभाः ॥
KK03-13-245-002a	अभेद्यानि ततः सर्वे समनह्यन्त भारत ।
KK03-13-245-002c	जाम्बूनदविचित्राणि कवचानि महारथाः ।
KK03-13-245-002e	आयुधानि च दिव्यानि विविधानि समादधुः ॥
KK03-13-245-003a	ते दंशिता रथैः सर्वे ध्वजिनः सशरासनाः ।
KK03-13-245-003c	पाण्डवाः प्रत्यदृश्यन्त ज्वलिता इव पावकाः ॥
KK03-13-245-004a	तान्रथान्साधुसम्पन्नान्संयुक्ताञ्जवनैर्हयैः ।
KK03-13-245-004c	आस्थाय रथशार्दूलाः शीघ्रमेव ययुस्ततः ॥
KK03-13-245-005a	ततः कौरवसैन्यानां प्रादुरासीन्महास्वनः ।
KK03-13-245-005c	प्रयातान्सहितान्दृष्ट्वा पाण्डुपुत्रान्महारथान् ॥
KK03-13-245-006a	जितकाशिनश्च स्वचरास्त्वरिताश्च महारथाः ।
KK03-13-245-006c	क्षणेनैव वने तस्मिन्समाजग्मुरभीतवत् ॥
KK03-13-245-007a	न्यवर्तन्त ततः सर्वे गन्धर्वा जितकाशिनः ।
KK03-13-245-007c	दृष्ट्वा रथगतान्वीरान्पाण्डवांश्चतुरो रणे ॥
KK03-13-245-008a	तांस्तु विभ्राजितान्दृष्ट्वा लोकपालानिवोद्यतान् ।
KK03-13-245-008c	व्यूढानीका व्यतिष्ठन्त गन्धमादनवासिनः ॥
KK03-13-245-009a	राज्ञस्तु वचनं श्रुत्वा धर्मपुत्रस्य धीमतः ।
KK03-13-245-009c	क्रमेण मृदुना युद्धमुपक्रान्तं च भारत ॥
KK03-13-245-010a	न तु गन्धर्वराजस्य सैनिका मन्दचेतसः ।
KK03-13-245-010c	शक्यन्ते मृदुना श्रेयः प्रतिपादयितुं तदा ॥
KK03-13-245-011a	ततस्तान्युधि दुर्धर्षान्सव्यसाची परन्तपः ।
KK03-13-245-011c	सान्त्वपूर्वमिदं वाक्यमुवाच खचरान्रणे ॥
KK03-13-245-012a	नैतद्गन्धर्वराजस्य युक्तं कर्म जुगुप्सितम् ।
KK03-13-245-012c	परदाराभिमर्शश्च मानुषैश्च समागमः ॥
KK03-13-245-013a	उत्सृजध्वं महावीर्यान्धृतराष्ट्रसुतानिमान् ।
KK03-13-245-013c	दारांश्चैषां प्रमुञ्चध्वं धर्मराजस्य शासनात् ॥
KK03-13-245-014a	त एवमुक्ता गन्धर्वाः पाण्डवेन यशस्विना ।
KK03-13-245-014c	उत्स्मयन्तस्तदा पार्थमिदं वचनमब्रुवन् ॥
KK03-13-245-015a	एकस्यैव वयं तात कुर्याम वचनं भुवि ।
KK03-13-245-015c	यस्य शासनमाज्ञाय चरामो विगतज्वराः ॥
KK03-13-245-016a	तेनैकेन यथादिष्टं तथा वर्ताम भारत ।
KK03-13-245-016c	न शास्ता विद्यतेऽस्माकमन्यस्तस्मात्सुरेश्वरात् ॥
KK03-13-245-017a	एवमुक्तः स गन्धर्वैः कुन्तीपुत्रो धनञ्जयः ।
KK03-13-245-017c	गन्धर्वान्पुनरेवैतान्वचनं प्रत्यभाषत ॥
KK03-13-245-018a	यदि साम्ना न मुञ्चध्वं गन्धर्वा धृतराष्ट्रजान् ।
KK03-13-245-018c	मोक्षयिष्यामि विक्रम्य स्वयमेव सुयोधनम् ॥
KK03-13-245-019a	एवमुक्त्वा ततः पार्थः सव्यसाची धनञ्जयः ।
KK03-13-245-019c	ससर्ज निशितान्बाणान्खचरान्खचरान्प्रति ॥
KK03-13-245-020a	तथैव शरवर्षेण गन्धर्वास्ते बलोत्काटाः ।
KK03-13-245-020c	पाण्डवानभ्यवर्तन्त पाण्डवाश्च दिवौकसः ॥
KK03-13-245-021a	ततः सुतुमुलं युद्धं गन्धर्वाणां तरस्विनाम् ।
KK03-13-245-021c	बभूव भीमवेगानां पाण्डवानां च भारत ॥

इति श्रीमन्महाभारते अरण्यपर्वणि घोषयात्रापर्वणि पञ्चचत्वारिंशदधिकद्विशततमोऽध्यायः ॥ 245 ॥

3-245-3 दंशिताः सन्नद्धाः ॥ 3-245-10 श्रेयः कल्याणम् । प्रतिपादयितुं प्रापयितुम् ॥ 3-245-19 खचरान् गगनगमनान् । खचरान् गन्धर्वान् ॥
