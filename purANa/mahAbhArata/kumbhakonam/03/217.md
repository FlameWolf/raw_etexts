अध्यायः 217

धर्मव्याधेन कौशिकाय स्वगृहप्रवेशनपूर्वकं वृद्धयोः स्वपित्रोः प्रदर्शनम् ॥ 1 ॥ तथा मातापितृविषये स्वानुसन्धानप्रकारनिवेदनम् ॥ 2 ॥

KK03-11-217-001	मार्कण्डेय उवाच 
KK03-11-217-001a	एवं सङ्कथिते कृत्स्ने मोक्षधर्मे युधिष्ठिर ।
KK03-11-217-001c	दृढप्रीतमना विप्रो धर्मव्याधमुवाच ह ॥
KK03-11-217-002a	न्याययुक्तमिदं सर्वं भवता परिकीर्तितम् ।
KK03-11-217-002c	न तेऽस्त्यविदितं किञ्चिद्धर्मेष्वभिसमीक्ष्यते ॥
KK03-11-217-003	व्याध उवाच 
KK03-11-217-003a	प्रत्यक्षं मम यो धर्मस्तं च पश्य द्विजोत्तम ।
KK03-11-217-003c	येन सिद्धिरियं प्राप्ता मया ब्राह्मणपुङ्गव ॥
KK03-11-217-004a	उत्तिष्ठ भगवन्क्षिप्रं प्रविश्याभ्यन्तरं गृहम् ।
KK03-11-217-004c	द्रष्टुमर्हसि धर्मज्ञ मातरं पितरं च मे ॥
KK03-11-217-005a	इत्युक्तः स प्रविश्याथ ददर्श परमार्चितम् ।
KK03-11-217-005c	सौधं हृद्यं चतुःशालमतीव च मनोरमम् ॥
KK03-11-217-006a	देवतागृहसङ्काशं दैवतैश्च सुपूजितम् ।
KK03-11-217-006c	शयनासनसम्बाधं गन्धैश्च परमैर्युतम् ॥
KK03-11-217-007a	तत्र शुक्लाम्बरधरौ पितरावस्य पूजितौ ।
KK03-11-217-007c	कृताहारौ तु सन्तुष्टावुपविष्टौ वरासने ॥
KK03-11-217-008a	`तस्य व्याधस्य पितरौ ब्राह्मणः सन्ददर्श ह' ।
KK03-11-217-008c	धर्मव्याधस्तु तौ दृष्ट्वा पादेषु शिरसाऽपतत् ॥
KK03-11-217-009	वृद्धावूचतुः 
KK03-11-217-009a	उत्तिष्ठोत्तिष्ठ धर्मज्ञ धर्मस्त्वामभिरक्षतु ।
KK03-11-217-009c	प्रीतौ स्वस्तव शौचेन दीर्घमायुरवाप्नुहि ।
KK03-11-217-009e	[गतिमिष्टां तपो ज्ञानं मेधां च परमां गतः] ॥
KK03-11-217-010a	सत्पुत्रेण त्वया पुत्र नित्यं काले सुपूजितौ ।
KK03-11-217-010c	`सुखमेव वसावोऽत्र देवलोकगताविव' ॥
KK03-11-217-011a	न तेऽन्यद्दैवतं किञ्चिद्दैवतेष्वपि वर्तते ।
KK03-11-217-011c	प्रयतत्वाद्द्विजातीनां दमेनासि समन्वितः ॥
KK03-11-217-012a	पितुः पितामहा ये च तथैव प्रपितामहाः ।
KK03-11-217-012c	प्रीतास्ते सततं पुत्र दमेनावां च पूजया ॥
KK03-11-217-013a	मनसा कर्मणा वाचा शुश्रूषा नैव हीयते ।
KK03-11-217-013c	न चान्या हि तथा बुद्धिर्दृश्यते साम्प्रतं तव ॥
KK03-11-217-014a	जामदग्न्येन रामेण यथा वृद्धौ सुपूजितौ ।
KK03-11-217-014c	तथा त्वया कृतं सर्वं तद्विशिष्टं च पुत्रक ॥
KK03-11-217-015	मार्कण्डेय उवाच 
KK03-11-217-015a	ततस्तं ब्राह्मणं ताभ्यां धर्मव्याधो न्यवेदयत् ।
KK03-11-217-015c	तौ स्वागतेन तं विप्रमर्चयामासतुस्तदा ॥
KK03-11-217-016a	प्रतिगृह्य च तां पूजां द्विजः पप्रच्छ तावुभौ ।
KK03-11-217-016c	सपुत्राभ्यां सभृत्याभ्यां कच्चिद्वां कुशलं गृहे ।
KK03-11-217-016e	अनामयं च वां कच्चित्सुखं वेह शरीरयोः ॥
KK03-11-217-017	वृद्धावूचतुः 
KK03-11-217-017a	कुशलं नौ गृहे विप्र भृत्यवर्गे च सर्वशः ।
KK03-11-217-017c	कच्चित्त्वमप्यविघ्नेन सम्प्राप्तो भगवन्निति ॥
KK03-11-217-018	मार्कण्डेय उवाच 
KK03-11-217-018a	बाढमित्येव तौ विप्रः प्रत्युवाच मुदान्वितः ।
KK03-11-217-018c	धर्मव्याधस्तु तं विप्रमर्थवद्वाक्यमब्रवीत् ॥
KK03-11-217-019a	पिता माता च भगवन्नेतौ मे दैवतं परम् ।
KK03-11-217-019c	यद्दैवतेभ्यः कर्तव्यं तदेताभ्यां करोम्यहम् ॥
KK03-11-217-020a	त्रयस्त्रिंशद्यथा देवाः सर्वे शक्रपुरोगमाः ।
KK03-11-217-020c	सम्पूज्याः सर्वलोकस्य तथा वृद्धाविमौ मम ॥
KK03-11-217-021a	उपाहारानाहरन्तो देवतानां यथा द्विजाः ।
KK03-11-217-021c	कुर्वन्ति तद्वदेताभ्यां करोम्यहमतन्द्रितः ॥
KK03-11-217-022a	एतौ मे परमं ब्रह्मन्पिता माता च दैवतम् ।
KK03-11-217-022c	एतौ पुष्पैः फलैरन्नैस्तोषयामि सदा द्विज ॥
KK03-11-217-023a	एतावेवाग्नयो मह्यं यान्वदन्ति मनीषिणः ।
KK03-11-217-023c	यज्ञा वेदाश्च चत्वारः सर्वमेतौ मम द्विज ॥
KK03-11-217-024a	एतदर्थं मम प्राणा भार्या पुत्रः सुहृज्जनः ।
KK03-11-217-024c	सपुत्रदारः शुश्रूषां नित्यमेव करोम्यहम् ॥
KK03-11-217-025a	स्वयं च स्नापयाम्येतौ तथा पादौ प्रधावये ।
KK03-11-217-025c	आहारं च प्रयच्छामि स्वयं च द्विजसत्तम ॥
KK03-11-217-026a	अनुकूलाः कथा वच्मि विप्रियं परिवर्जये ।
KK03-11-217-026c	अधर्मेणापि संयुक्तं प्रियमाभ्यां करोम्यहम् ॥
KK03-11-217-027a	धर्ममेव गुरुं मत्वा साक्षादेतौ द्विजोत्तम ।
KK03-11-217-027c	अतन्द्रितः सदा विप्र शुश्रूषां वै करोम्यहम् ॥
KK03-11-217-028a	पञ्चैव गुरवो ब्रह्मन्पुरुषस्य बुभूषतः ।
KK03-11-217-028c	पिता माताऽग्निरात्मा च गुरुश्च द्विजसत्तम ॥
KK03-11-217-029a	एतेषु यस्तु वर्तेत सम्यगेव द्विजोत्तम ।
KK03-11-217-029c	भवेयुरग्नयस्तेन परिचीर्णास्तु नित्यशः ।
KK03-11-217-029e	गार्हस्थ्ये वर्तमानस्य एष धर्मः सनातनः ॥

इति श्रीमन्महाभारते अरण्यपर्वणि मार्कण्डेयसमास्यापर्वणि सप्तदशाधिकद्विशततमोऽध्यायः ॥ 217 ॥

3-217-6 शयनासनसम्बाधं शयनादिसङ्कीर्णम् ॥ 3-217-16 वां युवयोः ॥ 3-217-17 नौ आवयोः ॥
