अध्यायः 248

दुर्योधनेन मध्येमार्गं क्वचन रमणीये देशे सेनादिसन्निवेशनपूर्वकमवस्थानम् ॥ 1 ॥ तत्र समागतेन गन्धर्वकृते बन्धनमोचने अपरिजानता कर्णेन भ्रमात्तस्य गन्धर्वजेतृत्वेन रूपेण प्रशंसनम् ॥ 2 ॥

KK03-13-248-001	जनमेजय उवाच 
KK03-13-248-001a	शत्रुभिर्जितबद्धस्य पाण्डवैश्च महात्मभिः ।
KK03-13-248-001c	मोक्षितस्य युधा पश्चान्मानिनः सुदुरात्मनः ॥
KK03-13-248-002a	कत्थनस्यावलिप्तस्य गर्वितस्य च नित्यशः ।
KK03-13-248-002c	सदा च पौरुषौदार्यैः पाण्डवानवमन्यतः ॥
KK03-13-248-003a	दुर्योधनस्य पापस्य नित्याहङ्कारवादिनः ।
KK03-13-248-003c	प्रवेशो हास्तिनपुरे दुष्करः प्रतिभाति मे ॥
KK03-13-248-004a	तस्य लज्जान्वितस्यैव शोकव्याकुलचेतसः ।
KK03-13-248-004c	प्रवेशं विस्तरेण त्वं वैशम्पायन कीर्तय ॥
KK03-13-248-005	वैशम्पायन उवाच 
KK03-13-248-005a	धर्मराजनिसृष्टस्तु धार्तराष्ट्रः सुयोधनः ।
KK03-13-248-005c	लज्जयाऽधोमुखः सीदन्नुपासर्पत्सुदुःखितः ॥
KK03-13-248-006a	स्वपुरं प्रययौ राजा चतुरङ्गबलानुगः ।
KK03-13-248-006c	शोकोपहतया बुद्ध्या चिन्तयानः पराभवम् ॥
KK03-13-248-007a	विमुच्य पथि यानानि देशे सुयवसोदके ।
KK03-13-248-007c	सन्निविष्टः शुभे रम्ये भूमिभागे यथेप्सितम् ।
KK03-13-248-007e	हस्त्यश्वरथपादातं यथास्थानं न्यवेशयत् ॥
KK03-13-248-008a	अथोपविष्टं राजानं पर्यङ्के ज्वलनप्रभे ।
KK03-13-248-008c	उपप्लुतं यथा सोमं राहुणा रात्रिसङ्क्षये ।
KK03-13-248-008e	उपागम्याब्रवीत्कर्णो दुर्योधनमिदं तदा ॥
KK03-13-248-009a	दिष्ट्या जीवसि गान्धारे दिष्ट्या नः सङ्गमः पुनः ।
KK03-13-248-009c	दिष्ट्या त्वया जिताश्चैव गन्धर्वाः कामरूपिणः ॥
KK03-13-248-010a	दिष्ट्या समग्रान्पश्यामि भ्रातॄंस्ते कुरुनन्दन ।
KK03-13-248-010c	विजिगीषून्रणे युक्तान्निर्जितारीन्महारथान् ॥
KK03-13-248-011a	अहं त्वभिद्रुतः सर्वैर्गन्धर्वैः पश्यतस्तव ।
KK03-13-248-011c	नाशक्नुवं स्थापयितुं दीर्यमाणां च वाहिनीम् ।
KK03-13-248-011e	शरक्षताङ्गश्च भृशं व्यपयातोऽभिपीडितः ॥
KK03-13-248-012a	इदं त्वत्यद्भुतं मन्ये यद्युष्मानिह भारत ।
KK03-13-248-012c	अरिष्टानक्षतांश्चापि सदारबलवाहनान् ।
KK03-13-248-012e	विमुक्तान्सम्प्रपश्यामि युद्धात्तस्मादमानुषात् ॥
KK03-13-248-013a	नैतस्य कर्ता लोकेऽस्मिन्पुमान्विद्यति भारत ।
KK03-13-248-013c	यत्कृतं ते महाराज सह भ्रातृभिराहवे ॥
KK03-13-248-014a	एवमुक्तस्तु कर्णेन राजा दुर्योधनस्तदा ।
KK03-13-248-014c	उवाचावाक्शिरा राजन्बाष्पगद्गदया गिरा ॥

इति श्रीमन्महाभारते अरण्यपर्वणि घोषयात्रापर्वणि अष्टचत्वारिंशदधिकद्विशततमोऽध्यायः ॥ 248 ॥
3-248-2 कत्थनस्यात्मस्तुतिपरस्य ॥
