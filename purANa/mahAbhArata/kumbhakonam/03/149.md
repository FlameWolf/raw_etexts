अध्यायः 149

भीमेन स्वमार्गादपसरणं चोदितेन हनुमता तं प्रति अपसरणे स्वस्याशक्तिकथनपूर्वकं स्वबालोद्धरणेन गमनचोदना ॥ 1 ॥ प्रयतनेऽपि पुच्छचालनेऽप्यसमर्थेन भीमेन तं प्रति तत्प्रभवादिप्रश्नः ॥ 2 ॥ हनुमता स्वप्रभवादिकथनपूर्वकं रामकथाकथनारम्भः ॥ 3 ॥
KK-03-06-149-001वैशंपायन उवाच ।
KK-03-06-149-001a एतच्छ्रुत्वा वचस्तस्य वानरेन्द्रस्य धीमतः ।
KK-03-06-149-001c भीमसेनस्तदा वीरः प्रोवाचामितविक्रमः ॥
KK-03-06-149-002 भीम उवाच ।
KK-03-06-149-002a को भवान्किंनिमित्तं वा वानरं वपुराश्रितः ।
KK-03-06-149-002c ब्राह्मणानन्तरो वर्णः क्षत्रियस्त्वाऽनुपृच्छति ॥
KK-03-06-149-003a कौरवः सोमवंशीयः कुन्त्या गर्भेण धारितः ।
KK-03-06-149-003c पाण्डवो वायुतनयो भीमसेन इति श्रुतः ॥
KK-03-06-149-004a स वाक्यं भीमसेनस्य स्मितेन प्रतिगृह्य तत् ।
KK-03-06-149-004c हनुमान्वायुतनयो वायुपुत्रमभाषत ॥
KK-03-06-149-005a वानरोऽहं न ते मार्गं प्रदास्यामि यथोप्सितम् ।
KK-03-06-149-005c साधु गच्छ निवर्तस्व मा त्वं प्राप्स्यसि वैशसम् ॥
KK-03-06-149-006 भीमसेन उवाच ।
KK-03-06-149-006a वैशसं वाऽस्तु यद्वान्यन्न त्वां रपृच्चामि वानर ।
KK-03-06-149-006c प्रयच्छ मार्गमुत्तिष्ठ मा मत्तः प्राप्स्यसे व्यथाम् ॥
KK-03-06-149-007 हनूमानुवाच ।
KK-03-06-149-007a नास्ति शक्तिर्ममोत्थातुं जरया क्लेशितो ह्यहम् ।
KK-03-06-149-007c यद्यवश्यं प्रयातव्यं लङ्घयित्वा प्रयाहि माम् ॥
KK-03-06-149-008 भीम उवाच ।
KK-03-06-149-008a निर्गुणः परमात्मा तु देहं ते व्याप्य तिष्ठते ।
KK-03-06-149-008c तमहं ज्ञानविज्ञेयं नावमन्ये न लङ्घये ॥
KK-03-06-149-009a यद्यागमैर्न विद्यां च तमहं भूतभावनम् ।
KK-03-06-149-009c क्रमेयं त्वां गिरिं चैव हनूमानिव सागरम् ॥
KK-03-06-149-010 हनूमानुवाच ।
KK-03-06-149-010a क एष हनुमान्नाम सागरो येन लङ्घितः ।
KK-03-06-149-010c पृच्छामि त्वां नरश्रेष्ठ कथ्यतां यदि शक्यते ॥
KK-03-06-149-011 भीम उवाच ।
KK-03-06-149-011a भ्राता मम गुणश्लाघ्यो बुद्धिसत्वबलान्वितः ।
KK-03-06-149-011c रामायणेऽतिविख्यातः श्रीमान्वानरपुङ्गवः ॥
KK-03-06-149-012a रामपत्नीकृते येन शतयोजनविस्तृतः ।
KK-03-06-149-012c सागरः प्लवगेन्द्रेण क्रमेणैकेन लङ्घितः ॥
KK-03-06-149-013a स मे भ्राता महावीर्यस्तुल्योऽहं तस् तेजसा ।
KK-03-06-149-013c बले पराक्रमे युद्धे शक्तोऽहं तव निग्रहे ॥
KK-03-06-149-014a `इमं देशमनुप्राप्तः कारणेनास्मि केनचित् ।
KK-03-06-149-014c 'उत्तिष्ठ देहि मे मार्गं पश्य मे चाद्य पौरुषम् ।
KK-03-06-149-014e मच्छासनमकुर्वाणं त्वां वा नेष्ये यमक्षयम् ॥
KK-03-06-149-015 वैशंपायन उवाच
KK-03-06-149-015a विज्ञाय तं बलोन्मत्तं बाहुवीर्येण दर्पितम् ।
KK-03-06-149-015c हृदयेनावहस्यैनं हनूमान्वाक्यमब्रवीत् ॥
KK-03-06-149-016a प्रसीद नास्ति मे शक्तिरुत्थातुं जरयाऽनघ ।
KK-03-06-149-016c ममानुकम्पया त्वेतत्पुच्छमुत्सार्य गम्यताम् ॥
KK-03-06-149-017 वैशंपायन उवाच ।
KK-03-06-149-017a [एवमुक्ते हनुमता हीनवीर्यपराक्रमम् ।
KK-03-06-149-017c मनसाऽचिन्तयद्भीमः स्वबाहुबलदर्पितः ॥
KK-03-06-149-018a पुच्छे प्रगृह्य तरसा हीनवीर्यपराक्रमम् ।
KK-03-06-149-018c सालोक्यमन्तकस्यैनं नयाम्यद्येह वानरम् ॥]
KK-03-06-149-019a सावज्ञमथ वामेन स्मयञ्जग्राह पाणिना ।
KK-03-06-149-019c न चाशकच्चालयितुं भीमः पुच्छं महाकपेः ॥
KK-03-06-149-020a उच्चिक्षेप पुनर्दोर्भ्यामिन्द्रायुधमिवोच्छ्रितम् ।
KK-03-06-149-020c नोद्धर्तुमशकद्भीमो दोर्भ्यामपि महाबलः ॥
KK-03-06-149-021a उत्क्षिप्तभ्रूर्विवृत्ताक्षः संहतभ्रुकुटीमुखः ।
KK-03-06-149-021c स्विन्नगात्रोऽभवद्भीमो न चोद्धर्तुं शशाक तम् ॥
KK-03-06-149-022a यत्नवानपि तु श्रीमाँल्लाङ्गूलोद्धरणे ततः ।
KK-03-06-149-022c कपेः पार्श्वगतो भीमस्तस्थौ व्रीडडानताननः ॥
KK-03-06-149-023a प्रणिपत्य च कौन्तेयः प्राञ्जलिर्वाक्यमब्रवीत् ।
KK-03-06-149-023c प्रसीद कपिशार्दूल दुरुक्तं क्षम्यतां मम ॥
KK-03-06-149-024a सिद्धो वा यदि वा देवो गन्धर्वो वाऽथ गुह्यकः ।
KK-03-06-149-024c पृष्टः सन्को मया ब्रूहि कस्त्वं वानररूपधृत् ॥
KK-03-06-149-025a न चेद्गुह्यं महाबाहो श्रोतव्यं चेद्भवेन्मम ।
KK-03-06-149-025c शिष्यवत्त्वां तु पृच्छामि उपपन्नोऽस्मि तेऽनघ ॥
KK-03-06-149-026  हनूमानुवाच ।
KK-03-06-149-026a यत्ते मम परिज्ञाने कौतूहलमरिंदम ।
KK-03-06-149-026c तत्सर्वमखिलेन त्वं शृणु पाण्डवनन्दन ॥
KK-03-06-149-027a अहं केसरिणः क्षेत्रे वायुना जगदायुषा ।
KK-03-06-149-027c जातः कमलपत्राक्ष हनूमान्नाम वानरः ॥
KK-03-06-149-028a सूर्यपुत्रं च सुग्रीवं शक्रपुत्रं च वालिनम् ।
KK-03-06-149-028c सर्ववानरराजानौ सर्ववानरयूथपाः ॥
KK-03-06-149-029a उपतस्थुर्महावीर्या मम चामित्रकर्शन ।
KK-03-06-149-029c सुग्रीवेणाभवत्प्रीतिरनिलस्याग्निना यथा ॥
KK-03-06-149-030a निकृतः स ततो भ्रात्रा कस्मिंश्चित्कारणान्तरे ।
KK-03-06-149-030c ऋश्यमूके मया सार्धं सुग्रीवो न्यवसच्चिरम् ॥
KK-03-06-149-031a अथ दाशरथिर्वीरो रामो नाम महाबलः ।
KK-03-06-149-031c विष्णुर्मानुषरूपेण चचार वसुधातलम् ॥
KK-03-06-149-032a स पितुः प्रियमन्विच्छन्सहभार्यः सहानुजः ।
KK-03-06-149-032c सधनुर्धन्विनांश्रेष्ठो दण्डकारण्यमाश्रितः ॥
KK-03-06-149-033a तस्य भार्या जनस्थानाच्छलेनापहृता बलात् ।
KK-03-06-149-033c राक्षसेन्द्रेण बलिना रावणेन दुरात्मना ॥
KK-03-06-149-034a सुवर्णरत्नचित्रेण मृगरूपेण रक्षसा ।
KK-03-06-149-034c वञ्चयित्वा नरव्याघ्रं मारीचेन तदाऽनघ ॥

इति श्रीमन्महाभारते अरण्यपर्वणि तीर्थयात्रापर्वणि एकोनपञ्चाशदधिकशततमोऽध्यायः ॥ 149 ॥

3-149-5 वैशसं विरोधम् ॥ 3-149-9 भूतभावनं भूतानां वियदादीनां जरायुजादीनां च भावनं रचनं यस्मात्तम् ॥ 3-149-12 क्रमेण पादविक्षेपेन ॥ 3-149-17 एवमुक्ते सति । तमित्यध्याहारः । तं हीनवीर्यपराक्रमं मनसाऽचिन्तयन्मेने ॥ 3-149-29 मम च सुग्रीवेण प्रीतिरभवत् ॥ 3-149-30 निकृतः निरस्तः ॥