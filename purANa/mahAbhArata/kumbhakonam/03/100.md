अध्यायः 100

इन्द्रेण वृत्रहननम् ॥ 1 ॥ ततो देवगणाभिपीडनात्समुद्रं प्रविष्टैर्दैत्यैर्जगद्विनाशनाध्यवसायः ॥ 2 ॥

KK03-06-100-001	लोमश उवाच 
KK03-06-100-001a	ततः स वज्री बलभिद्दैवतैरभिरक्षितः ।
KK03-06-100-001c	आससाद ततो वृत्रं स्थितमावृत्य रोदसी ॥
KK03-06-100-002a	कालकेयैर्महाकायैः समन्तादभिरक्षितम् ।
KK03-06-100-002c	समुद्यतप्रहरणैः सशृङ्गैरिव पर्वतैः ॥
KK03-06-100-003a	ततो युद्धं समभवद्देवानां दानवैः सह ।
KK03-06-100-003c	मुहूर्तं भरतश्रेष्ठ लोकत्रासकरं महत् ॥
KK03-06-100-004a	उद्यतप्रतिविद्धानां खड्गानां वीरबाहुभिः ।
KK03-06-100-004c	आसीत्सुतुमुलः शब्दः शरीरेष्वभिपात्यताम् ॥
KK03-06-100-005a	शिरोभिः प्रपतद्भिश्चाप्यन्तरिक्षान्महीतलम् ।
KK03-06-100-005c	तालैरिव महाराज वृन्ताद्भ्रष्टैरदृश्यत ॥
KK03-06-100-006a	ते हेमकवचा भूत्वा कालेयाः परिघायुधाः ।
KK03-06-100-006c	त्रिदशानभ्यवर्तन्त दावदग्धा इवाद्रयः ॥
KK03-06-100-007a	तेषां वेगवतां वेगं सहितानां प्रधावताम् ।
KK03-06-100-007c	न शेकुस्त्रिदशाः सोढुं ते भग्नाः प्राद्रवन्भयात् ॥
KK03-06-100-008a	तान्दृष्ट्वा द्रवतो भीतान्सहस्राक्षः पुरन्दरः ।
KK03-06-100-008c	वृत्रे विवर्धमाने च कश्मलं महदाविशत् ॥
KK03-06-100-009a	तं शक्तं कश्मलाविष्टं दृष्ट्वा विष्णुः सनातनः ।
KK03-06-100-009c	जगाम शरणं शीघ्रं तं तु नारायणं प्रभुम् ॥
KK03-06-100-010a	तं शक्रं कश्मलाविष्टं दृष्ट्वा विष्णुः सनातनः ।
KK03-06-100-010c	स्वतेजो व्यदधच्छक्रे बलमस्य विवर्धयन् ॥
KK03-06-100-011a	विष्णुना गोपितं शक्रं दृष्ट्वा देवगणास्ततः ।
KK03-06-100-011c	स्वं स्वं तेजः समादध्युस्तथा ब्रह्मर्षयोऽमलाः ॥
KK03-06-100-012a	स समाप्यायितः शक्रो विष्णुना दैवतैः सह ।
KK03-06-100-012c	ऋषिभिश्च महाभागैर्बलवान्समपद्यत ॥
KK03-06-100-013a	ज्ञात्वा बलस्थं त्रिदशाधिपं तु ननाद वृत्रो महतो निनादान् ।
KK03-06-100-013c	तस्य प्रणादेन धरा दिशश्च खं द्यौर्नगाश्चापि चचाल सर्वम् ॥
KK03-06-100-014a	ततो महेन्द्रः परमाभितप्तः श्रुत्वा रवं घोररूपं महान्तम् ।
KK03-06-100-014c	भये निमग्नस्त्वरितो मुमोच वज्रं महत्तस्य वधाय राजन् ॥
KK03-06-100-015a	स चक्रवज्राभिहतः पपात महासुरः काञ्चनमाल्यधारी ।
KK03-06-100-015c	यथा महाशैलवरः पुरस्तात्स मन्दरो विष्णुकराद्विमुक्तः ॥
KK03-06-100-016a	तस्मिन्हते दैत्यवरे भयार्तः शक्रः प्रदुद्राव सरः प्रवेष्टुम् ।
KK03-06-100-016c	वज्रं न मेने स्वकराद्विमुक्तं वृत्रं भयाच्चापि हतं न मेने ॥
KK03-06-100-017a	सर्वे च देवा मुदिताः प्रहृष्टा महर्षयश्चेन्द्रमभिष्टुवन्तः ।
KK03-06-100-017c	`वृत्रं हतं सन्ददृशुः पृथिव्यां वज्राहतं शैलमिवावदीर्णम् ॥
KK03-06-100-018a	सर्वांश्च दैत्यांस्त्वरिताः समेत्य जघ्नुः सुरा वृत्रवधाभितप्तान् ।
KK03-06-100-018c	ते वध्यमानास्त्रिदशैः समेतैः समुद्रमेवाविविशुर्भयार्ताः ॥
KK03-06-100-019a	प्रविश्य चैवोदधिमप्रमेयं झषाकुलं नक्रसमाकुलं च ।
KK03-06-100-019c	तदा स्म मन्त्रं सहिताः प्रचक्रुस्त्रैलोक्यनाशार्थमभिप्रयत्नात् ॥
KK03-06-100-020a	तत्रस्म केचिन्मतिनिश्चयज्ञास्तांस्तानुपयानुपवर्णयन्ति ।
KK03-06-100-020c	तेषां तु तत्र क्रमकालयोगाद्घोरा मतिश्चिन्तयतां बभूव ॥
KK03-06-100-021a	ये सन्ति विद्यातपसोपपन्नास्तेषां विनाशः प्रथमं तु कार्यः ।
KK03-06-100-021c	लोका हि सर्वे तपसा ध्रियन्ते तस्मात्त्वरध्वं तपसः क्षयाय ॥
KK03-06-100-022a	ये सन्ति केचिच्च वसुन्धरायां तपस्विनो धर्मविदश्च तज्ज्ञाः ।
KK03-06-100-022c	तेषां वधः क्रियतां क्षिप्रमेव तेषु प्रनष्टेषु जगत्प्रनष्टम् ॥
KK03-06-100-023a	एवं हि सर्वे गतबुद्धिभावा जगद्विनाशे परमप्रहृष्टाः ।
KK03-06-100-023c	दुर्गं समाश्रित्य महोर्मिमन्तं रत्नाकरं वरुणस्यालयं स्म ॥

इति श्रीमन्महाभारते अरण्यपर्वणि तीर्थयात्रापर्वणि शततमोऽध्यायः ॥ 100 ॥

3-100-1 रोदसी द्यावापृथिव्यौ ॥ 3-100-5 तालैस्तालफलैः ॥ 3-100-10 व्यदधत् निहितवान् ॥ 3-100-13 बलस्थं बलवन्तम् ॥ 3-100-16 हतमपि वृत्रं भयात् न हतमिव मेने ॥ 3-100-21 ध्रियन्ते जीवन्ति ॥ 3-100-23 गतबुद्धिभावाः प्राप्तधीनिश्चयाः । वरुणस्यालयं समुद्रम् ॥
