अध्यायः 142

भीमेन दुर्गमे गमनाक्षमतया युधिष्ठिरनिवारितानां द्रौपद्यादीनां वहनाङ्गीकारः ॥ 1 ॥ पथि कुलिन्दाधिपतिना सुबाहुना पूजितैर्युधिष्ठिरादिभिस्तस्यिन्भृत्यवर्गस्थापनपूर्वकमर्जुनदिदृक्षया गन्धमादनंप्रति प्रस्थानम् ॥ 2 ॥
KK0306142001युधिष्ठिर उवाच ।
KK0306142001a अन्तर्हितानि भूतानि रक्षांसि बलवन्ति च ।
KK0306142001c अग्निना तपसा चैव शक्यं गन्तुं वृकोदर ॥
KK0306142002a सन्निवर्तय कौन्तेय क्षुत्पिपासे बलाश्रयात् ।
KK0306142002c ततो बलं च दाक्ष्यं च संश्रयस्व वृकोदर ॥
KK0306142003a ऋषेस्त्वया श्रुतं वाक्यं कैलासं पर्वतं प्रति ।
KK0306142003c बुद्ध्या प्रपश्य कौन्तेय कथं कृष्णा गमिष्यति ॥
KK0306142004a अथवा सहदेवेन धौम्येन च समं विभो ।
KK0306142004c सूतैः पौरोगवैश्चैव सर्वैश्च परिचारकैः ॥
KK0306142005a रथैरश्वैश्च ये चान्ये विप्राः क्लेशासहाः पथि ।
KK0306142005c सर्वैस्त्वं सहितो भीम निवर्तस्वायतेक्षण ॥
KK0306142006a  त्रयो वयं गमिष्यामो लध्वाहारा यतव्रताः ।
KK0306142006c अहं च नकुलश्चैव लोमशश्च महातपाः ॥
KK0306142007a ममागमनमाकाङ्क्षन्ग्गाद्वारे समाहितः ।
KK0306142007c वसेह द्रौपदीं रक्षन्यावदागमनं मम ॥
KK0306142008 भीम उवाच ।
KK0306142008a राजपुत्री श्रमेणार्ता दुःखार्ता चैव भारत ।
KK0306142008c व्रजत्येव हि कल्याणी श्वेतवाहदिदृक्षया ॥
KK0306142009a तवचाप्यरतिस्तीव्रा वर्तते तमपश्यतः ।
KK0306142009c गुडाकेशं महात्मानं संग्रामेष्वपलायिनम् ।
KK0306142009e किं पुनः सहदेवं च मां च कृष्णां च भारत ॥
KK0306142010a द्विजाः कामं निवर्तन्तां सर्वे च परिचारकाः ।
KK0306142010c सूताः पौरोगवाश्चैव यं च मन्येत नो भवान् ॥
KK0306142011a न ह्यहं हातुमिच्छामि भवन्तमिह कर्हिचित् ।
KK0306142011c शैलेऽस्मिन्राक्षसाकीर्णे दुर्गेषु विपमेषु च ॥
KK0306142012a इयं चापि महाभागा राजपुत्री पतिव्रता ।
KK0306142012c त्वामृते पुरुषव्याघ्र नोत्सहेद्विनिवर्तितुम् ॥
KK0306142013a तथैव सहदेवोऽयं सततं त्वामनुव्रतः ।
KK0306142013c न जातु विनिवर्तेत मतज्ञो ह्यहमस्य वै ॥
KK0306142014a अपिचात्र महाराज सव्यसाचिदिदृक्षया ।
KK0306142014c सर्वे लालसभूताः स्म तस्माद्यास्यामहे सह ॥
KK0306142015a यद्यशक्यो रथैर्गन्तुं शैलोऽयं बहुकन्दरः ।
KK0306142015c पद्भिरेव गमिष्यामो मा राजन्विमना भव ॥
KK0306142016a अहं वहिष्ये पाञ्चालीं यत्र यत्र न शक्ष्यति ।
KK0306142016c इति मे वर्तते बुद्धिर्मा राजन्विमना भव ॥
KK0306142017a सुकुमारौ तथा वीरौ माद्रीनन्दिकरावुभौ ।
KK0306142017c दुर्गे संतारयिष्यामि यत्राशक्तौ भविष्यतः ॥
KK0306142018 युधिष्ठिर उवाच ।
KK0306142018a एवं ते भाषमाणस्य बलं भीमाभिवर्धताम् ।
KK0306142018c यत्त्वमुत्सहसे वोढुं पाञ्चालीं विपुलेऽध्वनि ॥
KK0306142019a यमजौ चापि भद्रं ते नैतदन्यत्र विद्यते ।
KK0306142019c बलं तव यशश्चैवधर्मः कीर्तिश्च वर्धताम् ॥
KK0306142020a यत्त्वमुत्सहसे नेतुं भ्रातरौ सह कृष्णया ।
KK0306142020c मा ते ग्लानिर्महाबाहो मा च तेऽस्तु पराभवः ॥
KK0306142021 वैशंपायन उवाच ।
KK0306142021a ततः कृष्णाऽब्रवीद्वाक्यं प्रहसन्ती मनोरमा ।
KK0306142021c गमिष्यामि न संतापः कार्यो मां प्रति भारत ॥
KK0306142022 लोमश उवाच ।
KK0306142022a तपसा शक्यते गन्तुं पर्वतो गन्धमादनः ।
KK0306142022c तपसा चैव कौन्तेय सर्वे योक्ष्यामहे वयम् ॥
KK0306142023a नकुलः सहदेवश्च भीमसेनश् पार्थिव ।
KK0306142023c अहं च त्वं च कौन्तेय द्रक्ष्यामः श्वेतवाहनम् ॥
KK0306142024 वैशंपायन उवाच ।
KK0306142024a एवं संभाषमाणास्ते सुबाहुविषयं महत् ।
KK0306142024c ददृशुर्मुदिता राजन्प्रभूतगजवाजिमत् ॥
KK0306142025a किराततङ्गणाकीर्णं पुलिन्दशतसंकुलम् ।
KK0306142025c हिमवत्यमरैर्जुष्टं बह्वाश्चर्यसमाकुलम् ।
KK0306142025e सुबाहुश्चापि तान्दृष्ट्वा पूजया प्रत्यगृह्णत ॥
KK0306142026a विषयान्ते कुलिन्दानामीश्वरः प्रीतिपूर्वकम् ।
KK0306142026c तत्र ते पूजितास्तेन सर्व एव सुखोषिताः ॥
KK0306142027a प्रतस्थुर्विमले सूर्ये हिमवन्तं गिरिं प्रति ।
KK0306142027c इन्द्रसेनमुखांश्चापि भृत्यान्पौरोगवांस्तथा ॥
KK0306142028a सूदांश्च पारिबर्हांश्च द्रौपद्याः सर्वशो नृप ।
KK0306142028c राज्ञः कुलिन्दाधिपतेः परिदाय महारथाः ॥
KK0306142029a पद्भिरेव महावीर्या ययुः कौरवनन्दनाः ।
KK0306142029c ते शनैः प्राद्रवन्सर्वे कृष्णया सह पाण्डवाः ।
KK0306142029e तस्माद्देशात्सुसंहृष्टा द्रष्टुकामा धनंजयम् ॥

इति श्रीमन्महाभारते अरण्यपर्वणि तीर्थयात्रापर्वणि द्विचत्वारिंशदधिकशततमोऽध्यायः ॥ 142 ॥

3-142-28 परिदाय रक्षार्थं समर्प्य ॥