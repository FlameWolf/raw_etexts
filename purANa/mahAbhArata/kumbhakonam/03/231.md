अध्यायः 231

स्कन्देन स्वाहादेव्या अभीष्टदानम् ॥ 1 ॥ ब्रह्मणा स्कन्दम् प्रति सोपपत्तिकं तस्य रुद्रपुत्रत्वादिकथनम् ॥ 2 ॥

KK03-11-231-001	मार्कण्डेय उवाच 
KK03-11-231-001a	यदा स्कन्देन मातॄणामेवमेतत्प्रियं कृतम् ।
KK03-11-231-001c	अथनैमब्रवीत्स्वाहा मम पुत्रस्त्वमौरसः ॥
KK03-11-231-002a	इच्छाम्यहं त्वया दत्तां प्रीतिं परमदुर्लभाम् ।
KK03-11-231-002c	तामब्रवीत्ततः स्कन्दः प्रीतिमिच्छसि कीदृशीम् ॥
KK03-11-231-003	स्वाहोवाच 
KK03-11-231-003a	दक्षस्याहं प्रिया कन्या स्वाहा नाम महाभुज ।
KK03-11-231-003c	बाल्यात्प्रभृति नित्यं च जातकामा हुताशने ॥
KK03-11-231-004a	न स मां कामिनीं पुत्र सम्यग्जानाति पावकः ।
KK03-11-231-004c	इच्छामि शाश्वतं वासं वस्तुं पुत्र सहाग्निना ॥
KK03-11-231-005	स्कन्द उवाच 
KK03-11-231-005a	हव्यं कव्यं च यत्किञ्चिद्द्विजा मन्त्रसुसंस्तुतम् ।
KK03-11-231-005c	होष्यन्त्यग्नौ सदा देवि स्वाहेत्युक्त्वा समुद्धृतम् ॥
KK03-11-231-006a	अद्यप्रभृति दास्यन्ति सुवृत्ताः सत्पथे स्थिताः ।
KK03-11-231-006c	एवमग्निस्त्वया सार्धं सदा वत्स्यति शोभने ॥
KK03-11-231-007	मार्कण्डेय उवाच 
KK03-11-231-007a	एवमुक्ता ततः स्वाहा तुष्टा स्कन्देन पूजिता ।
KK03-11-231-007c	पावकेन समायुक्ता भर्त्रा स्कन्दमपूजयत् ॥
KK03-11-231-008a	ततो ब्रह्मा महासेनं प्रजापतिरथाब्रवीत् ।
KK03-11-231-008c	अभिगच्छ महादेवं पितरं त्रिपुरार्दनम् ॥
KK03-11-231-009a	रुद्रेणाग्निं समाविश्य स्वाहामाविश्य चोमया ।
KK03-11-231-009c	हितार्थं सर्वलोकानां जातस्त्वमपराजितः ॥
KK03-11-231-010a	उमायोन्यां च रुद्रेण शुक्रं सिक्तं महात्मना ।
KK03-11-231-010c	अस्मिन्गिरौ निपतितं मिञ्जिकामिञ्जिकं यतः ॥
KK03-11-231-011a	`मिथुनं वै महाभाग तत्र तद्रुद्रसम्भवम्' ।
KK03-11-231-011c	सम्भूतं लोहितोदे तु शुक्रशेषमवापतत् ॥
KK03-11-231-012a	सूर्यरश्मिषु चाप्यनयदन्यच्चैवापतद्भुवि ।
KK03-11-231-012c	आसक्तमन्यद्वृक्षेषु तदेवं पञ्चधाऽपतत् ॥
KK03-11-231-013a	तत्र ते विविधाकारा गणा ज्ञेया मनीषिभिः ।
KK03-11-231-013c	तव पारिषदा घोरा य एते पिशिताशिनः ॥
KK03-11-231-014a	एवमस्त्विति चाप्युक्त्वा महासेनो महेश्वरम् ।
KK03-11-231-014c	अपूजयदमेयात्मा पितरं पितृवत्सलः ॥
KK03-11-231-015	मार्कण्डेय उवाच 
KK03-11-231-015a	अर्कपुष्पैस्तु ते पञ्च गणाः पूज्या धनार्थिभिः ।
KK03-11-231-015c	व्याधिप्रशमनार्थं च तेषां पूजां समाचरेत् ॥
KK03-11-231-016a	मिञ्जिकामिञ्जिकं चैव मिथुनं रुद्रसम्भवम् ।
KK03-11-231-016c	नमस्कार्यं सदैवेह बालानां हितमिच्छता ॥
KK03-11-231-017a	स्त्रियो मानुषमांसादा वृक्षका नाम नामतः ।
KK03-11-231-017c	वृक्षेषु जातास्ता देव्यो नमस्कार्याः प्रजार्थिभिः ॥
KK03-11-231-018a	एषामेव पिशाचानामसङ्ख्येयगणाः स्मृताः ।
KK03-11-231-018c	घण्टायाः सपताकायाः शृणु मे सम्भवं नृप ॥
KK03-11-231-019a	ऐरावतस्य घण्टे द्वे वैजयन्त्याविति श्रुते ।
KK03-11-231-019c	गुहस्य ते स्वयं दत्ते क्रमेणानाय्य धीमता ॥
KK03-11-231-020a	एका तत्र विशाखस्य घण्टा स्कन्दस्य चापरा ।
KK03-11-231-020c	पताका कार्तिकेयस्य विशाखस्य च लोहिता ॥
KK03-11-231-021a	यानि क्रीडनकान्यस्य देवैर्दत्तानि वै तदा ।
KK03-11-231-021c	तैरेव रमते देवो महासेनो महाबलः ॥
KK03-11-231-022a	स संवृतः पिशाचानां गणैर्देवगणैस्तथा ।
KK03-11-231-022c	शुशुभे काञ्चने शैले दीप्यमानः श्रिया वृत्तः ॥
KK03-11-231-023a	तेन वीरेण शुशुभे स शैलः शुभकाननः ।
KK03-11-231-023c	आदित्येनेवांशुमता मन्दरश्चारुकन्दरः ॥
KK03-11-231-024a	सन्तानकवनैः फुल्लैः करवीरवनैरपि ।
KK03-11-231-024c	पारिजातवनैश्चैव जपाशोकवनैस्तथा ॥
KK03-11-231-025a	कदम्बतरुषण्डैश्च दिव्यैर्मृगगणैरपि ।
KK03-11-231-025c	दिव्यैः पक्षिगणैश्चैव शुशुभे श्वेतपर्वतः ॥
KK03-11-231-026a	तत्र देवगणाः सर्वे सर्वे देवर्षयस्तथा ।
KK03-11-231-026c	मेघतूर्यरवाश्चैव क्षुब्धोदधिसमस्वनाः ॥
KK03-11-231-027a	तत्र देवाश्च गन्धर्वा नृत्यन्तेऽप्सरसस्तथा ।
KK03-11-231-027c	हृष्टानां तत्र भूतानां श्रूयते निनदो महान् ॥
KK03-11-231-028a	एवं सेन्द्रं जगत्सर्वं श्वेतपर्वतसंस्थितम् ।
KK03-11-231-028c	प्रहृष्टं प्रेक्षते स्कन्दं न च ग्लायति दर्शनात् ॥

इति श्रीमन्महाभारते अरण्यपर्वणि मार्कण्डेयसमास्यापर्वणि एकत्रिंशदधिकद्विशततमोऽध्यायः ॥ 231 ॥

3-231-10 मुञ्जिको मुष्टिका ततः इति ट. थ.पाठः ॥
