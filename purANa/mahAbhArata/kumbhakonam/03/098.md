अध्यायः 098

युधिष्ठिरेण भृगुतीर्थगमनम् ॥ 1 ॥ लोमशेन युधिष्ठिरंप्रति परशुरामस्य दाशरथिरामेण तेजोहरणप्रकारकथनम् ॥ 2 ॥ तथा परशुरामस्य पितृनिदेशाद्भृगुतीर्थनिमज्जनेन पुनस्तेजोलाभकथनम् ॥ 3 ॥

KK03-06-098-001	[लोमश उवाच 
KK03-06-098-001a	युधिष्ठिर निबोधेदं त्रिषु लोकेषु विश्रुतम् ।
KK03-06-098-001c	भृगोस्तीर्थं महाराज महर्षिगणसेवितम् ॥
KK03-06-098-002a	यत्रोपस्पृष्टवान्रामो हृतं तेजस्तदाप्तवान् ।
KK03-06-098-002c	अत्र त्वं भ्रातृभिः सार्धं कृष्णया चैव पाण्डव ॥
KK03-06-098-003a	दुर्योधनहृतं तेजः पुनरादातुमर्हसि ।
KK03-06-098-003c	कृतवैरेण रामेण यथा चोपहृतं पुनः ॥
KK03-06-098-004	वैशम्पायन उवाच 
KK03-06-098-004a	स तत्र भ्रातृभिश्चैव कृष्णया चैव पाण्डवः ।
KK03-06-098-004c	स्नात्वा देवान्पितॄंश्चैव तर्पयामास भारत ॥
KK03-06-098-005a	तस्य तीर्थस्य रूपं वै दीप्ताद्दीप्ततरं बभौ ।
KK03-06-098-005c	अप्रवृष्यतरश्चासीच्छात्रवाणां नरर्षभ ॥
KK03-06-098-006a	अपृच्छच्चैव राजेन्द्र लोमशं पाण्डुनन्दनः ।
KK03-06-098-006c	भगवन्किमर्थं रामस्य हृतमासीद्वपुः प्रभो ।
KK03-06-098-006e	कथं प्रत्याहृतं चैव एतदाचक्ष्व पृच्छतः ॥
KK03-06-098-007	लोमश उवाच 
KK03-06-098-007a	शृणु रामस्य राजेन्द्र भार्गवस्य च धीमतः ।
KK03-06-098-007c	जातो दशरथस्यासीत्पुत्रो रामो महात्मनः ॥
KK03-06-098-008a	विष्णुः स्वेन शरीरेण रावणस्य वधाय वै ।
KK03-06-098-008c	पश्यामस्तमयोध्यायां जातं दाशरथिं ततः ॥
KK03-06-098-009a	ऋचीकनन्दनो रामो भार्गवो रेणुकासुतः ।
KK03-06-098-009c	तस्य दाशरथेः श्रुत्वा ररामस्याक्लिष्टकर्मणः ॥
KK03-06-098-010a	कौतूहलान्वितो रामस्त्वयोध्यामगमत्पुनः ।
KK03-06-098-010c	धनुरादाय तद्दिव्यं क्षत्त्रियाणां निबर्हणम्  ।
KK03-06-098-010e	जिज्ञासमानो रामस्य वीर्यं दाशरथेस्तदा ॥
KK03-06-098-011a	तं वै दशरथः श्रुत्वा विषयान्तमुपागतम् ।
KK03-06-098-011c	प्रेषयामास रामस्य रामं पुत्रं पुरस्कृतम् ॥
KK03-06-098-012a	स तमभ्यागतं दृष्ट्वा उद्यतास्त्रमवस्थितम् ।
KK03-06-098-012c	प्रहसन्निव कौन्तेय रामो वचनमब्रवीत् ॥
KK03-06-098-013a	कृतकालं हि राजेन्द्र धनुरेतन्मया विभो ।
KK03-06-098-013c	समारोपय यत्नेन यदि शक्नोषि पार्थिव ॥
KK03-06-098-014a	इत्युक्तस्त्वाह भगवंस्त्वं नाधिक्षेप्तुमर्हसि ।
KK03-06-098-014c	नाहमप्यधमो धर्मे क्षत्रियाणां द्विजातिषु ।
KK03-06-098-014e	इश्र्वाकूणां विशेषेण बाहुवीर्ये न कत्थनम् ॥
KK03-06-098-015a	तमेवं वादिनं तत्र रामो वचनमब्रवीत् ।
KK03-06-098-015c	अलं वै व्यपदेशेन धनुरायच्छ राघव ॥
KK03-06-098-016a	ततो जग्राह रोषेण क्षत्रियर्षभसूदनम् ।
KK03-06-098-016c	रामो दाशरथिर्दिव्यं हस्ताद्रामस्य कार्मुकम् ॥
KK03-06-098-017a	धनुरारोपयामास सलील इव भारत ।
KK03-06-098-017c	ज्याशब्दमकरोच्चैव स्मयमानः स वीर्यवान् ।
KK03-06-098-017e	तस्य शब्दस्य भूतानि वित्रसन्त्यशनेरिव ॥
KK03-06-098-018a	अथाब्रवीत्तदा रामो रामं दाशरथिस्तदा ।
KK03-06-098-018c	इदमारोपितं ब्रह्मन्किमन्यत्करवाणि ते ॥
KK03-06-098-019a	तस्य रामो ददौ दिव्यं जामदग्न्यो महात्मनः ।
KK03-06-098-019c	शरमाकर्णदेशान्तमयमाकृष्यतामिति ॥
KK03-06-098-020	लोमश उवाच 
KK03-06-098-020a	एतच्छ्रुत्वाऽब्रवीद्रामः प्रदीप्त इव मन्युना ।
KK03-06-098-020c	श्रूयते क्षम्यते चैव दर्पपूर्णोसि भार्गव ॥
KK03-06-098-021a	त्वया ह्यधिगतं तेजः क्षत्रियेभ्यो विशेषतः ।
KK03-06-098-021c	पितामहप्रसादेन तेन मां क्षिपसि ध्रुवम् ।
KK03-06-098-021e	पश्य मां स्वेन रूपेण चक्षुस्ते वितराम्यहम् ॥
KK03-06-098-022a	ततो रामशरीरे वै रामः पश्यति भार्गवः ।
KK03-06-098-022c	आदित्यान्सवसून्रुद्रान्साध्यांश्च समरुद्गणान् ॥
KK03-06-098-023a	पितरो हुताशनश्चैव नक्षत्राणि ग्रहास्तथा ।
KK03-06-098-023c	गन्धर्वा राक्षसा यक्षा नद्यस्तीर्थानि यानि च ॥
KK03-06-098-024a	ऋषयो वालखिल्याश्च ब्रह्मभूताः सनातनाः ।
KK03-06-098-024c	देवर्षयश्च कार्त्स्न्येन समुद्राः पर्वतास्तथा ॥
KK03-06-098-025a	वेदाश्च सोपनिषदो वषट्कारैः सहाध्वरैः ।
KK03-06-098-025c	चेतोमन्ति च सामानि धनुर्वेदश्च भारत ।
KK03-06-098-025e	मेघवृन्दानि वर्षाणि विद्युतश्च युधिष्ठिर ॥
KK03-06-098-026a	ततः स भगवान्विष्णुस्तं वै बाणं मुमोच ह ।
KK03-06-098-026c	शुष्काशनिसमाकीर्णं महोल्काभिश्च भारत ॥
KK03-06-098-027a	पांसुवर्षेण महता मेघवर्षैश्च भूतलम् ।
KK03-06-098-027c	भूमिकम्पैश्च निर्घातैर्नादैश्च विपुलैरपि ॥
KK03-06-098-028a	स रामं विह्वलं कृत्वा तेजश्चाक्षिप्य केवलम् ।
KK03-06-098-028c	आगच्छज्ज्वलितो बाणो रामबाहुप्रचोदितः ॥
KK03-06-098-029a	स तु विह्वलतां गत्वा प्रतिलभ्य च चेतनाम् ।
KK03-06-098-029c	रामः प्रत्यागतप्राणः प्राणमद्विष्णुतेजसम् ॥
KK03-06-098-030a	विष्णुना सोभ्यनुज्ञातो महेन्द्रमगमत्पुनः ।
KK03-06-098-030c	भीतस्तु तत्र न्यवसद्व्रीडितस्तु महातपाः ॥
KK03-06-098-031a	ततः संवत्सरेऽतीते हृतौजसमवस्थितम् ।
KK03-06-098-031c	निर्मदं दुःखितं दृष्ट्वा पितरो राममब्रुवन् ॥
KK03-06-098-032a	न वै सम्यगिदं पुत्र विष्णुमासाद्य वैकृतम् ।
KK03-06-098-032c	स हि पूज्यश्च मान्यश्च त्रिषु लोकेषु सर्वदा ॥
KK03-06-098-033a	गच्छ पुत्र नदीं पुण्यां वधूसरकृताह्वयाम् ।
KK03-06-098-033c	तत्रोपस्पृश्य तीर्थेषु पुनर्वपुरवाप्स्यसि ॥
KK03-06-098-034a	दीप्तोदं नाम तत्तीर्थं यत्र ते प्रतितामहः ।
KK03-06-098-034c	भृगुर्देवयुगे राम तप्तवानुत्तमं तपः ॥
KK03-06-098-035a	तत्तथा कृतवान्रामः कौन्तेय वचनात्पितुः ।
KK03-06-098-035c	प्राप्तवांश्च पुनस्तेजस्तीर्थेऽस्मिन्पाण्डुनन्दन ॥
KK03-06-098-036a	एतदीदृशकं तात रामेणाक्लिष्टकर्मणा ।
KK03-06-098-036c	प्राप्तमासीन्महाराज विष्णुमासाद्य वै पुरा ॥

इति श्रीमन्महाभारते अरण्यपर्वणि तीर्थयात्रापर्वणि अष्टनवतितमोऽध्यायः ॥ 98 ॥

3-98-2 रामो जामदग्यः । हृतं दाशरथिरामेण ॥ 3-98-5 तस्य युधिष्ठिरस्य । तीर्थस्य तीर्थे स्नातस्य ॥ 3-98-6 वपुः तेजः ॥ 3-98-9 दाशरथेः । कर्मणि षष्ठी ॥ 3-98-15 व्यपदेशेन उक्त्या ॥ 3-98-25 चेतोमन्ति चेतनावन्ति । आर्षं पदत्वप्रयुक्तं रुत्वम् । चेतस्वन्तीत्यपेक्षितम् ॥
