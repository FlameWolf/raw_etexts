अध्यायः 184

वर्षाशरद्वर्णनम् ॥ 1 ॥ युधिष्ठिरादिभिर्द्वैतवनात्पुनः काम्यकवनप्रवेशः ॥ 2 ॥

KK03-11-184-001	वैशम्पायन उवाच 
KK03-11-184-001a	निदाघान्तकरः कालः सर्वभूतसुखावहः ।
KK03-11-184-001c	तत्रैव वसतां तेषां प्रावृट् समभिपद्यत ॥
KK03-11-184-002a	छादयन्तो महाघोषाः स्वं दिशश्च बलाहकाः ।
KK03-11-184-002c	प्रववर्षुर्दिवारात्रमसिताः सततं तदा ॥
KK03-11-184-003a	तपात्ययनिकेताश्च शतशोऽथ सहस्रशः ।
KK03-11-184-003c	अपेतार्कप्रभाजालाः सविद्युन्मण्डलप्रभाः ॥
KK03-11-184-004a	विरूढशष्पा धरणी मत्तदंशसरीसृपा ।
KK03-11-184-004c	बभूव पयसा सिक्ता शान्तधूमरजोगणा ॥
KK03-11-184-005a	न स्म प्रज्ञायते किञ्चिदम्भसा समवस्तृते ।
KK03-11-184-005c	समं वा विषमं वाऽपि नद्यो वा स्थावराणि वा ॥
KK03-11-184-006a	क्षुब्धतोया महावेगाः श्वसमाना इवाशुगाः ।
KK03-11-184-006c	सिन्धवः शोभयाञ्चक्रुः काननानि तपात्यये ॥
KK03-11-184-007a	नदतां काननान्तेषु श्रूयन्ते विविधाः स्वनाः ।
KK03-11-184-007c	वृष्टिभिस्ताड्यमानानां वराहमृगपक्षिणाम् ॥
KK03-11-184-008a	स्तोककाः शिखिनश्चैव पुंस्कोकिलगणैः सह ।
KK03-11-184-008c	मत्ताः परिपतन्ति स्म दर्दुराश्चैव दर्पिताः ॥
KK03-11-184-009a	तदा बहुविधाकारा प्रावृण्मेघानुनादिता ।
KK03-11-184-009c	अभ्यतीता शिवा तेषां चरतां मरुधन्वसु ॥
KK03-11-184-010a	क्रौञ्चहंससमाकीर्णा शरत्प्रमुदिताऽभवत् ।
KK03-11-184-010c	रूढकक्षवनप्रस्था प्रसन्नजलनिम्नगा ॥
KK03-11-184-011a	विमलाकाशनक्षत्रा शरत्तेषां शिवाऽभवत् ।
KK03-11-184-011c	मृगद्विजसमाकीर्णा पाण्डवानां महात्मनाम् ॥
KK03-11-184-012a	दृश्यन्ते शान्तरजसः क्षपाजलदशीतलाः ।
KK03-11-184-012c	ग्रहनक्षत्रसङ्घैश्च सोमेन च विराजिताः ॥
KK03-11-184-013a	कुमुदैः पुण्डरीकैश्च शीतवारिधराः शिवाः ।
KK03-11-184-013c	नदीः पुष्करिणीश्चैव ददृशुः समलङ्कृताः ॥
KK03-11-184-014a	आकाशसङ्काशजलां तीरवानीरसङ्कुलाम् ।
KK03-11-184-014c	बभूव चरतां हर्षः पुण्यतीर्थां सरस्वतीम् ॥
KK03-11-184-015a	ते वै मुमुदिरे वीराः प्रसन्नसलिलां शिवाम् ।
KK03-11-184-015c	पश्यन्तो दृढधन्वानः परिपूर्णां सरस्वतीम् ॥
KK03-11-184-016a	तेषां पुण्यतमा रात्रिः पर्वसन्धौ स्म शारदी ।
KK03-11-184-016c	तत्रैव वसतामासीत्कार्तिकी जनमेजय ॥
KK03-11-184-017a	पुण्यकृद्भिर्महासत्वैस्तापसैः सह पाण्डवाः ।
KK03-11-184-017c	तत्सर्वं भरतश्रेष्ठ समूहुर्योगमुत्तमम् ॥
KK03-11-184-018a	तमिस्राभ्युदये तस्मिन्धौम्येन सह पाण्डवाः ।
KK03-11-184-018c	सूतैः पौरोगवैः साकं काम्यकं प्रययुर्वनम् ॥

इति श्रीमन्महाभारते अरण्यपर्वणि मार्कण्डेयसमास्यापर्वणि चतुरशीत्यधिकशततमोऽध्यायः ॥ 184 ॥

3-184-2 असिताः कृष्णवर्णाः ॥ 3-184-3 तपात्यये वर्षासु निकेता इव मण्डपीभूता इत्यर्थः ॥ 3-184-5 समवस्तृते आच्छादिते । स्थावराणि भूतलादीनि ॥ 3-184-6 आशुगाः तीव्रवेगाः । सिन्धवः नद्यः ॥ 3-184-8 स्तोककाश्चाकाः । दुर्दराः मण्डूकाः ॥ 3-184-9 मरुधन्वसु गिरेः शुष्कस्थानेषु ॥ 3-184-10 रूढकक्षाणि बहुतृणानि वनानि प्रस्थशब्दोदितानि सानूनि च यस्यां सा तथा ॥ 3-184-16 कार्तिकी कृत्तिकायुक्ता पौर्णमासी ॥ 3-184-17 योगं युज्यते रथादाविति व्युत्पत्त्या वाहनादिकं समूहुः आरोपितभारं कृतवन्तः ॥
