अध्यायः 182

युधिष्ठिराजगरयोः संवादः ॥ 1 ॥

KK03-10-182-001	वैशम्पायन उवाच  
KK03-10-182-001a	युधिष्ठिरस्तमासाद्य सर्पभोगेन वेष्टितम् ।
KK03-10-182-001c	दयितं भ्रातरं धीमानिदं वचनमब्रवीत् ॥
KK03-10-182-002a	कुन्तीमातः कथमिमामापदं त्वमवाप्तवान् ।
KK03-10-182-002c	कश्चायं पर्वताभोगप्रतिमः पन्नगोत्तमः ॥
KK03-10-182-003a	स धर्मराजमालक्ष्य भ्राता भ्रतरमग्रजम् ।
KK03-10-182-003c	कथयामास तत्सर्वं ग्रहणादिविचेष्टितम् ॥
KK03-10-182-004a	[अयमार्य महासत्वो भक्षार्थं मां गृहीतवान् ।
KK03-10-182-004c	नहुषो नाम राजर्षिः प्राणवानिव संस्थितः ॥
KK03-10-182-005	युधिष्ठिर उवाच 
KK03-10-182-005a	मुच्यतामयमायुष्मन्भ्राता मेऽमितविक्रमः ।
KK03-10-182-005c	वयमाहारमन्यं ते दास्यामः क्षुन्निवारणम् ॥
KK03-10-182-006	सर्प उवाच 
KK03-10-182-006a	आहारो राजपुत्रोऽयं मया प्राप्तो मुखागतः ।
KK03-10-182-006c	गम्यतां नेह स्थातव्यं श्वो भवानपि मे भवेत् ॥
KK03-10-182-007a	व्रतमेतन्महाबाहो विषयं मम यो व्रजेत् ।
KK03-10-182-007c	स मे भक्षो भवेत्तात त्वं चापि विषये मम ॥
KK03-10-182-008a	चिरेणाद्य मयाऽऽहारः प्राप्तोऽयमनुजस्तव ।
KK03-10-182-008c	नाहमेनं विमोक्ष्यामि न चान्यमभिकाङ्क्षये ॥]
KK03-10-182-009	युधिष्ठिर उवाच 
KK03-10-182-009a	देवो वा यदि वा दैत्य उरगो वा भवान्यदि ।
KK03-10-182-009c	सत्यं सर्प वचो ब्रूहि पृच्छति त्वां युधिष्ठिरः ॥
KK03-10-182-010a	किमर्थं च त्वया ग्रस्तो भीमसेनो भुजङ्गम ।
KK03-10-182-010c	किमाहृत्यविदित्वा वा प्रीतिस्ते स्याद्भुजङ्गम ।
KK03-10-182-010e	किमाहारं प्रयच्छामि कथं मुञ्चेद्भवानिमम् ॥
KK03-10-182-011	सर्प उवाच 
KK03-10-182-011a	नहुषो नाम राजाऽहमासं पूर्वस्तवानघ ।
KK03-10-182-011c	प्रथितः पञ्चमः सोमादायोः पुत्रो नराधिप ॥
KK03-10-182-012a	क्रतुभिस्तपसा चैव स्वाध्यायेन दमेन च ।
KK03-10-182-012c	त्रैलोक्यैश्वर्यमव्यग्रं प्राप्तोऽहं विक्रमेण च ॥
KK03-10-182-013a	तदैश्वर्यं समासाद्य दर्पो मामगमत्तदा ।
KK03-10-182-013c	सहस्रं हि द्विजातीनामुवाह शिबिकां मम ॥
KK03-10-182-014a	ऐश्वर्यमदमत्तोऽहमवमत्य ततो द्विजान् ।
KK03-10-182-014c	इमामगस्त्येन दशामानीत इति मे स्मृतिः ॥
KK03-10-182-015a	न तु मामजहात्प्रज्ञा यावदन्वेति पाण्डवः ।
KK03-10-182-015c	तस्यैवानुग्रहाद्राजन्नगस्त्यस्य महात्मनः ॥
KK03-10-182-016a	षष्ठे काले मयाऽऽहारः प्राप्तोऽयमनुजस्तव ।
KK03-10-182-016c	नाहमेनं विमोक्ष्यामि न चान्यदपि कामये ॥
KK03-10-182-017a	प्रश्नानुच्चारितानद्य व्याहरिष्यसि चेन्मम ।
KK03-10-182-017c	अथ पश्चाद्विमोक्ष्यामि भ्रातरं ते वृकोदरम् ॥
KK03-10-182-018	युधिष्ठिर उवाच 
KK03-10-182-018a	ब्रूहि सर्प यथाकामं प्रतिवक्ष्यामि ते वचः ।
KK03-10-182-018c	अपि चेच्छक्नुयां प्रीतिमाहर्तुं ते भुजङ्गम ॥
KK03-10-182-019a	वेद्यं च ब्राह्मणेनेह तद्भवान्वेत्ति केवलम् ।
KK03-10-182-019c	सर्पराज ततः श्रुत्वा प्रतिवक्ष्यामि ते वचः ॥
KK03-10-182-020	सर्प उवाच 
KK03-10-182-020a	ब्राह्मणः को भवेद्राजन्वेद्यं किञ्च युधिष्ठिर ।
KK03-10-182-020c	ब्रवीह्यतिमतिं त्वां हि वाक्यैरनुमिनोमि ते ॥
KK03-10-182-021	युधिष्ठिर उवाच 
KK03-10-182-021a	सत्यं दानं क्षमा शीलमानृशंस्यं तपो घृणा ।
KK03-10-182-021c	दृश्यन्ते यत्रनागेन्द्रस ब्राह्म ण इति स्मृतः ॥
KK03-10-182-022a	वेद्यं सर्प परं ब्रह्म निर्दुःखमसुखं च यत् ।
KK03-10-182-022c	यत्र गत्वा न शोचन्ति भवतः किं विवक्षितम् ॥
KK03-10-182-023	सर्प उवाच 
KK03-10-182-023a	चातुर्वर्ण्यं प्रमाणं च सत्यं च ब्रह्म चैव हि ।
KK03-10-182-023c	आनृशंस्यमहिंसा च घृणा चैव युधिष्ठिर ॥
KK03-10-182-024a	वेद्यं यच्चात्र निर्दुःखमसुखं च नराधिप ।
KK03-10-182-024c	ताभ्यां हीनं पदं चान्यन्न तदस्तीति लक्षये ॥
KK03-10-182-025	युधिष्ठिर उवाच 
KK03-10-182-025a	शूद्रे तु यद्भवेल्लक्ष्म द्विजे तच्च न विद्यते ।
KK03-10-182-025c	न वै शूद्रो भवेच्छूद्रो ब्राह्मणो न च ब्राह्मणः ॥
KK03-10-182-026a	यत्रैतल्लक्ष्यते सर्प वृत्तं स ब्राह्मणः स्मृतः ।
KK03-10-182-026c	तत्रैतन्न भवेत्सर्प तं शूद्रमिति निर्दिशेत् ॥
KK03-10-182-027a	यत्पुनर्भवता प्रोक्तं न वेद्यं विद्यतेति च ।
KK03-10-182-027c	ताभ्यां हीनमतोऽन्यत्र पदं नास्तीति चेदपि ॥
KK03-10-182-028a	एवमेतन्मतं सर्प ताभ्यां हीनं तु विद्यते ।
KK03-10-182-028c	यथा शीतोष्णयोर्मध्ये भवेन्नोष्णं न शीतता ॥
KK03-10-182-029a	एवं वै सुखदुःखाभ्यां हीनमस्ति पदं क्वचित् ।
KK03-10-182-029c	एषा मम मतिः सर्प यथा वा मन्यते भवान् ॥
KK03-10-182-030	सर्प उवाच 
KK03-10-182-030a	यदि ते वृत्ततो राजन्ब्राह्मणः प्रसमीक्षितः ।
KK03-10-182-030c	वृथा जातिस्तदायुष्मन्कृतिर्यावन्न विद्यते ॥
KK03-10-182-031	युधिष्ठिर उवाच 
KK03-10-182-031a	जातिरत्र महासर्प मनुष्यत्वे महामते ।
KK03-10-182-031c	सङ्करात्सर्ववर्णानां दुष्परीक्ष्येति मे मतिः ॥
KK03-10-182-032a	सर्वे सर्वास्वपत्यानि जनयन्ति यदा नराः ।
KK03-10-182-032c	वाङ्मैथुनमथो जन्म मरणं च समं नृणाम् ॥
KK03-10-182-033a	इदमार्षं प्रमाणं च ये यजामह इत्यपि ।
KK03-10-182-033c	तस्माच्छीलं प्रधानेष्टं विदुर्ये तत्त्वदर्शिनः ॥
KK03-10-182-034a	प्राङ्नाभिवर्धनात्पुंसो जातकर्म विधीयते ।
KK03-10-182-034c	`तथोपनयनं प्रोक्तं द्विजातीनां यथाक्रमम्' ।
KK03-10-182-034e	तत्रास्य माता सावित्री पिता त्वाचार्य उच्यते ॥
KK03-10-182-035a	वृत्त्या शूद्रसमो ह्येष यावद्वेदेन जायते ।
KK03-10-182-035c	तस्मिन्नेवं मतिद्वैधे मनुः स्वायम्भुवोऽब्रवीत् ॥
KK03-10-182-036a	कृतकृत्याः सर्ववर्णा यदि वृत्तं न पश्यति ।
KK03-10-182-036c	सङ्करस्त्वत्र नागेन्द्र बलवान्प्रसमीक्षितः ॥
KK03-10-182-037a	यत्रेदानीं महासर्प संस्कृतं वृत्तमिष्यते ।
KK03-10-182-037c	तं ब्राह्मणमहं पूर्वमुक्तवान्भुजगोत्तम ॥
KK03-10-182-038	सर्प उवाच 
KK03-10-182-038a	श्रुतं विदितवेद्यस्य तव वाक्यं युधिष्ठिर ।
KK03-10-182-038c	भक्षयेयमहं कस्माद्भ्रातरं ते वृकोदरम् ॥

इति श्रीमन्महाभारते अरण्यपर्वणि आजगरपर्वणि द्व्यशीत्यधिकशततमोऽध्यायः ॥ 182 ॥

3-182-4 प्राणवान्वायुभक्षः सर्पइव नतु सर्पः ॥ 3-182-28 ताभ्यां हीनं न विद्यते इति झ. पाठः ॥ 3-182-29 हीनं नास्ति पदं क्वचित् इति झ. पाठः ॥ 3-182-33 प्रधानं तदिष्टं चेति कर्मधारयः ॥ 3-182-34 नाभिवर्धनान्नालच्छेदनात् ॥ 3-182-36 यदि वृत्तं न विद्यते इति झ. पाठः । यदि वृत्तं न नश्यति इति ख. पाठः । यदि वृत्तं न दूष्यते इति ध. पाठः ॥
