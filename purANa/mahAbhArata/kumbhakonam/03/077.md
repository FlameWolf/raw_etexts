अध्यायः 077

पुष्करं निष्कासितवता नलेन कुण्डिनपुरात्सपुत्राया दमयन्त्या आनयनपूर्वकं प्रजापालनेन सुखवासः ॥ 1 ॥ बृहदश्वेन द्युधिष्ठिरायाक्षहृदयविद्योपदेशपूर्वकं सङ्क्षेपेण हरिश्चन्द्रोपाख्यानकथनम् ॥ 2 ॥

KK03-05-077-001	बृहदश्व उवाच 
KK03-05-077-001a	प्रशान्ते तु पुरे हृष्टे सम्प्रवृत्ते महोत्सवे ।
KK03-05-077-001c	महत्या सेनया राजा दमयन्तीमुपानयत् ॥
KK03-05-077-002a	`पुण्यश्लोकं तु राज्यस्थं श्रुत्वा भीमो महीपतिः ।
KK03-05-077-002c	मुदा परमया युक्तो बभूव भरतर्षभ ॥
KK03-05-077-003a	अथ हृष्टमना राजा महत्या सेनया सह ।
KK03-05-077-003c	सुतां प्रस्थापयामास पुण्यश्लोकाय धीमते' ॥
KK03-05-077-004a	दमयन्तीमपि पिता सत्कृत्य परवीरहा ।
KK03-05-077-004c	प्रास्थापयदमेयात्मा भीमो भीमपराक्रमः ॥
KK03-05-077-005a	आगतायां तु वैदर्भ्यां सपुत्रायां नलो नृपः ।
KK03-05-077-005c	वर्तयामास मुदितो दोवराडिव नन्दने ॥
KK03-05-077-006a	तथा प्रकाशतां यातो जम्बूद्वीपे स राजसु ।
KK03-05-077-006c	पुनः स्वे चावसद्राज्ये प्रत्याहृत्य महायशाः ॥
KK03-05-077-007a	ईजे च विविधैर्यज्ञैर्विधिवच्चाप्तदक्षिणैः ।
KK03-05-077-007c	तथा त्वमपि राजेन्द्र ससुहृद्वक्ष्यसे चिरात् ॥
KK03-05-077-008a	दुःखमेतादृशं प्राप्तो नलः परपुरञ्जयः ।
KK03-05-077-008c	देवनेन नरश्रेष्ठ सभार्यो भरतर्षभ ॥
KK03-05-077-009a	एकाकिनैव सुमहन्नलेन पृथिवीपते ।
KK03-05-077-009c	दुःखमासादितं घोरं प्राप्तश्चाभ्युदयः पुनः ॥
KK03-05-077-010a	त्वं पुनर्भ्रातृसहितः कृष्णया चैव पाण्डव ।
KK03-05-077-010c	कथाश्चापि समाकर्ण्य धर्ममेवानुचिन्तयन् ॥
KK03-05-077-011a	ब्राह्मणैश्च महाभागैर्वेदवेदाङ्गपारगैः ।
KK03-05-077-011c	नित्यमन्वास्यसे राजंस्तत्र का परिदेवना ॥
KK03-05-077-012a	कर्कोटकस्य नागस्य दमयन्त्या नलस्य च ।
KK03-05-077-012c	ऋतुपर्णस्य राजर्षेः कीर्तनं कलिनाशनम् ॥
KK03-05-077-013a	इतिहासमिमं चापि कलिनाशनमच्युत ।
KK03-05-077-013c	शक्यमाश्वसितुं श्रुत्वा त्वद्विधेन विशाम्पते ॥
KK03-05-077-014a	अस्थिरत्वं च सञ्चिन्त्य पुरुषार्थस्य नित्यदा ।
KK03-05-077-014c	तस्योदये व्यये चापि न चिन्तयितुमर्हसि ॥
KK03-05-077-015a	श्रुत्वेतिहासं नृप ते समाश्वसिहि मा शुचः ।
KK03-05-077-015c	व्यसने त्वं महाराज न विषीदितुमर्हसि ॥
KK03-05-077-016a	विषमावस्थिते दैवे पौरुषेऽफलतां गते ।
KK03-05-077-016c	विषादयन्ति नात्मानं सत्त्वापाश्रयिणो नराः ॥
KK03-05-077-017a	ये चेदं कथयिष्यन्ति नलस्य चरितं महत् ।
KK03-05-077-017c	श्रोष्यन्ति चाप्यभीक्ष्णं वै नालक्ष्मीस्तान्भजिष्यति ॥
KK03-05-077-018a	अर्थास्तस्योपपत्स्यन्ते धन्यतां च गमिष्यति ।
KK03-05-077-018c	इतिहासमिमं श्रुत्वा पुराणं शश्वदुत्तमम् ॥
KK03-05-077-019a	पुत्रान्पौत्रान्पशूंश्चापि लभते नृषु चाग्र्यताम् ।
KK03-05-077-019c	आरोग्यप्रीतिमांश्चैव भविष्यति न संशयः ॥
KK03-05-077-020a	भयात्त्रस्यसि यच्च त्वमाह्वयिष्यति मां पुनः ।
KK03-05-077-020c	अक्षज्ञ इति तत्तेऽहं नाशयिष्यामि पार्थिव ॥
KK03-05-077-021a	वेदाक्षहृदयं कृत्स्नमहं सत्यपराक्रम ।
KK03-05-077-021c	उपपद्यस्व कौन्तेय प्रसन्नोऽहं ब्रवीमि ते ॥
KK03-05-077-022	वैशम्पायन उवाच 
KK03-05-077-022a	ततो हृष्टमना राजा बृहदश्वमुवाच ह ।
KK03-05-077-022c	भगवन्नक्षहृदयं ज्ञातुमिच्छामि तत्त्वतः ॥
KK03-05-077-023a	`कौन्तेयेनैवमुक्तस्तु बृहदश्वो महामुनिः' ।
KK03-05-077-023c	ततोऽक्षहृदयं प्रादात्पाण्डवाय महात्मने ।
KK03-05-077-023e	`लब्ध्वा च पाण्डवो राजा विशोकः समपद्यत ॥
KK03-05-077-024	बृहदश्व उवाच 
KK03-05-077-024a	पुनरेव तु वक्ष्यामि यस्त्वत्तो दुःखितो नृपः ।
KK03-05-077-024c	तं शृणुष्व महाराज सर्वदुःखापनुत्तये ॥
KK03-05-077-025a	इक्ष्वाकूणां कुले जातो महात्मा पृथिवीपतिः ।
KK03-05-077-025c	त्रिशङ्कुरिति विख्यातो राजराजो महाद्युतिः ॥
KK03-05-077-026a	हरिश्चन्द्रस्ततो जज्ञे गुणरत्नाकरो नृपात् ।
KK03-05-077-026c	ततो विशेषैर्विविधैर्यज्ञैर्विपुलदक्षिणैः ॥
KK03-05-077-027a	स तु लोके वरः पुंसां पुण्यश्लोको महायशाः ।
KK03-05-077-027c	सत्यवादी मधुरवाक्सत्येन बहुभाषिता ॥
KK03-05-077-028a	तस्य भार्याऽभवद्भूमौ सौशील्यसमलङ्कृता ।
KK03-05-077-028c	उशीनरस्य राजर्षेर्दुहिता पुण्यलक्षणा ॥
KK03-05-077-029a	स्वयंवरे महाभागं वरयामास भामिनी ।
KK03-05-077-029c	हरिश्चन्द्रं समेतानां राज्ञां मध्ये पतिं विभुम् ॥
KK03-05-077-030a	तया सह महीपालः सत्यवत्या मनोज्ञया ।
KK03-05-077-030c	रेमे च सुचिरं कालं राजा राज्यमवाप्य च ॥
KK03-05-077-031a	तस्यां देव्यां हरिश्चन्द्राज्जज्ञे राजीवलोचनः ।
KK03-05-077-031c	पुत्रः पुण्यवतां श्रेष्ठो लोहिताश्व इति श्रुतः ॥
KK03-05-077-032a	देव्या पुत्रेण सहितः पुण्यश्लोको महायशाः ।
KK03-05-077-032c	वसिष्ठयाज्यो नृपतिरीजे शुण्यैर्महाध्वरैः ॥
KK03-05-077-033a	एतस्मिन्नेव काले तु विश्वामित्रो दिवं गतः ।
KK03-05-077-033c	पुरुहूतपुरीं रम्यामाजगामेन्द्रसेवया ॥
KK03-05-077-034a	उपस्थाने च संवृत्ते देवेन्द्रस्य महात्मनः ।
KK03-05-077-034c	आजगाम वसिष्ठोऽपि वामदेवसहायवान् ॥
KK03-05-077-035a	उपस्थाने च संवृत्ते सुखासीने पुरन्दरे ।
KK03-05-077-035c	वर्ण्यमानेषु च तदा सत्यवादिषु राजसु ॥
KK03-05-077-036a	तस्यां संसदि सर्वस्माद्धरिश्चन्द्रोऽपि पप्रथे ।
KK03-05-077-036c	यज्ञदानतपःशीलसत्यवाक्यदृढव्रतैः ॥
KK03-05-077-037a	वसिष्ठः परमप्रीतः स्वयाज्यपरिकीर्तनात् ।
KK03-05-077-037c	तथापि विश्वामित्रस्तं न सेहे सत्यभूषितम् ॥
KK03-05-077-038a	हरिश्चन्द्रं प्रति तदा विश्वामित्रवसिष्ठयोः ।
KK03-05-077-038c	पणः कृतस्तदा पश्चाद्विश्वामित्रेण पार्थिवः ॥
KK03-05-077-039a	राज्याच्चापि सुखाच्चापि सहसा चावरोपितः ।
KK03-05-077-039c	अवाप परमं दुःखं मरणादमनोहरम् ॥
KK03-05-077-040	वैशम्पायन उवाच 
KK03-05-077-040a	तच्छ्रुत्वा परमप्रीतो धर्मराजो युधिष्ठिरः ।
KK03-05-077-040c	भ्रातृभिर्ब्राह्मणैश्चैव द्रौपद्या च समन्वितः ।
KK03-05-077-040e	विस्मयं परमं गत्वा साधुसाध्वित्यभाषत ॥
KK03-05-077-041a	ततो हरिश्चन्द्रकथां च सर्वे श्रुत्वा तु राजा मनुजेन्द्रकेतुः ।
KK03-05-077-041c	विहाय शोकं विजहार भूयः स्मरन्हरिश्चन्द्रमनन्तकीर्तिम् ॥
KK03-05-077-042a	कथामेवं तथा कृत्वा हरिश्चन्द्रनलाश्रयाम् ।
KK03-05-077-042c	आमन्त्र्य पाण्डवान्सर्वान्बृहदश्वो जगाम ह' ।
KK03-05-077-042e	उक्त्वा चाशु सरोऽगच्छदुपस्प्रष्टुं महातपाः ॥
KK03-05-077-043a	बृहदश्व गते पार्थमश्रौषीत्सव्यसाचिनम् ।
KK03-05-077-043c	वर्तमानं तपस्युग्रे वायुभक्षं मनीषिणम् ॥
KK03-05-077-044a	ब्राह्मणेभ्यस्तपस्विभ्यः सम्पतद्भ्यस्ततस्ततः ।
KK03-05-077-044c	तीर्थशैलवनेभ्यश्च समेतेभ्यो दृढव्रतः ॥
KK03-05-077-045a	इति पार्थो महाबाहुर्दुरापं तप आस्थितः ।
KK03-05-077-045c	न तथा दृष्टपूर्वोऽन्यः कश्चिदुग्रतपा इति ॥
KK03-05-077-046a	यथा धनञ्जयः पार्थस्तपस्वी नियतव्रतः ।
KK03-05-077-046c	मुनिरेकचरः श्रीमान्धर्मो विग्रहवानिव ॥
KK03-05-077-047a	तं श्रुत्वा पाण्डवो राजंस्तप्यमानं महावने ।
KK03-05-077-047c	अन्वशोचत कौन्तेयः प्रियं वै भ्रातरं जयम् ॥
KK03-05-077-048a	दह्यमानेन तु हृदा शरणार्थी महावने ।
KK03-05-077-048c	ब्राह्मणान्विविधज्ञानान्पर्यपृच्छद्युधिष्ठिरः ॥
KK03-05-077-049a	`प्रतिगृह्याक्षहृदयं कुन्तीपुत्रो युधिष्ठिरः ।
KK03-05-077-049c	आसीद्धृष्टमना राजन्भीमसेनादिभिर्युतः ॥
KK03-05-077-050a	स्वभ्रातॄन्सहितान्पश्यन्कुन्तीपुत्रो युधिष्ठिरः ।
KK03-05-077-050c	अपश्यन्नर्जुनं तत्र बभूवाश्रुपरिप्लुतः ॥
KK03-05-077-051a	सन्तप्यमानः कौन्तेयो भीमसेनमुवाच ह ।
KK03-05-077-051c	कदा द्रक्ष्यामि वै भीम पार्थमत्र तवानुजम् ॥
KK03-05-077-052a	मत्कृते हि कुरुश्रेष्ठ तष्यते परमं तपः ।
KK03-05-077-052c	तस्याक्षहृदयज्ञानमाख्यास्यामि कदा न्वहम् ॥
KK03-05-077-053a	स हि श्रुत्वाऽक्षहृदयं समुपात्तं मया विभो ।
KK03-05-077-053c	प्रहृष्टः पुरुषव्याघ्रो भविष्यति न संशयः' ॥

इति श्रीमन्महाभारते अरण्यपर्वणि नलोपाख्यानपर्वणि सप्तसप्ततितमोऽध्यायः ॥ 77 ॥

3-77-1 प्रशान्ते वीतशोके । प्रशान्ते पुष्करे हृष्टे इति क. पाठः ॥ 3-77-7 वक्ष्यसे दीव्यसे । वश कान्तावित्यस्य रूपम् । ससुहृत्त्यक्ष्यसे ह्यघमिति क. पाठः ॥ 3-77-21 वेद वेद्मि । उपपद्यस्व गृहाण ॥
