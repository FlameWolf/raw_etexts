अध्यायः 094

लोमशेन युधिष्ठिरंप्रत्यगस्त्यचरितकथनारम्भः ॥ 1 ॥ वातापील्वलवृत्तकथनम् ॥ 2 ॥ तथा लोपामुद्रोत्पत्तिप्रकारकथनम् ॥ 3 ॥

KK03-06-094-001	वैशम्पायन उवाच 
KK03-06-094-001a	ततः सम्प्रस्थितो राजा कौन्तेयो भूरिदक्षिणः ।
KK03-06-094-001c	अगस्त्याश्रममासाद्य दुर्जयायामुवास ह ॥
KK03-06-094-002a	तत्रैव लोमशं राजा पप्रच्छ वदतांवरः ।
KK03-06-094-002c	अगस्त्येनेह वातापिः किमर्थमुपशामितः ॥
KK03-06-094-003a	आसीद्वा किम्प्रभावश्च स दैत्यो मानवान्तकः ।
KK03-06-094-003c	किमर्थं चोदितो मन्युरगस्त्यस्य महात्मनः ॥
KK03-06-094-004	लोमश उवाच 
KK03-06-094-004a	इल्वलो नाम दैतेय आसीत्कौरवनन्दन ।
KK03-06-094-004c	मणिमत्यां पुरि पुरा वातापिस्तस्य चानुजः ॥
KK03-06-094-005a	स ब्राह्मणं तपोयुक्तमुवाच दितिनन्दनः ।
KK03-06-094-005c	पुत्रं मे भगवानेकमिन्द्रतुल्यं प्रयच्छतु ॥
KK03-06-094-006a	तस्मै स ब्राह्मणो नादात्पुत्रं वासवसम्मितम् ।
KK03-06-094-006c	चुक्रोध सोऽसुरस्तस्य ब्राह्मणस्य ततो भृशम् ॥
KK03-06-094-007a	तदाप्रभृति राजेन्द्र इल्वलो ब्रह्महाऽसुरः ।
KK03-06-094-007c	मन्युमान्भ्रातरं छागं मायावी ह्यकरोत्ततः ॥
KK03-06-094-008a	मेषरूपी च वातापिः कामरूप्यभवत्क्षणात् ।
KK03-06-094-008c	संस्कृत्य तं भोजयति ततो विप्रं जिघांसति ॥
KK03-06-094-009a	स चाह्वयति यं वाचा गतं वैवस्वतक्षयम् ।
KK03-06-094-009c	स पुनर्देहमास्थाय जीवन्स्म प्रत्यदृश्यत ॥
KK03-06-094-010a	ततो वातापिमसुरं छागं कृत्वा सुसंस्कृतम् ।
KK03-06-094-010c	तं ब्राह्मणं भोजयित्वा पुनरेव समाह्वयत् ॥
KK03-06-094-011a	तामिल्वलेन महता स्वरेण गिरमीरिताम् ।
KK03-06-094-011c	श्रुत्वाऽतिमायो बलवान्क्षिप्रं ब्राह्मणकण्टकः ॥
KK03-06-094-012a	तस्य पार्श्वं विनिर्भिद्य ब्राह्मणस्य महासुरः ।
KK03-06-094-012c	वातापिः प्रहसन्राजन्निश्चक्राम विशाम्पते ॥
KK03-06-094-013a	एवं स ब्राह्मणान्राजन्भोजयित्वा पुनःपुनः ।
KK03-06-094-013c	हिंसयामायस दैतेय इल्वलो दुष्टचेतनः ॥
KK03-06-094-014a	अगस्त्यश्चापि भगवानेतस्मिन्काल एव तु ।
KK03-06-094-014c	पितॄन्ददर्श गर्ते वै लम्बमानानधोमुखान् ॥
KK03-06-094-015a	सोऽपृच्छल्लम्बमानांस्तान्भगवन्तश्च किम्पराः ।
KK03-06-094-015c	`किमर्थं वेह लम्बध्वे गर्ते यूयमधोमुखाः' ।
KK03-06-094-015e	सन्तानहेतोरिति ते प्रत्यूचुर्ब्रह्मवादिनः ॥
KK03-06-094-016a	ते तस्मै कथयामासुर्वयं ते पितरः स्वकाः ।
KK03-06-094-016c	गर्तमेतमनुप्राप्ता लम्बामः प्रसवार्थिनः ॥
KK03-06-094-017a	यदि नो जनयेथास्त्वमगस्त्यापत्यमुत्तमम् ।
KK03-06-094-017c	स्यान्नोस्मान्निरयान्मोक्षस्त्वं च पुत्राप्नुया गतिम् ॥
KK03-06-094-018a	स तानुवाच तेजस्वी सत्यधर्मपरायणः ।
KK03-06-094-018c	करिष्ये पितरः कामं व्येतु वो मानसो ज्वरः ॥
KK03-06-094-019a	ततः प्रसवसन्तानं चिन्तयन्भगवानृषिः ।
KK03-06-094-019c	आत्मनः प्रसवस्यार्थे नापश्यत्सदृशीं स्त्रियम् ॥
KK03-06-094-020a	स तस्य तस्य सत्वस्य तत्तदङ्गमनुत्तमम् ।
KK03-06-094-020c	सङ्गृह्य तत्समैरङ्गैर्निर्ममे स्त्रियमुत्तमाम् ॥
KK03-06-094-021a	स तां विदर्भराजाय पुत्रकामाय ताम्यते ।
KK03-06-094-021c	निर्मितामात्मनोऽर्थाय मुनिः प्रादान्महातपाः ॥
KK03-06-094-022a	सा तत्र जज्ञे सुभगा विद्युत्सौदामनी यथा ।
KK03-06-094-022c	विभ्राजमाना वपुषा व्यवर्धत शुभानना ॥
KK03-06-094-023a	जातमात्रां च तां दृष्ट्वा वैदर्भः पृथिवीपतिः ।
KK03-06-094-023c	प्रहर्षेण द्विजातिभ्यो न्यवेदयत भारत ॥
KK03-06-094-024a	अभ्यनन्दन्त तां सर्वे ब्राह्मणा वसुधाधिप ।
KK03-06-094-024c	लोपामुद्रेति तस्याश्च चक्रिरे नाम ते द्विजाः ॥
KK03-06-094-025a	ववृधे सा महाराज बिभ्रती रूपमुत्तमम् ।
KK03-06-094-025c	अप्स्विवोत्पलिनी शीघ्रमग्नेरिव शिखा शुभा ॥
KK03-06-094-026a	तां यौवनस्थां राजेन्द्र शतं कन्याः स्वलङ्कृताः ।
KK03-06-094-026c	दास्यः शतं च कल्याणीमुपातस्थुर्वशानुगाः ॥
KK03-06-094-027a	सा स्म दासीशतवृता मध्ये कन्याशतस्य च ।
KK03-06-094-027c	आस्ते तेजस्विनी कन्या रोहिणीव दिविप्रभा ॥
KK03-06-094-028a	यौवनस्थामपि च तां शीलाचारसमन्विताम् ।
KK03-06-094-028c	न वव्रे पुरुषः कश्चिद्भयात्तस्य महात्मनः ॥
KK03-06-094-029a	सा तु सत्यवती कन्या रूपेणाप्सरसोप्यति ।
KK03-06-094-029c	तोषयामास पितरं शीलेन स्वजनं तथा ॥
KK03-06-094-030a	वैदर्भी तु तथायुक्तां युवतीं प्रेक्ष्य वै पिता ।
KK03-06-094-030c	मनसा चिन्तयामास कस्मै दद्यामिमां सुताम् ॥

इति श्रीमन्महाभारते अरण्यपर्वणि तीर्थयात्रापर्वणि चतुर्नवतितमोऽध्यायः ॥ 94 ॥

3-94-1 दुर्जयायां वातापिपुर्यां मणिमतीसञ्ज्ञायाम् ॥ 3-94-6 नादात् न दत्तवान् ॥ 3-94-8 कामरूपी यथाकामं रूपाणि कर्तुं समर्थः । संस्कृत्य पक्त्वा ॥ 3-94-9 स च इल्वलश्च ॥ 3-94-19 प्रसवसन्तानं सन्ततेरविच्छेदम् ॥ 3-94-20 तस्य तस्य सिंहमृगादेः अङ्गं कटिदृष्ट्यादि । सर्वगुणवतीमित्यर्थः ॥ 3-94-22 जज्ञे जाता । विद्युदिति विशेषणं द्युतिविशेषोपपादनार्थम् ॥ 3-94-24 मुद्राणां तत्तन्मृगादिजातिगतानामसाधारणानां चिह्नानां कमनीयचक्षुष्ट्वानां लोपइव लोपस्तिरस्कारो यया सा लोपामुद्रा । आहिताग्न्यादिवत्पूर्वनिपातः । अन्येष्वपि दृश्यत इति दीर्घः ॥ 3-94-26 वशानुगाः इच्छानुरूपाः ॥
