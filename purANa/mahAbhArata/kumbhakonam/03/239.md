अध्यायः 239

कर्णशकुन्यादिभिर्द्वैतवनगमने घोषयात्राया उपायत्वनिर्धारणम् ॥ 1 ॥

KK03-13-239-001	वैशम्पायन उवाच 
KK03-13-239-001a	कर्णस्य वचनं श्रुत्वा राजा दुर्योधनस्ततः ।
KK03-13-239-001c	हृष्टो भूत्वा पुनर्दीनो राधेयमिदमब्रवीत् ॥
KK03-13-239-002a	ब्रवीषि यदिदं कर्ण सर्वं मनसि मे स्थितम् ।
KK03-13-239-002c	न त्वभ्यनुज्ञां लप्स्यामि गमने यत्र पाण्डवाः ॥
KK03-13-239-003a	परिदेवति तान्वीरान्धृतराष्ट्रो महीपतिः ।
KK03-13-239-003c	मन्यतेऽभ्यधिकांश्चापि तपोयोगेन पाण्डवान् ॥
KK03-13-239-004a	अथवाऽप्यनुबुध्येत नृपोऽस्माकं चिकीर्षितम् ।
KK03-13-239-004c	एतामप्यायतिं रक्षन्नाभ्यनुज्ञातुमर्हति ॥
KK03-13-239-005a	न हि द्वैतवने किञ्चिद्विद्यतेऽन्यत्प्रयोजनम् ।
KK03-13-239-005c	उन्माथनमृते तेषां वनस्थानामपि द्विषाम् ॥
KK03-13-239-006a	जानासि हि यथा क्षत्ता द्यूतकाल उपस्थिते ।
KK03-13-239-006c	अब्रवीद्यच्च मां त्वां च सौबलं वचनं तदा ॥
KK03-13-239-007a	तानि सर्वाणि वाक्यानि यच्चान्यत्परिदेवितम् ।
KK03-13-239-007c	विचिन्त्य निश्चयं गच्छे गमनायेतराय वा ॥
KK03-13-239-008a	ममापि हि महान्हर्षो यदहं भीमफल्गुनौ ।
KK03-13-239-008c	क्लिष्टावरण्ये पश्येयं कृष्णया सहिताविति ॥
KK03-13-239-009a	न तथा ह्याप्नुयां प्रीतिमवाप्य वसुधामिमाम् ।
KK03-13-239-009c	दृष्ट्वा यथा पाण्डुसुतान्वल्कलाजिनवाससः ॥
KK03-13-239-010a	किन्नु स्यादधिकं तस्माद्यदहं द्रुपदात्मजाम् ।
KK03-13-239-010c	द्रौपदीं कर्ण पश्येयं काषायवसनां वने ॥
KK03-13-239-011a	यदि मां धर्मराजश्च भीमसेनश्च पाण्डवः ।
KK03-13-239-011c	युक्तं परमया लक्ष्म्या पश्येतां जीवितं भवेत् ॥
KK03-13-239-012a	उपायं न तु पश्यामि येन गच्छेम तद्वनम् ।
KK03-13-239-012c	यथा चाभ्यनुजानीयाद्गच्छन्तं मां महीपतिः ॥
KK03-13-239-013a	स सौबलेन सहितस्तथा दुःशासनेन च ।
KK03-13-239-013c	उपायं पश्य निपुणं येन गच्छेम तद्वनम् ॥
KK03-13-239-014a	अहमप्यनुगच्छामि गमनायेतराय च ।
KK03-13-239-014c	कल्यमेव गमिष्यामि समीपं पार्थिवस्य ह ॥
KK03-13-239-015a	मयि तत्रोपविष्टे तु भीष्मे च कुरुसत्तमे ।
KK03-13-239-015c	उपायो यो भवेद्दृष्टस्तं ब्रूयाः सहसौबलः ॥
KK03-13-239-016a	ततो भीष्मस्य राज्ञश्च निशम्य गमनं प्रति ।
KK03-13-239-016c	व्यवसायं करिष्येऽहमनुनीय पितामहम् ॥
KK03-13-239-017a	तथेत्युक्त्वा तु ते सर्वे जग्मुरावसथान्प्रति ।
KK03-13-239-017c	व्युषितायां रजन्यां तु कर्णो राजानमभ्ययात् ॥
KK03-13-239-018a	ततो दुर्योधनं कर्णः प्रहसन्निदमब्रवीत् ।
KK03-13-239-018c	उपायः परिदृष्टोऽयं तं निबोध जनेश्वर ॥
KK03-13-239-019a	घोषा द्वैतवने सर्वे त्वत्प्रतीक्षा नराधिप ।
KK03-13-239-019c	घोषयात्रापदेशेन गमिष्यामो न संशयः ॥
KK03-13-239-020a	उचितं हि सदा गन्तुं घोषयात्रां विशाम्पते ।
KK03-13-239-020c	एवं चेत्त्वां पिता राजन्समनुज्ञातुमर्हति ॥
KK03-13-239-021a	तथा कथयमानौ तु घोषयात्राविनिश्चयम् ।
KK03-13-239-021c	गान्धारराजः शकुनिरित्युवाच हसन्निव ॥
KK03-13-239-022a	उपायोऽयं मया दृष्टो गमनाय निरामयः ।
KK03-13-239-022c	अनुज्ञास्यति नो राजा चोदयिष्यति चाप्युत ॥
KK03-13-239-023a	घोषा द्वैतवने सर्वे त्वत्प्रतीक्षा नराधिप ।
KK03-13-239-023c	घोषयात्रापदेशेन गमिष्यामः सरः प्रति ॥
KK03-13-239-024a	ततः प्रहसिताः सर्वे तेऽन्योन्यस्य तलान्ददुः ।
KK03-13-239-024c	तदेव च विनिश्चेत्य ददृशुः कुरुसत्तमम् ॥

इति श्रीमन्महाभारते अरण्यपर्वणि घोषयात्रापर्वणि एकोनचत्वारिंशदधिकद्विशततमोऽध्यायः ॥

3-239-4 आयतिमुत्तरकालम् ॥ 3-239-7 इतरायावस्थानाय ॥ 3-239-11 लक्ष्म्या उपेतं पश्येतां चेज्जीवितं युक्तमिति सम्बन्धः ॥ 3-239-14 अहमप्यद्य निश्चित्य इति झ. पाठः । कल्यं प्रातः ॥ 3-239-15 वचो भीष्मस्य इति झ. पाठः ॥ 3-239-19 घोषा गोव्रजाः ॥ 3-239-22 अयमुपायो घोषयात्रैव ॥ 3-239-24 तलान् हस्ततलानि ॥
