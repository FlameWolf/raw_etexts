अध्यायः 030

भर्तृव्यसनदर्शनदूनया द्रौपद्या युधिष्ठिरम्प्रति धर्मादितोऽपि विधेरेव प्राबल्योपपादनम् ॥ 1 ॥

KK0302030001	द्रौपद्युवाच 
KK0302030001a	नमो धात्रे विधात्रे च यौ मोहं चक्रतुस्तव ।
KK0302030001c	पितृपैतामहे राज्ये वोढव्ये तेऽन्यथा मतिः ॥
KK0302030002a	[कर्मभिश्चिन्तितो लोको गत्यां गत्यां पृथग्विधः ।
KK0302030002c	तस्मात्कर्माणि नित्यानि लोभान्मोक्षं यियासति ।]
KK0302030003a	नेह धर्मानृशंस्याभ्यां न क्षान्त्या नार्जवेन च ।
KK0302030003c	पुरुषः श्रियमाप्नोति न घृणित्वेन कर्हिचित् ॥
KK0302030004a	त्वां चेद्व्यसनमभ्यागादिदं भारत दुःसहम् ।
KK0302030004c	स त्वं नार्हसि नापीमे भ्रातरस्ते महौजसः ॥
KK0302030005a	न हि तेऽध्यगमञ्जातु तदानीं नाद्य भारत ।
KK0302030005c	धर्मात्प्रियतरं किञ्चिदपि चेज्जीवितादपि ॥
KK0302030006a	धर्मार्थमेव ते राज्यं धर्मार्थं जीवितं च ते ।
KK0302030006c	ब्राह्मणा गुरवश्चैव जानन्त्यपि च देवताः ॥
KK0302030007a	भीमसेनार्जुनौ चोभौ माद्रेयौ च मया सह ।
KK0302030007c	त्यजेस्त्वमिति मे बुद्धिर्न तु धर्मं परित्यजेः ॥
KK0302030008a	राजानं धर्मगोप्तारं धर्मो रक्षति रक्षितः ।
KK0302030008c	इति मे श्रुतमार्याणां त्वां तु मन्ये न रक्षति ॥
KK0302030009a	त्यक्त्वाऽन्यान्हि नरव्याघ्र नित्यदा धर्म एव ते ।
KK0302030009c	बुद्धिः सततमन्वेति छायेव पुरुषं निजा ॥
KK0302030010a	नावमंस्था हि सदृशान्नावराञ्श्रेयसः कुतः ।
KK0302030010c	अवाप्य पृथिवीं कृत्स्नां न ते शृङ्गमवर्धत ॥
KK0302030011a	स्वाहाकारैः स्वधाभिश्च पूजाभिरपि च द्विजान् ।
KK0302030011c	देवताश्च पितॄंश्चैव सततं पार्थ सेवसे ॥
KK0302030012a	ब्राह्मणाः सर्वकामैस्ते सततं पार्थ तर्पिताः ।
KK0302030012c	यतयो मोक्षिणश्चैव गृहस्थाश्चैव भारत ॥
KK0302030013a	भुञ्जते रुक्मपात्रीभिर्यत्राहं परिचारिका ।
KK0302030013c	आरण्यकेभ्यो वन्यानि भोजनानि प्रयच्छसि ।
KK0302030013e	नादेयं ब्राह्मणेभ्यस्ते गृहे किञ्चन विद्यते ॥
KK0302030014a	यदिदं वैश्वदेवान्ते सायं प्रातः प्रदीयते ।
KK0302030014c	तद्दत्त्वाऽतिथिभृत्येभ्यो राजञ्शिष्टेन जीवसि ॥
KK0302030015a	इष्टयः पशुबन्धाश्च काम्यनैमित्तिकाश्च ये ।
KK0302030015c	वर्तन्ते पाकयज्ञाश्च सदा यज्ञाश्च तेऽनघ ॥
KK0302030016a	अस्मिन्नपि महारण्ये विजने दस्युसेविते ।
KK0302030016c	राष्ट्रादपेत्य वसतो धर्मस्ते नावसीदति ॥
KK0302030017a	अश्वमेधो राजसूयः पौण्डरीकोऽथ गोसवः ।
KK0302030017c	इष्टास्त्वया महायज्ञा बहवोऽन्ये सदक्षिणाः ॥
KK0302030018a	राजन्परीतया बुद्ध्या विषमेऽक्षपराजये ।
KK0302030018c	पार्थ मित्राणि चास्मांश्च वसूनि च पराजितः ॥
KK0302030019a	ऋजोर्मृदोर्वदान्यस्य धीमतः सत्यवादिनः ।
KK0302030019c	कथमक्षव्यसनजा बुद्धिरापतिता तव ॥
KK0302030020a	अतीव मोह आयाति मनश्च परिदूयते ।
KK0302030020c	निशाम्य व्यसनं पार्थ तवेदमतिदुःसहम् ॥
KK0302030021a	अत्राप्युदाहरन्तीममितिहासं पुरातनम् ।
KK0302030021c	ईश्वरस्य वशे लोकस्तिष्ठते नात्मनो यथा ॥
KK0302030022a	धातैव खलु भूतानां सुखदुःखे प्रियाप्रिये ।
KK0302030022c	ददाति सर्वमीशानः पुरस्ताच्छुक्रमुच्चरन् ॥
KK0302030023a	यथा दारुमयीं योषां नरो धीरः समाहितः ।
KK0302030023c	इङ्गयत्यङ्गमङ्गानि तथा राजन्निमाः प्रजाः ॥
KK0302030024a	आकाश इव भूतानि व्याप्य सर्वाणि भारत ।
KK0302030024c	ईश्वरो विदधातीह कल्याणं यच्च पापकम् ॥
KK0302030025a	शकुनिस्तन्तुबद्धो वा नीयतेऽयमनीश्वरः ।
KK0302030025c	ईश्वरस्य वशे तिष्ठन्नान्येषामात्मनः प्रभुः ॥
KK0302030026a	मणिः सूत्र इव प्रोतो नस्योत इव गोवृषः ।
KK0302030026c	धातुरादेशमन्वेति तन्मयो हि तदर्पणः ॥
KK0302030027a	नात्माधीनो मनुष्योऽयं कालं भजति कञ्चन ।
KK0302030027c	स्रोतसो मध्यमापन्नः कूलवृक्ष इव च्युतः ॥
KK0302030028a	अज्ञो जन्तुरनीशोऽयमात्मनः सुखदुःखयोः ।
KK0302030028c	ईश्वरप्रेरितो गच्छेत्स्वर्गं नरकमेव च ॥
KK0302030029a	यथा वायोस्तृणाग्राणि वशं यान्ति बलीयसः ।
KK0302030029c	धातुरेवं वशं यान्ति सर्वभूतानि भारत ॥
KK0302030030a	आर्ये कर्मणि युञ्जानः पापे वा पुनरीश्वरः ।
KK0302030030c	व्याप्य भूतानि चरते न चायमिति लक्ष्यते ॥
KK0302030031a	हेतुमात्रमिदं धातुः शरीरं क्षेत्रसञ्ज्ञितम् ।
KK0302030031c	येन कारयते कर्म शुभाशुभफलं विभुः ॥
KK0302030032a	पश्य मायाप्रभावोऽयमीश्वरेण यथा कृतः ।
KK0302030032c	यो हन्ति भूतैर्भूतानि मोहयित्वाऽऽत्ममायया ॥
KK0302030033a	अन्यथा परिदृष्टानि मुनिभिस्तत्त्वदर्शिभिः ।
KK0302030033c	अन्यथा परिवर्तन्ते वेगा इव नभस्वतः ॥
KK0302030034a	अन्यथैव हि वर्तन्ते पुरुषास्तानि तानि च ।
KK0302030034c	अन्यथैव प्रभुस्तानि करोति विकरोति च ॥
KK0302030035a	यथा काष्ठेन वा काष्ठमश्मानं चाश्मना पुनः ।
KK0302030035c	अयसा चाप्ययश्छिन्द्यान्निर्विचेष्टमचेतनम् ॥
KK0302030036a	एवं स भगवान्देवः स्वयम्भूः प्रपितामहः ।
KK0302030036c	निहन्ति भूतैर्भूतानि छद्म कृत्वा युधिष्ठिर ॥
KK0302030037a	सम्प्रयोज्य वियोज्यायं कामकारकरः प्रभुः ।
KK0302030037c	क्रीडते भगवान्भूतैर्बालः क्रीडनकैरिव ॥
KK0302030038a	न मातृपितृवद्राजन्धाता भूतेषु वर्तते ।
KK0302030038c	रोषादिव प्रवृत्तोऽयं यथाऽयमितरो जनः ॥
KK0302030039a	आर्याञ्शीलवतो दृष्ट्वा ह्रीमतो वृत्तिकर्शितान् ।
KK0302030039c	अनार्यान्सुखिनश्चैव विह्वलानिव चिन्तये ॥
KK0302030040a	तवेमामापदं दृष्ट्वा समृद्धिं च सुयोधने ।
KK0302030040c	धातारं गर्हये पार्थ विषमं योऽनुपश्यति ॥
KK0302030041a	आर्यशास्त्रातिगे क्रूरे लुब्धे धर्मापचायिनि ।
KK0302030041c	धार्तराष्ट्रे श्रियं दत्त्वा धाता किं फलमश्नुते ॥
KK0302030042a	कर्मचेत्कृतमन्वेति कर्तारं नान्यमृच्छति ।
KK0302030042c	कर्मणा तेन पापेन लिप्यते नूनमीश्वरः ॥
KK0302030043a	अथ कर्मकृतं पापं न चेत्कर्तारमृच्छति ।
KK0302030043c	कारणं बलमेवेह जनाञ्शोचामि दुर्बलान् ॥

इति श्रीमन्महाभारते अरण्यपर्वणि अर्जुनाभिगमनपर्वणि त्रिंशोऽध्यायः ॥ 30 ॥

3-30-1 धात्रे ईश्वराय । विधात्रे पूर्वकर्मणे ॥ 3-30-2 चिन्तितः कल्पितो लोको भोगसाधनम् । गत्यांगत्यां ऊर्ध्वाधोमध्यमोत्तमाधमयोनिषु । नित्यानि अपरिहार्यफलानि । लोभात् मोहात् मोक्षं कर्मफलेभ्यो दुःखेभ्यो मुक्तिं यियासति प्राप्तुमिच्छति ॥ 3-30-5 धर्मात्प्रियतरं नहि ते अध्यगमन् ज्ञातवन्तः किन्तु जीवितादपि प्रियतरं धर्ममेवाध्यगमन् ॥ 3-30-10 शृङ्गं प्रभुत्वाभिमानः ॥ 3-30-12 ते त्वया ॥ 3-30-15 पाकयज्ञा गृह्याग्निसाध्या इष्टयः ॥ 3-30-18 परीतया विपरीतया ॥ 3-30-19 ऋजोरवक्रस्य । मृदोर्दयालोः ॥ 3-30-22 धाता ईश्वरः । तथैव खलु इति क. पाठः । शुक्रं प्राक्कर्मबीजम् । उच्चरन्नुत्कर्षेणानुसरन् ॥ 3-30-24 अन्तर्बहिर्व्याप्तौ आकाशदृष्टान्तः । बूतानि जरायुजादीनि ॥ 3-30-25 बद्धो वा बद्धइव ॥ 3-30-26 नसि नासिकायाम् । नस्यं नासासूत्रं तेन वा ओतः प्रोतः ॥ 3-30-37 सम्प्रयोज्य संयोगं कृत्वा कामकार इच्छा तयैव करोतीति कामकारकरः । क्रीडनकैः सारीप्रभृतिभिः ॥ 3-30-42 कृतं कर्म यदि कर्तारमेव गच्छति नत्वन्यं तर्हि कारयितृत्वादीश्वरोपि पापेन लिप्येतैवेत्यर्थः ॥
