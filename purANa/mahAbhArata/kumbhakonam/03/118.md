अध्यायः 118

अकृतव्रणेन युधिष्ठिरंप्रति पितृवधमर्षात् त्रिःसप्तकृत्वः पृथिव्या निःक्षत्रियीकरणादिरामचरित्रकथनम् ॥ 1 ॥ युधिष्ठिरेण परेद्युश्चतुर्दश्यां सन्निहितपरशुरामपूजनादिपूर्वकं महेन्द्रशैलात्पुरः प्रस्थानम् ॥ 2 ॥

KK03-06-118-001	राम उवाच 
KK03-06-118-001a	ममापराधात्तैः क्षुद्रैर्हतस्त्वं तात बालिशैः ।
KK03-06-118-001c	कार्तवीर्यस्य दायादैर्वने मृग इवेषुभिः ॥
KK03-06-118-002a	धर्मज्ञस्य कथं तात वर्तमानस्य सत्पथे ।
KK03-06-118-002c	मृत्युरेवंविधो युक्तः सर्वभूतेष्वनागसः ॥
KK03-06-118-003a	किन्नु तैर्न कृतं पापं यैर्भवांस्तपसि स्थितः ।
KK03-06-118-003c	अयुध्यमानो वृद्धः सन्हतः शरशतैः शितैः ॥
KK03-06-118-004a	किन्नु ते तत्र वक्ष्यन्ति सचिवेषु सुहृत्सु च ।
KK03-06-118-004c	अयुध्यमानं धर्मज्ञमेकं हत्वाऽनपत्रपाः ॥
KK03-06-118-005	अकृतव्रण उवाच 
KK03-06-118-005a	लालप्यैवं सकुरुणं बहु नानाविधं नृप ।
KK03-06-118-005c	प्रेतकार्याणि सर्वाणि पितुश्चक्रे महातपाः ॥
KK03-06-118-006a	ददाह पितरं चाग्नौ रामः परपुरञ्जयः ।
KK03-06-118-006c	प्रतिजज्ञे वधं चापि सर्वक्षत्रस्य भारत ॥
KK03-06-118-007a	सङ्क्रुद्धोऽतिबलः सङ्ख्ये शस्त्रमादाय वीर्यवान् ।
KK03-06-118-007c	जघ्निवान्कार्तवीर्यस्य सुतानेकोऽन्तकोपमः ॥
KK03-06-118-008a	तेषां चानुगता ये च क्षत्रियाः क्षत्रियर्षभ ।
KK03-06-118-008c	तांश्च सर्वानवामृद्नाद्रामः प्रहरतांवरः ॥
KK03-06-118-009a	त्रिःसप्तकृत्वः पृथिवीं कृत्वा निःक्षित्रियां प्रभुः ।
KK03-06-118-009c	समन्तपञ्चके पञ्च चकार रुधिरह्रदान् ॥
KK03-06-118-010a	स तेषु तर्पयामास पितॄन्भृगुकुलोद्वहः ।
KK03-06-118-010c	साक्षाद्ददर्श चर्चीकं स च रामं न्यवारयत् ॥
KK03-06-118-011a	ततो यज्ञेन महता जामदग्न्यः प्रतापवान् ।
KK03-06-118-011c	तर्पयामास देवेन्द्रमृत्विग्भ्यः प्रददौ महीम् ॥
KK03-06-118-012a	वेदीं चाप्यददद्धैमीं कश्यपाय महात्मने ।
KK03-06-118-012c	दशव्यामायतां कृत्वा नवोत्सेधां विशाम्पते ॥
KK03-06-118-013a	तां कश्यपस्यानुमते ब्राह्मणाः खण्डशस्तदा ।
KK03-06-118-013c	व्यभजंस्ते तदा राजन्प्रख्याताः खाण्डवायनाः ॥
KK03-06-118-014a	स प्रदाय महीं तस्मै कश्यपाय महात्मने ।
KK03-06-118-014c	`तपः सुमहदास्थाय महाबलपराक्रमः' ।
KK03-06-118-014e	अस्मिन्महेन्द्रे शैलेन्द्रे वसत्यमितविक्रमः ॥
KK03-06-118-015a	एवं वैरमभूत्तस्य क्षत्रियैर्लोकवासिभिः ।
KK03-06-118-015c	पृथिवी चापि विजिता रामेणामिततेजसा ॥
KK03-06-118-016	वैशम्पायन उवाच 
KK03-06-118-016a	ततश्चतुर्दशीं रामः समयेन महामनाः ।
KK03-06-118-016c	दर्शयामास तान्विप्रान्धर्मराजं च सानुजम् ॥
KK03-06-118-017a	स तमानर्च राजेन्द्र भ्रातृभिः सहितः प्रभुः ।
KK03-06-118-017c	द्विजानां च परां पूजां चक्रे नृपतिसत्तमः ॥
KK03-06-118-018a	अर्चित्वा जामदग्न्यं स पूजितस्तेन चोदितः ।
KK03-06-118-018c	महेन्द्र उष्य तां रात्रिं प्रययौ दक्षिणामुखः ॥

इति श्रीमन्महाभारते अरण्यपर्वणि तीर्थयात्रापर्वणि अष्टादशाधिकशततमोऽध्यायः ॥ 118 ॥

3-118-12 दशव्यामायतां व्यामो हस्तचतुष्टयम् । चत्वारिंशद्धस्तायामविस्ताराम् । नवोत्सेधां षट्रत्रिंशद्धस्तोच्छ्रायां चेत्यर्थः 3-118-17 आनर्च अर्चितवान् ॥ 3-118-18 उष्य उषित्वा ॥
