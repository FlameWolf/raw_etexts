अध्यायः 053

नलदमयन्तीसंवादः ॥ 1 ॥ नलेनेन्द्रादीन्प्रति दमयन्तीवचननिवेदनम् ॥ 2 ॥

KK03-05-053-001	बृहदश्व उवाच 
KK03-05-053-001a	सा नमस्कृत्य देवेभ्यः प्रहस्य नलमब्रवीत् ।
KK03-05-053-001c	प्रणयस्व यथाश्रद्धं राजन्किं करवाणि ते ॥
KK03-05-053-002a	अहं चैव हि यच्चान्यन्ममास्ति वसु किञ्चन ।
KK03-05-053-002c	तत्सर्वं तव विस्रब्धं कुरु प्रणयमीश्वर ॥
KK03-05-053-003a	हंसानां वचनं यत्तु तन्मां दहति पार्थिव ।
KK03-05-053-003c	त्वत्कृते हि मया वीर राजानः सन्निपातिताः ॥
KK03-05-053-004a	यदि त्वं भजमानां मां प्रत्याख्यास्यसि मानद ।
KK03-05-053-004c	विषमग्निं जलं रज्जुमास्थास्ये तव कारणात् ॥
KK03-05-053-005a	एवमुक्तस्तु वैदर्भ्या नलस्तां प्रत्युवाच ह ।
KK03-05-053-005c	तिष्ठत्सु लोकपालेषु कथं मानुषमिच्छसि ॥
KK03-05-053-006a	येषामहं लोककृतामीश्वराणां महात्मनाम् ।
KK03-05-053-006c	न पादरजसा तुल्यो मनस्ते तेषु वर्तताम् ॥
KK03-05-053-007a	विप्रियं ह्याचरन्मर्त्यो देवानां मृत्युमृच्छति ।
KK03-05-053-007c	त्राहि मामनवद्याङ्गि वरयस्व सुरोत्तमान् ॥
KK03-05-053-008a	विरजांसि च वासांसि दिव्याश्चित्राः स्रजस्तथा ।
KK03-05-053-008c	भूषणानि तु दिव्यानि देवान्प्राप्य तु भुङ्क्ष्व वै ॥
KK03-05-053-009a	य इमां पृथिवीं कृत्स्नां सङ्क्षिप्य ग्रसते पुनः ।
KK03-05-053-009c	हुताशमीशं देवानां का तं न वरयेत्पतिम् ॥
KK03-05-053-010a	यस्य दण्डभयात्सर्वे भूतग्रामाः समागताः ।
KK03-05-053-010c	धर्ममेवानुरुध्यन्ति का तं न वरयेत्पतिम् ॥
KK03-05-053-011a	धर्मात्मानं महात्मानं दैत्यदानवमर्दनम् ।
KK03-05-053-011c	महेन्द्रं सर्वदेवानां का तं न वरयेत्पतिम् ॥
KK03-05-053-012a	क्रियतामविशङ्केन मनसा यदि मन्यसे ।
KK03-05-053-012c	वरुणं लोकपालानां सुहृद्वाक्यमिदं शृणु ॥
KK03-05-053-013a	नैषधेनैवमुक्ता सा दमयन्ती वचोऽब्रवीत् ।
KK03-05-053-013c	समाप्लुताभ्यां नेत्राभ्यां शोकजेनाथ वारिणा ॥
KK03-05-053-014a	देवेभ्योऽहं नमस्कृत्य सर्वेभ्यः पृथिवीपते ।
KK03-05-053-014c	वृणे त्वामेव भर्तारं सत्यमेतद्ब्रवीमि ते ॥
KK03-05-053-015a	तामुवाच ततो राजा वेपमानां कृताञ्जलिम् ।
KK03-05-053-015c	दौत्येनागत्य कल्याणि नोत्सहे स्वार्थमीप्सितम् ॥
KK03-05-053-016a	कथं ह्यहं प्रतिश्रुत्य देवतानां विशेषतः ।
KK03-05-053-016c	परार्थे यत्नमारभ्य कथं स्वार्थमिहोत्सहे ॥
KK03-05-053-017a	एष धर्मो यदि स्वार्थो ममापि भविता ततः ।
KK03-05-053-017c	एवं स्वार्थं करिष्यामि तथा भद्रे विधीयताम् ॥
KK03-05-053-018a	ततो बाष्पाकुलां वाचं दमयन्ती शुचिस्मिता ।
KK03-05-053-018c	प्रत्याहरन्ती शनकैर्नलं राजानमब्रवीत् ॥
KK03-05-053-019a	अस्त्युपायो मया दृष्टो निरपायो नरेश्वर ।
KK03-05-053-019c	येन दोषो न भविता तव राजन्कथञ्चन ॥
KK03-05-053-020a	त्वं चैव हि नरश्रेष्ठ देवाश्चेन्द्रपुरोगमाः ।
KK03-05-053-020c	आयान्तु सहिताः सर्वे मम यत्र स्वयंवरः ॥
KK03-05-053-021a	ततोऽहं लोकपालानां सन्निधौ त्वां नरेश्वर ।
KK03-05-053-021c	वरयिष्ये नरव्याघ्र नैवं दोषो भविष्यति ॥
KK03-05-053-022a	एवमुक्तस्तु वैदर्भ्या नलो राजा विशाम्पते ।
KK03-05-053-022c	आजगाम पुनस्तत्र यत्र देवाः समागताः ॥
KK03-05-053-023a	तमपश्यंस्तथाऽऽयान्तं लोकपाला महेश्वराः ।
KK03-05-053-023c	दृष्ट्वा चैनं ततोऽपृच्छन्वृत्तान्तं सर्वमेव तम् ॥
KK03-05-053-024a	कच्चिद्दृष्टा त्वया राजन्दमयन्ती शुचिस्मिता ।
KK03-05-053-024c	किमब्रवीच्च नः सर्वान्वद भूमिपतेऽनघ ॥
KK03-05-053-025	नल उवाच 
KK03-05-053-025a	भवद्भिरहमादिष्टो दमयन्त्या निवेशनम् ।
KK03-05-053-025c	प्रविष्टः सुमहाकक्ष्यं दण्डिभिः स्थविरैर्वृतम् ॥
KK03-05-053-026a	प्रविशन्तं च मां तत्र न कश्चिद्दृष्टवान्नरः ।
KK03-05-053-026c	ऋते तां पार्थिवसुतां भवतामेव तेजसा ॥
KK03-05-053-027a	सख्यश्चास्या मया दृष्टास्ताभिश्चाप्युपलक्षितः ।
KK03-05-053-027c	विस्मिताश्चाभवन्सर्वा दृष्ट्वा मां विबुधेश्वराः ॥
KK03-05-053-028a	वर्ण्यमानेषु च मया भवत्सु रुचिरानना ।
KK03-05-053-028c	मामेव गतसङ्कल्पा वृणीते सा सुरोत्तमाः ॥
KK03-05-053-029a	अब्रवीच्चैव मां बाला आयान्तु सहिताः सुराः ।
KK03-05-053-029c	त्वया सह नरव्याघ्र मम यत्र स्वयंवरः ॥
KK03-05-053-030a	तेषामहं सन्निधौ त्वां वरयिष्यामि नैषध ।
KK03-05-053-030c	एवं तव महाबाहो दोषो न भवितेति ह ॥
KK03-05-053-031a	एतावदेव विबुधा यथावृत्तमुपाहृतम् ।
KK03-05-053-031c	मया शेषे प्रमाणं तु भवन्तस्त्रिदशेश्वराः ॥

इति श्रीमन्महाभारते अरण्यपर्वणि नलोपाख्यानपर्वणि त्रिपञ्चाशोऽध्यायः ॥ 53 ॥

3-53-1 यथाश्रद्धं देवेभ्यो नमस्कृत्य प्रणयस्वेति सम्बन्धः । प्रणयस्व परिणयस्व । मामिति शेषः ॥ 3-53-2 विस्रब्धं सविश्वासं यथास्यात्तथा प्रणयं परिणयनं विवाहम् ॥ 3-53-3 सन्निपातिताः मेलिताः ॥ 3-53-4 मृत्युकारणादिति क. ध. पाठः ॥ 3-53-25 महाकक्ष्यं महान्तं राजद्वारप्रदेशम् ॥ 3-53-31 अतःपरं प्रमाणं तु भवन्तोऽमरसत्तमा इति. क. पाठः ॥
