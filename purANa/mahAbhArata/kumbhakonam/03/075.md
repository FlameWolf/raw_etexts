अध्यायः 075

परेद्युः प्रभाते भीमराजेन स्नातालङ्कृतयोर्नलदमयन्त्योर्दर्शनम् ॥ 1 ॥ ऋतुपर्णेन नलं क्षमापयित्वा ततोऽश्वविद्यापरिग्रहणपूर्वकं स्वपुरंप्रति गमनम् ॥ 2 ॥

KK03-05-075-001	बृहदश्व उवाच 
KK03-05-075-001a	अथ तां व्युषितो रात्रिं नलो राजा स्वलङ्कृतः ।
KK03-05-075-001c	वैदर्भ्या सहितः काल्यं ददर्श वसुधाधिपम् ॥
KK03-05-075-002a	ततोऽभिवादयामास प्रयतः श्वशुरं नलः ।
KK03-05-075-002c	ततो नु दमयन्ती च ववन्दे पितरं शुभा ॥
KK03-05-075-003a	तं भीमः प्रतिजग्राह पुत्रवत्परया मुदा ।
KK03-05-075-003c	यथार्हं पूजयित्वा च समाश्वासयत प्रभुः ॥
KK03-05-075-004a	नलेन सहितां तत्र दमयन्तीं पतिव्रताम् ।
KK03-05-075-004c	`अनुजग्राह महता सत्कारेण क्षितीश्वरः' ॥
KK03-05-075-005a	तामर्हणां नलो राजा प्रतिगृह्य यथाविधि ।
KK03-05-075-005c	परिचर्यां स्वकां तस्मै यथावत्प्रत्यवेदयत् ॥
KK03-05-075-006a	ततो बभूव नगरे सुमहान्हर्षजः स्वनः ।
KK03-05-075-006c	जनस्य सम्प्रहृष्टस्य नलं दृष्ट्वा तथाऽऽगतम् ॥
KK03-05-075-007a	अशोभयच्च नगरीं पताकाध्वजमालिनीम् ।
KK03-05-075-007c	सिक्ताः सुमृष्टपुष्पाढ्या राजमार्गाः स्वलङ्कृताः ॥
KK03-05-075-008a	द्वारिद्वारि च पौराणां पुष्पभङ्गः प्रकल्पितः ।
KK03-05-075-008c	अर्चितानि च सर्वाणि देवतायतनानि च ॥
KK03-05-075-009a	ऋतुपर्णोऽपि शुश्राव बाहुकच्छद्मिनं नलम् ।
KK03-05-075-009c	दमयन्त्या समायुक्तं जहृषे च नराधिपः ॥
KK03-05-075-010a	तमानाय्य नलं राजा क्षमयामास पार्थिवः ।
KK03-05-075-010c	स च तं क्षमयामास हेतुभिर्बुद्धिसम्मितः ॥
KK03-05-075-011a	स सत्कृतो महीपालो नैषधं विस्मिताननः ।
KK03-05-075-011c	दिष्ट्या समेतो दारैः स्वैर्भवानित्यभ्यनन्दत ॥
KK03-05-075-012a	कच्चित्तु नापराधं ते कृतवानस्मि नैषध ।
KK03-05-075-012c	अज्ञातवासे वसतो मद्गृहे वसुधाधिप ॥
KK03-05-075-013a	यदि वाऽबुद्धिपूर्वाणि यदि बुद्ध्याऽपि कानिचित् ।
KK03-05-075-013c	मया कृतान्यकार्याणि तानि त्वं क्षन्तुमर्हसि ॥
KK03-05-075-014	नल उवाच 
KK03-05-075-014a	न मेऽपराधं कृतवांस्त्वं स्वल्पमपि पार्थिव ।
KK03-05-075-014c	कृतेऽपि च न मे कोपः क्षन्तव्यं हि मया तव ॥
KK03-05-075-015a	पूर्वं ह्यपि सखा मेऽसि सम्बन्धी च जनाधिप ।
KK03-05-075-015c	अत ऊर्ध्वं तु भूयस्त्वं प्रीतिमाहर्तुमर्हसि ॥
KK03-05-075-016a	सर्वकामैः सुविहितैः सुखमस्म्युषितस्त्वयि ।
KK03-05-075-016c	न तथा स्वगृहे राजन्यथा तव गृहे सदा ॥
KK03-05-075-017a	इदं चैव हयज्ञानं त्वदीयं मयि तिष्ठति ।
KK03-05-075-017c	तदुपाकर्तुमिच्छामि मन्यसे यदि पार्थिव ॥
KK03-05-075-018a	एवमुक्त्वा ददौ विद्यामृतुपर्णाय नैषधः ।
KK03-05-075-018c	स च तां प्रतिजग्राह विधिदृष्टेन कर्मणा ॥
KK03-05-075-019a	गृहीत्वा चाश्वहृदयं प्रीतो भागस्वरिर्नृप ।
KK03-05-075-019c	निषधाधिपतेश्चापि दत्त्वाऽक्षहृदयं नृपः ।
KK03-05-075-019e	सूतमन्यमुपादाय ययौ स्वपुरमेव ह ॥
KK03-05-075-020a	ऋतुपर्णे गते राजन्नलो राजा विशाम्पते ।
KK03-05-075-020c	नगरे कुण्डिने कालं नातिदीर्घमिवावसत् ॥

इति श्रीमन्महाभारते अरण्यपर्वणि नलोपाख्यानपर्वणि पञ्चसप्ततितमोऽध्यायः ॥ 75 ॥

3-75-6 जनाश्च सर्वे संहृष्टा राजा चोत्सवमाचरदिति ध. पाठः . । 3-75-8 पुष्पभङ्गः पुष्पसम्मर्दः ॥ 3-75-17 उपाकर्तुं दातुम् ॥
