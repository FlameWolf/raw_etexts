अध्यायः 228

षडृषिभिर्लोकापवादभयात्स्वपत्नीनाम् परित्यागः ॥ 1 ॥ विश्वामित्रेण कुमारस्य जातकर्मादिना संस्करणम् ॥ 2 ॥ स्कन्दपराक्रमासहिष्णुना शक्रेण स्कन्देन सहाऽऽयोधनम् ॥ 3 ॥ इन्द्रवज्राभिहतात्स्कन्दस्य दक्षिणपार्श्वाद्विशाखस्य तथा कुमाराणां कन्यानाञ्च समुद्भवः ॥ 4 ॥ स्कन्दाद्भीतेनेन्द्रेण तेन सह सन्धानम् ॥ 5 ॥

KK03-11-228-001	मार्कण्डेय उवाच 
KK03-11-228-001a	तस्मिञ्जाते महासत्त्वे महासेने महाबले ।
KK03-11-228-001c	समुत्तस्थुर्महोत्पाता घोररूपाः पृथग्विधाः ॥ 1 ॥
KK03-11-228-002a	स्त्रीपुंसोर्विपरीतं च तथा द्वन्द्वानि यानि च ।
KK03-11-228-002c	ग्रहा दीप्ता दिशः खं च ररास च मही भृशम् ॥
KK03-11-228-003a	ऋषयश्च महाघोरान्दृष्ट्वोत्पातान्समन्ततः ।
KK03-11-228-003c	अकुर्वञ्शान्तिमुद्विग्ना लोकानां लोकभावनाः ॥
KK03-11-228-004a	निवसन्ति वने ये तु तस्मिंश्चैत्ररथे जनाः ।
KK03-11-228-004c	तेऽब्रुवन्नेष नोऽनर्थः पावकेनाहृतो महान् ।
KK03-11-228-004e	सङ्गम्य षड्भिः पत्नीभिः सप्तर्षीणामिति स्म ह ॥
KK03-11-228-005a	अपरे गरुडीमाहुस्तयाऽनर्थोऽयमाहृतः ।
KK03-11-228-005c	यैर्दृष्टा सा तदा देवी तस्या रूपेण गच्छती ॥
KK03-11-228-006ac	न तु तत्स्वाहया कर्म कृतं जानाति वै जनः ॥
KK03-11-228-007a	सुपर्णी तु वचः श्रुत्वा ममायं तनयस्त्विति ।
KK03-11-228-007c	उपगम्य शनैः स्कन्दमाहाहं जननी तव ॥
KK03-11-228-008a	अथ सप्तर्षयः श्रुत्वा जातं पुत्रं महौजसम् ।
KK03-11-228-008c	तत्यजुः षट् तदा पत्नीर्विना देवीमरुन्धतीम् ।
KK03-11-228-008e	षड्भिरेव तदा जातमाहुस्तद्वनवासिनः ॥
KK03-11-228-009a	सप्तर्षीनाह च स्वाहा मम पुत्रोऽयमित्युत ।
KK03-11-228-009c	अहं हेतुर्नैतदेवमिति राजन्पुनः पुनः ॥
KK03-11-228-010a	विश्वामित्रस्तु कृत्वेष्टिं सप्तर्षीणां महामुनिः ।
KK03-11-228-010c	पावकं कामसन्तप्तमदृष्टः पृष्ठतोऽन्वगात् ।
KK03-11-228-010e	तत्तेन निखिलं सर्वमवबुध्य यथातथम् ॥
KK03-11-228-011a	विश्वामित्रस्तु प्रथमं कुमारं शरणं गतः ।
KK03-11-228-011c	स्तवं दिव्यं सम्प्रचक्रे महासेनस्य चापि सः ॥
KK03-11-228-012a	मङ्गलानि च सर्वाणि कौमाराणि त्रयोदश ।
KK03-11-228-012c	जातकर्मादिकास्तस्य क्रियाश्चक्रे महामुनिः ॥
KK03-11-228-013a	पड्वक्त्रस्य तु माहात्म्यं कुक्कुटस्य तु साधनम् ।
KK03-11-228-013c	शक्त्या देव्याः साधनं च तथा पारिषदामपि॥
KK03-11-228-014a	विश्वामित्रश्चकारैतत्कर्म लोकहिताय वै ।
KK03-11-228-014c	तस्मादृषिः कुमारस् विश्वामित्रोऽभवत्प्रियः ॥
KK03-11-228-015a	अन्वजानाच्च स्वाहाया रूपान्यत्वं महामुनिः ।
KK03-11-228-015c	अब्रवीच्च मुनीन्सर्वान्नापराध्यन्ति वै स्त्रियः ।
KK03-11-228-015e	श्रुत्वा तु तत्वतस्तस्मात्ते पत्नीः सर्वतोत्यजन् ॥
KK03-11-228-016	मार्कण्डेय उवाच 
KK03-11-228-016a	स्कन्दं श्रुत्वा तदा देवा वासवं सहिताऽब्रुवन् ।
KK03-11-228-016c	अविषह्यं बलं स्कन्दं जहि शक्राशु माचिर ॥
KK03-11-228-017a	यदि वा न निहंस्येनमद्येन्द्रोऽयं भविष्यति ।
KK03-11-228-017c	त्रैलोक्यं सन्निगृह्यास्मांस्त्वां च शक्र महाबल ॥
KK03-11-228-018a	स तानुवाच व्यथितो बालोऽयं सुमहाबलः ।
KK03-11-228-018c	स्रष्टारमपि लोकानां युधि विक्रम्य नाशयेत् ।
KK03-11-228-018e	[न बालमुत्सहे हन्तुमिति शक्रः प्रभाषते ॥
KK03-11-228-019a	तेऽब्रुवन्नास्ति ते वीर्यं यत एवं प्रभाषसे ।]
KK03-11-228-019c	सर्वास्त्वद्याभिगच्छन्तु स्कन्दं लोकस्य मातरः ॥
KK03-11-228-020a	कामवीर्या घ्नन्तु चैनं तथेत्युक्त्वा च ता ययुः ।
KK03-11-228-020c	तमप्रतिबलं दृष्ट्वा विषण्णवदनास्तु ताः ॥
KK03-11-228-021a	अशक्योऽयं विचिन्त्यैवं तमेव शरणं ययुः ।
KK03-11-228-021c	ऊचुश्चैनं त्वमस्माकं पुत्रोऽस्माभिर्धृतं जगत् ॥
KK03-11-228-022a	अभिनन्द्य ततः सर्वाः प्रस्नुताः स्नेहविक्लबाः ।
KK03-11-228-022c	[तासां तद्वचनं श्रुत्वा पातुकामः स्तनान्प्रभुः] ॥
KK03-11-228-023a	ताः सम्पूज्य महासेनः कामांश्चासां प्रदाय सः ।
KK03-11-228-023c	अपश्यदग्निमायान्तं पितरं बलिनां बली ॥
KK03-11-228-024a	स तु सम्पूजितस्तेन सह मातृगणेन ह ।
KK03-11-228-024c	परिवार्य महासेनं रक्षमाणः स्थितः शिवः ॥
KK03-11-228-025a	सर्वासां या तु मातॄणां नारी क्रोधसमुद्भवा ।
KK03-11-228-025c	धात्री स्वपुत्रवत्स्कन्दं शूलहस्ताऽभ्यरक्षत ॥
KK03-11-228-026a	लोहितस्योदधेः कन्या क्रूरा लोहितभोजना ।
KK03-11-228-026c	परिष्वज्य महासेनं पुत्रवत्पर्यरक्षत ॥
KK03-11-228-027a	अग्निर्भूत्वा नैगमेयश्छागवक्त्रो बहुप्रजः ।
KK03-11-228-027c	रमयामास शैलस्तं बालं क्रीडनकैरिव ॥
KK03-11-228-028a	ब्रहाः सोपग्रहाश्चैव ऋषयो मातरस्तथा ।
KK03-11-228-028c	हुताशनमुखाश्चैव दृप्ताः पारिषदां गणाः ॥
KK03-11-228-029a	एते चान्ये च बहवो घोरास्त्रिदिववासिनः ।
KK03-11-228-029c	परिवार्य महासेनं स्थिता मातृगणैः सह ॥
KK03-11-228-030a	सन्दिग्धं विजयं दृष्ट्वा विजयेप्सुः सुरेश्वरः ।
KK03-11-228-030c	आरुह्यैरावतस्कन्धं प्रययौ दैवतैः सह ॥
KK03-11-228-031a	आदाय वज्रं बलवान्सर्वैर्देवगणैर्वृतः ।
KK03-11-228-031c	विजिघांसुर्महासेनमिन्द्रस्तूर्णतरं ययौ ॥
KK03-11-228-032a	`इन्द्रस्तस्य महावेगं दृष्ट्वाऽद्भुतपराक्रमम् ।
KK03-11-228-032c	विस्मितश्चाभवद्राजन्देवानीकमचोदयत् ॥
KK03-11-228-033a	उग्रं तं च महानादं देवानीकं महाप्रभम् ।
KK03-11-228-033c	विचित्रध्वजसन्नाहं नानावाहनकार्मुकम्' ॥
KK03-11-228-034a	प्रवराम्बरसंवीतं श्रिया जुष्टमलङ्कृतम् ।
KK03-11-228-034c	विजिघांसुं तमायान्तं कुमारः शक्रमन्वयात् ॥
KK03-11-228-035a	वियत्पतिः स शक्रस्तु द्रुतमायान्महाबलः ।
KK03-11-228-035c	संहर्षयन्देवसेनां जिघांसुः पावकात्मजम् ॥
KK03-11-228-036a	सम्पूज्यमानस्त्रिदशैस्तथैव परमर्षिभिः ।
KK03-11-228-036c	समीपमथ सम्प्राप्तो वह्निपुत्रस्य वासवः ॥
KK03-11-228-037a	सिंहनादं ततश्चक्रे देवेशः सहितैः सुरैः ।
KK03-11-228-037c	गुहोऽपिशब्दं तं श्रुत्वा व्यनदात्सागरो यथा ॥
KK03-11-228-038a	तस्य शब्देन महता समुद्धूतोदधिप्रभम् ।
KK03-11-228-038c	बभ्राम तत्रतत्रैव दैवसैन्यमचेतनम् ॥
KK03-11-228-039a	जिघांसूनुपसम्प्राप्तान्देवान्दृष्ट्वा सपावकिः ।
KK03-11-228-039c	विससर्ज मुखात्क्रुद्धः प्रवृद्धाः पावकार्चिषः ॥
KK03-11-228-040ac	अदहद्देवसैन्यानि वेपमानानि भूतले ॥
KK03-11-228-041a	ते प्रदीप्तशिरोदेहाः प्रदीप्तायुधवाहनाः ।
KK03-11-228-041c	प्रच्युताः सहसा भान्ति चित्रास्तारागणा इव ॥
KK03-11-228-042a	दह्यमानाः प्रपन्नास्ते शरणं पावकात्मजम् ।
KK03-11-228-042c	देवा वज्रधरं त्यक्त्वा ततः शान्तिमुपागताः ॥
KK03-11-228-043ac	त्यक्तो देवैस्ततः स्कन्दे वज्रं शक्रो न्यपातयत् ॥
KK03-11-228-044a	तद्विसृष्टं जघानाशु पार्श्वं स्कन्दस्य दक्षिणम् ।
KK03-11-228-044c	बिभेद च महाराज पार्श्वं तस्य महात्मनः ॥
KK03-11-228-045a	वज्रप्रहारात्स्कन्दस्य सञ्जातः पुरुषोऽपरः ।
KK03-11-228-045c	युवा काञ्चनसन्नाहः शक्तिधृग्दिव्यकुण्डलः ॥
KK03-11-228-046ac	यद्वज्रविशनाज्जातो विशाखस्तेन सोऽभवत् ॥
KK03-11-228-047a	तं जातमपरं दृष्ट्वा कालानलसमद्युतिम् ।
KK03-11-228-047c	भयादिन्द्रस्तु तं स्कन्दं प्राञ्जलिः शरणं गतः ॥
KK03-11-228-048a	तस्याभयं ददौ स्कन्दः सहसैन्यस्य सत्तम ।
KK03-11-228-048c	ततः प्रहृष्टास्त्रिदशा वादित्राण्यभ्यवादयन् ॥
KK03-11-228-049a	स्कन्दपारिषदान्घोराञ्छृणुष्वाद्भुतदर्शनान् ।
KK03-11-228-049c	वज्रप्रहारात्स्कन्दस्य जज्ञुस्तत्र कुमारकाः ।
KK03-11-228-049e	ये हरन्ति शिशूञ्जातान्गर्भस्थाश्चैव दारुणाः ॥
KK03-11-228-050ac	वज्रप्रहारात्कन्याश्च जज्ञिरेऽस्य महाबलाः ॥
KK03-11-228-051a	कुमारान्स विशाखं च पुत्रत्वे समकल्पयत् ।
KK03-11-228-051c	स भूत्वा भगवान्सङ्ख्ये रक्षंश्छागमुखस्तदा ॥
KK03-11-228-052a	वृतः कन्यागणैः सर्वैरात्मीयैः सह पुत्रकैः ।
KK03-11-228-052c	मातॄणां प्रेषितानां च भद्रशाखश्च कोमलैः ॥
KK03-11-228-053a	ततः कुमारं सञ्जातं स्कन्दमाहुर्जना भुवि ।
KK03-11-228-053c	रुद्रमग्निमुखां स्वाहां प्रदेशेषु महाबलाः ॥
KK03-11-228-054a	यजन्ति पुत्रकामाश्च पुत्रिणश्च सदा जनाः ।
KK03-11-228-054c	यास्तास्त्वजनयत्कन्यास्तपो नाम हुताशनः ॥
KK03-11-228-055ac	किं करोमीति ताः स्कन्दं सम्प्राप्ताः समभाषयन् ॥
KK03-11-228-056a	भवेम सर्वलोकस्य मातरो वयमुत्तमाः ।
KK03-11-228-056c	प्रसादात्तव पूज्याश्च प्रियमेतत्कुरुष्व नः ॥
KK03-11-228-057a	सोऽब्रवीद्बाढमित्येवं भविष्यध्वं पृथिग्विधाः ।
KK03-11-228-057c	शिवाश्चैवाशिवाश्चैव पुनःपुनरुदारधीः ॥
KK03-11-228-058a	`अग्निर्भूत्वा ततश्चैनं छागवक्त्रो बहुप्रजः ।
KK03-11-228-058c	रमयामास शैलस्थं बालं क्रीडनकैरिव' ॥

इति श्रीमन्महाभारते अरण्यपर्वणि मार्कण्डेयसमास्यापर्वणि अष्टाविंशत्यधिकद्विशततमोऽध्यायः ॥ 228 ॥

3-228-2 विपरीतं वैरम् । द्वन्द्वानि अतिशीतात्युष्णादीनि ॥ 3-228-15 श्रुत्वा तु ध्रुत्वापि । सर्वतः लोकापवादभयाद्रामवत्पत्नीस्त्यक्तवन्त इत्यर्थः । अथाव्रवीत्तान्सप्तर्षीन्युष्मत्पत्नीष्वयं शिशुः । षट्सु जातोहुवहात्ते चाग्रेस्त्वग्रतोत्यजन् । इति ध. पाठः ॥ 3-228-46 वज्रस्य विशनात् बाहोराखननाच्च विशाख इत्यर्थः ॥ 3-228-51 कुमारास्ते=पितृत्वे इति झ. पाठः ॥ 3-228-53 ततः कुमारपितरमिति झ. पाठः ॥
