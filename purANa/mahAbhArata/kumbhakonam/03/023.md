अध्यायः 023

कृष्णादीनां पाण्डवान्दृष्ट्वा वनात्स्वनगरगमनानन्तरं पाण्डवैः पौराणामाश्वासनपूर्वकं नगरप्रति निवर्तनम् ॥ 1 ॥

KK0302023001	वैशम्पायन उवाच 
KK0302023001a	तस्मिन्दशार्हाधिपतौ प्रयाते युधिष्ठिरो भीमसेनार्जुनौ च ।
KK0302023001c	यमौ च कृष्णा च पुरोहितश्च रथान्महार्हान्परमाश्वयुक्तान् ॥
KK0302023002a	अस्थाय वीराः सहिता वनाय प्रतस्थिरे भूतपतिप्रकाशाः ।
KK0302023002c	हिरण्यनिष्कान्वसनानि गाश्च गदाय शिक्षाक्षरमन्त्रविद्भ्यः ॥
KK0302023003a	प्रेष्याः पुरो विंशतिरात्तशस्त्रा धनूंषि शस्त्राणि शरांश्च दीप्तान् ।
KK0302023003c	मौर्वीश्च यन्त्राणि च सायकांश्च सर्वे समादाय जघन्यमीयुः ॥
KK0302023004a	ततस्तु वासांसि च राजपुत्र्या धात्र्यश्च दास्यश्च विभूषणञ्च ।
KK0302023004c	तदिन्द्रसेनस्त्वरितः प्रगृह्य जघन्यमेवोपययौ रथेन ॥
KK0302023005a	ततः कुरुश्रेष्ठमुपेत्य पौराः प्रदक्षिणं चक्रुरदीनसत्वाः ।
KK0302023005c	तं ब्राह्मणाश्चाभ्यवदन्प्रसन्ना मुख्याश्च सर्वे कुरुजाङ्गलानाम् ॥
KK0302023006a	स चापि तानभ्यवदत्प्रसन्नः सहैव तैर्भ्रातृभिर्धर्मराजः ।
KK0302023006c	तस्थौ च तत्राधिपतिर्महात्मा दृष्ट्वा जनौघं कुरुजाङ्गलानाम् ॥
KK0302023007a	पितेव पुत्रेषु स तेषु भावं चक्रे कुरूणामृषभो महात्मा ।
KK0302023007c	ते चापि तस्मिन्भरतप्रबर्हे तथा बभूवुः पितरीव पुत्राः ॥
KK0302023008a	ततस्तमासाद्य महाजनौघाः कुरुप्रवीरं परिवार्य तस्थुः ।
KK0302023008c	हा नाथ हा धर्म इति ब्रुवाणा ह्रीताश्च सर्वेऽऽश्रुमुखा बभूवुः ॥
KK0302023009a	वरः कुरूणामधिपः प्रजानां पितेव पुत्रानपहाय चास्मान् ।
KK0302023009c	पौरानिमाञ्जानपदांश्च सर्वान् हित्वा प्रयातः क्वनु धर्मराजः ॥
KK0302023010a	धिग्धार्तराष्ट्रं सुनृशंसबुद्धिं धिक्सौबलं पापमतिं च कर्णम् ।
KK0302023010c	अनर्थमिच्छन्ति नरेन्द्र पापा ये धर्मनित्यस्य सतस्तवोग्राः ॥
KK0302023011a	स्वयं निवेश्याप्रतिमं महात्मा पुरं महादेवपुरप्रकाशम् ।
KK0302023011c	शतक्रतुप्रस्थममोघकर्मा हित्वा प्रयातः क्वनु धर्मराजः ॥
KK0302023012a	चकार यामप्रतिमां महात्मा सभां मयो देवसभाप्रकाशाम् ।
KK0302023012c	तां देवगुप्तामिव देवमायां हित्वा प्रयातः क्वनु धर्मराजः ॥
KK0302023013a	तान्धर्मकामार्थविदुत्तमौजा बीभत्सुरुच्चैः सहितानुवाच ।
KK0302023013c	आदास्यते वासमिमं निरुष्य वनेषु राजा द्विषतां यशांसि ॥
KK0302023014a	द्विजातिमुख्याः सहिताः पृथक् क्वभवद्भिरासाद्य तपस्विनश्च ।
KK0302023014c	प्रसाद्य धर्मार्थविदश्च वाच्या यथार्थसिद्धिः परमा भवेन्नः ॥
KK0302023015a	इत्येवमुक्ते वचनेऽऽर्जुनेन ते ब्राह्मणाः सर्ववर्णाश्च राजन् ।
KK0302023015c	मुदाऽभ्यनन्दन्सहिताश्च चक्रुः प्रदक्षिणं धर्मभृतां वरिष्ठम् ॥
KK0302023016a	आमन्त्र्य पार्थञ्च वृकोदरञ्च धनञ्जयं याज्ञसेनीं यमौ च ।
KK0302023016c	प्रतस्थिरे राष्ट्रमपेतहर्षा युधिष्ठिरेणानुमता यथास्वम् ॥

इति श्रीमन्महाभारते अरण्यपर्वणि अर्जुनाभिगमनपर्वणि त्रयोविंशोऽध्यायः ॥ 23 ॥

3-23-1 भूतपतिः शिवः । निष्कः अष्टोत्तरशतं सुवर्णानि वक्षोऽलङ्कारो वा । शिक्षेतिव्याकरणाद्यङ्गानामुपलक्षणम् । अक्षराणि वेदः । नित्यत्वात्क्षरणशून्यः । मन्त्रः प्रणवः ॥ 3-23-3 पुरः प्रागेव । जघन्यं पाश्चात्यं द्वारकादेशम् ॥ 3-23-4 राजपुत्र्या सुभद्रया सह ॥ 3-23-7 तदा बभूवुरिति झ. पाठः ॥ 3-23-8 ह्रीताः कुराज्ये तिष्ठाम इति लज्जिताः ॥ 3-23-10 अनर्थं द्यूतजम् ॥ 3-23-13 बीभत्सुरर्जुनः आदास्यते आच्छिद्य ग्रहीष्यति । यशांसि यशस्कराणि दिव्यसभादीनि ॥ 3-23-14 भवद्भिः पौरैः वाच्याः प्रार्थ्याः ॥
