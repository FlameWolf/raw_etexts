अध्यायः 084

युधिष्ठिरेण धौम्यंप्रति अर्जुनेन विना स्वस्य काम्यकवनेऽनभिरुचिकथनपूर्वकं निवासाय स्थानान्तरकथनप्रार्थना ॥ 1 ॥

KK03-06-084-001	वैशम्पायन उवाच 
KK03-06-084-001a	भ्रातॄणां मतमाज्ञाय नारदस्य च धीमतः ।
KK03-06-084-001c	पितामहसमं धौम्यं प्राह राजा युधिष्ठिरः ॥
KK03-06-084-002a	मया स पुरुषव्याघ्रो जिष्णुः सत्यपराक्रमः ।
KK03-06-084-002c	अस्त्रहेतोर्महाबाहुरमितात्मा विवासितः ॥
KK03-06-084-003a	स हि वीरोऽनुरक्तश्च समर्थश्च तपोधनः ।
KK03-06-084-003c	कृती च भृशमप्यस्त्रे वासुदेव इव प्रभुः ॥
KK03-06-084-004a	अहं ह्येतावुभौ ब्रह्मन्कृष्णावरिविघातिनौ ।
KK03-06-084-004c	अभिजानामि विक्रान्तौ तथा व्यासः परन्तपौ ॥
KK03-06-084-005a	त्रियुगौ पुण्डरीकाक्षौ वासुदेवधनञ्जयौ ।
KK03-06-084-005c	नारदोऽपि तथा वेद योप्यशंसत्सदा मम ॥
KK03-06-084-006a	तथाऽहमपि जानामि नरनारायणावृषी ।
KK03-06-084-006c	शक्तोऽयमित्यतो मत्वा मया स प्रेषितोऽर्जुनः ॥
KK03-06-084-007a	इन्द्रादनवरः शक्रं सुरसूनुः सुराधिपम् ।
KK03-06-084-007c	द्रष्टुमस्त्राणि चादातुमिन्द्रादिति विवासितः ॥
KK03-06-084-008a	भीष्मद्रोणावतिरथौ कृपो द्रौणिश्च दुर्जयः ।
KK03-06-084-008c	धृतराष्ट्रस्य पुत्रेण सुधृताः सुमहाबलाः ॥
KK03-06-084-009a	सर्वे वेदविदः शूराः सर्वेऽस्त्रकुशलास्तथा ।
KK03-06-084-009c	`सर्वे महारथा मुख्याः सर्वे जितपरिश्रमाः' ।
KK03-06-084-009e	योद्धुकामाश्च पार्थेन सततं ये महाबलाः ॥
KK03-06-084-010a	स च दिव्यास्त्रवित्कर्णः सूतपुत्रो महारथः ।
KK03-06-084-010c	योऽस्त्रवेगानिलबलः शरार्चिस्तलनिःस्वनः ।
KK03-06-084-010e	रजोधूमोऽस्त्रसम्पातो धार्तराष्ट्रानिलोद्धतः ॥
KK03-06-084-011a	निसृष्ट इव कालेन युगान्तज्वलनो यथा ।
KK03-06-084-011c	मम सैन्यमयं कक्षं प्रधक्ष्यति न संशयः ॥
KK03-06-084-012a	तं स कृष्णानिलोद्धूतो दिव्यास्त्रज्वलनो महान् ।
KK03-06-084-012c	श्वेतवाजिबलाकाभृद्गण्डीवेन्द्रायुधोल्बणः ॥
KK03-06-084-013a	संरब्धः शरधाराभिः सुदीप्तं कर्णपावकम् ।
KK03-06-084-013c	उदीर्णोऽर्जुनमेघोऽयं शमयिष्यति संयुगे ॥
KK03-06-084-014a	स साक्षादेव सर्वाणि शक्रात्परपुरञ्जयः ।
KK03-06-084-014c	दिव्यान्यस्त्राणि बीभत्सुर्यथावत्प्रतिपत्स्यते ॥
KK03-06-084-015a	अलं स तेषां सर्वेषामिति मे धीयते मतिः ।
KK03-06-084-015c	नास्ति त्वतिक्रिया तस्य रणेऽरीणां प्रतिक्रिया ॥
KK03-06-084-016a	ते वयं पाण्डवं सर्वे गृहीतास्त्रमरिन्दमम् ।
KK03-06-084-016c	द्रष्टारो न हि बीभत्सुर्भारमुद्यम्य सीदति ॥
KK03-06-084-017a	वयं तु तमृते वीरं वनेऽस्मिन्द्विपदांवर ।
KK03-06-084-017c	अवधानं न गच्छामः काम्यके सह कृष्णया ॥
KK03-06-084-018a	भवानन्यद्वनं साधु बह्वन्नं फलवच्छुचि ।
KK03-06-084-018c	आख्यातु रमणीयं च सेवितं पुण्यकर्मभिः ॥
KK03-06-084-019a	यत्र कञ्चिद्वयं कालं वसन्तः सत्यविक्रमम् ।
KK03-06-084-019c	प्रतीक्षामोऽर्जुनं वीरं वृष्टिकामा इवाम्बुदम् ॥
KK03-06-084-020a	विविधानाश्रमान्कांश्चिद्द्विजातिभ्यः प्रतिश्रुतान् ।
KK03-06-084-020c	सरांसि सरितश्चैव रमणीयांश्च पर्वतान् ॥
KK03-06-084-021a	आचक्ष्व न हि मे ब्रह्मन्रोचते तमृतेऽर्जुनम् ।
KK03-06-084-021c	वनेऽस्मिन्काम्यके वासो गच्छामोऽन्यां दिशं प्रति ॥

इति श्रीमन्महाभारते अरण्यपर्वणि तीर्थयात्रापर्वणि चतुरशीतितमोऽध्यायः ॥ 84 ॥

3-84-7 अनवरोऽन्यूनः ॥ 3-84-10 रजःकार्यं क्रोधः स एव धूमो यस्य । धार्तराष्ट्रैरनिलैरिव उद्धत उद्दीपितः ॥ 3-84-11 कक्षं तृणवनम् ॥ 3-84-12 उल्बणो दुःसहः ॥ 3-84-15 अलं जेतुं पर्याप्तः ॥ 3-84-16 द्रष्टारो द्रक्ष्यामः ॥ 3-84-17 अवधानं स्वास्थ्यम् ॥ 3-84-18 ब्रह्माढ्यं जलवच्छुचीति क. घ. पाठः ॥
