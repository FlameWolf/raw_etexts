अध्यायः 133

शिबिपरीक्षणार्थं श्येनीभूतेनेन्द्रेणानुद्रुतस्य कपोतरूपधारिणोऽग्नेः शिविंप्रति शरणागतिः ॥ 1 ॥ कपोतरिरक्षिषया राज्ञा श्येनानुमत्या स्वशरीरोत्कृत्तमांसस्य कपोतेन सह तुलारोपणम् ॥ 2 ॥ मांसापेक्षया कपोतस्य गौरवातिरेके राज्ञा स्वयमेव तुलारोहणम् ॥ 3 ॥ ततस्तुष्टाभ्यामिन्द्राग्निभ्यां तत्प्रशंसनपूर्वकं स्वलोकगमनम् ॥ 4 ॥

KK0306133001 श्येन उवाच ।
KK0306133001a धर्मात्मानं त्वाहुरेकं सर्वे राजन्महीक्षितः ।
KK0306133001c स वै धर्मविरुद्धं त्वं कस्मात्कर्म चिकीर्षसि ॥
KK0306133002a विहितं भक्षणं राजन्पीड्यमानस्य मे क्षुधा ।
KK0306133002c मा हिंसीर्धर्मलोभेन धर्ममुत्सृज्य मा नशः ॥
KK0306133003 राजोवाच ।
KK0306133003a संत्रस्तरूपस्त्राणार्थी त्वत्तो भीतो महाद्विज ।
KK0306133003c मत्सकाशमनुप्राप्तः प्राणगृध्नुरयं द्विजः ॥
KK0306133004a एवमभ्यागतस्येह कपोतस्याभयार्थिनः ।
KK0306133004c अप्रदाने परो धर्मः किं त्वं श्येनेह पश्यसि ॥
KK0306133005a प्रस्पन्दमानः संभ्रान्तः कपोतः श्येन लक्ष्यते ।
KK0306133005c मत्सकाशं जीवितार्थी तस्य त्यागो विगर्हितः ॥
KK0306133006a [यो हि कश्चिद्द्विजान्हन्याद्गां वा लोकस्य मातरम् ।
KK0306133006c शरणागतं च त्यजते तुल्यं तेषां हि पातकम्]
KK0306133007 श्येन उवाच ।
KK0306133007a आहारत्सर्वभूतानि संभवन्ति महीपते ।
KK0306133007c आहारेण विवर्धन्ते तेन जीवन्ति जन्तवः ॥
KK0306133008a शक्यते दुस्त्यजेऽप्यर्थे चिररात्राय जीवितुम् ।
KK0306133008c न तु भोजनमुत्सृज्य शक्यं वर्तयितुं चिरम् ॥
KK0306133009a भक्ष्याद्विलोपितस्याद्य मम प्राणा विशांपते ।
KK0306133009c विसृज्यकायमेष्यन्ति पन्थानमपुनर्भवम् ॥
KK0306133010a प्रमृते मयि धर्मात्मन्पुत्रदारादि नङ्क्ष्यति ।
KK0306133010c रक्षमाणः कपोतं त्वं बहून्प्राणान्न रक्षसि ॥
KK0306133011a बहून्यो बाधते धर्मो न स धर्मः कुवर्त्म तत् ।
KK0306133011c अविरोधी तु यो धर्मः स धर्मः सत्यविक्रम ॥
KK0306133012a विरोधिषु महीपाल निश्चित्य गुरुलाघवम् ।
KK0306133012c न बाधा विद्यते यत्र तं धर्मं समुपाचरेत् ॥
KK0306133013a गुरुलाघवमाज्ञाय धर्माधर्मविनिश्चये ।
KK0306133013c यतो भूयांस्ततो राजन्कुरु धर्मविनिश्चयम् ॥
KK0306133014  राजोवाच ।
KK0306133014a  बहुकल्याणसंयुक्तं भाषसे विहगोत्तम ।
KK0306133014c  सुपर्णः पक्षिराट् किं त्वं धर्मं ज्ञात्वाऽभिभाषसे ॥
KK0306133015a  तथाहि धर्मसंयुक्तं बहुचित्रं च भाषसे ।
KK0306133015c  न तेऽस्त्यविदितं किंचिदिति त्वां लक्षयाम्यहम् ।
KK0306133015e  शरणैषिपरित्यागं कथं साध्विति मन्यसे ॥
KK0306133016a  आहारार्थं समारम्भस्तव चायं विहंगम ।
KK0306133016c शक्यश्चाप्यन्यथा कर्तुमाहारोऽप्यधिकस्त्वया ॥
KK0306133017a गोवृषो वा वराहो वा मृगो वा महिषोपि वा ।
KK0306133017c त्वदर्थमद्य क्रियतां यच्चान्यदिह काङ्क्षसि ॥
KK0306133018 श्येन उवाच ।
KK0306133018a न वराहं न चोक्षाणं न मृगान्विविधांस्तथा ।
KK0306133018c  भक्षयामि महाराज किं ममान्येन केनचित् ॥
KK0306133019a  यस्तु मे दैवविहितो भक्षः क्षत्रियपुङ्गव ।
KK0306133019c  तमुत्सृज महीपाल कपोतमिममेव मे ॥
KK0306133020a श्येनाः कपोतान्स्वादन्ति श्रुतिरेषा सनातनी ।
KK0306133020c मा राजन्सारमज्ञात्वा कदलीस्कन्धमासज ॥
KK0306133021 राजोवाच ।
KK0306133021a राष्ट्रं शिबीनामृद्धं वै शाधि पक्षिभिरर्चितः ।
KK0306133021c कृत्स्नमेतन्मया दत्तं राजवद्विहगोत्तम ॥
KK0306133022a यं वा कामयसे कामं श्येन सर्वं ददानि ते ।
KK0306133022c विनेमं पक्षिणं श्यन शरणार्थिनमागतम् ॥
KK0306133023a येनेमं स्थापयेथास्त्वं कर्मणा पक्षिसत्तम ।
KK0306133023c तदाचक्ष्व करिष्यामि न हि दास्ये कपोतकम् ॥
KK0306133024 श्येन उवाच ।
KK0306133024a उशीनर कपोते ते यदि स्नेहो नराधिप ।
KK0306133024c आत्मनो मांसमुत्कृत्य कपोततुलया धृतम् ॥
KK0306133025a यदा समं कपोतेन तव मांसं नृपोत्तम ।
KK0306133025c त्वया प्रदेयं तन्मह्यं सा मे तुष्टिर्भविष्यति ॥
KK0306133026 राजोवाच ।
KK0306133026a अनुग्रहमिमं मन्ये श्येन यन्माभियाचसे ।
KK0306133026c तस्मात्तेऽद्य प्रदास्यामि स्वमांसं तुलया धृतम् ॥
KK0306133027 लोमश उवाच ।
KK0306133027a अथोत्कृत्य स्वमांसं तु राजा परमधर्मवित् ।
KK0306133027c तुलयामास कौन्तेय कपोतेन समं विभो ॥
KK0306133028a  ध्रियमाणः कपोतस्तु मांसेनात्यतिरिच्यते ।
KK0306133028c  पुनश्चोत्कृत्यमांसानि राजा प्रादादुशीनरः ॥
KK0306133029a  न विद्यते यदा मांसं कपोतेन समं धृतम् ।
KK0306133029c  तत उत्कृत्तमांसोऽसावारुरोह स्वयं तुलाम् ॥
KK0306133030 श्येन उवाच ।
KK0306133030a इन्द्रोऽहमस्मि धर्मज्ञ कपोतो हव्यवाडयम् ।
KK0306133030c  जिज्ञासमानौ धर्म त्वां यज्ञवाटमुपागतौ ॥
KK0306133031a यत्ते मांसानि गात्रेभ्य उक्तृत्तानि विशांपते ।
KK0306133031c एषा ते शाश्वती कीर्तिर्लोकानभिभविष्यति ॥
KK0306133032a यावल्लोके मनुष्यास्त्वां कथयिष्यन्ति पार्थिव ।
KK0306133032c तावत्कीर्तिश्च लोकाश्च स्थास्यन्ति तव शाश्वताः ॥
KK0306133033a इत्युक्त्वा भूमिपतये तस्मै दत्त्वा यथेप्सितम् ।
KK0306133033c प्रशस्य जग्मतू राजन्निन्द्राग्री तुष्टमानसौ ॥
KK0306133034a उशीनरोऽपिधर्मात्मा धर्मेणावृत्यरोदसी ।
KK0306133034c विभ्राजमानो वपुषाऽप्यारुरोह त्रिविष्टपम् ॥
KK0306133035a तदेतत्सदनं राजन्राज्ञस्तस्य महात्मनः ।
KK0306133035c पश्यस्वैतन्मया सार्धं पुण्यं पापप्रमोचनम् ॥
KK0306133036a तत्र वै सततं देवा मुनयश्च सनातनाः ।
KK0306133036c दृश्यन्ते ब्राह्मणै राजन्पुण्यवद्भिर्महात्मभिः ॥

इति श्रीमन्महाभारते अरण्यपर्वणि तीर्थयात्रापर्वणि त्रयस्त्रिंशदधिकशततमोऽध्यायः ॥ 133 ॥

3-133-2 मा रक्षीर्धर्मलोभेन धर्ममुत्सृष्टवानसि इति झ. पाठः ॥ 3-133-20 कदलीस्कन्धमासजेति कदलीस्कन्धतुल्ये निःसारेऽस्मिन् धर्मे मा सज्जो भवेत्यर्थः ॥