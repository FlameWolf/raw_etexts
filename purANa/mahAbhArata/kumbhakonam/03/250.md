अध्यायः 250

दुर्योधनेन कर्णम् प्रति स्वबन्धनविषये चित्रसेनार्जुनसंवादप्रकारकथनपूर्वकम्  युधिष्ठिरात्स्वस्य बन्धमोचनकथनम् ॥ 1 ॥ तथा प्रायोपवेशने निजाध्यवसायकथनपूर्वकम्  दुःशासनम् प्रति राज्यपालनविधानम् ॥ 2 ॥ कर्णेन दुर्योधनम् प्रति प्रायोपवेशनान्निवर्तनाय सान्त्वोक्तिः ॥ 3 ॥

KK03-13-250-001	दुर्योधन उवाच 
KK03-13-250-001a	चित्रसेनं समागम्य प्रहसन्नर्जुनस्तदा ।
KK03-13-250-001c	इदं वचनमक्लीबमब्रवीत्परवीरहा ॥
KK03-13-250-002a	भ्रातॄनर्हसि मे वीर मोक्तुं गन्धर्वसत्तम ।
KK03-13-250-002c	अनर्हधर्षणा हीमे जीवमानेषु पाण्डुषु ॥
KK03-13-250-003a	एवमुक्तस्तु गन्धर्वः पाण्डवेन महात्मना ।
KK03-13-250-003c	उवाच यत्कर्ण वयं मन्त्रयन्तो विनिर्गताः ॥
KK03-13-250-004a	`स्थितो राज्येच्युतान्स्थानाच्छ्रियाहीनां श्रियावृतः।
KK03-13-250-004c	'द्रष्टास्मि निःसुखान्वीरान्सदारान्पाण्डवानिति ॥
KK03-13-250-005a	तस्मिन्नुच्चार्यमाणे तु गन्धर्वेण वचस्तथा ।
KK03-13-250-005c	भूमेर्विवरमन्वैच्छं प्रवेष्टुं व्रीडयाऽन्वितः ॥
KK03-13-250-006a	युधिष्ठिरमथागम्य गन्धर्वाः सह पाण्डवैः ।
KK03-13-250-006c	अस्मद्दुर्मन्त्रितं तस्मै बद्धांश्चास्मान्न्यवेदयन् ॥
KK03-13-250-007a	स्त्रीसमक्षमहं दीनो बद्धः शत्रुवशं गतः ।
KK03-13-250-007c	युधिष्ठिरस्योपहृतः किन्नु दुःखमतः परम् ॥
KK03-13-250-008a	ये मे निराकृता नित्यं रिपुर्येषामहं सदा ।
KK03-13-250-008c	तैर्मोक्षितोऽहं दुर्बुद्धिर्दत्तं तैरेव जीवितम् ॥
KK03-13-250-009a	प्राप्तः स्यां यद्यहं वीर वधं तस्मिन्महारणे ।
KK03-13-250-009c	श्रेयस्तद्भविता मह्यं नैवम्भूतस्य जीवितम् ॥
KK03-13-250-010a	भवेद्यशः पृथिव्यां मे ख्यातं गन्धर्वतो वधात् ।
KK03-13-250-010c	प्राप्ताश्च पुण्यलोकाः स्युर्महेन्द्रसदनेऽक्षयाः ॥
KK03-13-250-011a	यत्त्वद्य मे व्यवसितं तच्छृणुध्वं नरर्षभाः ।
KK03-13-250-011c	इह प्रायमुपासिष्ये यूयं व्रजत वै गृहान् ।
KK03-13-250-011e	भ्रातरश्चैव मे सर्वे यान्त्वद्य स्वपुरं प्रति ॥
KK03-13-250-012a	कर्णप्रभृतयश्चैव सुहृदो बान्धवाश्च ये ।
KK03-13-250-012c	दुःशासनं पुरस्कृत्य प्रयान्त्वद्य पुरं प्रति ॥
KK03-13-250-013a	न ह्यहं सम्प्रयास्यामि पुरं शत्रुनिराकृतः ।
KK03-13-250-013c	शत्रुमानापहो भूत्वा सुहृदां मानकृत्तथा ॥
KK03-13-250-014a	`कामं रणशिरस्यद्य शत्रुभिर्वै विमानितः' ।
KK03-13-250-014c	स सुहृच्छोकदो जातः शत्रूणां हर्षवर्धनः ।
KK03-13-250-014e	वारणाह्वयमासाद्य किं वक्ष्यामि जनाधिपम् ॥
KK03-13-250-015a	भीष्मद्रोणौ कृपद्रौणी विदुरः सञ्जयस्तथा ।
KK03-13-250-015c	बाह्लीकः सौमदत्तिश्च ये चान्ये वृद्धसम्मताः ॥
KK03-13-250-016a	ब्राह्मणाः श्रेणिमुख्याश्च तथोदासीनवृत्तयः ।
KK03-13-250-016c	किं मां वक्ष्यन्ति किं चापि प्रतिवक्ष्यामि तानहम् ॥
KK03-13-250-017a	रिपूणां शिरसि स्थित्वा तथा विक्रम्य चोरसि ।
KK03-13-250-017c	आत्मदोषात्परिभ्रष्टः कथं वक्ष्यामि तानहम् ॥
KK03-13-250-018a	दुर्विनीताः श्रियं प्राप्य विद्यामैश्वर्यमेव च ।
KK03-13-250-018c	तिष्ठन्ति न चिरं भद्रे यथाऽहं मदगर्वितः ॥
KK03-13-250-019a	अहो बत यथेदं मे कष्टं दुश्चरितं कृतम् ।
KK03-13-250-019c	स्वयं दुर्बुद्धिना मोहाद्येन प्राप्तोस्मि संशयम् ॥
KK03-13-250-020a	तस्मात्प्रायमुपासिष्ये न हिशक्ष्यामि जीवितुम् ।
KK03-13-250-020c	चेतयानो हि को जीवेत्कृच्छ्राच्छत्रुभिरुद्धृतः ॥
KK03-13-250-021a	शत्रुभिश्चावहसितो मानी पौरुषवर्जितः ।
KK03-13-250-021c	पाण्डवैर्विक्रमाढ्यैश्च सावमानमवेक्षितः ॥
KK03-13-250-022	वैशम्पायन उवाच 
KK03-13-250-022a	एवं चिन्तापरिगतो दुःशासनमथाब्रवीत् ।
KK03-13-250-022c	दुःशासन निबोधेदं वचनं मम भारत ॥
KK03-13-250-023a	प्रतीच्छ त्वं मया दत्तमभिषेकं नृपो भव ।
KK03-13-250-023c	प्रशाधि पृथिवीं स्फीतां कर्णसौबलपालिताम् ॥
KK03-13-250-024a	भ्रातॄन्पालय विस्रब्धं मरुतो वृत्रहा यथा ।
KK03-13-250-024c	बान्धवाश्चोपजीवन्तु देवा इव शतक्रतुम् ॥
KK03-13-250-025a	ब्राह्मणेषु सदा वृत्तिं कुर्वीथाश्चाप्रमादतः ।
KK03-13-250-025c	बन्धूनां सुहृदां चैव भवेथास्त्वं गतिः सदा ॥
KK03-13-250-026a	ज्ञातींश्चाप्यनुपश्येथा विष्णुर्देवगणान्यथा ।
KK03-13-250-026c	गुरवः पालनीयास्ते गच्छ पालय मेदिनीम् ॥
KK03-13-250-027a	नन्दयन्सुहृदः सर्वाञ्शात्रवांश्चावभर्त्सयन् ।
KK03-13-250-027c	कण्ठे चैनं परिष्वज्य गम्यतामित्युवाच ह ॥
KK03-13-250-028a	तस्य तद्वचनं श्रुत्वा दीनो दुःशासनोऽब्रवीत् ।
KK03-13-250-028c	अश्रुकण्ठः सुदुःखार्तः प्राञ्जलिः प्रणिपत्य च ॥
KK03-13-250-029a	सगद्गदमिदं वाक्यं भ्रातरं ज्येष्ठमात्मनः ।
KK03-13-250-029c	प्रसीदेत्यपतद्भूमौ दूयमानेन चेतसा ॥
KK03-13-250-030a	दुःखितः पादयोस्तस्य नेत्रजं जलमुत्सृजन् ।
KK03-13-250-030c	उक्तवांश्च नरव्याघ्रो नैतदेवं भविष्यति ॥
KK03-13-250-031a	विदीर्येत्सकला भूमिर्द्यौश्चापि शकलीभवेत् ।
KK03-13-250-031c	रविरात्मप्रभां जह्यात्सोमः शीतांशुतां त्यजेत् ॥
KK03-13-250-032a	वायुः शैघ्र्यमथो जह्याद्धिमवांश्च हिमं त्यजेत् ।
KK03-13-250-032c	शुष्येत्तोयं समुद्रेषु वह्निरप्युष्णतां त्यजेत् ॥
KK03-13-250-033a	न चाहं त्वदृते राजन्प्रशासेयं वसुन्धराम् ।
KK03-13-250-033c	पुनःपुनः प्रसीदेति वाक्यं चेदमुवाच ह ॥
KK03-13-250-034a	`शत्रूणां शोककृद्राजन्सुहृदां शोकनाशनः
KK03-13-250-034c	'त्वमेव नः कुले राजा भविष्यसि शतं समाः ॥
KK03-13-250-035a	एवमुक्त्वा स राजानं सुस्वरं प्ररुरोद ह ।
KK03-13-250-035c	पादौ संस्पृश्य मानार्हौ भ्रातुर्ज्येष्ठस्य भारत ॥
KK03-13-250-036a	तथा तौ दुःखितौ दृष्ट्वा दुःशासनसुयोधनौ ।
KK03-13-250-036c	अभिगम्य व्यथाविष्टः कर्णस्तौ प्रत्यभाषत ॥
KK03-13-250-037a	विषीदथः किं कौरव्यौ बालिश्यात्प्राकृताविव ।
KK03-13-250-037c	न शोकः शोचमानस्य विनिवर्तेत कर्हिचित् ॥
KK03-13-250-038a	यदा च शोचतः शोको व्यसनं नापकर्षति ।
KK03-13-250-038c	सामर्थ्यं किं ततः शोके शोचमानौ प्रपश्यथः ॥
KK03-13-250-039a	धृतिं गृह्णीतं मा शत्रूञ्शोचन्तौ नन्दयिष्यथः ।
KK03-13-250-039c	कर्तव्यं हि कृतं राजन्पाण्डवैस्तव मोक्षणम् ॥
KK03-13-250-040a	नित्यमेव प्रियं कार्यं राज्ञो विषयवासिभिः ।
KK03-13-250-040c	पाल्यमानास्त्वया ते हि निवसन्ति गतज्वराः ॥
KK03-13-250-041a	नार्हस्येवङ्गते मन्युं कर्तुं प्राकृतवत्स्वयम् ।
KK03-13-250-041c	विषण्णास्तव सोदर्यास्त्वयि प्रायं समास्थिते ॥
KK03-13-250-042a	`तदलं दुःखितानेतान्कर्तुं सर्वान्नराधिप' ।
KK03-13-250-042c	उत्तिष्ठ व्रज भद्रं ते समाश्वासय सोदरान् ॥

इति श्रीमन्महाभारते अरण्यपर्वणि घोषयात्रापर्वणि पञ्चाशदधिकद्विशततमोऽध्यायः ॥ 250 ॥

3-250-9 एवम्भूतस्य जीवितं न श्रेय इति सम्बन्धः ॥ 3-250-16 श्रेणिमुख्याः शिल्पिसङ्घातमुख्याः प्रकृतय इत्यर्थः ॥ 3-250-24 विस्रब्धं सविश्वासं यथा स्यात्तथा ॥ 3-250-27 कर्णं चैनं परिष्वज्येति ध. पाठः ॥ 3-250-32 हिमवांश्च परिप्लवेत् इति थ. पाठः । परिव्रजेत् इति झ. पाठः ॥ 3-250-38 यदि शोकेन व्यसनं नश्येत्तर्हि स कर्तव्यः नतु तत्तथास्ति अतः शोको न कर्तव्य इत्यर्थः ॥
