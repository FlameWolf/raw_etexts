अध्यायः 203

मार्कण्डेयेन युधिष्ठिरम् प्रति स्वर्गकारणीभूतसाधारणधर्मकथनम् ॥ 1 ॥

KK03-11-203-001	वैशम्पायन उवाच 
KK03-11-203-001a	श्रुत्वा स राजा राजर्षिरिन्द्रद्युम्नस्य तत्तदा ।
KK03-11-203-001c	मार्कण्डेयान्महाभागात्स्वर्गस्य प्रतिपादनम् ॥
KK03-11-203-002a	युधिष्ठिरो महाराज पुनः पप्रच्छ तं मुनिम् ।
KK03-11-203-002c	कीदृशीषु ह्यवस्थासु दत्त्वा दानं महामुने ।
KK03-11-203-002e	इन्द्रलोकं त्वनुभवेत्पुरुषस्तद्ब्रवीहि मे ॥
KK03-11-203-003a	गार्हस्थ्येऽप्यथवा बाल्ये यौवने स्थाविरेऽपि वा ।
KK03-11-203-003c	यथा फलं समश्नाति तथा त्वं कथयस्व मे ॥
KK03-11-203-004	मार्कण्डेय उवाच 
KK03-11-203-004a	वृथा जन्मानि चत्वारि वृथा दानानि षोडश ।
KK03-11-203-004c	वृथा जन्म ह्यपुत्रस्य ये च धर्मबहिष्कृताः ॥
KK03-11-203-005a	परपाकं च येऽश्नन्ति आत्मार्थं च पचेत्तु यः ।
KK03-11-203-005c	पर्यश्नन्ति वृथा यत्र तदसत्यं प्रकीर्त्यते ॥
KK03-11-203-006a	आरूढपतिते दत्तमन्यायोपहृतं च यत् ।
KK03-11-203-006c	व्यर्थं तु पतिते दानं ब्राह्मणे तस्करे तथा ॥
KK03-11-203-007a	गुरौ चानृतिके पापे कृतघ्ने ग्रामयाजके ।
KK03-11-203-007c	वेदविक्रयिणे दत्तं तथा वृषलयाजके ॥
KK03-11-203-008a	ब्रह्मबन्धुषु यद्दत्तं यद्दत्तं वृषलीपतौ ।
KK03-11-203-008c	स्त्रीजितेषु च यद्दत्तं व्यालग्राहे तथैव च ॥
KK03-11-203-009a	परिचारकेषु यद्दत्तं वृथा दानानि षोडश ।
KK03-11-203-009c	तमोवृतस्तु यो दद्याद्भयात्क्रोधात्तथैव च ॥
KK03-11-203-010a	भुङ्क्ते च दानं तत्सर्वं गर्भस्थस्तु नरः सदा ।
KK03-11-203-010c	ददद्दानं द्विजातिभ्यो वृद्धभावेन मानवः ॥
KK03-11-203-011a	तस्मात्सर्वास्ववस्थासु सर्वदानानि पार्थिव ।
KK03-11-203-011c	दातव्यानि द्विजातिभ्यः स्वर्गमार्गजिगीषया ॥
KK03-11-203-012	युधिष्ठिर उवाच 
KK03-11-203-012a	चातुर्वर्ण्यस्य सर्वस्य वर्तमानाः प्रतिग्रहे ।
KK03-11-203-012c	केन विप्रा विशेषेण तारयन्ति तरन्ति च ॥
KK03-11-203-013	मार्कण्डेय उवाच 
KK03-11-203-013a	जपैर्मन्त्रैश्च होमैश्च स्वाध्यायाध्यायनेन च ।
KK03-11-203-013c	नावं वेदमयीं कृत्वा तारयन्ति तरन्ति च ॥
KK03-11-203-014a	ब्राह्मणांस्तोषयेद्यस्तु तुष्यन्ते तस्य देवताः ।
KK03-11-203-014c	वचनाच्चापि विप्राणां स्वर्गलोकमवाप्नुयात् ॥
KK03-11-203-015a	पितृदैवतपूजाभिर्ब्राह्मणाभ्यर्चनेन च ।
KK03-11-203-015c	अनन्तं पुण्यलोकं तु गन्ताऽसौ तु न संशयः ।
KK03-11-203-015e	श्लेष्मादिभिर्व्याप्ततनुर्म्रियमाणोऽविचेतनः ॥
KK03-11-203-016a	ब्राह्मणा एव सम्पूज्याः पुण्यं स्वर्गमभीप्सता ।
KK03-11-203-016c	श्राद्धकाले तु यत्नेन भोक्तव्या ह्यजुगुप्सिताः ॥
KK03-11-203-017a	दुर्बलः कुनखी कुष्ठी मायावी कुण्डगोलकौ ।
KK03-11-203-017c	वर्जनीयाः प्रयत्नेन काण्डपृष्ठाश्च देहिनः ॥
KK03-11-203-018ac	जुगुप्सितं हि यच्छ्राद्धं दहत्यग्निरिवेन्धनम् ॥
KK03-11-203-019a	ये ये श्राद्धे न पूज्यन्ते मूकान्धबधिरादयः ।
KK03-11-203-019c	तेऽपिसर्वे नियोक्तव्या मिश्रिता वेदपारगैः ॥
KK03-11-203-020a	प्रतिग्रहश्च वै देयः शृणु यस्य युधिष्ठिर ।
KK03-11-203-020c	प्रदातारं तथाऽऽत्मानं यस्तारयति शक्तिमान् ॥
KK03-11-203-021a	तस्मिन्देयं द्विजे दानं सर्वागमविजानता ।
KK03-11-203-021c	प्रदातारं तथाऽऽत्मानं तारयेद्यः स शक्तिमान् ॥
KK03-11-203-022a	न तथा हविषो होमैर्न पुष्पैर्नानुलेपनैः ।
KK03-11-203-022c	अग्नयः पार्थ तुष्यन्ति यथा ह्यतिथिभोजने ॥
KK03-11-203-023ac	तस्मात्त्वं सर्वयत्नेन यतस्वातिथिभोजने ॥
KK03-11-203-024a	पादोदकं पादघृतं दीपमन्नं प्रतिश्रयम् ।
KK03-11-203-024c	प्रयच्छन्ति तु ये राजन्नोपसर्पन्ति ते यमम् ॥
KK03-11-203-025a	देवमाल्यापनयनं द्विजोच्छिष्टावमार्जनम् ।
KK03-11-203-025c	आकल्पपरिचर्या च गात्रसंवाहनानि च ।
KK03-11-203-025e	अत्रैकैकं नृपश्रेष्ठ गोदानाद्व्यतिरिच्यते ॥
KK03-11-203-026a	कपिलायाः प्रदानात्तु मुच्यते नात्र संशयः ।
KK03-11-203-026c	तस्मादलङ्कृतां दद्यात्कपिलां तु द्विजातये ॥
KK03-11-203-027a	श्रोत्रियाय दरिद्राय गृहस्थायाग्निहोत्रिणे ।
KK03-11-203-027c	पुत्रदाराभिभूताय तथा ह्यनुपकारिणे ॥
KK03-11-203-028a	एवंविधेषु दातव्या न समृद्धेषु भारत ।
KK03-11-203-028c	को गुणो भरतश्रेष्ठ समृद्धेष्वभिवर्जितम् ॥
KK03-11-203-029a	एकस्यैका प्रदातव्या न बहूनां कदाचन ।
KK03-11-203-029c	सा गौर्विक्रयमापन्ना हन्यात्त्रिपुरुषं कुलम् ।
KK03-11-203-029e	न तारयति दातारं ब्राह्मणं नैव नैव तु ॥
KK03-11-203-030a	ब्राह्मणस्य विशुद्धस्य सुवर्णं यः प्रयच्छति ।
KK03-11-203-030c	सुवर्णानां शतं तेन दत्तं भवति शाश्वतम् ॥
KK03-11-203-031a	अनड्वाहं तु यो दद्याद्बलवन्तं धुरन्धरम् ।
KK03-11-203-031c	स निस्तरति दुर्गाणि स्वर्गलोकं च गच्छति ॥
KK03-11-203-032a	वसुन्धरां तु यो दद्याद्द्विजाय विदुषात्मने ।
KK03-11-203-032c	दातारं ह्यनुगच्छन्ति सर्वे कामाभिवाञ्छिताः ॥
KK03-11-203-033a	पृच्छन्ति चान्नदातारं वदन्ति पुरुषा भुवि ।
KK03-11-203-033c	अध्वनि क्षीणगात्राश्च पांसुना चावकुण्ठिताः ॥
KK03-11-203-034a	तेषामेव श्रमार्तानां यो ह्यन्नं कथयेद्बुधः ।
KK03-11-203-034c	अन्नदातृसमः सोपि कीर्त्यते नात्र संशयः ॥
KK03-11-203-035a	तस्मात्त्वं सर्वदानानि हित्वाऽन्नं सम्प्रयच्छ ह ।
KK03-11-203-035c	न हीदृशं पुण्यफलं विचित्रामिह विद्यते ॥
KK03-11-203-036a	यथाशक्ति च यो दद्यादन्नं विप्रेषु संस्कृतम् ।
KK03-11-203-036c	स तेन कर्मणाऽऽप्नोति प्रजापतिसलोकताम् ॥
KK03-11-203-037a	अन्नमेव विशिष्टं हि तस्मात्परतरं न च ।
KK03-11-203-037c	अन्नं प्रजापतिश्चोक्तः स च संवत्सरो मतः ॥
KK03-11-203-038a	संवत्सरस्तु यज्ञोऽसौ सर्वं यज्ञे प्रतिष्ठितम् ।
KK03-11-203-038c	तस्मात्सर्वाणि भूतानि स्थावराणि चराणि च ॥
KK03-11-203-039ac	तस्मादन्नं विशिष्टं हि सर्वेभ्य इति विश्रुतम् ॥
KK03-11-203-040a	येषां तटाकानि महोदकानि वाप्यश्च कूपाश्च प्रतिश्रयाश्च ।
KK03-11-203-040c	अन्नस्य दानं मधुरा च वाणी यमस्य ते निर्वचना भवन्ति ॥
KK03-11-203-041a	धान्यं श्रमेणार्जितवित्तसञ्चितं विप्रे सुशीले प्रतियच्छते यः ।
KK03-11-203-041c	वसुन्धरा तस्य भवेत्सुतुष्टा धारां वसूनां प्रतिमुञ्चतीव ॥
KK03-11-203-042a	अन्नदाः प्रथमं यान्ति सत्यवाक्तदनन्तरम् ।
KK03-11-203-042c	अयाचितप्रदाता च समं यान्ति त्रयो जनाः ॥
KK03-11-203-043	वैशम्पायन उवाच 
KK03-11-203-043a	कौतूहलसमुत्पन्नः पर्यपृच्छद्युधिष्ठिरः ।
KK03-11-203-043c	मार्कण्डेयं महात्मानं पुनरेव सहानुजः ॥
KK03-11-203-044a	यमलोकस्य चाध्वानमन्तरं मानुषस्य च ।
KK03-11-203-044c	कीदृशं किम्प्रमाणं वा कथं वा तन्महामुने ।
KK03-11-203-044e	तरन्ति पुरुषाश्चैव केनोपायेन शंस मे ॥
KK03-11-203-045	मार्कण्डेय उवाच 
KK03-11-203-045a	सर्वगुह्यतमं प्रश्नं पवित्रमृषिसंस्तुतम् ।
KK03-11-203-045c	कथयिष्यामि ते राजन्धर्मं धर्मभृतांवर ॥
KK03-11-203-046a	षडशीतिसहस्राणि योजनानां नराधिप ।
KK03-11-203-046c	यमलोकस्य चाध्वानमन्तरं मानुषस्य च ॥
KK03-11-203-047a	आकाशं तदपानीयं घोरं कान्तारदर्शनम् ।
KK03-11-203-047c	न तत्र वृक्षच्छाया वा पानीनं केतनानि च ॥
KK03-11-203-048a	विश्रमेद्यत्र वै श्रान्तः पुरुषोऽध्वनि कर्शितः ।
KK03-11-203-048c	नीयते यमदूतैस्तु यमस्याज्ञाकरैर्बलात् ॥
KK03-11-203-049a	नराः स्त्रियस्तथैवान्ये पृथिव्यां जीवसञ्ज्ञिताः ।
KK03-11-203-049c	ब्राह्मणेभ्यः प्रदानानि नानारूपाणि पार्थिव ॥
KK03-11-203-050a	हयादीनां प्रकृष्टानि तेऽध्वानं यान्ति वै नराः ।
KK03-11-203-050c	सन्निवार्यातपं यान्ति च्छत्रेणैव हि च्छत्रदाः ॥
KK03-11-203-051a	तृप्ताश्चैवान्नदातारो ह्यतृप्ताश्चाप्यनन्नदाः ।
KK03-11-203-051c	वस्त्रिणो वस्त्रदा यान्ति अवस्त्रा यान्त्यवस्त्रदाः ॥
KK03-11-203-052a	हिरण्यदाः सुखं यान्ति पुरुषास्त्वभ्यलङ्कृताः ।
KK03-11-203-052c	भूमिदास्तु सुखं यान्ति सर्वैः कामैः सुतर्पिताः ॥
KK03-11-203-053a	यान्ति चैवापरिक्लिष्टा नराः सस्यप्रदायकाः ।
KK03-11-203-053c	नराः सुखतरं यान्ति विमानेषु गृहप्रदाः ॥
KK03-11-203-054a	पानीयदा ह्यतृषिताः प्रहृष्टमनसो नराः ।
KK03-11-203-054c	पन्थानं द्योतयन्तश्च यान्ति दीपप्रदाः सुखम् ॥
KK03-11-203-055a	गोप्रदास्तु सुखं यान्ति निर्मुक्ताः सर्वपातकैः ।
KK03-11-203-055c	विमानैर्हंससंयुक्तैर्यान्ति मासोपवासिनः ॥
KK03-11-203-056a	तथा बर्हिप्रयुक्तैश्च षष्ठरात्रोपवासिनः ।
KK03-11-203-056c	त्रिरात्रं क्षपते यस्तु एकभक्तेन पाण्डव ॥
KK03-11-203-057a	अन्तरा चैव नाश्नाति तस्य लोका ह्यनामयाः ।
KK03-11-203-057c	पानीयस्य गुणा दिव्याः प्रेतलोकसुखावहाः ॥
KK03-11-203-058a	तत्र पुष्पोदका नाम नदी तेषां विधीयते ।
KK03-11-203-058c	शीतलं सलिलं तत्रपिबन्ति ह्यमृतोपमम् ॥
KK03-11-203-059a	ये च दृष्कृतकर्माणः पूयं तेषां विधीयते ।
KK03-11-203-059c	एवं नदी महाराज सर्वकामप्रदा हि सा ॥
KK03-11-203-060a	तस्मात्त्वमपि राजेन्द्र पूजयैनान्यथाविधि ।
KK03-11-203-060c	अध्वनि क्षीणगात्रश्च पथि पांशुसमन्वितः ॥
KK03-11-203-061a	पृच्छते ह्यन्नदातारं गृहमायाति चाशया ।
KK03-11-203-061c	तं पूजयाथ यत्नेन सोऽतिथिर्ब्राह्यणश्च सः ॥
KK03-11-203-062a	तं यान्तमनुगच्छन्ति देवाः सर्वे सवासवाः ।
KK03-11-203-062c	तस्मिन्सम्पूजिते प्रीता निराशा यान्त्यपूजिते ॥
KK03-11-203-063a	तस्मात्त्वमपि राजेन्द्र पूजयैनं यथाविधि ।
KK03-11-203-063c	एतत्ते शतशः प्रोक्तं किं भूयः श्रोतुमिच्छसि ॥
KK03-11-203-064	युधिष्ठिर उवाच 
KK03-11-203-064a	पुनः पुनरहं श्रोतुं कथां धर्मसमाश्रयाम् ।
KK03-11-203-064c	पुण्यामिच्छामि धर्मज्ञ कथ्यमानां त्वया विभो ॥
KK03-11-203-065	मार्कण्डेय उवाच 
KK03-11-203-065a	धर्मान्तरं प्रति कथां कथ्यमानां मया नृप ।
KK03-11-203-065c	सर्वपापहरां नित्यं शृणुष्वावहितो मम ॥
KK03-11-203-066a	कपिलायां तु दत्तायां यत्फलं ज्येष्ठपुष्करे ।
KK03-11-203-066c	तत्फलं भरतश्रेष्ठ विप्राणां पादधावने ॥
KK03-11-203-067a	द्विजपादोदकक्लिन्ना यावत्तिष्ठति मेदिनी ।
KK03-11-203-067c	तावत्पुष्करपर्णेन पिबन्ति पितरो जलम् ॥
KK03-11-203-068a	स्वागतेनाग्नयस्तृप्ता आसनेन शतक्रतुः ।
KK03-11-203-068c	पितरः पादशौचेन अन्नाद्येन प्रजापतिः ॥
KK03-11-203-069a	यावद्वत्सस्य पादौ द्वौ शिरश्चैव प्रदृश्यते ।
KK03-11-203-069c	तस्मिन्काले प्रदातव्या प्रयतेनान्तरात्मना ॥
KK03-11-203-070a	अन्तरिक्षगतो वत्सो यावद्योन्यां प्रदृश्यते ।
KK03-11-203-070c	तावद्गौः पृथिवी ज्ञेया यावद्गर्भं न मुञ्चति ॥
KK03-11-203-071a	यावन्ति तस्यां रोमाणि वत्सस्य च युधिष्ठिर ।
KK03-11-203-071c	तावद्युगसहस्राणि स्वर्गलोके महीयते ॥
KK03-11-203-072a	सुवर्णनासां यः कृत्वा सखुरां कृष्णधेनुकाम् ।
KK03-11-203-072c	तिलैः प्रच्छादितां दद्यात्सर्वरत्नैरलङ्कृताम् ॥
KK03-11-203-073a	प्रतिग्रहं गृहीत्वा यः पुनर्ददति साधवे ।
KK03-11-203-073c	फलानां फलमश्नाति तदा दत्त्वा च भारत ॥
KK03-11-203-074a	ससमुद्रगुहा तेन सशैलवनकानना ।
KK03-11-203-074c	चतुरन्ता भवेद्दत्ता पृथिवी नात्र संशयः ॥
KK03-11-203-075a	अन्तर्जानुशयो यस्तु भुञ्जते सक्तभाजनः ।
KK03-11-203-075c	यो द्विजः शब्दरहितं संयन्तुस्तारणाय वै ॥
KK03-11-203-076a	ये पानीयानि ददति तथाऽन्ये ये द्विजातयः ।
KK03-11-203-076c	जपन्ति संहितां सम्यक्ते नित्यं तारणक्षमाः ॥
KK03-11-203-077a	हव्यं कव्यं च यत्किञ्चित्सर्वं तच्छ्रोत्रियोऽर्हति ।
KK03-11-203-077c	दत्तं हि श्रोत्रिये साधौ ज्यलितेऽग्नौ यथा हुतम् ॥
KK03-11-203-078a	मन्युप्रहरणा विप्रा न विप्राः शस्त्रयोधिनः ।
KK03-11-203-078c	निहन्युर्मन्युना विप्रा वज्रपाणिरिवासुरान् ॥
KK03-11-203-079a	धर्माश्रितेयं तु कथा कथिता हि तवानघ ।
KK03-11-203-079c	यां श्रुत्वा मुनयः प्रीता नैमिषारण्यवासिनः ॥
KK03-11-203-080a	वीतशोकभयक्रोधा विपाप्मानस्तथैव च ।
KK03-11-203-080c	श्रुत्वेमां तु कथां राजन्भवन्तीह तु मानवाः ॥
KK03-11-203-081	युधिष्ठिर उवाच 
KK03-11-203-081a	किं तच्छौचं भवेद्येन विप्रः शुद्धः सदा भवेत् ।
KK03-11-203-081c	तदिच्छामि महाप्राज्ञ श्रोतुं धर्मभृतांवर ॥
KK03-11-203-082	मार्कण्डेय उवाच 
KK03-11-203-082a	वाक्शौचं क्रमशौचं च यच्च शौचं जलात्मकम् ।
KK03-11-203-082c	त्रिभिः शौचैरुपेतो यः स स्वर्गी नात्र संशयः ॥
KK03-11-203-083a	सायं प्रातश्च सन्ध्यां यो ब्राह्मणोऽभ्युपसेवते ।
KK03-11-203-083c	प्रजपन्पावनीं देवीं गायत्रीं वेदमातरम् ॥
KK03-11-203-084a	स तया पावितो देव्या ब्राह्मणो नष्टकिल्बिषः ।
KK03-11-203-084c	न सीदेत्प्रतिगृह्णानो महीमपि ससागराम् ॥
KK03-11-203-085a	ये चास्य दारुणा केचिद्ग्रहाः सूर्यादयो दिवि ।
KK03-11-203-085c	ते चास्य सौम्या जायन्ते शिवाः शिवतराः सदा ॥
KK03-11-203-086a	सर्वे नानुगतं चैनं दारुणाः पिशिताशनाः ।
KK03-11-203-086c	घोररूपा महाकाया धर्षयन्ति द्विजोत्तमम् ॥
KK03-11-203-087a	नाध्यापनाद्याजनाद्वा अन्यायाद्वा प्रतिग्रहात् ।
KK03-11-203-087c	दोषो भवति विप्राणां ज्वलिताग्निससा द्विजाः ॥
KK03-11-203-088a	दुर्वेदा वा सुवेदा वा प्राकृताः संस्कृतास्तथा ।
KK03-11-203-088c	ब्राह्मणा नावमन्तव्या भस्मच्छन्ना इवाग्नयः ॥
KK03-11-203-089a	यथा श्मशाने दीप्तौजाः पावको नैव दुष्यति ।
KK03-11-203-089c	एवं विद्वानविद्वान्वा ब्राह्मणो दैवतं महत् ॥
KK03-11-203-090a	प्राकरैश्च पुरद्वारैः प्रासादैश्च पृथग्विधैः ।
KK03-11-203-090c	नगराणि न शोभन्ते हीनानि ब्राह्मणोत्तमैः ॥
KK03-11-203-091a	वेदाढ्ञा वृत्तसम्पन्ना ज्ञानवन्तस्तपस्विनः ।
KK03-11-203-091c	यत्र तिष्ठन्ति वै विप्रास्तन्नाम नगरं नृप ॥
KK03-11-203-092a	व्रजे वाऽप्यथवाऽरण्ये यत्र सन्ति बहुश्रुताः ।
KK03-11-203-092c	तत्तन्नगरमित्याहुः पार्थ तीर्थं च तद्भवेत् ॥
KK03-11-203-093a	रक्षितारं च राजानं ब्राह्मणं च तपस्विनम् ।
KK03-11-203-093c	अभिगम्याभिपूज्याथ सद्यः पापात्प्रमुच्यते ॥
KK03-11-203-094a	पुण्यतीर्थाभिषेकं च पवित्राणां च कीर्तनम् ।
KK03-11-203-094c	सद्भिः सम्भाषणं चैव प्रशस्तं कीर्त्यते बुधैः ॥
KK03-11-203-095a	साधुसङ्गमपूतेन वाक्सुभाषितवारिणा ।
KK03-11-203-095c	पवित्रीकृतमात्मानं सन्तो मन्यन्ति नित्यशः ॥
KK03-11-203-096a	त्रिदण्डधारणं मौनं जटाभारोऽथ मुण्डनम् ।
KK03-11-203-096c	वल्कलाजिनसंवेष्टं व्रतचर्याऽभिषेचनम् ॥
KK03-11-203-097a	अग्निहोत्रं वने वासः शरीरपरिशोषणम् ।
KK03-11-203-097c	सर्वाण्येतानि मिथ्या स्युर्यदि भावो न निर्मलः ॥
KK03-11-203-098a	विशुद्धिं चक्षुरादीनां षण्णामिन्द्रियगामिनाम् ।
KK03-11-203-098c	विकारि तेषां राजेन्द्र सुदुष्करतरं मनः ॥
KK03-11-203-099a	ये पापानि न कुर्वन्ति मनोवाक्कर्मबुद्धिभिः ।
KK03-11-203-099c	ते तपन्ति महात्मानो न शरीरस्य शोषणम् ॥
KK03-11-203-100a	न ज्ञातिभ्यो दया यस्य शुक्लदेहोऽविकल्मषः ।
KK03-11-203-100c	हिंसा सा तपसस्तस्य नानाशित्वं तपः स्मृतम् ॥
KK03-11-203-101a	तिष्ठन्गृहे चैव मुनिर्नित्यं शुचिरलङ्कृतः ।
KK03-11-203-101c	यावज्जीवं दयावांश्च सर्वपापैः प्रमुच्यते ॥
KK03-11-203-102a	न हि पापानि कर्माणि शुद्ध्यन्त्यनशनादिभिः ।
KK03-11-203-102c	सीदत्यनशनादेव मांसशोणितलेपनः ॥
KK03-11-203-103a	अज्ञातं कर्म कृत्वा च क्लेशो नान्यत्प्रहीयते ।
KK03-11-203-103c	नाग्निर्दहति कर्माणि भावशून्यस्य देहिनः ॥
KK03-11-203-104a	पुण्यादेव प्रव्रजन्ति शुध्यन्त्यनशनानि च ।
KK03-11-203-104c	न मूलफलभक्षित्वान्न मौनान्नानिलाशनात् ॥
KK03-11-203-105a	शिरसो मुण्डनाद्वाऽपि न स्थानकुटिकासनात् ।
KK03-11-203-105c	न जटाधारणाद्वाऽपि न तु स्थण्डिलशय्यया ।
KK03-11-203-106a	नित्यं ह्यनशनाद्वाऽपि नाग्निशुश्रूषणादपि ।
KK03-11-203-106c	न चोदकप्रवेशेन न च क्ष्माशयनादपि ॥
KK03-11-203-107a	ज्ञानेन कर्मणा वापि जरामरणमेव च ।
KK03-11-203-107c	व्याधयश्च प्रहीयन्ते प्राप्यते चोत्तमं पदम् ॥
KK03-11-203-108a	बीजानि ह्यग्निदग्धानि न रोहन्ति पुनर्यथा ।
KK03-11-203-108c	ज्ञानदग्धैस्तथा क्लेशैर्नात्मा संयुज्यते पुनः ॥
KK03-11-203-109a	आत्मना विप्रहीणानि काष्ठकुड्योपमानि च ।
KK03-11-203-109c	विनश्यन्ति न सन्देहः फेनानीव महार्णवे ॥
KK03-11-203-110a	आत्मानं विन्दते येन सर्वभूतगुहाशयम् ।
KK03-11-203-110c	श्लोकेन यदि वाऽर्धेन क्षीणं तस्य प्रयोजनम् ॥
KK03-11-203-111a	द्व्यक्षरादभिसन्धाय केचिच्छ्लोकपदाङ्कितैः ।
KK03-11-203-111c	शतैरन्यैः सहस्रैश्च प्रत्ययो मोक्षलक्षणम् ॥
KK03-11-203-112a	नायं लोकोस्ति न परो न सुखं संशयात्मनः ।
KK03-11-203-112c	ऊचुर्ज्ञानविदो वृद्धाः प्रत्ययो मोक्षलक्षणम् ॥
KK03-11-203-113a	विदितार्थस्तु वेदानां परिवेद प्रयोजनम् ।
KK03-11-203-113c	उद्विजेत्स तु देवेभ्यो दावाग्नेरिव मानवः ॥
KK03-11-203-114a	शुष्कं तर्कं परित्यज्य आश्रयस्व श्रुतिं स्मृतिम् ।
KK03-11-203-114c	एकाक्षराभिसम्बद्धं तत्त्वं हेतुभिरिच्छसि ।
KK03-11-203-115a	बुद्धिर्न तस्य सिद्ध्येत साधनस्य विपर्ययात् ॥
KK03-11-203-115c	वेद्यं पूर्वं वेदितव्यं प्रयत्नात्तद्धीर्वेदस्तस्य वेदः शरीरम् ।
KK03-11-203-115e	वेदस्तत्त्वं तत्समासोपलब्धिः क्लीबस्त्वात्मा न स वेद्यं न वेदः ॥
KK03-11-203-116a	वेदोक्तमायुर्देवानामाशिषश्चैव कर्मणाम् ।
KK03-11-203-116c	फलत्यनुयुगं लोके प्रभावश्च शरीरिणाम् ॥
KK03-11-203-117a	इन्द्रियाणां प्रसादेन तदेतत्परिवर्जयेत् ।
KK03-11-203-117c	तस्मादनशनं दिव्यं निरुद्धेन्द्रियगोचरम् ॥
KK03-11-203-118a	तपसा स्वर्गगमनं भोगो दानेन जायते ।
KK03-11-203-118c	ज्ञानेन मोक्षो विज्ञेयस्तीर्थस्नानादघक्षयः ॥
KK03-11-203-119	वैशम्पायन उवाच 
KK03-11-203-119a	एवमुक्तस्तु राजेन्द्र प्रत्युवाच महायशाः ।
KK03-11-203-119c	भगवञ्श्रोतुमिच्छामि प्रदानविधिमुत्तमम् ॥
KK03-11-203-120	मार्कण्डेय उवाच 
KK03-11-203-120a	यत्तत्पृच्छसि राजेन्द्र दानधर्मं युधिष्ठिर ।
KK03-11-203-120c	इष्टं चेदं सदा मह्यं राजन्गौरवतस्तथा ॥
KK03-11-203-121a	शृणु दानरहस्यानि श्रुतिस्मृत्युदितानि च ।
KK03-11-203-121c	छायायां करिणः श्राद्धं तत्कर्म परिवीजितम् ।
KK03-11-203-121e	दशकल्पायुतानीह न क्षीयेत युधिष्ठिर ॥
KK03-11-203-122a	जीवनाय समाक्लिन्नं वसु दत्त्वा महीपते ।
KK03-11-203-122c	विप्रं तु वासयेद्यस्तु सर्वयज्ञैः स इष्टवान् ॥
KK03-11-203-123a	प्रतिस्रोतश्चित्रवाहाः पर्जन्योऽन्नानुसञ्चरन् ।
KK03-11-203-123c	महाधुरि यथा नावा महापापैः प्रमुच्यते ।
KK03-11-203-123e	विषुवे विप्रदत्तानि दधिमध्वक्षयाणि च ॥
KK03-11-203-124a	पर्वसु द्विगुणं दानमृतौ दशगुणं भवेत् ।
KK03-11-203-124c	`अब्दे दशगुणं प्रोक्तमनन्तं विषुवे भवेत्' ॥
KK03-11-203-125a	अयने विषुवे चैव षडशीतिमुखेषु च ।
KK03-11-203-125c	चन्द्रसूर्योपरागे च दत्तमक्षयमुच्यते ॥
KK03-11-203-126a	ऋतुषु दशगुणं वदन्ति दत्तं शतगुणमृत्वयनादिषु ध्रुवम् ।
KK03-11-203-126c	भवति सहस्रगुणं दिनस्य राहोर्विषुवति चाक्षयमश्नुते फलम् ॥
KK03-11-203-127a	नाभूमिदो भूमिमश्नाति राजन्नायानदो यानमारुह्य याति ।
KK03-11-203-127c	यान्यान्कामान्ब्राह्मणेभ्यो ददाति तांस्तान्कामाञ्जायमानः स भुङ्क्ते ॥
KK03-11-203-128a	अग्नेरपत्यं प्रथमं सुवर्णं भूर्वैष्णवी सूर्यसुताश्च गावः ।
KK03-11-203-128c	लोकाश्त्रयस्तेन भवन्ति दत्ता यः काञ्चनं गाश्च महीं च दद्यात् ॥
KK03-11-203-129a	परंहि दानान्न बभूव शाश्वतं भव्यं त्रिलोके भवते कुतः पुनः ।
KK03-11-203-129c	तस्मात्प्रधानं परमं हि दानं वदन्ति लोकेषु विशिष्टबुद्धयः ॥

इति श्रीमन्महाभारते अरण्यपर्वणि मार्कण्डेयसमास्यापर्वणि त्र्यधिकद्विशततमोऽध्यायः ॥ 203 ॥

3-203-5 यत्र जन्मनि असत्यं वृथा गोब्राह्मणादित्राणं विना कीर्त्यते तदपि वृथेत्यर्थः ॥ 3-203-6 आरूढश्चासौ पतितः ॥ 3-203-7 गुरावप्यानृतिकेऽनृतप्रिये । वृषलः शूद्रः ॥ 3-203-8 ब्रह्मबन्धवो जातिमात्रब्राह्मणा वृत्ताध्ययनशून्याः ॥ 3-203-10 दानं दानफलम् अन्यत्तु दानं वृद्धभावेन जरया भुङ्क्ते ॥ 3-203-17 काण्डपृष्ठाः बाणनिषङ्गधराः क्षात्रवृत्तय इत्यर्थः । दुर्वर्णः कुनखीति झ. पाः ॥ 3-203-25 माल्यं निर्माल्यम् । आकल्पः गन्धादिनालङ्करणम् । अरोगिप्रतिचर्याचेति नृपश्रेष्ठगोशतादिति च ध. पाठः ॥ 3-203-27 अभिभूताय दारिद्र्यादेव ॥ 3-203-28 अभिवर्जितं दत्तम् ॥ 3-203-29 सा बहुभ्यो दत्ता ॥ 3-203-40 प्रतिश्रयाः गृहाः येषां यैः उत्सृष्टा इति शेषः । निर्वचनाः यमवार्तामपि न शृण्वन्तीत्यर्थः ॥ 3-203-41 वसूनां धनानाम् ॥ 3-203-42 सत्योक्तास्तदनन्तरमिति ध. पाठः ॥ 3-203-45 सर्वं पूज्यतमं प्रश्नमिति ध. पाठः ॥ 3-203-51 प्रावृता वस्त्रदातार इति ध. पाठः ॥ 3-203-76 अपानपा नगदितास्तथा इति झ. पाठः । अपानपाः अमद्यपाः नगदिताः न केनचिद्दोषवत्तया कीर्तिताः ॥ 3-203-80 राजन्न भवन्तीह इति झ. पाठः । न भवन्तीह मानवाः स्वर्गं प्राप्योपर्युपरि गच्छन्तो मुक्तिमेव प्राप्नुवन्तीत्यर्थः ॥ 3-203-87 अन्यस्माद्वा इति झ. पाठः ॥ 3-203-94 पवित्राणां त्रिसुपर्णादिमन्त्राणाम् ॥ 3-203-96 अभिषेचनं तीर्थेषु ॥ 3-203-97 भावश्चित्तम् ॥ 3-203-98 न दुष्करमिति इन्द्रियगामिनां विषयाणां विशुद्धिं विना अशनं भोगः सुकरम् । भोगो विषयशुद्धिं नापेक्षते । पण्याङ्गनासङ्गादिनापि तत्सिद्धेः । किन्तु अनाशित्वम् अमृतत्वं भोगवर्जनं वा तां विना न सुकरम् । यतो दुष्करं स्वभावतो दुःसम्पादमिति योजना । दुष्करत्वे हेतुमाहार्धेन विकारीति । सुदुष्करतरं दुर्जयम् ॥ 3-203-100 ज्ञातिभ्यः पुत्राद्यर्थे । शुक्लदेहः शुक्लवत्त्युपजीवी । अविकल्मषः शुक्लवृत्त्या यः कुटुम्बं पीडयति स निष्कल्मषो न भवतीत्यर्थः । तस्योपपादनमुत्तरार्धेन हिंसेति । अनाशित्वम् अशनत्यागः ॥ 3-203-101 मांसशोणितलेपनः देहः ॥ 3-203-103 अज्ञातं शास्त्रत्किन्तु स्वयमेव कल्पितं तप्तशिलारोहणादि । तेन क्लेश एव नतु अन्यत्पापं प्रहीयते ॥ 3-203-105 स्थानकुटिकासनात्स्थावरगृहत्यागात् ॥ 3-203-109 आत्मनेति शरीराणीति शेषः ॥ 3-203-113 स तु वेदेभ्यः इति झ. पाठः ॥ 3-203-115 वेदपूर्वं वेदितव्यं प्रयत्नात्तद्वै वेदस्तस्य वेदः शरीरम् । वेदस्तत्वं तत्समासोपलब्धौ क्लीबस्त्वात्मा तत्सवेद्यस्य वेद्यम् । इति झ.पाठः ॥ 3-203-117 प्रसादेन नैर्मल्येन । अनशनं नाम चित्तेन्द्रियनिरोधो नत्वाहारत्याग इत्याह तस्मादिति ॥ 3-203-121 छायायां करिणः । गुर्वमायोगेऽश्वत्थच्छाया गजच्छायाख्यं पर्व देशकालयोगजम् । तत्कर्णपरिवीजिते इति झ. पाठः । कर्णाइव कर्णा अश्वत्थपल्लवास्तैर्वीजिते देशे जलोपान्ते ॥ 3-203-122 समाक्लिन्नम् आर्द्रं वसु अन्नादिद्रव्यं दत्त्वा महीयते । वैश्यं तु इति झ. पाठः ॥ 3-203-123 प्रति प्रतीपं पूर्ववाहिन्याः नद्याः पश्चिमाभिमुखं स्रोतः प्रवाहो यत्र तत् तीर्थं प्रतिस्रोतः । तत्र पात्रेऽर्पिताश्चित्रवाहा उत्तमाश्वाः । विपरिणम्य अक्षया इत्यपकृष्यते । अक्षयफला इत्यर्थः । पर्जन्योऽन्नानुसञ्चरन् अन्नार्थं अनुसञ्चरन्पर्जन्य इन्द्रोऽप्यक्षयः । अतिथिरूपेण तृप्त इन्द्रोप्यक्षयस्वर्गप्रद इत्यर्थः । महाधुरि महति धूःसदृशे प्रवाहे ना पुरुषो वा यथा महाधुरि योगभारे । यथा सर्वपापैः प्रमुच्यते तथैव गजच्छायाश्राद्धादिकर्तारोपि मुच्यन्त इत्यर्थः ॥ 3-203-124 विप्लवे विप्रदत्तानि दधिमस्त्वक्षयाणि च इति झ. पाठः ॥ 3-203-125 विषुवे तुलामेषसङ्क्रान्त्योः । षडशीतिमुखे मिथुनकनयामीनसङ्क्रान्तिषु ॥ 3-203-127 कामान् काम्यमानान्विषयान् ॥
