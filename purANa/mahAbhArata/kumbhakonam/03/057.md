अध्यायः 057

द्यूते नलपराजयमुत्पश्यन्त्या दमयन्त्या चोदितेन सारथिना तत्पुत्रमिथुनस्य रथारोपणेन भीमनगरप्रापणम् ॥ 1 ॥

KK03-05-057-001	बृहदश्व उवाच 
KK03-05-057-001a	दमयन्ती ततो दृष्ट्वा पुण्यश्लोकं नराधिपम् ।
KK03-05-057-001c	उन्मत्तवदनुन्मत्ता देवने कृतचेतसम् ॥
KK03-05-057-002a	भयशोकसमाविष्टा राजन्भीमसुता ततः ।
KK03-05-057-002c	चिन्तयामास तत्कार्यं सुमहत्पार्थिवं प्रति ॥
KK03-05-057-003a	सा शङ्कमाना तत्पापं चिकीर्षन्ती च तत्प्रियम् ।
KK03-05-057-003c	नलं च हृतसर्वस्वमुपलभ्येदमब्रवीत् ॥
KK03-05-057-004a	बृहत्सेनामतियशां तां धात्रीं परिचारिकाम् ।
KK03-05-057-004c	हितां सर्वार्थकुशलामनुरक्तां सुभाषिताम् ॥
KK03-05-057-005a	बृहन्सेने व्रजामात्यानानाय्य नल शासनात् ।
KK03-05-057-005c	आचक्ष्व यद्धृतं द्रव्यमवशिष्टं च यद्वसु ॥
KK03-05-057-006a	`इत्येवं सा समादिष्टा बृहत्सेना नरेश्वर ।
KK03-05-057-006c	उवाच देव्या वचनं मन्त्रिणां सा समीपतः ॥'
KK03-05-057-007a	ततस्ते मन्त्रिणः सर्वे विज्ञाय नलशासनम् ।
KK03-05-057-007c	अपि नो भागधेयं स्यादित्युक्त्वा पुनराव्रजन् ॥
KK03-05-057-008a	तास्तु सर्वाः प्रकृतयो द्वितीयं समुपस्थिताः ।
KK03-05-057-008c	न्यवेदयद्भीमसुता न च तत्प्रत्यनन्दत ॥
KK03-05-057-009a	वाक्यमप्रतिनन्दन्तं भर्तारमभिवीक्ष्य सा ।
KK03-05-057-009c	दमयन्ती पुनर्वेश्म व्रीडिता प्रविवेश ह ॥
KK03-05-057-010a	निशाम्य सततं चाक्षान्पुण्यश्लोकपराङ्मुखान् ।
KK03-05-057-010c	नलं च हृतसर्वस्वं धात्रीं पुनरुवाच ह ॥
KK03-05-057-011a	बृहत्सेने पुनर्गच्छ वार्ष्णेयं नलशासनात् ।
KK03-05-057-011c	सूतमानय कल्याणि महत्कार्यमुपस्थितम् ॥
KK03-05-057-012a	बृहत्सेना तु सा श्रुत्वा दमयन्त्याः प्रभाषितम् ।
KK03-05-057-012c	वार्ष्णेयमानयामास पुरुषैराप्तकारिभिः ॥
KK03-05-057-013a	वार्ष्णेयं तु ततो भैमी सान्त्वयच्छ्लक्ष्णया गिरा ।
KK03-05-057-013c	उवाच देशकालज्ञा प्राप्तकालमनिन्दिता ॥
KK03-05-057-014a	जानषे त्वं यथा राजा सम्यग्वृत्तः सदा त्वयि ।
KK03-05-057-014c	तस्य त्वं विषमस्थस्य साहाय्यं कर्तुमर्हसि ॥
KK03-05-057-015a	यथायथा हि नृपतिः पुष्करेणैव जीयते ।
KK03-05-057-015c	तथातथाऽस्य वै द्यूते रागो भूयोऽभिवर्धते ॥
KK03-05-057-016a	यथा च पुष्करस्याक्षाः पतन्ति वशवर्तिनः ।
KK03-05-057-016c	तथा विपर्ययश्चापि नलस्याक्षेषु दृश्यते ॥
KK03-05-057-017a	सुहृत्स्वजनवाक्यानि यथाऽयं न शृणोति च ।
KK03-05-057-017c	ममापि च तथा वाक्यं नाभिनन्दति नैषधः ॥
KK03-05-057-018a	यथा राज्ञः प्रदीप्तानां भाग्यानामद्य सारथे ।
KK03-05-057-018c	नूनं मन्ये न शेषोस्ति नैषधस्य महात्मनः ॥
KK03-05-057-019a	यत्तु मे वचनं राजा नाभिनन्दति मोहितः ।
KK03-05-057-019c	शरणं त्वां प्रपन्नाऽस्मि सारथे कुरु मद्वचः ।
KK03-05-057-019e	न हि मे शुध्यते भावो विनाशं प्रति सारथे ॥
KK03-05-057-020a	नलस्य दयितानश्वान्योजयित्वा मनोजवान् ।
KK03-05-057-020c	रथमारोप्य मिथुनं कुण्डिनं यातुर्महसि ॥
KK03-05-057-021a	मम ज्ञातिषु निक्षिप्य दारकौ स्यन्दनं तथा ।
KK03-05-057-021c	अश्वांश्चेमान्यथाकामं वस वाऽन्यत्र गच्छ वा ॥
KK03-05-057-022a	दमयन्त्यास्तु तद्वाक्यं वार्ष्णेयो नलसारथिः ।
KK03-05-057-022c	न्यवेदयदशेषेण नलामात्येषु मुख्यशः ॥
KK03-05-057-023a	तैः समेत्य विनिश्चित्य सोऽनुज्ञातो महीपते ।
KK03-05-057-023c	ययौ मिथुनमारोप्य विदर्भांस्तेन वाहिना ॥
KK03-05-057-024a	हयांस्तत्र विनिक्षिप्य सूतो रथवरं च तम् ।
KK03-05-057-024c	इन्द्रसेनां च तां कन्यामिन्द्रसेनं च बालकम् ॥
KK03-05-057-025a	आमन्त्र्य भीमं राजानमार्तः शोचन्नलं नृपम् ।
KK03-05-057-025c	क्व नु यास्यामि मनसा चिन्तयानो मुहुर्मुहुः ।
KK03-05-057-025e	अटमानस्ततोऽयोध्यां जगाम नगरीं तदा ॥
KK03-05-057-026a	ऋतुपर्णं स राजानमुपतस्थे सुदुःखितः ।
KK03-05-057-026c	भृतिं च स ददौ चास्य सारथ्येन नियोजितः ॥

इति श्रीमन्महाभारते अरण्यपर्वणि नलोपाख्यानपर्वणि सप्तपञ्चाशोऽध्यायः ॥ 57 ॥

3-57-2 द्वितीयं द्वितीयवारम् । न च तत्प्रत्यवबुध्यतेति क. ध.पाठः ॥ 3-57-19 कदाचिद्विनशेदपीति झ.पाठः ॥ 3-57-20 मिथुनं कुमारीं कुमारञ्च । कुण्डिनं भीमस्य नगरम् ॥ 3-57-22 मुख्यशः मुख्येषु मुख्येषु ॥ 3-57-23 वाहिना अश्वरथेन ॥ 3-57-26 भृतिं वेतनम् ॥
