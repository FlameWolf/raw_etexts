अध्यायः 226

कन्यया इन्द्रम् प्रति स्वस्य दक्षपुत्रीत्वकथनपूर्वकम् भर्तृकामनानिवेदनम् ॥ 1 ॥ इन्द्रेण कन्याया उचितपतिम् प्रार्थितेन ब्रह्मणा कन्याभर्तुरनतिचिरभावित्वकथनपूर्वकं तस्यैव तत्सेनापतीभवनकथनम् ॥ 2 ॥ सप्तर्षिमखे तत्पत्नीनामवलोकनेन क्षुभितमनसाऽग्निना तासामलाभेन निर्वेदाद्वनम् प्रति गमनम् ॥ 3 ॥ चिरेणाग्निकामया स्वाहयाऽत्रावसरे सप्तर्षिपत्नीसमानरूपस्वीकारेणाग्निवशीकरणनिर्धारणम् ॥ 4 ॥

KK03-11-226-001	कन्योवाच 
KK03-11-226-001a	अहं प्रजापतेः कन्या देवसेनेति विश्रुता ।
KK03-11-226-001c	भगिनी मे दैत्यसेना सा पूर्वं केशिना हृता ॥
KK03-11-226-002a	सहैवावां भगिन्यौ तु सखीभिः सह मानसम् ।
KK03-11-226-002c	आगच्छावो विहारार्थमनुज्ञाप्य प्रजापतिम् ॥
KK03-11-226-003a	नित्यं चावां प्रार्थयते हर्तुं केशी महासुरः ।
KK03-11-226-003c	इच्छत्येनं दैत्यसेना न चाहं पाकशासन ॥
KK03-11-226-004a	सा हृताऽनेन भगवान्मुक्ताऽहं त्वद्बलेन तु ।
KK03-11-226-004c	त्वया देवेन्द्र निर्दिष्टं पतिमिच्छामि दुर्जयम् ॥
KK03-11-226-005	इन्द्र उवाच 
KK03-11-226-005a	मम मातृष्वसेयी त्वं माता दाक्षायणी मम ।
KK03-11-226-005c	आख्यातुं त्वहमिच्छामि स्वयमात्मबलं त्वया ॥
KK03-11-226-006	कन्योवाच 
KK03-11-226-006a	अबलाऽहं महाबाहो पतिस्तु बलवान्मम ।
KK03-11-226-006c	वरदानात्पितुर्भावी सुरासुरनमस्कृतः ॥
KK03-11-226-007	इन्द्र उवाच 
KK03-11-226-007a	कीदृशं तु बलं देवि पत्युस्तव भविष्यति ।
KK03-11-226-007c	एतदिच्छाम्यहं श्रोतुं तव वाक्यमनिन्दिते ॥
KK03-11-226-008	कन्योवाच 
KK03-11-226-008a	देवदानवयक्षाणां किन्नरोरगरक्षसाम् ।
KK03-11-226-008c	जेता यो दुष्टदैत्यानां महावीर्यो महाबलः ॥
KK03-11-226-009a	यस्तु सर्वाणि भूतानि त्वया सह विजेष्यति ।
KK03-11-226-009c	स हि मे भविता भर्ता ब्रह्मण्यः कीर्तिवर्धनः ॥
KK03-11-226-010	मार्कण्डेय उवाच 
KK03-11-226-010a	इन्द्रस्तस्या वचः श्रुत्वा दुःखितोऽचिन्तयद्भृशम् ।
KK03-11-226-010c	अस्या देव्याः पतिर्नास्ति यादृशं सम्प्रभाषते ॥
KK03-11-226-011a	अथापश्यत्स उदये भास्करं भास्करद्युतिः ।
KK03-11-226-011c	सोमं चैव महाभागं प्रविशन्तं दिवाकरम् ॥
KK03-11-226-012a	अमावास्यां प्रवृत्तायां मुहूर्ते रौद्र एव तु ।
KK03-11-226-012c	देवासुरं च सङ्ग्रामं सोऽपश्यदुदये गिरौ ॥
KK03-11-226-013a	लोहितैश्च घनैर्युक्तां पूर्वां सन्ध्यां शतक्रतुः ।
KK03-11-226-013c	अपश्यल्लोहितोदं च मघवान्वरुणालयम् ॥
KK03-11-226-014a	भृगुभिश्चाङ्गिरोभ्यश्च हुतं मन्त्रैः पृथग्विधैः ।
KK03-11-226-014c	हव्यं गृहीत्वा वह्निं च प्रविशन्तं दिवाकरम् ॥
KK03-11-226-015a	पर्व चैव चतुर्विंशं तदा सूर्यमुपस्थितम् ।
KK03-11-226-015c	तथा सूर्यं वह्नि गतं सोमं सूर्यगतं च तम् ॥
KK03-11-226-016a	समालोक्यैकतामेव शशिनो भास्करस्य च ।
KK03-11-226-016c	समवायं तु तं रौद्रं दृष्ट्वा शक्रोऽन्वचिन्तयत् ॥
KK03-11-226-017a	सूर्याचन्द्रमसोर्घोरं दृश्यते परिवेषणम् ।
KK03-11-226-017c	एतस्मिन्नेव रात्र्यन्ते महद्युद्धं तु शंसति ॥
KK03-11-226-018a	सरित्सिन्धुरपीयं तु प्रत्यसृग्वाहिनी भृशम् ।
KK03-11-226-018c	शृगालिन्यग्निवक्त्रा च प्रत्यादित्यं विराविणी ॥
KK03-11-226-019a	एष रौद्रश्च सङ्घातो महान्युक्तश्च तेजसा ।
KK03-11-226-019c	सोमस्य वह्निसूर्याभ्यामद्भुतोऽयं समागमः ॥
KK03-11-226-020a	जनयेद्यं सुतं सोमः सोऽस्या देव्याः पतिर्भवेत् ।
KK03-11-226-020c	अथानेकैर्गुणैश्चाग्निरग्निः सर्वाश्च देवताः ॥
KK03-11-226-021a	एष चेज्जनयेद्गर्भं सोऽस्या देव्याः पतिर्भवेत् ।
KK03-11-226-021c	एवं सञ्चिन्त्य भगवान्ब्रह्मलोकं तदा गतः ॥
KK03-11-226-022a	गृहीत्वा देवसेनां तां ववन्दे स पितामहम् ।
KK03-11-226-022c	उवाच चास्या देव्यास्त्वं साधु शूरं पतिं दिशा ॥
KK03-11-226-023	ब्रह्मोवाच 
KK03-11-226-023a	यथैतच्चिन्तितं कार्यं त्वया दानवसूदन ।
KK03-11-226-023c	तथा स भविता गर्भो बलवानुरुविक्रमः ॥
KK03-11-226-024a	स भविष्यति सेनानीस्त्वया सह शतक्रतो ।
KK03-11-226-024c	अस्या देव्याः पतिश्चैव स भविष्यति वीर्यवान् ॥
KK03-11-226-025a	एतच्छ्रुत्वा नमस्तस्मै कृत्वाऽसौ सह कन्यया ।
KK03-11-226-025c	तत्राभ्यगच्छद्देवेन्द्रो यत्र सप्तर्षयोऽभवन् ॥
KK03-11-226-026a	वसिष्ठप्रमुखा मुख्या विप्रेन्द्राः सुमहाप्रभाः ।
KK03-11-226-026c	भागार्थं तपसोपात्तं तेषां सोमं तथाऽध्वरे ॥
KK03-11-226-027a	पिपासवो ययुर्देवाः शतक्रतुपुरोगमाः ।
KK03-11-226-027c	इष्टिं कृत्वा यथान्यायं सुसमिद्धे हुताशने ॥
KK03-11-226-028a	जुहुवुस्ते महात्मानो हव्यं सर्वदिवौकसाम् ।
KK03-11-226-028c	समाहूतो हुतवहः सोऽद्भुतः सूर्यमण्डलात् ॥
KK03-11-226-029a	विनिःसृत्य ययौ वह्निः पार्श्वतो विधिवत्प्रभुः ।
KK03-11-226-029c	आगम्याहवनीयं वै तैर्द्विजैर्मन्त्रतो हुतम् ॥
KK03-11-226-030a	स तत्र विविधं हव्यं प्रतिगृह्य हुताशनः ।
KK03-11-226-030c	ऋषिभ्यो भरतश्रेष्ठ प्रायच्छत दिवौकसाम् ॥
KK03-11-226-031a	निष्क्रामंश्चाप्यपश्यत्स पत्नीस्तेषां महात्मनाम् ।
KK03-11-226-031c	स्वेष्वासनेषूपविष्टाः स्नायन्तीश्च यथासुखम् ॥
KK03-11-226-032a	रुक्मवेदिनिभास्तास्तु चन्द्रलेखा इवामलाः ।
KK03-11-226-032c	हुताशनार्चिःप्रतिमाः सर्वास्तारा इवाद्भुताः ॥
KK03-11-226-033a	स तत्र तेन मनसा बभूव क्षुभितेन्द्रियः ।
KK03-11-226-033c	पत्नीर्दृष्ट्वा द्विजेन्द्राणां वह्निः कामवशं ययौ ॥
KK03-11-226-034a	भूयः सञ्चिन्तयामास न न्याय्यं क्षुभितो ह्यहम् ।
KK03-11-226-034c	साध्व्यः पत्न्यो द्विजेन्द्राणामकामाः कामयाम्यहम् ॥
KK03-11-226-035a	नैताः शक्या मया द्रष्टुं स्प्रष्टुं वाऽप्यनिमित्ततः ।
KK03-11-226-035c	गार्हपत्यं समाविश्य तस्मात्पश्याम्यभीक्ष्णशः ॥
KK03-11-226-036	मार्कण्डेय उवाच 
KK03-11-226-036a	संस्पृशन्निव सर्वास्ताः शिखाभिः काञ्चनप्रभाः ।
KK03-11-226-036c	पश्यमानश्च मुमुदे गार्हपत्यं समाश्रितः ॥
KK03-11-226-037a	निरुष्य तत्र सुचिरमेवं वह्निर्वनं गतः ।
KK03-11-226-037c	मनस्तासु विनिक्षिप्य कामयानो वराङ्गनाः ॥
KK03-11-226-038a	कामसन्तप्तहृदयो देहत्यागे विनिश्चितः ।
KK03-11-226-038c	अलाभे ब्राह्मणस्त्रीणामग्निर्वनमुपागमत् ॥
KK03-11-226-039a	स्वाहा तं दक्षदुहिता प्रथमाऽकामयत्तदा ।
KK03-11-226-039c	सा तस्य च्छिद्रमन्वैच्छच्चिरात्प्रभृति भामिनी ।
KK03-11-226-039e	अप्रमत्तस्य देवस्य न च पश्यत्यनिन्दिता ॥	
KK03-11-226-040a	सा तं ज्ञात्वा यथावत्तु वह्निं वनमुपागतम् ।
KK03-11-226-040c	तत्त्वतः कामसन्तप्तं चिन्तयामास भामिनी ॥
KK03-11-226-041a	अहं सप्तर्षिपत्नीनां कृत्वा रूपाणि पावकम् ।
KK03-11-226-041c	कामयिष्यामि कामार्तं तासां रूपेण मोहितम् ।
KK03-11-226-041e	एवं कृते प्रीतिरस्य कामावाप्तिश्च मे भवेत् ॥

इति श्रीमन्महाभारते अरण्यपर्वणि मार्कण्डेयसमास्यापर्वणि षड्विंशत्यधिकद्विशततमोऽध्यायः ॥ 226 ॥

3-226-12 अप्यमावस्यमावासी चामामास्यप्यमामसीति शब्दार्णवः ॥ 3-226-20 अग्निश्च तैर्गुणैर्युक्तः सर्वैरग्निश्च देवतेति झ. पाठः ॥
