अध्यायः 169

अर्जुनेन स्वस्येन्द्रलोकगमनप्रकारस्य तत्र निवासप्रकारकथनपूर्वकमिन्द्रादस्त्रप्राप्तिप्रकारस्य च कथनम् ॥ 1 ॥

KK03-09-169-001	अर्जुन उवाच 
KK03-09-169-001a	ततस्तामवसं प्रीतो रजनीं तत्र भारत ।
KK03-09-169-001c	प्रसादाद्देवदेवस्य त्र्यम्बकस्य महात्मनः ॥
KK03-09-169-002a	व्युषितो रजनीं चाहं कृत्वापौर्वाह्णिकीः क्रियाः ।
KK03-09-169-002c	अपश्यं तं द्विजश्रेष्ठं दृष्टवानस्मि यं पुरा ॥
KK03-09-169-003a	तस्मै चाहं यथावृत्तं सर्वमेव न्यवेदयम् ।
KK03-09-169-003c	भगवन्तं महादेवं समेतोस्मीति भारत ॥
KK03-09-169-004a	स मामुवाच राजेन्द्र प्रीयमाणो द्विजोत्तमः ।
KK03-09-169-004c	दृष्टस्त्वया महादेवो यथा नान्येन केनचित् ॥
KK03-09-169-005a	समेतं लोकपालैस्तु सर्वैर्वैवस्वतादिभिः ।
KK03-09-169-005c	द्रष्टास्यनघ देवेन्द्रं स च तेऽस्त्राणि दास्यति ॥
KK03-09-169-006a	एवमुक्त्वा स मां राजन्नाश्लिष्य च पुनः पुनः ।
KK03-09-169-006c	अगच्छत्स यथाकामं ब्राह्मणः सूर्यसन्निभः ॥
KK03-09-169-007a	अथापराह्णे तस्याह्नः प्रावात्पुण्यः समीरणः ।
KK03-09-169-007c	पुनर्नवमिमं लोकं कुर्वन्निव सपत्नहन् ॥
KK03-09-169-008a	दिव्यानि चैव माल्यानि सुगन्धीनि नवानि च ।
KK03-09-169-008c	शैशिरस्य गिरे पादे प्रादुरासन्समीपतः ॥
KK03-09-169-009a	वादित्राणि च दिव्यानि सुघोषाणि समन्ततः ।
KK03-09-169-009c	स्तुतयश्चेन्द्रसंयुक्ता अश्रूयन्त मनोहराः ॥
KK03-09-169-010a	गणाश्चाप्सरसां तत्र गन्धर्वाणां तथैव च ।
KK03-09-169-010c	पुरस्ताद्देवदेवस्य जगुर्गीतानि सर्वशः ॥
KK03-09-169-011a	मरुतां च गणास्तत्र देवयानैरुपागमन् ।
KK03-09-169-011c	महेन्द्रानुचरा ये च देवसद्मनिवासिनः ॥
KK03-09-169-012a	ततो मरुत्वानहरिभिर्युक्तैर्वाहैः स्वलङ्कृतैः ।
KK03-09-169-012c	शचीसहायस्तत्रायात्सह सर्वैस्तदाऽमरैः ॥
KK03-09-169-013a	एतस्मिन्नेव काले तु कुबेरो नरवाहनः ।
KK03-09-169-013c	दर्शयामास मां राजँल्लक्ष्म्या परमया युतः ॥
KK03-09-169-014a	दक्षिणस्यां दिशि यमं प्रत्यपश्यं व्यवस्थितम् ।
KK03-09-169-014c	वरुणं देवराजं च यथास्थानमवस्थितम् ॥
KK03-09-169-015a	ते मामूचुर्महाराज सान्त्वयित्वा सुरर्षभाः ।
KK03-09-169-015c	सव्यसाचिन्निरीक्षास्माँल्लोकपालानवस्थितान् ॥
KK03-09-169-016a	सुरकार्यार्थसिद्ध्यर्थं दृष्टवानसि शङ्करम् ।
KK03-09-169-016c	अस्मत्तोऽपि गृहाण त्वमस्त्राणीति समन्ततः ॥
KK03-09-169-017a	ततोऽहं प्रयतो भूत्वा प्रणिपत्य सुरर्षभान् ।
KK03-09-169-017c	प्रत्यगृह्णां तदाऽस्त्राणि महान्ति विविधानि च ॥
KK03-09-169-018a	गृहीतास्त्रस्ततो देवैरनुज्ञातोस्मि भारत ।
KK03-09-169-018c	अथ देवा ययुः सर्वे यथागतमरिन्दम ॥
KK03-09-169-019a	मघवानपि मां देवो रथमारोप्य सुप्रभम् ।
KK03-09-169-019c	उवाच भगवान्वाक्यं स्मयन्निव महायशाः ॥
KK03-09-169-020a	पुरैवागमनादस्माद्वेदाहं त्वां धनञ्जय ।
KK03-09-169-020c	अतः परं त्वहं वै त्वां दर्शये भरतर्षभ ॥
KK03-09-169-021a	त्वया हि तीर्थेषु पुरा समाप्लावः कृतोऽसकृत् ।
KK03-09-169-021c	तपश्चेदं महत्तप्तं स्वर्गं गन्तासि पाण्डव ॥
KK03-09-169-022a	भूयश्चैव च तप्तव्यं तपश्चरणमुत्तमम् ।
KK03-09-169-022c	`दुश्चरं घोरमस्त्राणां तपोबलकरं तव' ॥
KK03-09-169-023a	स्वर्गस्त्ववश्यं गन्तव्यस्त्वया शत्रुनिषूदन ।
KK03-09-169-023c	मातलिर्मन्नियोगात्त्वां त्रिदिवं प्रापयिष्यति ॥
KK03-09-169-024a	विदितस्त्वं हि देवानां मुनीनां च महात्मनाम् ।
KK03-09-169-024c	`इहस्थः पाण्डवश्रेष्ठ तपः कुर्वन्सुदुष्करम्' ॥
KK03-09-169-025a	ततोऽहमब्रुवं शक्रं प्रसीद भगवन्मम ।
KK03-09-169-025c	आचार्यं वरयेऽहं त्वामस्त्रार्थं त्रिदशेश्वर ॥
KK03-09-169-026	इन्द्र उवाच 
KK03-09-169-026a	क्रूरकर्माऽस्त्रवित्तात भविष्यसि परंतप ।
KK03-09-169-026c	यदर्थमस्त्राणीप्सुस्त्वं तं कामं पाण्डवाप्नुहि ॥
KK03-09-169-027a	ततोऽहमब्रुवं नाहं दिव्यान्यस्त्राणि शत्रुहन् ।
KK03-09-169-027c	मानुषेषु प्रयोक्ष्यामि विनाऽस्त्रप्रतिघातनात् ॥
KK03-09-169-028a	तानि दिव्यानि मेऽस्त्राणि प्रयच्छ विबुधाधिप ।
KK03-09-169-028c	लेकांश्चास्त्रजितान्पश्चाल्लभेयं सुरपुङ्गव ॥
KK03-09-169-029	इन्द्र उवाच 
KK03-09-169-029a	परीक्षार्थं मयैतत्ते वाक्यमुक्तं धनञ्जय ।
KK03-09-169-029c	ममात्मजस्य वचनं सूपपन्नमिदं तव ॥
KK03-09-169-030a	शिक्ष मे भवनं गत्वा सर्वाण्यस्त्राणि भारत ।
KK03-09-169-030c	वायोरग्नेर्वसुभ्योऽपि वरुणात्समरुद्गणात् ॥
KK03-09-169-031a	साध्यं पैतामहं चैव गन्धर्वोरगरक्षसाम् ।
KK03-09-169-031c	वैष्णवानि च सर्वाणि नैर्ऋतानि तथैव च ॥
KK03-09-169-032a	मद्गतानि च जानीहि सर्वास्त्राणि कुरूद्वह ।
KK03-09-169-032c	एवमुक्त्वा तु मां शक्रस्तत्रैवान्तरधीयत ॥
KK03-09-169-033a	अथापश्यं हरियुजं रथमैन्द्रमुपस्थितम् ।
KK03-09-169-033c	दिव्यं मायामयं पुण्यं यत्तं मातलिना नृप ॥
KK03-09-169-034a	लोकपालेषु यातेषु मामुवाचाथ मातलिः ।
KK03-09-169-034c	द्रष्टुमिच्छति शक्रस्त्वां देवराजो महाद्युते ॥
KK03-09-169-035a	संसिद्धस्त्वं महाबाहो कुरु कार्यमनुत्तमम् ।
KK03-09-169-035c	पश्य पुण्यकृतां लोकान्सशरीरो दिवं व्रज ॥
KK03-09-169-036a	देवराजः सहस्राक्षस्त्वां दिदृक्षति भारत ।
KK03-09-169-036c	इत्युक्तोऽहं मातलिना गिरिमामन्त्र्य शैशिरम् ॥
KK03-09-169-037a	प्रदक्षिणमुपावृत्य समारोहं रथोत्तमम् ।
KK03-09-169-037c	चोदयामास स हयान्मनोमारुतरंहसः ॥
KK03-09-169-038a	[मातलिर्हयतत्त्वज्ञो यथावद्भूरिदक्षिणः ।
KK03-09-169-038c	अवैक्षत च मे वक्त्रं स्थितस्याथ ससारथिः ।
KK03-09-169-038e	तथा भ्रान्ते रथे राजन्विस्मितश्चेदमब्रवीत् ॥
KK03-09-169-039a	अत्यद्भुतमिदं त्वद्य विचित्रं प्रतिभाति मे ।
KK03-09-169-039c	यदास्थितो रथं दिव्यं पदान्न चलितः पदम् ॥]
KK03-09-169-040a	देवराजोऽपि हि मया नित्यमत्रोपलक्षितः ।
KK03-09-169-040c	विचलन्प्रथमोत्पाते हयानां भरतर्षभ ॥
KK03-09-169-041a	त्वं पुनः स्थित एवात्र रथे भ्रान्ते कुरूद्वह ।
KK03-09-169-041c	अतिशक्रमिदं सर्वं तवेति प्रतिभाति मे ॥
KK03-09-169-042a	इत्युक्त्वाऽऽकाशमाविश्य मातलिर्विबुधालयान् ।
KK03-09-169-042c	दर्शयामास मे राजन्विमानानि च भारत ॥
KK03-09-169-043a	[स रथो हरिभिर्युक्तो ह्यूर्ध्वमाचक्रमे ततः ।
KK03-09-169-043c	ऋषयो देवताश्चैव पूजयन्ति नरोत्तम ॥
KK03-09-169-044a	ततः कामगमाँल्लोकानपश्यं वै सुरर्षिणाम् ।
KK03-09-169-044c	गन्धर्वाप्सरसां चैव प्रभावममितौजसाम् ॥]
KK03-09-169-045a	नन्दनादीनि देवानां वनान्युपवनानि च ।
KK03-09-169-045c	दर्शयामास मे शीघ्रं मातलिः शक्रसारथिः ॥
KK03-09-169-046a	ततः शक्रस्य भवनमपश्यममरावतीम् ।
KK03-09-169-046c	दिव्यैः कामफलैर्वृक्षै रत्नैश्च समलङ्कृताम् ॥
KK03-09-169-047a	न तां भासयते सूर्यो न शीतोष्णे न च क्लमः ।
KK03-09-169-047c	न बाधते तत्र रजस्तत्रास्ति न जरा नृप ॥
KK03-09-169-048a	न तत्र शोको दैन्यं वा वैवर्ण्यं चोपलक्ष्यते ।
KK03-09-169-048c	दिवौकसां महाराज न ग्लानिररिमर्दन ।
KK03-09-169-048e	न क्रोधलोभौ तत्रास्तामशुभं वा विशाम्पते ॥
KK03-09-169-049a	नित्यं तुष्टाश्च ते राजन्प्राणिनः सुरवेश्मनि ।
KK03-09-169-049c	नित्यपुष्पफलास्तत्र पादपा हरितच्छदाः ॥
KK03-09-169-050a	पुष्करिण्यश्च विविधाः पद्मसौगन्धिकायुताः ।
KK03-09-169-050c	शीतस्तत्र ववौ वायुः सुगन्धो वीजते शुभः ॥
KK03-09-169-051a	सर्वरत्नविचित्रा च भूमिः पुष्पविभूषिता ।
KK03-09-169-051c	मृगद्विजाश्च बहवो रुचिरा मधुरस्वराः ।
KK03-09-169-051e	विमानगामिनश्चात्रदृश्यन्ते बहवोऽमराः ॥
KK03-09-169-052a	ततोऽपश्यं वसून्रुद्रान्साध्यांश्च समरुद्गणान् ।
KK03-09-169-052c	आदित्यानश्विनौ चैव तान्सर्वान्प्रत्यपूजयम् ॥
KK03-09-169-053a	ते मां वीर्येण यशसा तेजसा च बलेन च ।
KK03-09-169-053c	अस्त्रैश्चाप्यन्वजानन्त सङ्ग्रामे विजयेन च ॥
KK03-09-169-054a	प्रविश्य तां पुरीं दिव्यां देवगन्धर्वपूजिताम् ।
KK03-09-169-054c	देवराजं सहस्राक्षमुपातिष्ठं कृताञ्जलिः ॥
KK03-09-169-055a	ददावर्धासनं प्रीतः शक्रो मे ददतांवरः ।
KK03-09-169-055c	बहुमानाच्च गात्राणि पस्पर्श मम वासवः ॥
KK03-09-169-056a	तत्राहं देवगन्धर्वैः सहितो भूरिदक्षिणैः ।
KK03-09-169-056c	अस्त्रार्थमवसं स्वर्गे शिक्षाणोऽस्त्राणि भारत ॥
KK03-09-169-057a	विश्वावसोश्च वै पुत्रश्चित्रसेनोऽभवत्सखा ।
KK03-09-169-057c	स च गान्धर्वमखिलं ग्राहयामास मां नृप ॥
KK03-09-169-058a	तत्राहमवसं राजन्गृहीतास्त्रः सुपूजितः ।
KK03-09-169-058c	सुखं शक्रस्य भवने सर्वकामसमन्वितः ॥
KK03-09-169-059a	शृण्वन्वै गीतशब्दं च तूर्यशब्दं च पुष्कलम् ।
KK03-09-169-059c	पश्यंश्चाप्सरसः श्रेष्ठा नृत्यन्तीर्भरतर्षभ ॥
KK03-09-169-060a	तत्सर्वमनवज्ञाय तथ्यं विज्ञाय भारत ।
KK03-09-169-060c	अत्यर्थं प्रतिगृह्याहमस्त्रेष्वेव व्यवस्थितः ॥
KK03-09-169-061a	ततोऽतुष्यत्सहस्राक्षस्तेन कामेन मे विभुः ।
KK03-09-169-061c	एवं मे वसतो राजन्नेष कालोऽत्यगाद्दिवि ॥

इति श्रीमन्महाभारते अरण्यपर्वणि निवातकवचयुद्धपर्वणि एकोनसप्तत्यधिकशततमोऽध्यायः ॥ 169 ॥

3-169-11 देवयानैर्विमानैः । देवसद्मनिवासिनः स्त्रीबालादयः शचीजयन्तादय इत्यर्थः ॥ 3-169-14 यथास्थानं प्राच्यामिन्द्रं प्रतीच्यां वरुणमित्यादि ॥ 3-169-27 अस्त्रस्यैव प्रतिघातार्थमस्त्रं मोक्ष्ये नत्वन्यत्र मानुषे ॥ 3-169-33 मायामयमिवात्यद्भुतम् ॥ 3-169-39 पदात् स्थानात् न चलितः । रथस्य भ्रमणेपि दृढासन इत्यर्थः ॥ 3-169-44 सुरर्षिणामिति दैघ्याभाव आर्षः ॥ 3-169-53 अन्वजानन्त वीर्यादिमान्भवेत्याशीर्वादान्ददुरित्यर्थः ॥ 3-169-60 अनवज्ञाय आदृत्य । तथ्यं यथावत् । अत्यर्थं पुरुषार्थ इति विज्ञाय ॥ 3-169-61 तेन कामेन अस्त्रेच्छया नतु भोगेच्छया ॥
