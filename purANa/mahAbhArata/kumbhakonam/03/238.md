अध्यायः 238

कर्णशकुनिभ्यां दुर्योधनम् प्रति स्ववैभवप्रदर्शनेन पाण्डवानां दुःखजननाय द्वैतवनगमनचोदना ॥ 1 ॥

KK03-13-238-001	वैशम्पायन उवाच 
KK03-13-238-001a	धृतराष्ट्रस्य तद्वाक्यं निशम्य शकुनिस्तदा ।
KK03-13-238-001c	दुर्योधनमिदं काले कर्णेन सहितोऽब्रवीत् ॥
KK03-13-238-002a	प्रव्राज्य पाण्डवान्वीरान्स्वेन वीर्येण भारत ।
KK03-13-238-002c	भुङ्क्ष्वेमां पृथिवीमेको दिवि शम्बरहा यथा ॥
KK03-13-238-003a	`तवाद्यपृथिवी राजन्नखिला सागराम्बरा ।
KK03-13-238-003c	सपर्वतवनाकारा सहस्थावरजङ्गमा' ॥
KK03-13-238-004a	प्राच्याश्च दाक्षिणात्याश्च प्रतीच्योदीच्यवासिनः ।
KK03-13-238-004c	कृताः करप्रदाः सर्वे राजानस्ते नराधिप ॥
KK03-13-238-005a	या हि सा दीप्यमानेव पाण्डवान्भजते पुरा ।
KK03-13-238-005c	साऽद्य लक्ष्मीस्त्वया राजन्नवाप्ता भ्रातृभिः सह ॥
KK03-13-238-006a	इन्द्रप्रस्थगते यां तां दीप्यमानां युधिष्ठिरे ।
KK03-13-238-006c	अपश्याम श्रियं राजन्सुचिरं शोककर्शिताः ॥
KK03-13-238-007a	सा तु बुद्धिबलेनेयं राज्ञस्तस्मात्तथाविधात् ।
KK03-13-238-007c	त्वयाक्षिप्ता महाबाहो दीप्यमानेव दृश्यते ॥
KK03-13-238-008a	तथैव तव राजेन्द्र राजानः परवीरहन् ।
KK03-13-238-008c	शासनेऽधिष्ठिताः सर्वे किं कुर्म इति वादिनः ॥
KK03-13-238-009a	ते वयं पृथिवी राजन्निखिला सागराम्बरा ।
KK03-13-238-009c	सपर्वतवना देवी सग्रामनगराकरा ॥
KK03-13-238-010a	नानावनोद्देशवती पत्तनैरुपशोभिता ।
KK03-13-238-010c	`नानाजनपदाकीर्णा स्फीतराष्ट्रा महाहला' ॥
KK03-13-238-011a	नन्द्यमानो द्विजै राजन्भासि नक्षत्रराडिव ।
KK03-13-238-011c	पौरुषाद्दिवि देवेषु भ्राजसे रश्मिवानिव ॥
KK03-13-238-012a	रुद्रैरिव यमो राजा मरुद्भिरिव वासवः ।
KK03-13-238-012c	कुरुभिस्त्वं वृतो राजन्भासि नक्षत्रराडिव ॥
KK03-13-238-013a	यैः स्म ते नाद्रियेताज्ञा न च ये शासने स्थिताः ।
KK03-13-238-013c	पश्यामस्ताञ्श्रिया हीनान्पाण्डवान्वनवासिनः ॥
KK03-13-238-014a	श्रूयते हि महाराज सरो द्वैतवनं प्रति ।
KK03-13-238-014c	वसन्तः पाण्डवाः सार्धं ब्राह्मणैर्वनवासिभिः ॥
KK03-13-238-015a	स प्रयाहि महाराज श्रिया परमया युतः ।
KK03-13-238-015c	तापयन्पाण्डुपुत्रांस्त्वं रश्मिवानिव तेजसा ॥
KK03-13-238-016a	स्थितो राज्येऽच्युतान्राज्याच्छ्रियाहीनाञ्छ्रियावृतः
KK03-13-238-016c	असमृद्धान्समृद्धार्थः पश्य पाण्डुसुतान्नृप ॥
KK03-13-238-017a	महाभिजनसम्पन्नं भद्रे महति संस्थितम् ।
KK03-13-238-017c	पाण्डवास्त्वाऽभिवीक्षन्तु ययातिमिव नाहुषम् ॥
KK03-13-238-018a	यां श्रियं सुहृदश्चैव दुर्हृदश्च विशाम्पते ।
KK03-13-238-018c	पश्यन्ति पौरुषैर्दीप्तां सा समर्था भवत्युत ॥
KK03-13-238-019a	समस्थो विषमस्थान्हि दुर्हृदो योऽभिवीक्षते ।
KK03-13-238-019c	जगतीस्थानिवाद्रिस्थः किमतः परमं सुखम् ॥
KK03-13-238-020a	न पुत्रधनलाभेन न राज्येनापि विन्दति ।
KK03-13-238-020c	प्रीतिं नृपतिशार्दूल याममित्राघदर्शनात् ॥
KK03-13-238-021a	किन्नु तस्य सुखं न स्यादाश्रमे यो धनञ्जयम् ।
KK03-13-238-021c	अभिवीक्षेत सिद्धार्थो वल्कलाजिनवाससम् ॥
KK03-13-238-022a	सुवाससो हि ते भार्या वल्कलाजिनसंवृताम् ।
KK03-13-238-022c	पश्यन्तु दुःखितां कृष्णां सा च निर्विद्यतां पुनः ॥
KK03-13-238-023a	विनिन्दतां तथाऽत्मानं जीवितं च धनच्युतम् ।
KK03-13-238-023c	`दाराणां ते श्रियं दृष्ट्वा दीप्तामद्य जनाधिप' ॥
KK03-13-238-024a	न तथा हि सभामध्ये तस्या भवितुमर्हति ।
KK03-13-238-024c	वैमनस्यं यथा दृष्ट्वा तव भार्याः स्वलङ्कृताः ॥
KK03-13-238-025	वैशम्पायन उवाच 
KK03-13-238-025a	एवमुक्त्वा तु राजानं कर्णः शकुनिना सह ।
KK03-13-238-025c	तूष्णीं बभूवतुरुभौ वाक्यान्ते जनमेजय ॥

इति श्रीमन्महाभारते अरण्यपर्वणि घोषयात्रापर्वणि अष्टत्रिंशदधिकद्विशततमोऽध्यायः ॥ 238 ॥

3-238-4 प्रतीच्या उदीच्याश्च देशास्तद्वासिनः । ते त्वया ॥ 3-238-13 नाद्रियेत नादृता ॥ 3-238-17 त्वा त्वाम् ॥ 3-238-18 समर्था सुहृदां हर्षं शत्रूणां च शोकं दातुमिति शेषः ॥ 3-238-20 अघं दुःखम् ॥ 3-238-22 निर्विद्यतां जीवितादपि विरक्ता भवतु ॥
