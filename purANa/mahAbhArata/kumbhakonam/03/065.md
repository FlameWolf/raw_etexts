अध्यायः 065

भीमराजेन नलदमयन्त्यन्वेषणाय नानादेशेषु ब्राह्मणानां प्रस्थापनम् ॥ 1 ॥ सुदेवनाम्ना विप्रेण चेदिराजगृहे दमयन्तीदर्शनम् ॥ 2 ॥ विप्रेण सह सबाष्पं भाषमाणां दमयन्तीं दृष्ट्वा राजमात्रा विप्रंप्रति दमयन्तीकुलशीलादिप्रश्नः ॥ 3 ॥

KK03-05-065-001	बृहदश्व उवाच 
KK03-05-065-001a	हृतराज्ये नले भीमः सभार्येऽदर्शनं गते ।
KK03-05-065-001c	`चिन्तयामास बहुशः सहामात्यैर्नराधिपः ॥
KK03-05-065-002a	समाहूय द्विजान्सर्वानिदं वचनमब्रवीत् ।
KK03-05-065-002c	अग्रहारं च दास्यामि ग्रामं नगरसम्मितम् ॥
KK03-05-065-003a	दमयन्तीं नलं चैव पर्यन्वेषति यो द्विजः ।
KK03-05-065-003c	गवां शतसहस्राणि दाता तस्मै द्विजातये ॥
KK03-05-065-004a	इत्युक्त्वा ब्राह्मणान्सर्वान्समाहूय द्विजोत्तमान् ।
KK03-05-065-004c	प्रस्थापयामास तदा तयोर्दर्शनकाङ्क्षया' ॥
KK03-05-065-005a	सन्दिदेश च तान्भीमो वसु दत्त्वा च पुष्कलम् ।
KK03-05-065-005c	मृगयध्वं नलं चैव दमयन्तीं च मे सुताम् ॥
KK03-05-065-006a	अस्मिन्कर्मणि निष्पन्ने विज्ञाते निषधाधिपे ।
KK03-05-065-006c	गवां सहस्रं दास्यामि यो वस्तावानयिष्यति ॥
KK03-05-065-007a	अग्रहारांश्च दास्यामि ग्रामं नगरसम्मितम् ।
KK03-05-065-007c	हिरण्यं च सुवर्णं च दासीदासं तथैव ॥
KK03-05-065-008a	न चेच्छक्याविहानेतुं दमयन्ती नलोऽपि वा ।
KK03-05-065-008c	ज्ञातमात्रेऽपि दास्यामि गवां दशशतं धनम् ॥
KK03-05-065-009a	इत्युक्तास्ते ययुर्हृष्टा ब्राह्मणाः सर्वतो दिशम् ।
KK03-05-065-009c	पुरराष्ट्राणि चिन्वन्तो नैषधं सह भार्यया ।
KK03-05-065-009e	नैव क्वापि प्रपश्यन्ति नलं वा भीमपुत्रिकाम् ॥
KK03-05-065-010a	ततश्चेदिपुरीं रम्यां सुदेवो नाम वै द्विजः ।
KK03-05-065-010c	विचिन्वानोऽथ वैदर्भीमपश्यद्राजवेश्मनि ॥
KK03-05-065-011a	तयैव राजमाता च ब्राह्मणान्पर्यवेषयत् ।
KK03-05-065-011c	भोजनार्थे सुदेवोऽपि तत्रैव प्रविवेश ह ॥
KK03-05-065-012a	कृशां विवर्णां मलिनां भर्तृशोकपरायणाम् ।
KK03-05-065-012c	पुण्याहवाचने राज्ञः सुनन्दासहितां स्थिताम् ॥
KK03-05-065-013a	मन्दं प्रख्यायमानेन रूपेणाप्रतिमेन ताम् ।
KK03-05-065-013c	निबद्धां धूमजालेन प्रभामिव विभावसोः ॥
KK03-05-065-014a	तां समीक्ष्य विशालाक्षीमधिकं मलिनां कृशाम् ।
KK03-05-065-014c	तर्कयामास भैमीति कारणैरुपपादयन् ॥
KK03-05-065-015	सुदेव उवाच 
KK03-05-065-015a	यथेयं मे पुरा दृष्टा तथारूपेयमङ्गना ।
KK03-05-065-015c	कृतार्थोस्म्यद्य दृष्ट्वेमां लोककान्तामिव श्रियम् ॥
KK03-05-065-016a	पूर्णचन्द्राननां श्यामां चारुवृत्तपयोधराम् ।
KK03-05-065-016c	कुर्वन्तीं प्रभया देवीं सर्वा वितिमिरा दिशः ॥
KK03-05-065-017a	चारुपद्मविशालाक्षीं मन्मथस्य रतीमिव ।
KK03-05-065-017c	इष्टां समस्तलोकस्य पूर्णचन्द्रप्रभामिव ॥
KK03-05-065-018a	विदर्भसरसस्तस्माद्दैवदोषादिवोद्धृताम् ।
KK03-05-065-018c	मलपङ्कानुलिप्ताङ्गीं प्रम्लानां नलिनीमिव ॥
KK03-05-065-019a	पौर्णमासीमिव निशां राहुग्रस्तनिशाकराम् ।
KK03-05-065-019c	पतिशोकाकुलां दीनां कृशस्रोतां नदीमिव ॥
KK03-05-065-020a	विध्वस्तपर्णकमलां वित्रासितविहङ्गमाम् ।
KK03-05-065-020c	हस्तिहस्तपरिक्लिष्टां व्याकुलामिव पद्मिनीम् ॥
KK03-05-065-021a	सुकुमारीं सुजाताङ्गीं रत्नगर्भगृहोचिताम् ।
KK03-05-065-021c	दह्यमानामिवार्केण मृणालीमिव चोद्धृताम् ॥
KK03-05-065-022a	रूपौदार्यगुणोपेतां मण्डनार्हाममण्डिताम् ।
KK03-05-065-022c	चन्द्रलेखामिव नवां व्योम्नि नीलाभ्रसंवृताम् ॥
KK03-05-065-023a	कामभोगैः प्रियैर्हीनां हीनां बन्धुजनेन च ।
KK03-05-065-023c	देहं धारयतीं दीनं भर्तृदर्शनकाङ्क्षया ॥
KK03-05-065-024a	भर्ता नाम परं नार्या भूषणं भूषणैर्विना ।
KK03-05-065-024c	एषा हि रहिता तेन शोभमाना न शोभते ॥
KK03-05-065-025a	दुष्करं कुरुतेऽत्यन्तं हीनो यदनया नलः ।
KK03-05-065-025c	धारयत्यात्मनो देहं न शोकेनापि सीदति ॥
KK03-05-065-026a	इमामसितकेशान्तां शतपत्रायतेक्षणाम् ।
KK03-05-065-026c	सुखार्हां दुःखितां दृष्ट्वा ममापि व्यथते मनः ॥
KK03-05-065-027a	कदा नु खलुः दुःखस्य पारं यास्यति वै शुभा ।
KK03-05-065-027c	भर्तुः समागमात्साध्वी रोहिणी शशिनो यथा ॥
KK03-05-065-028a	अस्या नूनं पुनर्लाभान्नैषधः प्रीतिमेष्यति ।
KK03-05-065-028c	राजा राज्यपरिभ्रष्टः पुनर्लब्ध्वेव मेदिनीम् ॥
KK03-05-065-029a	तुल्यशीलवयोयुक्तां तुल्याभिजनसंवृताम् ।
KK03-05-065-029c	नैषधोऽर्हति वैदर्भीं तं चेयमसितेक्षणा ॥
KK03-05-065-030a	युक्तं तस्याप्रमेयस्य वीर्यसत्ववतो मया ।
KK03-05-065-030c	समाश्वासयितुं भार्यां पतिदर्शनलालसाम् ॥
KK03-05-065-031a	अहमाश्वासयाम्येनां पूर्णचन्द्रनिभाननाम् ।
KK03-05-065-031c	अदृष्टदुःखां दुःखार्तां ध्यानरोदनतत्पराम् ॥
KK03-05-065-032	बृहदश्व उवाच 
KK03-05-065-032a	एवं विमृश्य विविधैः कारणैर्लक्षणैश्च ताम् ।
KK03-05-065-032c	उपगम्य ततो भैमीं सुदेवो ब्राह्मणोऽब्रवीत् ॥
KK03-05-065-033a	अहं सुदेवो वैदर्भि भ्रातुस्ते दयितः सखा ।
KK03-05-065-033c	भीमस्य वचनाद्राज्ञस्त्वामन्वेष्टुमिहागतः ॥
KK03-05-065-034a	कुशली ते पिता राज्ञि जननी भ्रातरश्च ते ।
KK03-05-065-034c	आयुष्मन्तौ कुशलिनौ तत्रस्थौ दारकौ च ते ॥
KK03-05-065-035a	त्वत्कृते बन्धुवर्गाश्च गतसत्वा इवासते ।
KK03-05-065-035c	अन्वेष्टारो ब्राह्मणाश्च भ्रमन्ति शतशो महीम् ॥
KK03-05-065-036	बृहदश्व उवाच 
KK03-05-065-036a	अभिज्ञाय सुदेवं तं दमयन्ती युधिष्ठिर ।
KK03-05-065-036c	पर्यपृच्छत तान्सर्वान्क्रमेण सुहृदः स्वकान् ॥
KK03-05-065-037a	रुरोद च भृशं राजन्वैदर्भी शोककर्शिता ।
KK03-05-065-037c	दृष्ट्वा सुदेवं सहसा भ्रातुरिष्टं द्विजोत्तमम् ॥
KK03-05-065-038a	ततो रुदन्तीं तां दृष्ट्वा सुनन्दा शोककर्शिता ।
KK03-05-065-038c	सुदेवेन सहैकान्ते कथयन्तीं च भारत ॥
KK03-05-065-039a	जनित्र्याः प्रेषयामास सैरन्ध्री रुदते भृशम् ।
KK03-05-065-039c	ब्राह्मणेन सहागम्य तां विद्धि यदि मन्यसे ॥
KK03-05-065-040a	अथ चेदिपतेर्माता राज्ञश्चान्तःपुरात्तदा ।
KK03-05-065-040c	जगाम यत्र सा बाला ब्राह्मणेन सहाभवत् ॥
KK03-05-065-041a	ततः सुदेवमानाय्य राजमाता विशाम्पते ।
KK03-05-065-041c	पप्रच्छ भार्या कस्येयं सुता वा कस्य भामिनी ॥
KK03-05-065-042a	कथं च नष्टा ज्ञातिभ्यो भर्तुर्वा वामलोचना ।
KK03-05-065-042c	त्वया च विदिता विप्र कथमेवङ्गता सती ॥
KK03-05-065-043a	एतदिच्छाम्यहं श्रोतुं त्वत्तः सर्वमशेषतः ।
KK03-05-065-043c	तत्त्वेन हि ममाचक्ष्व पृच्छन्त्या देवरूपिणीम् ॥
KK03-05-065-044a	एवमुक्तस्तया राजन्सुदेवो द्विजसत्तमः ।
KK03-05-065-044c	सुखोपविष्ट आचष्ट दमयन्त्या यथातथम् ॥

इति श्रीमन्महाभारते अरण्यपर्वणि नलोपाख्यानपर्वणि पञ्चषष्टितमोऽध्यायः ॥ 65 ॥

3-65-7 अग्रं ब्राह्मणभोजनं तदर्थं ह्रियन्ते राजधनात्पृथक्क्रियन्ते तेऽग्रहाराः क्षेत्रादयः ॥ 3-65-14 कारणैर्लिङ्गैः उपपादयन् इयमेव दमयन्तीति निश्चिन्वन् ॥ 3-65-16 श्यामां सदा षोडशवार्षिकीम् ॥ 3-65-20 पद्मिनीं सरसीम् ॥
