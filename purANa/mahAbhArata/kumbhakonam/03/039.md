अध्यायः 039

किरातरूपिणा हरेणार्जुनस्य पराजयः ॥ 1 ॥ तथा पार्थपूजास्तुतिसन्तुष्टेन तेन तदाश्वासनम् ॥ 2 ॥

KK03-03-039-001	वैशम्पायन उवाच 
KK03-03-039-001a	गतेषु तेषु सर्वेषु तपस्विषु महात्मसु ।
KK03-03-039-001c	पिनाकपाणिर्भगवान्सर्वपापहरो हरः ॥
KK03-03-039-002a	कैरातं वेषमास्थाय काञ्चनद्रुमसन्निभम् ।
KK03-03-039-002c	विभ्राजमानो वपुषा गिरिर्मेरुरिवापरः ॥
KK03-03-039-003a	श्रीमद्धनुरुपादाय शरांश्चाशीविषोपमान् ।
KK03-03-039-003c	निष्पपात महार्चिष्मान्दहन्कक्षमिवानलः ॥
KK03-03-039-004a	देव्या सहोमया श्रीमान्समानव्रतवेषया ।
KK03-03-039-004c	नानावेषधरैर्हृष्टैर्भूतैरनुगतस्तदा ॥
KK03-03-039-005a	किरातवेषसञ्छन्नः स्त्रीभिश्चापि सहस्रशः ।
KK03-03-039-005c	अशोभत तदा राजन्स देशोऽतीव भारत ॥
KK03-03-039-006a	क्षणेन तद्वनं सर्वं निःशब्दमभवत्तदा ।
KK03-03-039-006c	नादः प्रस्रवणानां च पक्षिणां चाप्युपारमत् ॥
KK03-03-039-007a	स सन्निकर्षमागम्य पार्थस्याक्लिष्टकर्मणः ।
KK03-03-039-007c	मूकं नाम दितेः पुत्रं ददर्शाद्भुतदर्शनम् ॥
KK03-03-039-008a	वाराहं रूपमास्थाय तर्जयन्तमिवार्जुनम् ।
KK03-03-039-008c	हन्तुं परमदुष्टात्मा तमुवाचाथ फल्गुनः ॥
KK03-03-039-009a	गाण्डीवं धनुरादाय शरांश्चाशीविषोपमान् ।
KK03-03-039-009c	सज्यं धनुर्वरं कृत्वा ज्याघोषेण निनादयन् ॥
KK03-03-039-010a	यन्मां प्रार्थयसे हन्तुमनागसमिहागतम् ।
KK03-03-039-010c	तस्मात्त्वां पूर्वमेवाहं नेष्यामि यमसादनम् ॥
KK03-03-039-011a	दृष्ट्वा तं प्रहरिष्यन्तं फल्गुनं दृढधन्विनम् ।
KK03-03-039-011c	किरातरूपी सहसा वारयामास शङ्करः ॥
KK03-03-039-012a	मयैष प्रार्थितः पूर्वं नीलमेघसमप्रभः ।
KK03-03-039-012c	अनादृत्यैव तद्वाक्यं प्रजहाराथ फल्गुनः ॥
KK03-03-039-013a	किरातश्च समं तस्मिन्नेकलक्ष्ये महाद्युतिः ।
KK03-03-039-013c	प्रमुमोचाशनिप्रख्यं शरमग्निशिखोपमम् ॥
KK03-03-039-014a	तौ मुक्तौ सायकौ ताभ्यां समं तत्र निपेततुः ।
KK03-03-039-014c	मूकस्य गात्रे विस्तीर्णे शैलपृष्ठनिभे तदा ॥
KK03-03-039-015a	यथाऽशनेर्विनिष्पेषो वज्रस्येव च पर्वते ।
KK03-03-039-015c	तथा तयोः सन्निपातः शरयोरभवत्तदा ॥
KK03-03-039-016a	स विद्धो बहुभिर्बाणैर्दीप्तास्यैः पन्नगैरिव ।
KK03-03-039-016c	ममार राक्षसं रूपं भूयः कृत्वा सुदारुणम् ॥
KK03-03-039-017a	स ददर्श ततो जिष्णुः पुरुषं काञ्चनप्रभम् ।
KK03-03-039-017c	किरातवेषसञ्छन्नं स्त्रीसहायममित्रहा ॥
KK03-03-039-018a	तमब्रवीत्प्रीतमनाः कौन्तेयः प्रहसन्निव ।
KK03-03-039-018c	को भवानटते शून्ये वने स्त्रीगणसंवृतः ॥
KK03-03-039-019a	न त्वमस्मिन्वने घोरे बिभेषि कनकप्रभ ।
KK03-03-039-019c	किमर्थं च त्वया विद्धो मृगोऽयं मत्परिग्रहः ॥
KK03-03-039-020a	मयाऽभिपन्नः पूर्वं हि राक्षसोऽयमिहागतः ।
KK03-03-039-020c	कामात्परिभवाद्वाऽपि न मे जीवन्विमोक्ष्यसे ॥
KK03-03-039-021a	न ह्येष मृगयाधर्मो यस्त्वयाऽद्य कृतो मयि ।
KK03-03-039-021c	तेन त्वां भ्रंशयिष्यामि जीवितात्पर्वताश्रयम् ॥
KK03-03-039-022a	इत्युक्तः पाण्डवेयेन किरातः प्रहसन्निव ।
KK03-03-039-022c	उवाच श्लक्ष्णया वाचा पाण्डवं सव्यसाचिनम् ॥
KK03-03-039-023a	न मत्कृते त्वया वीरः भीः कार्या वनमन्तिकात् ।
KK03-03-039-023c	इयं भूमिः सदाऽस्माकमुचिता वसतां वने ॥
KK03-03-039-024a	त्वया तु दुष्करः कस्मादिह वासः प्ररोचितः ।
KK03-03-039-024c	वयं तु बहुसत्त्वेऽस्मिन्निवसामस्तपोधन ॥
KK03-03-039-025a	भवांस्तु कृष्णवर्त्माभः सुकुमारः सुखोचितः ।
KK03-03-039-025c	कथं शून्यमिमं देशमेकाकी विचरिष्यति ॥
KK03-03-039-026	अर्जुन उवाच 
KK03-03-039-026a	गाण्डीवमाश्रयं कृत्वा नाराजांश्चाग्निसन्निभान् ।
KK03-03-039-026c	निवसामि महारण्ये द्वितीय इव पावकः ॥
KK03-03-039-027a	एष चापि मया जन्तुर्मृगरूपं समाश्रितः ।
KK03-03-039-027c	राक्षसो निहतो घोरो हन्तुं मामिह चागतः ॥
KK03-03-039-028	किरात उवाच 
KK03-03-039-028a	मयैष धन्वनिर्मुक्तैस्ताडितः पूर्वमेव हि ।
KK03-03-039-028c	बाणैरभिहतः शेते नीतश्च यमसादनम् ॥
KK03-03-039-029a	ममैवायं लक्ष्यभूतः पूर्वमेव परिग्रहः ।
KK03-03-039-029c	ममैव च प्रहारेण जीविताद्व्यपरोपितः ॥
KK03-03-039-030a	दोषान्स्वान्नार्हसेऽन्यस्मै वक्तुं स्वबलदर्पितः ।
KK03-03-039-030c	अभिषक्तोस्मि मन्दात्मन्न मे जीवन्विमोक्ष्यसे ॥
KK03-03-039-031a	स्थिरो भव विमोक्ष्यामि सायकानशनीनिव ।
KK03-03-039-031c	घटस्व परया शक्त्या मुञ्च त्वमपि सायकान् ॥
KK03-03-039-032a	तस्य तद्वचनं श्रुत्वा किरातस्यार्जुनस्तदा ।
KK03-03-039-032c	रोषमाहारयामास ताडयामास चेषुभिः ॥
KK03-03-039-033a	ततो हृष्टेन मनसा प्रतिजग्राह सायकान् ।
KK03-03-039-033c	भूयोभूय इति प्राह मन्दमन्देत्युवाच ह ॥
KK03-03-039-034a	प्रहरस्व शरानेतान्नाराचान्मर्मभेदिनः ।
KK03-03-039-034c	इत्युक्तो बाणवर्षं स मुमोच सहसाऽर्जुनः ॥
KK03-03-039-035a	ततस्तौ तत्र संरब्धौ गर्जमानौ मुहुर्मुहुः ।
KK03-03-039-035c	शरैराशीविषाकारैस्ततक्षाते परस्परम् ॥
KK03-03-039-036a	ततोऽर्जुनः शरवर्षं किराते समवासृजत् ।
KK03-03-039-036c	तत्प्रसन्नेन मनसा प्रतिजग्राह शङ्करः ॥
KK03-03-039-037a	मुहूर्तं शरवर्षं तु प्रतिगृह्य पिनाकधृक् ।
KK03-03-039-037c	अक्षतेन शरीरेण तस्थौ गिरिवाचलः ॥
KK03-03-039-038a	स दृष्ट्वा बाणवर्षं तु मेघीभूतं धनञ्जयः ।
KK03-03-039-038c	परमं विस्मयं चक्रे साधुसाध्विति चाब्रवीत् ॥
KK03-03-039-039a	अहोऽयं सुकुमाराङ्गो हिमवच्छिखराश्रयः ।
KK03-03-039-039c	गाण्डीवमुक्तान्नाराचान्प्रतिगृह्णात्यविह्वलः ॥
KK03-03-039-040a	कोऽयं देवो भवेत्साक्षाद्रुद्रो यक्षः सुरोऽसुरः ।
KK03-03-039-040c	विद्यते हि गिरिश्रेष्ठे त्रिदशानां समागमः ॥
KK03-03-039-041a	न हि मद्बाणजालानामुत्सृष्टानां सहस्रशः ।
KK03-03-039-041c	शक्तोऽन्यः सहितुं वेगमृते देवं पिनाकिनम् ॥
KK03-03-039-042a	देवो वा यदि वा यक्षो रुद्रादन्यो व्यवस्थितः ।
KK03-03-039-042c	अहमेनं शरैस्तीक्ष्णैर्नयामि यमसादनम् ॥
KK03-03-039-043a	ततो हृष्टमना जिष्णुर्नाराचान्मर्मभेदिनः ।
KK03-03-039-043c	व्यसृजच्छतधा राजन्मयूखानिव भास्करः ॥
KK03-03-039-044a	तान्प्रसन्नेन मनसा भगवाँल्लोकभावनः ।
KK03-03-039-044c	शूलपाणिः प्रत्यगृह्णाच्छिलावर्षमिवाचलः ॥
KK03-03-039-045a	क्षणेन क्षीणबाणोऽथ संवृत्तः फल्गुनस्तदा ।
KK03-03-039-045c	वित्रासं च जगामाथ तं दृष्ट्वा शरसङ्क्षयम् ॥
KK03-03-039-046a	चिन्तयामास जिष्णुस्तु भगवन्तं हुताशनम् ।
KK03-03-039-046c	पुरस्तादक्षयौ दत्तौ तूणौ येनास्य खाण्डवे ॥
KK03-03-039-047a	किन्नु मोक्ष्यामि धनुषा यन्मे बाणाः क्षयं गताः ।
KK03-03-039-047c	अयं च पुरुषः कोपि बाणान्ग्रसति सर्वशः ॥
KK03-03-039-048a	अहमेनं धनुष्कोट्या शूलाग्रेणेव कुञ्जरम् ।
KK03-03-039-048c	नयामि दण्डधारस्य यमस्य सदनं प्रति ॥
KK03-03-039-049a	प्रगृह्याथ धनुष्कोट्या ज्यापाशेनावकृष्य च ।
KK03-03-039-049c	मुष्टिभिश्चापि हतवान्वज्रकल्पैर्महाद्युतिः ॥
KK03-03-039-050a	सम्प्रायुध्यद्धनुष्कोट्या कौन्तेयः परवीरहा ।
KK03-03-039-050c	तदप्यस्य धनुर्दिव्यं जग्राह गिरिगोचरः ॥
KK03-03-039-051a	ततोऽर्जुनो ग्रस्तधनुः खड्गपाणिरतिष्ठत ।
KK03-03-039-051c	युद्धस्यान्तमभीप्सन्वै वेगेनाभिजगाम तम् ॥
KK03-03-039-052a	तस्य मूर्ध्नि शितं खड्गमसक्तं पर्वतेष्वपि ।
KK03-03-039-052c	मुमोच भुजवीर्येण विक्रम्य कुरुनन्दनः ॥
KK03-03-039-053a	तस्य मूर्धानमासाद्य पफालासिवरो हि सः ।
KK03-03-039-053c	ततो वृक्षैः शिलाभिश्च योधयामास फल्गुनः ॥
KK03-03-039-054a	तदा वृक्षान्महाकायः प्रत्यगृह्णादथो शिलाः ।
KK03-03-039-054c	किरातरूपी भगवांस्ततः पार्थो महाबलः ॥
KK03-03-039-055a	मुष्टिभिर्वज्रसंस्पर्शैर्धूममुत्पादयन्मुखे ।
KK03-03-039-055c	प्रजहार दुराधर्षे किरातसमरूपिणि ॥
KK03-03-039-056a	ततः शक्राशनिसमैर्मुष्टिभिर्भृशदारुणैः ।
KK03-03-039-056c	किरातरूपी भगवानर्दयामास फल्गुनम् ॥
KK03-03-039-057a	ततश्चटचटाशब्दः सुघोरः समजायत ।
KK03-03-039-057c	पाण्डवस्य च मुष्टीनां किरातस्य च युध्यतः ॥
KK03-03-039-058a	सुमुहूर्तं तयोर्युद्धमभवल्लोमहर्षणम् ।
KK03-03-039-058c	भुजप्रहारसंयुक्तं वृत्रवासवयोरिव ॥
KK03-03-039-059a	महाराज ततो जिष्णुः किरातमुरसा बली ।
KK03-03-039-059c	पाण्डवं च विचेष्टन्तं किरातोप्यहनद्बलात् ॥
KK03-03-039-060a	तयोर्भुजविनिष्पेषात्सङ्घर्षेणोरसोस्तथा ।
KK03-03-039-060c	समजायत गात्रेषु पावकोऽङ्गारधूमवान् ॥
KK03-03-039-061a	तत एनं महादेवः पीड्य गात्रैः सुपीडितम् ।
KK03-03-039-061c	तेजसा व्यक्रमद्रोषाच्चेतस्तस्य विमोहयन् ॥
KK03-03-039-062a	ततोऽभिपीडितैर्गात्रैः पिण्डीकृत इवाबभौ ।
KK03-03-039-062c	फल्गुनो गात्रसंरुद्धो देवदेवेन भारत ॥
KK03-03-039-063a	निरुच्छ्वासोऽभवच्चैव सन्निरुद्धो महामनाः ।
KK03-03-039-063c	ततः पपात सम्मूढस्ततः प्रीतोऽभवद्भवः ॥
KK03-03-039-064a	स मुहूर्तं तथा भूत्वा सचेताः पुनरुत्थितः ।
KK03-03-039-064c	रुधिरेणाप्लुताङ्गस्तु पाण्डवो भृशदुःखितः ॥
KK03-03-039-065a	शरण्यं शरणं गत्वा भगवन्तं पिनाकिनम् ।
KK03-03-039-065c	मृन्मयं स्थण्डिलं कृत्वा माल्येनापूजयद्भवम् ॥
KK03-03-039-066a	तच्च माल्यं तदा पार्थः किरातशिरसि स्थितम् ।
KK03-03-039-066c	अपश्यत्पाण्डवश्रेष्ठो हर्षेण प्रकृतिं गतः ॥
KK03-03-039-067a	पपात पादयोस्तस्य ततः प्रीतोऽभवद्भवः ।
KK03-03-039-067c	[उवाच चैनं वचसा मेघगम्भीरगीर्हरः ।
KK03-03-039-067e	जातविस्मयमालोक्य ततः क्षीणाङ्गसंहतिम् ॥
KK03-03-039-068	भव उवाच 
KK03-03-039-068a	भोभो फल्गुन तुष्टोस्मि कर्मणाऽप्रतिमेन ते ।
KK03-03-039-068c	शौर्येणानेन धृत्या च क्षत्रियो नास्ति ते समः ॥
KK03-03-039-069a	समं तेजश्च वीर्यं च ममाद्य तव चानघ ।
KK03-03-039-069c	प्रीतस्तेऽहं महाबाहो पश्य मां भरतर्षभ ॥
KK03-03-039-070a	ददामि ते विशालाक्ष चक्षुः पूर्वं मुनिर्भवान् ।
KK03-03-039-070c	विजेष्यसि रणे शत्रूनपि सर्वान्दिवौकसः ॥
KK03-03-039-071a	[प्रीत्या च तेऽहं दास्यामि यदस्त्रमनिवारितम् ।
KK03-03-039-071c	त्वं हि शक्तो मदीयं तदस्त्रं धारयितुं क्षणात् ॥]
KK03-03-039-072	वैशम्पायन उवाच 
KK03-03-039-072a	ततो देवं महादेवं गिरिशं शूनपाणिनम् ।
KK03-03-039-072c	ददर्श फल्गुनस्तत्र सह देव्या महाद्युतिम् ॥
KK03-03-039-073a	स जानुभ्यां महीं गत्वा शिरसा प्रणिपत्य च ।
KK03-03-039-073c	प्रसादयामास हरं पार्थः परपुरञ्जयः ॥
KK03-03-039-074	अर्जुन उवाच 
KK03-03-039-074a	कपर्दिन्सर्वभूतेश भगनेत्रनिपातन ।
KK03-03-039-074c	[देवदेव महादेव नीलग्रीव जटाधर ॥
KK03-03-039-075a	कारणानां च परमं जाने त्वां त्र्यम्बकं विभुम् ।
KK03-03-039-075c	देवानां च गतिं देवं त्वत्प्रसूतमिदं जगत् ॥
KK03-03-039-076a	अजेयस्त्वं त्रिभिर्लोकैः सदेवासुरमानुषैः ।
KK03-03-039-076c	शिवाय विष्णुरूपाय विष्णवे शिवरूपिणे ॥
KK03-03-039-077a	दक्षयज्ञविनाशाय हरिरूपाय ते नमः ।
KK03-03-039-077c	ललाटाक्षाय शर्वाय मीढुषे शूलपाणये ॥
KK03-03-039-078a	पिनाकगोप्त्रे सूर्याय मङ्गल्याय च वेधसे ।
KK03-03-039-078c	प्रसादये त्वां भगवन्सर्वभूतमहेश्वर ॥
KK03-03-039-079a	गणेशं जगतः शम्भुं लोककारणकारणम् ।
KK03-03-039-079c	प्रधानपुरुषातीतं परं सूक्ष्मतरं हरम् ॥
KK03-03-039-080a	व्यतिक्रमं मे भगवन्क्षन्तुमर्हसि शङ्कर ।
KK03-03-039-080c	भगवन्दर्शनाकाङ्क्षी प्राप्तोस्मीमं महागिरिम् ॥
KK03-03-039-081a	दयितं तव देवेश तापसालयमुत्तमम् ।
KK03-03-039-081c	प्रसादये त्वां भगवन्सर्वलोकनमस्कृतम् ॥
KK03-03-039-082a	न मे स्यादपराधोऽयं महादेवातिसाहसात् ।
KK03-03-039-082c	कृतो मयाऽयमज्ञानाद्विमर्दो यस्त्वया सह ।
KK03-03-039-082e	शरणं प्रतिपन्नाय तत्क्षमस्वाद्य शङ्कर ॥
KK03-03-039-083	वैशम्पायन उवाच 
KK03-03-039-083a	तमुवाच महातेजाः प्रहसन्वृषभध्वजः ।
KK03-03-039-083c	प्रगृह्य रुचिरं बाहुं क्षान्तमित्येव फल्गुनम् ॥
KK03-03-039-084a	परिष्वज्य च बाहुभ्यां प्रीतात्मा भगवान्हरः ।
KK03-03-039-084c	पुनः पार्थं सान्त्वपूर्वमुवाच वृषभध्वजः ॥
KK03-03-039-085a	`गङ्गाङ्कितजटः शर्वः पार्थस्यामिततेजसः ।
KK03-03-039-085c	प्रगृह्य रुचिरं बाहुं वृत्तं ताम्रतलाङ्गुलिम् ॥'

इति श्रीमन्महाभारते अरण्यपर्वणि कैरातपर्वणि एकोनचत्वारिंशोऽध्यायः ॥ 39 ॥

3-39-4 भूतैः प्रमथाख्यैः स्वपार्षदैः ॥ 3-39-13 समम् एककालम् ॥ 3-39-15 अशनिर्मेघजं वज्रम् । वज्रम् इन्द्रप्रहरणम् । सन्निपातो योगः ॥ 3-39-16 स दानवः राक्षसमिव ॥ 3-39-20 अभिपन्नः परिगृहीतः कामात् यदृच्छातः । परिभवात् ममाभिभवाय ॥ 3-39-23 मत्कृते मन्निमित्तम् । वनमन्तिकाद्वनस्य समीपे ॥ 3-39-24 प्ररोचितः स्वीकृतः ॥ 3-39-30 दोषान्मृगया धर्मातिक्रमरूपान् ॥ 3-39-34 नाराचान् शरजातिभेदान् ॥ 3-39-39 अहोऽयमिति सन्धिरार्षः ॥ 3-39-41 सहितुं सोढुम् ॥ 3-39-52 असक्तमकुण्ठितम् ॥ 3-39-53 पफाल विशीर्ण 3-39-55 धूमं क्रोधावेशेन ॥ 3-39-61 पीड्य निपीड्य ॥ 3-39-62 गात्रेषु संरुद्धश्चलनहीनः ॥ 3-39-66 प्रकृतिं स्वास्थ्यम् ॥ 3-39-70 चक्षुः दिव्यज्ञानम् ॥ 3-39-77 मीढुषे वर्षकाय ॥
