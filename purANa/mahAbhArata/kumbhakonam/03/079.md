अध्यायः 079

युधिष्ठिरेण काम्यकवनमुपागतं नारदंप्रति भूप्रादक्षिण्येन तीर्थयात्राफलप्रश्नः ॥ 1 ॥ नारदेन तत्कथनाय पुलस्त्यभीष्मसंवादानुवादारम्भः ॥ 2 ॥

KK03-06-079-001	वैशम्पायन उवाच 
KK03-06-079-001a	`धनञ्जयोत्सुकास्ते तु वने तस्मिन्महारथाः ।
KK03-06-079-001c	न्यवसन्त महाभागा द्रौपद्या सह कृष्णया' ॥
KK03-06-079-002a	धनञ्जयोत्सुकानां तु भ्रातॄणां कृष्णया सह ।
KK03-06-079-002c	श्रुत्वा वाक्यानि विमना धर्मराजोप्यजायत ॥
KK03-06-079-003a	अथापश्यन्महात्मानं देवर्षिं तत्र नारदम् ।
KK03-06-079-003c	दीप्यमानं श्रिया ब्राह्म्या दीप्ताग्निसमतेजसम् ॥
KK03-06-079-004a	तमागतमभिप्रेक्ष्य भ्रातृभिः सह धर्मराट् ।
KK03-06-079-004c	प्रत्युत्थाय यथान्यायं पूजां चक्रे महात्मने ॥
KK03-06-079-005a	स तैः परिवृतः श्रीमान्भ्रातृभिः कुरुसत्तमः ।
KK03-06-079-005c	विबभावतिदीप्तौजा देवैरिव शतक्रतुः ॥
KK03-06-079-006a	यथा च वेदान्सावित्री याज्ञसेनी तथा पतीन् ।
KK03-06-079-006c	न जहौ धर्मतः पार्थान्मेरुमर्कप्रभा यथा ॥
KK03-06-079-007a	`अर्ध्यं पाद्यमथानीय त्वभ्यवादयदच्युतः ।
KK03-06-079-007c	नारदस्तु महातेजाः स्वस्त्यस्त्वित्यभ्यभाषत ॥
KK03-06-079-008a	ततो युधिष्ठिरो राजा दृष्ट्वा देवर्षिसत्तमम् ।
KK03-06-079-008c	यथार्हं पूजयामास विधिवत्कुरुनन्दनः' ॥
KK03-06-079-009a	प्रतिगृह्य च तां पूजां नारदो भगवानृषिः ।
KK03-06-079-009c	आश्वासयद्धर्मसुतं युक्तरूपमिवानघ ॥
KK03-06-079-010a	उवाच च महात्मानं धर्मराजं युधिष्ठिरम् ।
KK03-06-079-010c	ब्रूहि धर्मभृतां श्रेष्ठ केनार्थः किं ददानि ते ॥
KK03-06-079-011a	अथ धर्मसुतो राजा प्रणम्य भ्रातृभिः सह ।
KK03-06-079-011c	उवाच प्राञ्जलिर्भूत्वा नारदं देवसम्मितम् ॥
KK03-06-079-012a	त्वयि तुष्टे महाभाग सर्वलोकाभिपूजिते ।
KK03-06-079-012c	कृतमित्येव मन्येऽहं प्रसादात्तव सुव्रत ॥
KK03-06-079-013a	यदि त्वहमनुग्राह्यो भ्रातृभिः सहितोऽनघ ।
KK03-06-079-013c	सन्देहं मे मुनिश्रेष्ठ तत्वतश्छेत्तुमर्हसि ॥
KK03-06-079-014a	प्रदक्षिणां यः कुरुते पृथिवीं तीर्थतत्परः ।
KK03-06-079-014c	किं फलं तस्य कार्त्स्न्येन तद्भवान्वक्तुमर्हति ॥
KK03-06-079-015	नारद उवाच 
KK03-06-079-015a	शृणु राजन्नवहितो यथा भीष्मेण धीमता ।
KK03-06-079-015c	पुलस्त्यस्य सकाशाद्वै सर्वमेतदुपश्रुतम् ॥
KK03-06-079-016a	पुरा भागीरथीतीरे भीष्मो धर्मभृतांवरः ।
KK03-06-079-016c	पित्र्यं व्रतं समास्थाय न्यवसन्मुनिभिः सह ॥
KK03-06-079-017a	शुभे देशे तथा राजन्पुण्ये देवर्षिसेविते ।
KK03-06-079-017c	गङ्गाद्वारे महाभाग देवगन्धर्वसेविते ॥
KK03-06-079-018a	स पितॄंस्तर्पयामास देवांश्च परमद्युतिः ।
KK03-06-079-018c	ऋषींश्च तर्पयामास विधिदृष्टेन कर्मणा ॥
KK03-06-079-019a	कस्यचित्त्वथ कालस्य जपन्नेव महायशाः ।
KK03-06-079-019c	ददर्शाद्भुतसङ्काशं पुलस्त्यमृषिसत्तमम् ॥
KK03-06-079-020a	स तं दृष्ट्वोग्रतपसं दीप्यमानमिव श्रिया ।
KK03-06-079-020c	प्रहर्षमतुलं लेभे विस्मयं परमं ययौ ॥
KK03-06-079-021a	उपस्थितं महाभागं पूजयामास भारत ।
KK03-06-079-021c	भीष्मो धर्मभृतां श्रेष्ठो विधिदृष्टेन कर्मणा ॥
KK03-06-079-022a	शिरसा चार्घमादाय शुचिः प्रयतमानसः ।
KK03-06-079-022c	नाम सङ्कीर्तयामास तस्मिन्ब्रह्मर्षिसत्तमे ॥
KK03-06-079-023a	भीष्मोऽहमस्मि भद्रं ते दासोऽस्मि तव सुव्रत ।
KK03-06-079-023c	तव सन्दर्शनादेव मुक्तोऽहं सर्वकिल्बिषैः ॥
KK03-06-079-024a	एवमुक्त्वा महाराज भीष्मो धर्मभृतांवरः ।
KK03-06-079-024c	वाग्यतः प्राञ्जलिर्भूत्वा तूष्णीमासीद्युधिष्ठिर ॥
KK03-06-079-025a	तं दृष्ट्वा नियमेनाथ स्वाध्यायाम्नायकर्शितम् ।
KK03-06-079-025c	भीष्मं कुरुकुलश्रेष्ठं मुनिः प्रीतमनाऽभवत् ॥
KK03-06-079-026a	`ततः स मधुरेणाथ स्वरेण सुमहातपाः ।
KK03-06-079-026c	उवाच वाक्यं धर्मज्ञः पुलस्त्यः प्रीतमानसः' ॥

इति श्रीमन्माहाभारते अरण्यपर्वणि तीर्थयात्रापर्वणि एकोनाशीतितमोऽध्यायः ॥ 79 ॥
