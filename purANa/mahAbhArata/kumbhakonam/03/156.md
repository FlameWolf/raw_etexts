अध्यायः 156

दुर्निमित्तप्रदर्शिना भीमसेनानवलोकिना च युधिष्ठिरेण द्रौपदींप्रतिभीमाभिगतदेशप्रश्नः ॥ 1 ॥ द्रौपद्या भीमचिकीर्षितं निवेदितेन युधिष्ठिरेण घटोत्कचसाहाय्येन भीमसमीपगमनम् ॥ 2 ॥ कुबेरबहुमानितैस्तैरर्जुनदिदृक्षया तत्रैव सुखेन विहरणम् ॥ 3 ॥
KK-03-06-156-001वैशंपायन उवाच ।
KK-03-06-156-001a ततस्तानि महार्हाणि दिव्यानि भरतर्षभ ।
KK-03-06-156-001c बहूनि बहुरूपाणि विरजांसि समाददे ॥
KK-03-06-156-002a ततो वायुर्महाञ्शीघ्रो नीचैः शर्करकर्षणः ।
KK-03-06-156-002c प्रादुरासीद्वरस्पर्शः संग्राममभिचोदयन् ॥
KK-03-06-156-003a पपात महती चोल्का सनिर्घाता महाभया ।
KK-03-06-156-003c निष्प्रभश्चाभवत्सूर्यश्छन्नरश्मिस्तमोवृतः ॥
KK-03-06-156-004a निर्घातश्चाभवद्भीमो भीमे विक्रममास्थिते ।
KK-03-06-156-004c चचाल पृथिवी चापि पांसुवर्षं पपात च ॥
KK-03-06-156-005a सलोहिता दिशश्चासन्खरवाचो मृगद्विजाः ।
KK-03-06-156-005c तमोवृतमभूत्सर्वं न प्राज्ञायत किंचन ।
KK-03-06-156-005e [अन्ये च बहवो भीमा उत्पातास्तत्र जज्ञिरे ॥]
KK-03-06-156-006a तदद्भुतमभिप्रेक्ष्य धर्मपुत्रो युधिष्ठिरः ।
KK-03-06-156-006c उवाच वदतां श्रेष्ठः कोऽस्मानभिभविष्यति ॥
KK-03-06-156-007a सज्जीभवत भद्रं वः पाण्डवा युद्धदुर्मदाः ।
KK-03-06-156-007c यथा रूपाणि पश्यामि सुव्यक्तो नः पराक्रमः ॥
KK-03-06-156-008a एवमुक्त्वा ततो राजा वीक्षांचक्रे समन्ततः ।
KK-03-06-156-008c अपश्यमानो भीमं तु धर्मपुत्रो युधिष्ठिरः ॥
KK-03-06-156-009a ततः कृष्णां यमौ चापि समीपस्थानरिंदमः ।
KK-03-06-156-009c पप्रच्छ भ्रातरं भीमं भीमकर्माणमाहवे ॥
KK-03-06-156-010a कच्चिन्न भीमः पाञ्चालि किंच कृत्यं चिकीर्षति ।
KK-03-06-156-010c कृतवानपि वा वीर साहसं साहसप्रियः ॥
KK-03-06-156-011a इमे ह्यकस्मादुत्पाता महासमरशंसिनः ।
KK-03-06-156-011c दर्शयन्तो भयं तीव्रं प्रादुर्भूताः समन्ततः ॥
KK-03-06-156-012a तं तथावादिनं कृष्णा प्रत्युवाच मनस्विनी ।
KK-03-06-156-012c प्रिया प्रियं चिकीर्षन्ती महिषी चारुहासिनी ॥
KK-03-06-156-013a यत्तत्सौगन्धिकं राजन्नाहृतं मातरिश्वना ।
KK-03-06-156-013c तन्मया भीमसेनस्य प्रीतयाऽद्योपपादितम् ॥
KK-03-06-156-014a अपि चोक्तो मया वीरो यदि पश्येर्बहून्यपि ।
KK-03-06-156-014c तानि सर्वाण्युपादाय शीघ्रमागम्यतामिति ॥
KK-03-06-156-015a स तु नूनं महाबाहुः प्रियार्थं मम पाण्डवः ।
KK-03-06-156-015c प्रागुदीचीं दिशं राजंस्तान्याहर्तुमितो गतः ॥
KK-03-06-156-016a उक्तस्त्वेवं तया राजा यमाविदमथाब्रवीत् ।
KK-03-06-156-016c गच्छाम सहितास्तूर्णं येन यातो वृकोदरः ॥
KK-03-06-156-017a वहन्तु राक्षसा विप्रान्यथाश्रान्तान्यथाकृशान् ।
KK-03-06-156-017c त्वमप्यमरसंकाश वह कृष्णां घटोत्कच ॥
KK-03-06-156-018a व्यक्तं दूरमितो भीमः प्रविष्ट इति मे मतिः ।
KK-03-06-156-018c चिरं च तस्य कालोऽयं स च वायुसमो जवे ॥
KK-03-06-156-019a तरस्वी वैनतेयस्य सदृशो भुवि लङ्घने ।
KK-03-06-156-019c उत्पतेदपिचाकाशं निपतेच्च यथेच्छकम् ॥
KK-03-06-156-020a तमन्वियाम भवतां प्रभावाद्रजनीचराः ।
KK-03-06-156-020c पुरा स नापराध्नोति सिद्धानां ब्रह्मवादिनाम् ॥
KK-03-06-156-021a तथेत्युक्त्वा तु ते सर्वेहैडिम्बप्रमुखास्तदा ।
KK-03-06-156-021c उद्देशज्ञाः कुबेरस्य नलिन्या भरतर्षभ ॥
KK-03-06-156-022a आदाय पाण्डवांश्चैव तांश्च विप्राननेकशः ।
KK-03-06-156-022c लोमशेनैव सहिताः प्रययुः प्रीतमानसाः ॥
KK-03-06-156-023a ते सर्वे त्वरिता गत्वा ददृशुस्तत्र कानने ।
KK-03-06-156-023c पद्मसौगन्धिकवतीं नलिनीं सुमनोरमाम् ॥
KK-03-06-156-024a तं च भीमं महात्मानं तस्यास्तीरे व्यवस्थितम् ।
KK-03-06-156-024c ददृशुर्निहतांश्चैव यक्षांश्च विपुलेक्षणान् ॥
KK-03-06-156-025a भिन्नकायाक्षिबाहूरुन्संचूर्णितशिरोधरान् ।
KK-03-06-156-025c तं च भीमं महात्मानं तस्यास्तीरे व्यवस्थितम् ॥
KK-03-06-156-026a सक्रोधं स्तब्धनयनं संदष्टदशनच्छदम् ।
KK-03-06-156-026c उद्यम्य च गदां दोर्भ्यां नदीतीरे व्यवस्थितम् ॥
KK-03-06-156-027a प्रजासंक्षेपसमये दण्डहस्तमिवान्तकम् ।
KK-03-06-156-027c तं दृष्ट्वा धर्मराजस्तु परिष्वज्याथ भारत ॥
KK-03-06-156-028a उवाच श्लक्ष्णया वाचा कौन्तेय किमिदं कृतम् ।
KK-03-06-156-028c साहसं वत भद्रं ते देवानामपि चाप्रियम् ।
KK-03-06-156-028e पुनरेवं न कर्तव्यं मम चेदिच्छसि प्रियम् ॥
KK-03-06-156-029a अनुशिष्य तु कौन्तेयं पद्मानि परिगृह्य च ।
KK-03-06-156-029c तस्यामेव नलिन्यां तु विजह्रुरमरोपमाः ॥
KK-03-06-156-030a एतस्मिन्नैव काले तु प्रगृहीतशिलायुधाः ।
KK-03-06-156-030c प्रादुरासन्महाकायास्तस्योद्यानस्य रक्षिणः ॥
KK-03-06-156-031a ते दृष्ट्वा धर्मराजानं महर्षिं चापि लोमशम् ।
KK-03-06-156-031c नकुलं सहदेवं च तथाऽन्यान्ब्राह्मणर्षभान् ॥
KK-03-06-156-032a विनयेन नताः सर्वेप्रणिपत्य च भारत ।
KK-03-06-156-032c सान्त्विता धर्मराजेन प्रसेदुः क्षणदाचराः ॥
KK-03-06-156-033a विदिताश्चकुबेरस्य तत्रते कुरुपुङ्गवाः ।
KK-03-06-156-033c ऊषुर्नातिचिरं कालं रममाणाः कुरूद्वहाः ।
KK-03-06-156-033e प्रतीक्षमाणा बीभत्सुं गन्धमादनसानुषु ॥

इति श्रीमन्महाभारते अरण्यपर्वणि तीर्थयात्रापर्वणि पञ्चपञ्चाशदधिकशततमोऽष्यायः ॥ 156 ॥

3-156-7 पराक्रमः पराक्रमकालः ॥ 3-156-21 उद्देशज्ञाः स्थलज्ञाः ॥