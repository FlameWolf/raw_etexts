अध्यायः 058

द्यूते पुष्करजितेन नलेन दमयन्त्या सह वनप्रवेशः ॥ 1 ॥ अन्तरिक्षे पक्षिरूपेण समुत्पतद्भिरक्षैरात्मजिघृक्षोर्नलस्य अन्तरीयवस्त्रापकर्षणेन पलायनम् ॥ 2 ॥

KK03-05-058-001	बृहदश्व उवाच 
KK03-05-058-001a	ततस्तु याते वार्ष्णेये पुण्यश्लोकस्य दीव्यतः ।
KK03-05-058-001c	पुष्करेण हृतं राज्यं यच्चापि वसु किञ्चन ॥
KK03-05-058-002a	हृतराज्यं नलं राजन्प्रहसन्पुष्करोऽब्रवीत् ।
KK03-05-058-002c	द्यूतं प्रवर्ततां भूयः प्रतिपाणोऽस्ति कस्तव ॥
KK03-05-058-003a	शिष्टा ते दमयन्त्येका सर्वमन्यद्धृतं मया ।
KK03-05-058-003c	दमयन्त्याः पणः साधु वर्ततां यदि मन्यसे ॥
KK03-05-058-004a	पुष्रेणैवमुक्तस्य पुण्यश्लोकस्य मन्युना ।
KK03-05-058-004c	व्यदीर्यतेव हृदयं न चैनं किञ्चिदब्रवीत् ॥
KK03-05-058-005a	ततः पुष्करमालोक्य नलः परममन्युमान् ।
KK03-05-058-005c	`उवाच विद्यतेऽन्यच्च धनं मम नराधम ॥
KK03-05-058-006a	पणरूपेण निक्षिप्य पुण्यश्लोकः सुदुर्मनाः ।
KK03-05-058-006c	उत्तरीयं तथा वस्त्रं तस्याश्चाभरणानि च' ।
KK03-05-058-006e	उत्सृज्य सर्वगात्रभ्यो भूषणानि महायशाः ॥
KK03-05-058-007a	एकवासा ह्यसंवीतः सुहृच्छोकविवर्धनः ।
KK03-05-058-007c	निश्चक्राम ततो राजा त्यक्त्वा सुविपुलां श्रियम् ॥
KK03-05-058-008a	दमयन्त्येकवस्त्राऽथ गच्छन्तं पृष्ठतोऽन्वगात् ।
KK03-05-058-008c	स तया नगराभ्याशे त्रिरात्रं नैषधोऽवसत् ॥
KK03-05-058-009a	पुष्करस्तु महाराज घोषयामास वै पुरे ।
KK03-05-058-009c	नले यः सम्यगातिष्ठेत्स गच्छेद्वध्यतां मम ॥
KK03-05-058-010a	पुष्करस्य तु वाक्येन तस्य विद्वेषणेन च ।
KK03-05-058-010c	पौरा न तस्य सत्कारं कृतवन्तो युधिष्ठिर ॥
KK03-05-058-011a	स तथा नगराभ्याशे सत्कारार्हो न सत्कृतः ।
KK03-05-058-011c	त्रिरात्रमुषितो राजा जलमात्रेण वर्तयन् ॥
KK03-05-058-012a	[पीड्यमानः क्षुधा तत्र फलमृलानि कर्षयन् ।
KK03-05-058-012c	प्रातिष्ठत ततो राजा दमयन्ती तमन्वगात् ॥]
KK03-05-058-013a	क्षुधया पीड्यमानस्तु नलो बहुतिथेऽहनि ।
KK03-05-058-013c	अपश्यच्छकुनान्कांश्चिद्धिरण्यसदृशच्छदान् ॥
KK03-05-058-014a	स चिन्तयामास तदा निषधाधिपतिर्बली ।
KK03-05-058-014c	अस्ति भक्ष्यो ममाद्यापि वसु चेदं भविष्यति ॥
KK03-05-058-015a	ततस्तानन्तरीयेण वाससा स समावृणोत् ।
KK03-05-058-015c	तस्य तद्वस्त्रमादाय सर्वे जग्मुर्विहायसा ॥
KK03-05-058-016a	उन्पतन्तः खगा वाक्यमेतदाहुस्ततो नलम् ।
KK03-05-058-016c	दृष्ट्वा दिग्वाससं भूमौ स्थितं दीनमधोमुखम् ॥
KK03-05-058-017a	वयमक्षाः सुदुर्बुद्धे तव वासो जिहीर्षवः ।
KK03-05-058-017c	आगता न हि नः प्रीतिः सवाससि गते त्वयि ॥
KK03-05-058-018a	तान्समीक्ष्य गतानक्षानात्मानं च विवाससम् ।
KK03-05-058-018c	पुण्यश्लोकस्तदा राजा दमयन्तीमथाब्रवीत् ॥
KK03-05-058-019a	येषां प्रकोपादैश्वर्यात्प्रच्युतोऽहमनिन्दिते ।
KK03-05-058-019c	प्राणयात्रां न विन्देयं दुःखितः क्षुधयाऽन्वितः ॥
KK03-05-058-020a	येषां कृते न सत्कारमकुर्वन्मयि नैषधाः ।
KK03-05-058-020c	इमे ते शकुना भूत्वा वासश्चापहरन्ति मे ॥
KK03-05-058-021a	वैषम्यं परमं प्राप्तो दुःखितो गतचेतनः ।
KK03-05-058-021c	भर्ता तेऽहं निबोधेदं वचनं हितमात्मनः ॥
KK03-05-058-022a	एते गच्छन्ति बहवः पन्थानो दक्षिणापथम् ।
KK03-05-058-022c	अवन्तीमृक्षवन्तं च समतिक्रम्य पर्वतम् ॥
KK03-05-058-023a	एष विन्ध्यो महाशैलः पयोष्णी च समुद्रगा ।
KK03-05-058-023c	आश्रमाश्च महर्षीणां बहुमूलफलान्विताः ॥
KK03-05-058-024a	एष पन्था विदर्भाणामेष यास्यति कोसलान् ।
KK03-05-058-024c	अतःपरं च देशोऽयं दक्षिणो दक्षिणापथः ॥
KK03-05-058-025a	एतद्वाक्यं नलो राजा दमयन्तीं समाहितः ।
KK03-05-058-025c	उवाचासकृदार्तो हि भैमीमुद्दिश्य भारत ॥
KK03-05-058-026a	ततः सा बाष्पकलया वाचा दुःखेन कर्शिता ।
KK03-05-058-026c	उवाच दमयन्ती तं नैषधं करुणं वचः ॥
KK03-05-058-027a	उद्वेपते मे हृदयं सीदन्त्यङ्गानि सर्वशः ।
KK03-05-058-027c	तव पार्थिव सङ्कल्पं चिन्तयन्त्याः पुनः पुनः ॥
KK03-05-058-028a	हृतराज्यं हृतद्रव्यं विवस्त्रं क्षुच्छ्रमान्वितम् ।
KK03-05-058-028c	कथमुत्सृज्य गच्छेयमहं त्वां निर्जने वने ॥
KK03-05-058-029a	श्रान्तस्य ते क्षुधार्तस्य चिन्तयानस्य तत्सुखम् ।
KK03-05-058-029c	वने घोरे महाराज नाशयिष्याम्यहं क्लमम् ॥
KK03-05-058-030a	न च भार्यासमं किञ्चिन्नरस्यार्तस्य भेषजम् ।
KK03-05-058-030c	नित्यं हि सर्वदुःखेषु सत्यमेतद्ब्रवीमि ते ॥
KK03-05-058-031	नल उवाच 
KK03-05-058-031a	एवमेतद्यथाऽऽत्थ त्वं दमयन्ति सुमध्यमे ।
KK03-05-058-031c	नास्ति भार्यासमं मित्रं नरस्यार्तस्य भेषजम् ॥
KK03-05-058-032a	न चाहं त्यक्तुकामस्त्वां किमलं भीरु शङ्कसे ।
KK03-05-058-032c	त्यजेयमहमात्मानं न चैव त्वामनिन्दिते ॥
KK03-05-058-033	दमयन्त्युवाच 
KK03-05-058-033a	यदि मां त्वं महाराज न विहातुमिहेच्छसि ।
KK03-05-058-033c	तत्किमर्थं विदर्भाणां पन्थाः समुपदिश्यते ॥
KK03-05-058-034a	अवैमि चाहं नृपते न तु मां त्यक्तुमर्हसि ।
KK03-05-058-034c	चेतसा त्वपकृष्टेन मां त्यजेथा महीपते ॥
KK03-05-058-035a	पन्थानं हि ममाभीक्ष्णमाख्यासि च नरोत्तम ।
KK03-05-058-035c	अतो निमित्तं शोकं मे वर्धयस्यमरोपम ॥
KK03-05-058-036a	यदि चायमभिप्रायस्तव राजन्भविष्यति ।
KK03-05-058-036c	सहितावेव गच्छावो विदर्भान्यदि मन्यसे ॥
KK03-05-058-037a	विदर्भराजस्तत्र त्वां पूजयिष्यति मानद ।
KK03-05-058-037c	तेन त्वं पूजितो राजन्सुखं वत्स्यसि नो गृहे ॥

इति श्रीमन्महाभारते अरण्यपर्वणि नलोपाख्यानपर्वणि अष्टपञ्चाशोऽध्यायः ॥ 58 ॥

3-58-2 प्रतिपाणः पणनीयं द्रव्यम् ॥ 3-58- अपकृष्टेन कलिकर्षितेन ॥
