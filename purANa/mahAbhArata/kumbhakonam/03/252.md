अध्यायः 252

शकुन्यादिभिर्बहुधा परिसान्त्वनेपि दुर्योधनेन प्रायोपवेशनिश्चयादनिवर्तने पातालवासिभिर्दैत्यदानवैस्तदानयनाय जपहोमादिना कृत्यासर्जनम् ॥ 1 ॥ तया कृत्यया प्रायोपविष्टस्य दुर्योधनस्य पातालम् प्रत्यानयनम् ॥ 2 ॥

KK03-13-252-001	वैशम्पायन उवाच 
KK03-13-252-001a	प्रायोपविष्टं राजानं दुर्योधनममर्षणम् ।
KK03-13-252-001c	उवाच सान्त्वयन्राजञ्शकुनिः सौबलस्तदा ॥
KK03-13-252-002a	सम्यगुक्तं हि कर्णेन तच्छ्रुतं कौरव त्वया ।
KK03-13-252-002c	मया हृतां श्रियं स्फीतां तां मोहादपहासि किम् ॥
KK03-13-252-003a	त्वमबुद्ध्या नृपवर प्राणानुत्स्रष्टुमिच्छसि ।
KK03-13-252-003c	अद्य वाऽप्यवगच्छामि न वृद्धाः सेवितास्त्वया ॥
KK03-13-252-004a	यः समुत्पतितं हर्षं दैन्यं वा न नियच्छति ।
KK03-13-252-004c	स नश्यति श्रियं प्राप्य पात्रमाममिवाम्भसि ॥
KK03-13-252-005a	अतिभीरुं मृदुं क्लीबं दीर्घसूत्रं प्रमादिनम् ।
KK03-13-252-005c	व्यसनाद्विषयाक्रान्तं न भजन्ति नृपं श्रिताः ॥
KK03-13-252-006a	सत्कृतस्य हि ते शोको विपरीते कथं भवेत् ।
KK03-13-252-006c	मा कृतं शोभनं पार्थैः शोकमालम्ब्य नाशय ॥
KK03-13-252-007a	यत्र हर्षस्त्वया कार्यः सत्कर्तव्याश्च पाण्डवाः ।
KK03-13-252-007c	तत्र शोचसि राजेन्द्र विपरीतमिदं तव ॥
KK03-13-252-008a	प्रसीद मा त्यजात्मानं तुष्टश्च सुकृतं स्मर ।
KK03-13-252-008c	प्रयच्छ राज्यं पार्थानां यशो धर्ममवाप्नुहि ।
KK03-13-252-008e	क्रियामेतां समाज्ञाय कृतघ्नो न भविष्यसि ॥
KK03-13-252-009a	सौभ्रात्रं पाण्डवैः कृत्वा समवस्थाप्य चैव तान् ।
KK03-13-252-009c	पित्र्यं राज्यं प्रयच्छैषां ततः सुखमवाप्स्यसि ॥
KK03-13-252-010	वैशम्पायन उवाच 
KK03-13-252-010a	शकुनेस्तु वचः श्रुत्वा दुःशासनमवेक्ष्य च ।
KK03-13-252-010c	पादयोः पतितं वीरं विकृतं भ्रातृसौहृदात् ॥
KK03-13-252-011a	बाहुभ्यां साधुजाताभ्यां दुःशासनमरिन्दमम् ।
KK03-13-252-011c	उत्थाप्य सम्परिष्वज्य प्रीत्याऽजिघ्रत मूर्धनि ॥
KK03-13-252-012a	कर्णसौबलयोश्चापि संश्रुत्य वचनान्यसौ ।
KK03-13-252-012c	निर्वेदं परमं गत्वा राजा दुर्योधनस्तदा ।
KK03-13-252-012e	व्रीडयाऽभिपरीतात्मा नैराश्यमगमत्परम् ॥
KK03-13-252-013a	सुहृदां चैव तच्छ्रुत्वा समन्युरिदमब्रवीत् ।
KK03-13-252-013c	न धर्मधनसौख्येन नैश्वर्येण न चाज्ञया ॥
KK03-13-252-014a	नैव भोगैश्च मे कार्यं मा विहन्यत गच्छत ।
KK03-13-252-014c	निश्चितेयं मम मतिः स्थिता प्रायोपवेशने ॥
KK03-13-252-015a	गच्छध्वं नगरं सर्वे पूज्याश्च गुरवो मम ।
KK03-13-252-015c	त एवमुक्ताः प्रत्यूचू राजानमरिमर्दनम् ॥
KK03-13-252-016a	या गतिस्तव राजेन्द्र साऽस्माकमपि भारत ।
KK03-13-252-016c	कथं वा सम्प्रवेक्ष्यामस्त्वद्विहीनाः पुरं वयम् ॥
KK03-13-252-017	वैशम्पायन उवाच 
KK03-13-252-017a	स सुहृद्भिरमात्यैश्च भातृभिः स्वजनेन च ।
KK03-13-252-017c	बहुप्रकारमप्युक्तो निश्चयान्न व्यचाल्यत ॥
KK03-13-252-018a	दर्भास्तरणमास्तीर्य निश्चयाद्धृतराष्ट्रजः ।
KK03-13-252-018c	संस्पृश्यापः शुचिर्भूत्वा भूतले समुपस्थितः ॥
KK03-13-252-019a	कुशचीराम्बरधरः परं नियममास्थितः ।
KK03-13-252-019c	वाग्यतो राजशार्दूलः स स्वर्गगतिकाम्यया ॥
KK03-13-252-020a	मनसोपचितिं कृत्वा निरस्य च बहिःक्रियाः ।
KK03-13-252-020c	`तस्थौ प्रायोपवेशेऽथ मतिं कृत्वा सुनिश्चयाम्' ॥
KK03-13-252-021a	अथ तं निश्चयं तस्य बुद्ध्वा दैतेयदानवाः ।
KK03-13-252-021c	पातालवासिनो रौद्राः पूर्वं देवैर्विनिर्जिताः ॥
KK03-13-252-022a	ते स्वपक्षक्षयं तं तु ज्ञात्वा दुर्योधनस्य वै ।
KK03-13-252-022c	आह्वानाय तदा चक्रुः कर्म वैतानसम्भवम् ॥
KK03-13-252-023a	बृहस्पत्युशनोक्तैश्च मन्त्रैर्मन्त्रविशारदाः ।
KK03-13-252-023c	अथर्ववेदप्रोक्तैश्च याश्चौपनिषदाः क्रियाः ।
KK03-13-252-023e	मन्त्रजप्यसमायुक्तास्तास्तदा समवर्तयन् ॥
KK03-13-252-024a	जुह्वत्यग्नौ हविः क्षीरं मन्त्रवत्सुसमाहिताः ।
KK03-13-252-024c	ब्राह्मणा वेदवेदाङ्गपारगाः सुदृढव्रताः ॥
KK03-13-252-025ac	`अध्वर्यवो दानवानां कर्म प्रावर्तयंस्ततः' ॥
KK03-13-252-026a	कर्मसिद्धौ तदा तत्र जृम्भमाणा महाद्भुता ।
KK03-13-252-026c	कृत्या समुत्थिता राजन्किं करोमीति चाब्रवीत् ॥
KK03-13-252-027a	आहुर्दैत्याश्च तां तत्र सुप्रीतेनान्तरात्मना ।
KK03-13-252-027c	प्रायोपविष्टं राजानं धार्तराष्ट्रमिहानय ॥
KK03-13-252-028a	तथेति च प्रतिश्रुत्य सा कृत्या प्रययौ तदा ।
KK03-13-252-028c	निमेषादगमच्चापि यत्र राजा सुयोधनः ॥
KK03-13-252-029a	समादाय च राजानं प्रविवेश रसातलम् ।
KK03-13-252-029c	दानवानां मुहूर्ताच्च पुरतस्तं न्यवेदयत् ॥
KK03-13-252-030a	तमानीतं नृपं दृष्ट्वा रात्रौ सङ्गत्य दानवाः ।
KK03-13-252-030c	प्रहृष्टमनसः सर्वे किञ्चिदुत्फुल्ललोचनाः ॥
KK03-13-252-031a	`दृढमेनं परिष्यज्य दृष्ट्वा च कुशलं तदा' ।
KK03-13-252-031c	साभिमानमिदं वाक्यं दुर्योधनमथाब्रुवन् ॥

इति श्रीमन्महाभारते अरण्यपर्वणि घोषयात्रापर्वणि द्विपञ्चाशदधिकद्विशततमोऽध्यायः ॥

3-252-4 पात्रं मृत्पात्रम् । आममपक्वम् ॥ 3-252-5 क्लीबं सामर्थ्यहीनम् । दीर्घसूत्रं चिरकारिणम् । प्रमादिनमनवहितम् । व्यसनात् द्यूतपानमृगयादिरूपात् । विषयैः स्त्र्यादिभिराक्रान्तम् । त्वं तु तेषां मध्ये प्रमादी विषयाक्रान्तश्चेति भावः ॥ 3-252-6 पार्थैः कृतं मा नाशयेति सम्बन्धः ॥ 3-252-8 आत्मानं शरीरं मा त्यज ॥ 3-252-10 विकृतं म्लानम् ॥ 3-252-12 निर्वेदं जीविते वैराग्यम् । नैराश्यं राज्यलाभे इति शेषः ॥ 3-252-13 समन्युः दैन्यवान् । धर्मेण धनेन सौख्येन वा न मम कार्यमिति सम्बन्धः । धर्मधनाभ्यां यत्सौख्यं तेन वा ॥ 3-252-14 मा विहन्यत मम सङ्कल्पं मा नाशयत ॥ 3-252-19 वाग्यतो मौनी ॥ 3-252-20 मनसा उप समीपे चितिं दाहार्थं काष्ठसञ्चयं कृत्वा सङ्कल्प्य अवश्यं मर्तव्यमिति निश्चित्येत्यर्थः । बहिःक्रियाः स्नानपानाद्याः ॥ 3-252-22 वैतानसम्भवमग्निविस्तारसाध्यं नवकुण्ड्यादिविधानम् ॥ 3-252-23 उपनिषदि आरण्यके प्रोक्ताः औपनिषदाः । समवर्तयन् सम्प्रावर्तयन् दैतेयदानवा इतिपूर्वेण सम्बन्धः ॥ 3-252-26 कृत्या आज्ञाकरी देवता ॥
