अध्यायः 048

धृतराष्ट्रेण सञ्जयाग्रे पाण्डवपराक्रमस्मरणेन पुत्रान्प्रति परिशोचनम् ॥ 1 ॥ सञ्जयेन धृतराष्ट्रम्प्रति स्वस्य चारमुखात् पाण्डवदिदृक्षया वनं गतानां कृष्णादीनां दुर्योधनादिवधप्रतिज्ञाश्रवणकथनम् ॥ 2 ॥

KK03-04-048-001	वैशम्पायन उवाच 
KK03-04-048-001a	तेषां तच्चरितं श्रुत्वा मनुष्यातीतमद्भुतम् ।
KK03-04-048-001c	चिन्ताशोकपरीतात्मा मन्युनाभिपरिप्लुतः ॥
KK03-04-048-002a	दीर्घमुष्णं च निःश्वस्य धृतराष्ट्रोऽम्बिकासुतः ।
KK03-04-048-002c	अब्रवीत्सञ्जयं सूतमामन्त्र्य भरतर्षभ ॥
KK03-04-048-003a	न रात्रौ न दिवा सूत शान्तिं प्राप्नोमि वैक्षणम् ।
KK03-04-048-003c	सञ्चिन्त्य दुर्णयं घोरमतीतं द्यूतजं हि तत् ॥
KK03-04-048-004a	तेषामसह्यवीर्याणां शौर्यं धैर्यं धृतिं पराम् ।
KK03-04-048-004c	अन्योन्यमनुरागं च भ्रातॄणामतिमानुषम् ॥
KK03-04-048-005a	देवपुत्रौ महाभागौ देवराजसमद्युती ।
KK03-04-048-005c	नकुलः सहदेवश्च पाण्डवौ युद्धदुर्मदौ ॥
KK03-04-048-006a	दृढायुधौ दूरपातौ युद्धे च कृतनिश्चयौ ।
KK03-04-048-006c	शीघ्रहस्तौ दृढक्रोधौ नित्ययुक्तौ रथे स्थितौ ॥
KK03-04-048-007a	भीमार्जुनौ पुरोधाय यदा तौ रणमूर्धनि ।
KK03-04-048-007c	स्थास्येते सिंहविक्रान्तावश्विनाविव दुःसहौ ॥
KK03-04-048-008ac	निःशेषमिह पश्यामि मम सैन्यस्य सञ्जय ॥
KK03-04-048-009a	तौ ह्यप्रतिरथौ युद्धे देवपुत्रौ महारथौ ।
KK03-04-048-009c	द्रौपद्यास्तं परिक्लेशं न क्षंस्येतेऽत्यमर्षिणौ ॥
KK03-04-048-010a	वृष्णयोऽथ महेष्वासाः पाञ्चाला वा महौजसः ।
KK03-04-048-010c	युधि सत्याभिसन्धेन वासुदेवेन रक्षिताः ।
KK03-04-048-010e	प्रधक्ष्यन्ति रणे पार्थाः पुत्राणां मम वाहिनीम् ॥
KK03-04-048-011a	रामकृष्णप्रणीतानां वृष्णीनां सूतनन्दन ।
KK03-04-048-011c	न शक्यः सहितुं वेगः पर्वतैरपि दुःसहः ॥
KK03-04-048-012a	तेषां मध्ये महेष्वासो भीमो भीमपराक्रमः ।
KK03-04-048-012c	शैक्यया वीरघातिन्या गदया विचरिष्यति ॥
KK03-04-048-013a	तथा गाण्डीवनिर्घोषं विस्फूर्जितमिवाशनेः ।
KK03-04-048-013c	गदावेगं च भीमस्य नालं सोढुं नराधिपाः ॥
KK03-04-048-014a	ततोऽहं सुहृदां वाचो दुर्योधनवशानुगः ।
KK03-04-048-014c	स्मरणीयाः स्मरिष्यामि मया या न कृताः पुरा ॥
KK03-04-048-015	सञ्जय उवाच 
KK03-04-048-015a	व्यतिक्रमोऽयं सुमहांस्त्वया राजन्नुपेक्षितः ।
KK03-04-048-015c	समर्थेनापि यन्मोहात्पुत्रस्ते न निवारितः ॥
KK03-04-048-016a	श्रुत्वाऽयं निर्जितान्द्यूते पाण्डवान्मधुसूदनः ।
KK03-04-048-016c	त्वरितः काम्यके पार्थान्समभावयदच्युतः ॥
KK03-04-048-017a	द्रुपदस्य तथा पुत्रा धृष्टद्युम्नपुरोगमाः ।
KK03-04-048-017c	विराटो धृष्टकेतुश्च केकयाश्च महारथाः ॥
KK03-04-048-018a	तैश्च यत्कथितं राजन्दृष्ट्वा पार्थान्पराजितान् ।
KK03-04-048-018c	चारेण विदितं सर्वं तन्मया वेदितं च ते ॥
KK03-04-048-019a	समागम्य वृतस्तत्र पाण्डवैर्मधुसूदनः ।
KK03-04-048-019c	सारथ्ये फल्गुनस्याजौ तथेत्याह च तान्हरिः ॥
KK03-04-048-020a	अमर्षितो हि कृष्णोपि दृष्ट्वा पार्थांस्तदा गतान् ।
KK03-04-048-020c	कृष्णाजिनोत्तरासङ्गानब्रवीच्च युधिष्ठिरम् ॥
KK03-04-048-021a	या सा समृद्धिः पार्थानामिन्द्रप्रस्थे बभूव ह ।
KK03-04-048-021c	राजसूये मया दृष्टा नृपैरन्यैः सुदुर्लभा ॥
KK03-04-048-022a	यत्रसर्वान्महीपालाञ्शस्त्रतेजोभयार्दितान् ।
KK03-04-048-022c	सवङ्गाङ्गान्सपौण्ड्रौढ्रान्सचोलद्रविडान्ध्रकान् ॥
KK03-04-048-023a	सागरानूपकांश्चैव ये च पत्तनवासिनः ।
KK03-04-048-023c	सिंहलान्बर्बरान्म्लेच्छान्ये च लङ्कानिवासिनः ॥
KK03-04-048-024a	पश्चिमानि चराष्ट्राणि शतशः सागरान्तिकान् ।
KK03-04-048-024c	पह्लवान्दरदान्सर्वान्किरातान्यवनाञ्शकान् ॥
KK03-04-048-025a	हारहूणांश्च चीनांश्च तुषारान्सैन्धवांस्तथा ।
KK03-04-048-025c	जागुडान्रामठान्मुण्डान्स्त्रीराज्यमथ तङ्गणान् ॥
KK03-04-048-026a	केकयान्मालवांश्चैव तथा काश्मीरकानपि ।
KK03-04-048-026c	अद्राक्षमहमाहूतान्यज्ञे ते परिवेषकान् ॥
KK03-04-048-027a	सा ते समृद्धिर्यैरात्ता चपला प्रतिसारिणी ।
KK03-04-048-027c	आदाय जीवितं तेषामाहरिष्यामि तामहम् ॥
KK03-04-048-028a	रामेण सह कौरव्य भीमार्जुनयमैस्तथा ।
KK03-04-048-028c	अक्रूरगदसाम्बैश्च प्रद्युम्नेनाहुकेन च ॥
KK03-04-048-029a	धृष्टद्युम्नेन वीरेण शिशुपालात्मजेन च ।
KK03-04-048-029c	दुर्योधनं रणे हत्वा सद्यः कर्णं च भारत ।
KK03-04-048-029e	दुःशासनं सौबलेयं यश्चान्यः प्रतियोत्स्यति ॥
KK03-04-048-030a	ततस्त्वं हास्तिनपुरे भ्रातृभिः सहितो वसन् ।
KK03-04-048-030c	धार्तराष्ट्रीं श्रियं प्राप्य प्रशाधि पृथिवीमिमाम् ॥
KK03-04-048-031a	अथैनमब्रवीद्राजा तस्मिन्वीरसमागमे ।
KK03-04-048-031c	शृण्वत्स्वेतेषु वीरेषु धृष्टद्युम्नमुखेषु च ॥
KK03-04-048-032a	प्रतिगृह्णामि ते वाचमिमां सत्यां जनार्दन ।
KK03-04-048-032c	अमित्रान्मे महाबाहो सानुबन्धान्हनिष्यसि ॥
KK03-04-048-033a	वर्षात्त्रयोदशादूर्ध्वं सत्यं मां कुरु केशव ।
KK03-04-048-033c	प्रतिज्ञातो वने वासो राज्ञां मध्ये मया ह्ययम् ॥
KK03-04-048-034a	धर्मराजस्य वचनं प्रतिश्रुत्य सभासदः ।
KK03-04-048-034c	धृष्टद्युम्नपुरोगास्ते समयामासुरञ्जसा ॥
KK03-04-048-035a	केशवं मधुरैर्वाक्यैः कालयुक्तैरमर्षितम् ।
KK03-04-048-035c	पाञ्चालीं प्राहुरक्लिष्टां वासुदेवस्य शृण्वतः ॥
KK03-04-048-036a	दुर्योधनस्तव क्रोधाद्देवि त्यक्ष्यति जीवितम् ।
KK03-04-048-036c	प्रतिजानीम ते सत्यं मा शुचो वरवर्णिनि ॥
KK03-04-048-037a	ये स्म ते कुरवः कृष्णे दृष्ट्वा त्वां प्राहसंस्तदा ।
KK03-04-048-037c	मांसानि तेषां खादन्तो हरिष्यन्ति वृकद्विजाः ॥
KK03-04-048-038a	पास्यन्ति रुधिरं तेषां गृध्रा गोमायवस्तथा ।
KK03-04-048-038c	उत्तमाङ्गानि कर्षन्तो यैः कृष्टाऽसि सभातले ॥
KK03-04-048-039a	तेषां द्रक्ष्यसि पाञ्चालि गात्राणि पृथिवीतले ।
KK03-04-048-039c	क्रव्यादैः कृष्यमाणानि भक्ष्यमाणानि चासकृत् ॥
KK03-04-048-040a	परिक्लिष्टाऽसि यैस्तत्र यैश्चासि समुपेक्षिता ।
KK03-04-048-040c	तेषामुत्कृत्तशिरसां भूमिः पास्यति शोणितम् ॥
KK03-04-048-041a	एवं बहुविधा वाचस्त ऊचुः पुरुषर्षभाः ।
KK03-04-048-041c	सर्वे तेजस्विनः शूराः सर्वे चाहतलक्षणाः ॥
KK03-04-048-042a	ते धर्मराजेन वृता वर्षादूर्ध्वं त्रयोदशात् ।
KK03-04-048-042c	पुरस्कृत्योपयास्यन्ति वासुदेवं महारथाः ॥
KK03-04-048-043a	रामश्च कृष्णश्च धनञ्जयश्च प्रद्युम्नसाम्बौ युयुधानभीमौ ।
KK03-04-048-043c	माद्रीसुतौ केकयराजपुत्राः पाञ्चालपुत्राः सह मत्स्यराज्ञा ॥
KK03-04-048-044a	एतान्सर्वाल्लोँकवीरानजेयान्महात्मनः सानुबन्धान्ससैन्यान् ।
KK03-04-048-044c	को जीवितार्थी समरेऽभ्युदीयात्क्रुद्धान्सिंहान्केसरिणो यथैव ॥
KK03-04-048-045	धृतराष्ट्र उवाच 
KK03-04-048-045a	यन्माऽब्रवीद्विदुरो द्यूतकाले त्वं पाण्डवाञ्जेष्यसि चेन्नरेन्द्र ।
KK03-04-048-045c	ध्रुवं कुरूणामयमन्तकालो महाभयो भविता शोणितौधः ॥
KK03-04-048-046a	मन्ये यथा तद्भवितेति सूत यथा क्षत्ता प्राह वचः पुरा माम् ।
KK03-04-048-046c	असंशयं भविता युद्धमेतद्गते काले पाण्डवानां यथोक्तम् ॥

इति श्रीमन्महाभारते अरण्यपर्वणि इन्द्रलोकाभिगमनपर्वणि अष्टचत्वारिंशोऽध्यायः ॥ 48 ॥

3-48-9 न क्षंस्येते क्षमां न करिष्यतः ॥ 3-48-11 सहितुं सोढुम् ॥ 3-48-12 शैक्यया शिक्यस्थया भूमिं भित्त्वा पातालं प्रवेक्ष्यतीति भयादन्तरिक्षे एव धृतयेत्यर्थः ॥ 3-48-27 प्रतिसारिणी प्रतीपं सरतीति नीचानुगामिनीत्यर्थः । आहरिष्यामि इदानीमेवेति शेषः । अतएव प्रार्थना सत्यं मां कुर्विति ॥ 3-48-34 समयामासुः समं युक्तमित्याचख्युः । समशब्दात्तदाचष्ट इति णिच् लिटि आम् ॥ 3-48-43 युयुधानः सात्यकिः ॥ 3-48-44 केसरिणः क्रोधेनोच्छ्रितसटान् ॥
