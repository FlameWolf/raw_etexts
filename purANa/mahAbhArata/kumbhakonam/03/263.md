अध्यायः 263

कादाचन शिष्यायुतसहितेन दुर्वाससा दुर्योधनगृहम् प्रति गमनम् ॥ 1 ॥ दुर्योधनेन स्वपरिचर्यासन्तुष्टं तम् प्रति ब्राह्मणादीनां द्रौपद्याश्च भोजनावसाने भोजनाय पाण्डवान्प्रति गमनप्रार्थना ॥ 2 ॥ दुर्वाससा तस्मै तद्वरदानपूर्वकम् पाण्डवान्प्रति प्रस्थानम् ॥ 3 ॥

KK03-16-263-001	जनमेजय उवाच 
KK03-16-263-001a	वसत्स्वेवं वने तेषु पाण्डवेषु महात्मसु ।
KK03-16-263-001c	रममाणेषु चित्राभिः कथाभिर्मुनिभिः सह ॥
KK03-16-263-002a	सूर्यदत्ताक्षयान्नेन कृष्णाया भोजनावधि ।
KK03-16-263-002c	ब्राह्मणांस्तर्पमाणेषु ये चान्नार्थमुपागताः ।
KK03-16-263-002e	आरण्यानां मृगाणां च मांसैर्नानाविधैरपि ॥
KK03-16-263-003a	धार्तराष्ट्रा दुरात्मानः सर्वे दुर्योधनादयः ।
KK03-16-263-003c	कथं तेष्वन्ववर्तन्त पापाचारा महामुने ॥
KK03-16-263-004a	दुःशासनस्य कर्णस्य शकुनेश्च मते स्थिताः ।
KK03-16-263-004c	एतदाचक्ष्व भगवन्वैशम्पायन पृच्छतः ॥
KK03-16-263-005	वैशम्पायन उवाच
KK03-16-263-005a	श्रुत्वा तेषां तथा वृत्तिं नगरे वसतामिव ।
KK03-16-263-005c	दुर्योधनो महाराज तेषु पापमरोचयत् ॥
KK03-16-263-006a	तथा तैर्निकृतिप्रज्ञैः कर्णदुःशासनादिभिः ।
KK03-16-263-006c	नानोपायैरघं तेषु चिन्तयत्सु दुरात्मसु ॥
KK03-16-263-007a	अभ्यागच्छत्स धर्मात्मा तपस्वी सुमहायशाः ।
KK03-16-263-007c	शिष्यायुतसमोपेतो दुर्वासा नाम कामतः ॥
KK03-16-263-008a	तमागतमभिप्रेक्ष्य मुनिं परमकोपनम् ।
KK03-16-263-008c	दुर्योधनो विनीतात्मा प्रश्रयेण दमेन च ।
KK03-16-263-008e	सहितो भ्रातृभिः श्रीमानातिथ्येन न्यमन्त्रयत् ॥
KK03-16-263-009a	विधिवत्पूजयामास स्वयं किङ्करवत्स्थितः ।
KK03-16-263-009c	अहानि कतिचित्तत्र तस्थौ स मुनिसत्तमः ॥
KK03-16-263-010a	तं च पर्यचरद्राजा दिवारात्रमतन्द्रितः ।
KK03-16-263-010c	दुर्योधनो महाराज शापात्तस्य विशङ्कितः ॥
KK03-16-263-011a	क्षुधितोऽस्मि ददस्वान्नं शीघ्रं मम नराधिप ।
KK03-16-263-011c	इत्युक्त्वा गच्छति स्नातुं प्रत्यागच्छति वै चिरात् ॥
KK03-16-263-012a	न भोक्ष्याम्यद्य मे नास्ति क्षुधेत्युक्त्वैत्यदर्शनम् ।
KK03-16-263-012c	अकस्मादेत्य च ब्रूते भोजनयास्मांस्त्वरान्वितः ॥
KK03-16-263-013a	कदाचिच्च निशीथे स उत्थाय निकृतौ स्थितः ।
KK03-16-263-013c	पूर्ववत्कारयित्वाऽन्नं न भुङ्क्ते गर्हयन्स्म सः ॥
KK03-16-263-014a	वर्तमाने तथा तस्मिन्यदा दुर्योधनो नृपः ।
KK03-16-263-014c	विकृतिं नैति न क्रोधं तदा तुष्टोऽभवन्मुनिः ॥
KK03-16-263-015ac	आह चैनं दुराधर्षो वरदोऽस्मीति भारत ॥
KK03-16-263-016a	वरं वरय भद्रं ते यत्ते मनसि वर्तते ।
KK03-16-263-016c	मयि प्रीते तु यद्धर्म्यं नालभ्यं विद्यते तव ॥
KK03-16-263-017	वैशम्पायन उवाच
KK03-16-263-017a	एतच्छ्रुत्वा वचस्तस्य महर्षेर्भावितात्मनः ।
KK03-16-263-017c	अमन्यत पुनर्जातमात्मानं स सुयोधनः ॥
KK03-16-263-018a	प्रागेव मन्त्रितं चासीत्कर्णदुःशासनादिभिः ।
KK03-16-263-018c	याचनीयं मुनेस्तुष्टादिति निश्चित्य दुर्मतिः ॥
KK03-16-263-019a	अतिहर्षान्वितो राजन्वरमेनमयाचत ।
KK03-16-263-019c	शिष्यैः सह मम ब्रह्मन्यथा जातोऽतिथिर्भवान् ॥
KK03-16-263-020a	अस्मत्कुले महाराजो ज्येष्ठः श्रेष्ठो युधिष्ठिरः ।
KK03-16-263-020c	वने वसति धर्मात्मा भ्रातृभिः परिवारितः ।
KK03-16-263-020e	गुणवाञ्शीलसम्पन्नस्तस्य त्वमतिथिर्भव ॥
KK03-16-263-021a	यदा च राजपुत्री सा सुकुमारी यशस्विनी ।
KK03-16-263-021c	भोजयित्वा द्विजान्सर्वान्पतींश्च वरवर्णिनी ॥
KK03-16-263-022a	विश्रान्ता च स्वयं भुक्त्वा सुखासीना भवेद्यदा ।
KK03-16-263-022c	तदा त्वं तत्र गच्छेथा यद्यनुग्राह्यता मयि ॥
KK03-16-263-023a	तथा करिष्ये त्वत्प्रीत्येत्येवमुक्त्वा सुयोधनम् ।
KK03-16-263-023c	दुर्वासा अपि विप्रेन्द्रो यथागतमगात्ततः ॥
KK03-16-263-024a	कृतार्थमपि चात्मानं तदा मेने सुयोधनः ।
KK03-16-263-024c	करेण च करं गृह्य कर्णस्य मुदितो भृशम् ॥
KK03-16-263-025a	कर्णोपि भ्रातृसहितमित्युवाच नृपं मुदा ।
KK03-16-263-025c	दिष्ट्या कामः सुसंवृत्तो दिष्ट्या कौरव वर्धसे ।
KK03-16-263-025e	दिष्ट्या ते शत्रवो मग्ना दुस्तरे व्यसनार्णवे ॥
KK03-16-263-026a	दुर्वासःक्रोधजे वह्नौ पतिताः पाण्डुनन्दनाः ।
KK03-16-263-026c	स्वैरेव ते महापापैर्गता वै दुस्तरं तमः ॥
KK03-16-263-027	वैशम्पायन उवाच
KK03-16-263-027a	इत्थं ते निकृतिप्रज्ञा राजन्दुर्योधनादयः ।
KK03-16-263-027c	हसन्तः प्रीतमनसो जग्मुः स्वंस्वं निकेतनम् ॥

ति श्रीमन्महाभारते अरण्यपर्वणि द्रौपदीहरणपर्वणि त्रिषष्ट्यधिकद्विशततमोऽध्यायः ॥ 263 ॥

* इतः परं दुर्वासउपाख्यानात्मकमध्यायद्वयं झ. पुस्तकएव दृश्यते । 3-263-6 अघं दुःखम् ॥ 3-263-16 धर्म्ये धर्मादनपेतम् ॥
