अध्यायः 042

पार्थेन मातलिसमानीतरथारोहणेन स्वर्गगमनम् ॥ 1 ॥

KK03-04-042-001	वैशम्पायन उवाच 
KK03-04-042-001a	गतेषु लोकपालेषु पार्थः शत्रुनिबर्हणः ।
KK03-04-042-001c	चिन्तयामास राजेन्द्र देवराजरथागमम् ॥
KK03-04-042-002a	तस्य चिन्तयमानस्य गुडाकेशस्य धीमतः ।
KK03-04-042-002c	रथो मातलिसंयुक्त आजगाम महाप्रभः ॥
KK03-04-042-003a	नभो वितिमिरं कुर्वञ्जलदान्पाटयन्निव ।
KK03-04-042-003c	दिशः सम्पूरयन्नादैर्महामेघरवोपमैः ।
KK03-04-042-004a	असयः शक्तयो भीमा गदाश्चोग्रप्रदर्शनाः ।
KK03-04-042-004c	दिव्यप्रभावाः प्रासाश्च विद्युतश्च महाप्रभाः ॥
KK03-04-042-005a	तथैवाशनयश्चैव चक्रयुक्तास्तुलागुडाः ।
KK03-04-042-005c	वायुस्फोटाः सनिर्घाताः शङ्खमेघस्वनास्तथा ॥
KK03-04-042-006a	तत्रनागा महाकाया ज्वलितास्याः सुदारुणाः ।
KK03-04-042-006c	सिताभ्रकूटप्रतिमाः संहताश्च यथोपलाः ॥
KK03-04-042-007a	दशवाजिसहस्राणि हरीणां वातरंहसाम् ।
KK03-04-042-007c	वहन्ति यं नेत्रमुषं दिव्यं मायामयं रथम् ॥
KK03-04-042-008a	तत्रापश्यन्महानीलं वैजयन्तं महाप्रभम् ।
KK03-04-042-008c	ध्वजमिन्दीवरश्यामं वंशं कनकभूषणम् ॥
KK03-04-042-009a	तस्मिन्रथे स्थितं सूतं तप्तहेमविभूषितम् ।
KK03-04-042-009c	दृष्ट्वा पार्थो महाबाहुर्देवराजमतर्कयत् ॥
KK03-04-042-010a	तथा तर्कयतस्तस्य फल्गुनस्याथ मातलिः ।
KK03-04-042-010c	सन्नतः प्रस्थितो भूत्वा वाक्यमर्जुनमब्रवीत् ॥
KK03-04-042-011a	भोभो शक्रात्मज श्रीमञ्शक्रस्त्वां द्रष्टुमिच्छति ।
KK03-04-042-011c	आरोहतु भवाञ्शीघ्रं रथमिन्द्रस्य सम्मतम् ॥
KK03-04-042-012a	आह माममरश्रेष्ठः पिता तव शतक्रतुः ।
KK03-04-042-012c	कुन्तीसुतमिह प्राप्तं पश्यन्तु त्रिदशालयाः ॥
KK03-04-042-013a	एष शक्रः परिवृतो देवैर्ऋषिगणैस्तथा ।
KK03-04-042-013c	गन्धर्वैरप्सरोभिश्च त्वां दिदृक्षुः प्रतीक्षते ॥
KK03-04-042-014a	अस्माल्लोकाद्देवलोकं पाकशासनशासनात् ।
KK03-04-042-014c	आरोह त्वं मया सार्धं लब्धास्त्रः पुनरेष्यसि ॥
KK03-04-042-015	अर्जुन उवाच 
KK03-04-042-015a	मातले गच्छ शीघ्रं त्वमारोहस्व रथोत्तमम् ।
KK03-04-042-015c	राजसूयाश्वमेधानां शतैरपि सुदुर्लभम् ॥
KK03-04-042-016a	पार्थिवैः सुमहाभागैर्यज्वभिर्भूरिदक्षिणैः ।
KK03-04-042-016c	दैवतैर्वा दुरारोहं दानवैर्वा रथोत्तमम् ॥
KK03-04-042-017a	नातप्ततपसा शक्य एष दिव्यो महारथः ।
KK03-04-042-017c	द्रष्टुं वाऽप्यथवा स्प्रष्टुमारोढुं कुत एव च ॥
KK03-04-042-018a	त्वयि प्रतिष्ठिते साधो रथस्थे स्थिरवाजिनि ।
KK03-04-042-018c	पश्चादहमथारोक्ष्ये सुकृती सत्पथं यथा ॥
KK03-04-042-019	वैशम्पायन उवाच 
KK03-04-042-019a	तस्य तद्वचनं श्रुत्वा मातलिः शक्रसारथिः ।
KK03-04-042-019c	आरुरोह रथं शीघ्रं हयाञ्जग्राह रश्मिभिः ॥
KK03-04-042-020a	ततोऽर्जुनो हृष्टमना गङ्गायामाप्लुतः शुचिः ।
KK03-04-042-020c	जजाप जप्यं कौन्तेयो विधिवत्कुरुनन्दनः ॥
KK03-04-042-021a	ततः पितॄन्यथान्यायं तर्पयित्वा यथाविधि ।
KK03-04-042-021c	मन्दरं शैलराजं तमाप्रष्टुमुपचक्रमे ॥
KK03-04-042-022a	साधूनां पुण्यशीलानां मुनीनां पुण्यकर्मणाम् ।
KK03-04-042-022c	त्वं सदा संश्रयः शैल स्वर्गमार्गाभिकाङ्क्षिणाम् ॥
KK03-04-042-023a	त्वत्प्रसादात्सदा शैल ब्राह्मणाः क्षत्रिया विशः ।
KK03-04-042-023c	स्वर्गं प्राप्ताश्चरन्ति स्म देवैः सह गतव्यथाः ॥
KK03-04-042-024a	अद्रिराज महाशैल मुनिसंश्रय तीर्थवन् ।
KK03-04-042-024c	गच्छाम्यामन्त्रयित्वा त्वां सुखमस्म्युषितस्त्वयि ॥
KK03-04-042-025a	तव सानूनि कुञ्जाश्च नद्यः प्रस्रवणानि च ।
KK03-04-042-025c	तीर्थानि च सुपुण्यानि मया दृष्टान्यनेकशः ॥
KK03-04-042-026a	फलानि च सुगन्धीनि भक्षितानि ततस्ततः ।
KK03-04-042-026c	सुसुगन्धाश्च वार्योघास्त्वच्छरीरविनिःसृताः ।
KK03-04-042-026e	अमृतास्वादसदृशाः पीताः प्रस्रवणोदकाः ॥
KK03-04-042-027a	शिशुर्यथा पितुश्चाङ्के सुखं शेते तटे तथा ।
KK03-04-042-027c	मया तवाङ्के ललितं शैलराज महाप्रभो ॥
KK03-04-042-028a	अप्सरोगणसङ्कीर्णे ब्रह्मघोषानुनादिते ।
KK03-04-042-028c	सुखमस्म्युषितः शैल तव सानुषु नित्यदा ॥
KK03-04-042-029a	एवमुक्त्वार्जुनः शैलमामन्त्र्य परवीरहा ।
KK03-04-042-029c	आरुरोह रथं दिव्यं द्योतयन्निव भास्करः ॥
KK03-04-042-030a	स तेनादित्यरूपेण दिव्येनाद्भुतकर्मणा ।
KK03-04-042-030c	ऊर्ध्वमाचक्रमे धीमान्प्रहृष्टः कुरुनन्दनः ॥
KK03-04-042-031a	सोऽदर्शनपथं यातो मर्त्यानां धर्मचारिणाम् ।
KK03-04-042-031c	ददर्शाद्भुतरूपाणि विमानानि सहस्रशः ॥
KK03-04-042-032a	न तत्र सूर्यः सोमो वा द्योतते न च पावकः ।
KK03-04-042-032c	स्वयैव प्रभया तत्र द्योतन्ते पुण्यलब्धया ॥
KK03-04-042-033a	तारारूपाणि यानीह दृश्यन्ते द्युतिमन्ति वै ।
KK03-04-042-033c	आकाशे विप्रकृष्टत्वात्तनूनि सुमहान्त्यपि ॥
KK03-04-042-034a	तानि तत्र प्रभास्वन्ति रूपवन्ति च पाण्डवः ।
KK03-04-042-034c	ददर्श स्वेषु धिष्ण्येषु दीप्तिमन्ति स्वयाऽर्चिषा ॥
KK03-04-042-035a	तत्र राजर्षयः सिद्धा वीराश्च निहता युधि ।
KK03-04-042-035c	तपसा च जितं स्वर्गं सम्पेतुः शतसङ्घशः ॥
KK03-04-042-036a	गन्धर्वाणां सहस्राणि सूर्यज्वलिततेजसाम् ।
KK03-04-042-036c	गुह्यकानामृषीणां च तथैवाप्सरसां गणान् ॥
KK03-04-042-037a	लोकानात्मप्रभान्पश्यन्फल्गुनो विस्मयान्वितः ।
KK03-04-042-037c	पप्रच्छ मातलिं प्रीत्या स चाप्येनमुवाच ह ॥
KK03-04-042-038a	एते सुकृतिनः पार्थ स्वेषु धिष्ण्येष्ववस्थिताः ।
KK03-04-042-038c	तान्दृष्टवानसि विभो तारारूपाणि भूतले ॥
KK03-04-042-039a	ततोऽपश्यत्स्थितं द्वारि मत्तं विजयिनं गजम् ।
KK03-04-042-039c	ऐरावतं चतुर्दन्तं कैलासमिव शृङ्गिणम् ॥
KK03-04-042-040a	स सिद्धमार्गमाक्रम्य कुरुपाण्डवसत्तमः ।
KK03-04-042-040c	व्यरोचत यथापूर्वं मान्धाता पार्थिवोत्तमः ॥
KK03-04-042-041ac	अभिचक्राम लोकान्स राज्ञां राजीवलोचनः ॥
KK03-04-042-042a	[एवं स सङ्क्रमंस्तत्र स्वर्गलोके महायशाः ।]
KK03-04-042-042c	ततो ददर्श शक्रस्य पुरीं ताममरावतीम् ॥4

॥ इति श्रीमन्महाभारते अरण्यपर्वणि इन्द्रलोकाभिगमनपर्वणि द्विचत्वारिंशोऽध्यायः ॥ 42 ॥

3-42-3 पाटयन् द्विधाकुर्वन् ॥ 3-42-5 तुलागुडाः भाण्डगोलकाः । वायुस्फोटाः वेगवशाद्वायुं जनयन्तः ॥ 3-42-7 हरीणां पीतकौशेयसन्निभानां वाजिनां सहस्राणीत्येकदेशान्वयः ॥ 3-42-8 वैजयन्तं नाम्ना देवेन्द्रध्वजम् ॥ 3-42-20 आप्लुतः स्नातः ॥ 3-42-27 ललितं क्रीडितम् ॥ 3-42-33 विप्रकृष्टत्वात् दूरत्वात् । सुमहान्त्यपि तनूनि सूक्ष्माणि दृश्यन्ते ॥ 3-42-34 धिष्ण्येषु स्थानेषु ॥ 3-42-42 सङ्क्रमन् गच्छन् ॥
