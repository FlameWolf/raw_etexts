अध्यायः 242

गन्धर्वैःसह कौरवाणामायोधनम् ॥ 1 ॥ चित्रसेनादिभिर्विरथीकृतेन कर्णेन रणाङ्कणात्पलायनम् ॥ 2 ॥

KK03-13-242-001	वैशम्पायन उवाच 
KK03-13-242-001a	ततस्ते सहिताः सर्वे दुर्याधनमुपागमन् ।
KK03-13-242-001c	अब्रुवंश्च महाराज यदूचुः कौरवं प्रति ॥
KK03-13-242-002a	गन्धर्वैर्वारिते सैन्ये धार्तराष्ट्रः प्रतापवान् ।
KK03-13-242-002c	अमर्षपूर्णः सैन्यानि प्रत्यभाषत भारत ॥
KK03-13-242-003a	शासतैनानधर्मज्ञान्मम विप्रियकारिणः ।
KK03-13-242-003c	यदि प्रक्रीडते सर्वैर्देवैः सह शचीपतिः ।
KK03-13-242-003e	`वयमत्र यथा प्रीता क्रीडिष्यामो निरङ्कुशम्' ॥
KK03-13-242-004a	दुर्योधनवचः श्रुत्वा धार्तराष्ट्रा महाबलाः ।
KK03-13-242-004c	सर्व एवाभिसन्नद्धा योधाश्चापि सहस्रशः ॥
KK03-13-242-005a	ततः प्रमथ्य सर्वांस्तांस्तद्वनं विविशुर्बलात् ।
KK03-13-242-005c	सिंहनादेन महता पूरयन्तो दिशो दश ॥
KK03-13-242-006a	ततोऽपरैरवार्यन्त गन्धर्वैः कुरुसैनिकाः ।
KK03-13-242-006c	`साम्नैव तत्र विक्रान्ता मा साहसमिति प्रभो' ॥
KK03-13-242-007a	ते वार्यमाणा गन्धर्वैः साम्नैव वसुधाधिप ।
KK03-13-242-007c	ताननादृत्य गन्धर्वांस्तद्वनं विविशुर्महत् ॥
KK03-13-242-008a	यदि वाचा न तिष्ठन्ति धार्तराष्ट्राः सराजकाः ।
KK03-13-242-008c	ततस्ते खेचराः सर्वे चित्रसेने न्यवेदयन् ॥
KK03-13-242-009a	गन्धर्वराजस्तान्सर्वानब्रवीत्कौरवान्प्रति ।
KK03-13-242-009c	अनार्याञ्शासतेत्येतांश्चित्रसेनोऽत्यमर्षणः ॥
KK03-13-242-010a	अनुज्ञाताश्च गन्धर्वाश्चित्रसेनेन भारत ।
KK03-13-242-010c	प्रगृहीतायुधाः सर्वे धार्तराष्ट्रानभिद्रवन् ॥
KK03-13-242-011a	तान्दृष्ट्वाऽऽपततः शीघ्रान्गन्धर्वानुद्यतायुधान् ।
KK03-13-242-011c	प्राद्रवंस्ते दिशः सर्वे धार्तराष्ट्रस्य पश्यतः ॥
KK03-13-242-012a	तान्दृष्ट्वा द्रवतः सर्वान्धार्तराष्ट्रान्पराङ्मुखान् ।
KK03-13-242-012c	राधेयस्तु तदा वीरो नासीत्तत्र पराङ्मुखः ॥
KK03-13-242-013a	आपतन्तीं तु सम्प्रेक्ष्य गन्धर्वाणां महाचमूम् ।
KK03-13-242-013c	महता शरवर्षेण राधेयः प्रत्यवारयत् ॥
KK03-13-242-014a	क्षुरप्रैर्विशिखैर्भल्लैर्वत्सदन्तैस्तथाऽऽयसैः ।
KK03-13-242-014c	गन्धर्वाञ्शतशोऽभिघ्नँल्लघुत्वात्सूतनन्दनः ॥
KK03-13-242-015a	पातयन्नुत्तमाङ्गानि गन्धर्वाणां महारथः ।
KK03-13-242-015c	क्षणेन व्यधमत्सर्वां चित्रसेनस्य वाहिनीम् ॥
KK03-13-242-016a	ते वध्यमाना गन्धर्वाः सूतपुत्रेण धीमता ।
KK03-13-242-016c	भूय एवाभ्यवर्तन्त शतशोऽथ सहस्रशः ॥
KK03-13-242-017a	गन्धर्वभूता पृथिवी क्षणेन समपद्यत ।
KK03-13-242-017c	आपतद्भिर्महावेगैश्चित्रसेनस्य सैनिकैः ॥
KK03-13-242-018a	अथ दुर्योधनो राजा शकुनिश्चापि सौबलः ।
KK03-13-242-018c	दुःशासनो विकर्णश्च ये चान्ये धृतराष्ट्रजाः ।
KK03-13-242-018e	न्यहनंस्तत्तदा सैन्यं रथैर्गरुडनिःस्वनैः ॥
KK03-13-242-019ac	सैन्यमायोधितं दृष्ट्वा कर्णो राजन्न मृष्यत ॥
KK03-13-242-020a	महता रथसङ्घेन रथचारेण चाप्युत ।
KK03-13-242-020c	वैकर्तनं परीप्सन्तो गन्धर्वाः प्रत्यवारयन् ।
KK03-13-242-020e	ततः सन्न्यपतन्सर्वे गन्धर्वाः कौरवं प्रति ॥
KK03-13-242-021a	तदा सुतुमुलं युद्धमभवद्रोमहर्षणम् ।
KK03-13-242-021c	ततस्ते मृदवोऽभूवन्गन्धर्वाः शरपीडिताः ॥
KK03-13-242-022ac	उच्चुक्रुशुश्च कौरव्या गन्धर्वान्प्रेक्ष्य पीडितान् ॥
KK03-13-242-023a	गन्धर्वांस्त्रासितान्दृष्ट्वा चित्रसेनो ह्यमर्षणः ।
KK03-13-242-023c	उत्पपातासनात्क्रुद्धो वधे तेषां समाहितः ॥
KK03-13-242-024a	ततो मायास्त्रमास्थाय युयुधे चित्रमार्गवित् ।
KK03-13-242-024c	`वियत्सञ्छादयामास न ववौ तत्र मारुतः' ॥
KK03-13-242-025a	हस्त्यारोहा हताः पेतुर्हस्तिभिः सह भारत ।
KK03-13-242-025c	हयारोहाः सह हयै रथैश्च रथिनस्तदा ॥
KK03-13-242-026a	पत्तयश्च तथापेतुर्विशस्ताः शरवृष्टिभिः' ।
KK03-13-242-026c	तयाऽमुह्यन्त कौरव्याश्चित्रसेनस्य मायया ॥
KK03-13-242-027a	एकैको हि तदा योधो धार्तराष्ट्रस्य भारत ।
KK03-13-242-027c	पर्यवार्यत गन्धर्वैर्दशभिर्दशभिर्युधि ॥
KK03-13-242-028a	ततः सम्पीड्यमानास्ते बलेन महता तदा ।
KK03-13-242-028c	प्राद्रवन्त रणे भीता यत्र राजा युधिष्ठिरः ॥
KK03-13-242-029a	भज्यमानेष्वनीकेषु धार्तराष्ट्रेषु सर्वशः ।
KK03-13-242-029c	कर्णो वैकर्तनो राजंस्तस्थौ गिरिरिवाचलः ॥
KK03-13-242-030a	दुर्योधनश्च तेजस्वी शकुनिश्चापि सौबलः ।
KK03-13-242-030c	गन्धर्वान्योधयामासुः समरे भृशविक्षताः ॥
KK03-13-242-031a	सर्व एव तु गन्धर्वाः शतशोऽथ सहस्रशः ।
KK03-13-242-031c	जिघांसमानाः संरब्धाः कर्णमभ्यद्रवन्रणे ॥
KK03-13-242-032a	असिभिः पट्टसैः शूलैर्गदाभिश्च महाबलाः ।
KK03-13-242-032c	सूतपुत्रं जिघांसन्तः समन्तात्पर्यवारयन् ॥
KK03-13-242-033a	अन्येऽस्य युगमच्छिन्दन्ध्वजमन्ये न्यपातयन् ।
KK03-13-242-033c	ईषामन्ये हयानन्ये सूतमन्ये न्यपातयन् ॥
KK03-13-242-034a	अन्ये च्छत्रं वरूथं च बन्धुरं च तथा परे ।
KK03-13-242-034c	`अन्ये सञ्चूर्णयामासुश्छत्रे चाक्षौ तथा परे ॥'
KK03-13-242-035ac	गन्धर्वा बहुसाहस्रास्तिलशो व्यधमन्रथम् ॥
KK03-13-242-036a	ततो रथादवप्लुत्य सूतपुत्रोऽसिचर्मभृत् ।
KK03-13-242-036c	`अंसावलम्बितधनुर्धावमानो महाबलः' ।
KK03-13-242-036e	विकर्णरथमास्थाय मोक्षायाश्वानचोदयत् ॥

इति श्रीमन्महाभारते अरण्यपर्वणि घोषयात्रापर्वणि द्विचत्वारिंशदधिकद्विशततमोऽध्यायः ॥ 242 ॥

3-242-19 भूयश्च योधयामासुः कृत्वा कर्णमथाग्रतः । महता इति झ. पाठः । न मृष्यत नामृष्यत । अडभाव आर्षः ॥ 3-242-34 वरूथं रथगुप्तिम् । बन्धुरं रथबन्धनानि ॥
