अध्यायः 097

इल्वलेनागस्त्याय मेषीकृतवातापिमांसपरिवेषणम् ॥ 1 ॥ इल्वलेन वातापेराह्वानेऽगस्त्येन स्वेन तस्य जीर्णीकरणोक्तिः ॥ 2 ॥ भीतेनेल्वलेनागस्त्याय धनदानपूर्वकं तज्जिघांसया तदनुगमनम् ॥ 3 ॥ अगस्त्येन हुङ्कारेणेल्वलस्य भस्मीकरणपूर्वकं लोपामुद्रायै बहुधनदानेन तस्यां गुणवदेकापत्योत्पादनम् ॥ 4 ॥

KK03-06-097-001	लोमश उवाच
KK03-06-097-001a	इल्वलस्तान्विदित्वा तु महर्षिसहितान्नृपान् ।
KK03-06-097-001c	उपस्थितान्सहामात्यो विषयान्ते ह्यपूजयत् ॥
KK03-06-097-002a	तेषां ततोऽसुरश्रेष्ठस्त्वातिथ्यमकरोत्तदा ।
KK03-06-097-002c	सुसंस्कृतेन कौरव्य भ्रात्रा वातापिना तदा ॥
KK03-06-097-003a	ततो राजर्षयः सर्वे विषण्णा गतचेतसः ।
KK03-06-097-003c	वातापिं संस्कृतं दृष्ट्वा मेषभूतं महासुरम् ॥
KK03-06-097-004a	अथाब्रवीदगस्त्यस्तान्राजर्षीनृषिसत्तमः ।
KK03-06-097-004c	विषादो वो न कर्तव्यो ह्यहं भोक्ष्ये महासुरम् ॥
KK03-06-097-005a	धुर्यासनमथासाद्य निषसाद महानृषिः ।
KK03-06-097-005c	तं पर्यवेषद्दैत्येन्द्र इल्वलः प्रहसन्निव ॥
KK03-06-097-006a	अगस्त्य एव कृत्स्नं तु वातापिं बुभुजे ततः ।
KK03-06-097-006c	`बह्वन्नाशापि ते मेऽस्तीत्यवदद्भक्षयन्स्वयम्' ॥
KK03-06-097-007a	भुक्तवत्यसुरोऽह्वानमकरोत्तस्य चेल्वलः ।
KK03-06-097-007c	`वातापे प्रतिबुध्यस्व दर्शयन्बलतेजसी ।
KK03-06-097-007e	तपसा दुर्जयो यावदेष त्वां नातिवर्तते ॥
KK03-06-097-008a	ततस्तस्योदरं भेत्तुं वातापिर्वेगमाहरत् ।
KK03-06-097-008c	तमबुध्यत तेजस्वी कुम्भयोनिर्महातपाः ॥
KK03-06-097-009a	स वीर्यात्तपसोग्रस्तु ननर्द भगवानृषिः ।
KK03-06-097-009c	एष जीर्णोसि वातापे मया लोकस्य शान्तये ॥
KK03-06-097-010a	इत्युक्त्वा स्वकराग्रेण उदरं समताडयत् ।
KK03-06-097-010c	त्रिरेवं प्रतिसंरब्धस्तेजसा प्रज्वलन्निव' ॥
KK03-06-097-011a	ततो वायुः प्रादुरभूदधस्तस्य महात्मनः ।
KK03-06-097-011c	शब्देन महता तात गर्जन्निव यथा घनः ॥
KK03-06-097-012a	वातापे निष्क्रमस्वेति पुनः पुनरुवाच ह ।
KK03-06-097-012c	तं प्रहस्याब्रवीद्राजन्नगस्त्यो मुनिसत्तमः ।
KK03-06-097-012e	कुतो निष्क्रमितुं शक्तो मया जीर्णस्तु सोसुरः ॥
KK03-06-097-013a	इल्वलस्तु विषण्णोऽभूद्दृष्ट्वा जीर्णं महासुरम् ।
KK03-06-097-013c	प्राञ्जलिश्च सहामात्यैरिदं वचनमब्रवीत् ।
KK03-06-097-013e	किमर्थमुपयाताः स्थ ब्रूत किं करवाणि वः ॥
KK03-06-097-014a	प्रत्युवाच ततोऽगस्त्यः प्रहसन्निल्वलं तदा ।
KK03-06-097-014c	ईशोस्यसुर विद्मस्त्वां वयं सर्वे धनेश्वरम् ॥
KK03-06-097-015a	एते च नातिधनिनो धनाशा महती मम ।
KK03-06-097-015c	यथाशक्त्यविहिंस्यान्यान्संविभागं प्रयच्छ नः ॥
KK03-06-097-016a	ततोऽवमत्य तमृषिमिल्वलो वाक्यमब्रवीत् ।
KK03-06-097-016c	दित्सितं यदि वेत्सि त्वं ततो दास्यामि ते वसु ॥
KK03-06-097-017	अगस्त्य उवाच
KK03-06-097-017a	गवां दशसहस्राणि राज्ञामेकैकशोऽसुर ।
KK03-06-097-017c	तावदेव सुवर्णस्य दित्सितं ते महासुर ॥
KK03-06-097-018a	मह्यं ततो वै द्विगुणं रथश्चैव हिरण्मयः ।
KK03-06-097-018c	मनोजवौ वाजिनौ च दित्सितं ते महासुर ॥
KK03-06-097-019	`लोमश उवाच
KK03-06-097-019a	उल्वलस्तु मुनिं प्राह सर्वमस्ति यथाऽऽत्थ माम् ।
KK03-06-097-019c	सर्वमेतत्प्रदास्यामि हिरण्यं गाश्च यद्धनम् ।
KK03-06-097-019e	रथं तु यदवोचो मां नैतं विद्म हिरण्मयम् ॥
KK03-06-097-020	आगस्त्य उवाच
KK03-06-097-020a	न मे वागनृता काचिदुक्तपूर्वा महाऽसुर ।
KK03-06-097-020c	विज्ञायतां रथः साधु व्यक्तमस्ति हिरण्मयः ॥
KK03-06-097-021	लोमश उवाच
KK03-06-097-021a	विज्ञायमानः स रथः कौन्तेयासीद्धिरण्मयः' ।
KK03-06-097-021c	ततः प्रव्यथितो दैत्यो ददावभ्यधिकं वसु ॥
KK03-06-097-022a	विवाजी च सुवाजी च तस्मिन्युक्तौ रथे हयौ ।
KK03-06-097-022c	ऊहतुः स वसूनाशु तावगस्त्याश्रमं प्रति ।
KK03-06-097-022e	सर्वान्राज्ञः सहागस्त्यान्निमेषादिव भारत ॥
KK03-06-097-023a	`इल्वलस्त्वनुगम्यैनमगस्त्यं हन्तुमैच्छत ।
KK03-06-097-023c	भस्म चक्रे महातेजा हुङ्कारेण महाऽसुरम्' ॥
KK03-06-097-024a	अगस्त्येनाभ्यनुज्ञाता जग्मू राजर्षयस्तदा ।
KK03-06-097-024c	कृतवांश्च मुनिः सर्वं लोपामुद्राचिकीर्षितम् ॥
KK03-06-097-025	लोपामुद्रोवाच 
KK03-06-097-025a	कृतवानसि तत्सर्वं भगवन्मम काङ्क्षितम् ।
KK03-06-097-025c	उत्पादय सकृन्मह्यमपत्यं वीर्यवत्तरम् ॥
KK03-06-097-026	अगस्त्य उवाच
KK03-06-097-026a	तुष्टोऽहमस्मि कल्याणि तव वृत्तेन शोभने ।
KK03-06-097-026c	विचारणामपत्ये तु तव वक्ष्यामि तां शृणु ॥
KK03-06-097-027a	सहस्रं तेऽस्तु पुत्राणां शतं वा तत्समं तव ।
KK03-06-097-027c	दश वा शततुल्याः स्युरेको वाऽपि सहस्रजित् ॥
KK03-06-097-028	लोपामुद्रोवाच 
KK03-06-097-028a	सहस्रसम्मितः पुत्र एकोप्यस्तु तपोधन ।
KK03-06-097-028c	एको हि बहुभिः श्रेयान्विद्वान्साधुरसाधुभिः ॥
KK03-06-097-029a	स तथेति प्रतिज्ञाय तया समगमन्मुनिः ।
KK03-06-097-029c	समये समशीलिन्या श्रद्धावान्श्रद्दधानया ॥
KK03-06-097-030a	तत आधाय गर्भं तमगमद्वनमेव सः ।
KK03-06-097-030c	तस्मिन्वनगते गर्भो ववृधे सप्त शारदान् ॥
KK03-06-097-031a	सप्तमेऽब्दे गते चापि प्राच्यवत्स महाकविः ।
KK03-06-097-031c	ज्वलन्निव प्रभावेन दृढस्युर्नाम भारत ॥
KK03-06-097-032a	साङ्गोपनिषदान्वेदाञ्जपन्नेव महातपाः ।
KK03-06-097-032c	तस्य पुत्रोऽभवदृषेः स तेजस्वी महानृषिः ॥
KK03-06-097-033a	स बाल एव तेजस्वी पितुस्तस्य निवेशने ।
KK03-06-097-033c	इध्मानां भारमाजह्रे इध्मवाहस्ततोऽभवत् ॥
KK03-06-097-034a	तथायुक्तं तु तं दृष्ट्वा मुमुदे स मुनिस्तदा ।
KK03-06-097-034c	एवं स जनयामास भारतापत्यमुत्तमम् ।
KK03-06-097-034e	लेभिरे पितरश्चास्य लोकान्राजन्यथेप्सितान् ॥
KK03-06-097-035a	अगस्त्यस्याश्रमश्चायमत ऊर्ध्वं विशाम्पते ।
KK03-06-097-035c	ख्यातो भुवि महाराज तेजसा तस्य धीमतः ॥
KK03-06-097-036a	प्राह्लादिरेवं वातापिर्ब्रह्मघ्नो दुष्टचेतनः ।
KK03-06-097-036c	एवं विनाशितो राजन्नगस्त्येन महात्मना ।
KK03-06-097-036e	तस्यायमाश्रमो राजन्रमणीयैर्गुणैर्युतः ॥
KK03-06-097-037a	एषा भागीरथी पुण्या देवगन्धर्वसेविता ।
KK03-06-097-037c	वातेरिता पताकेव विराजति नभस्तले ॥
KK03-06-097-038a	प्रतार्यमाणा कूटेषु यथा निम्नेषु नित्यशः ।
KK03-06-097-038c	शिलातलेषु सन्त्रस्ता पन्नगेन्द्रवधूरिव ॥
KK03-06-097-039a	दक्षिणां वै दिशं सर्वां प्लावयन्ती च मातृवत् ।
KK03-06-097-039c	पूर्वं शम्भोर्जटाभ्रष्टा समुद्रमहिषी प्रिया ।
KK03-06-097-039e	अस्यां नद्यां सुपुण्यायां यथेष्टमवगाह्यताम् ॥

इति श्रीमन्महाभारते अरण्यपर्वणि तीर्थयात्रापर्वणि सप्तनवतितमोऽध्यायः॥ 97॥

3-97-16 ईप्सितं यदिह ब्रूहि तद्धि दास्यामि ते वसु इति क. पाठः दित्सितं मया युष्मभ्यं दातुमिष्टम् ॥ 3-97-31 प्रच्यवदुदरान्निर्गतोऽभवदित्यर्थः ॥ 3-97-34 युक्तमध्ययनेध्मवाहनादौ ॥ 3-97-36 प्राह्लादिः प्रह्लादगोत्रोद्भवः ॥
