अध्यायः 251

कर्णेन बहुधा प्रार्थनेपि दुर्योधनेन प्रायोपवेशाध्यवसायादपरावर्तनम् ॥ 1 ॥

KK03-13-251-001	कर्ण उवाच 
KK03-13-251-001a	राजन्नद्यावगच्छामि तवैव लघुसत्वताम् ।
KK03-13-251-001c	`अल्पत्वं च तथा बुद्धेः कार्याणामविवेकिताम्' ॥
KK03-13-251-002a	किमत्र चित्रं धर्मज्ञ मोक्षितः पाण्डवैरसि ।
KK03-13-251-002c	सद्यो वशं समापन्नः शत्रूणां शत्रुकर्शन ॥
KK03-13-251-003a	सेनाजीवैश्च कौरव्य तथा विषयवासिभिः ।
KK03-13-251-003c	अज्ञातैर्यदि वा ज्ञातैः कर्तव्यं नृपतेः प्रियम् ॥
KK03-13-251-004a	प्रायः प्रधानाः पुरुषाः क्षोभयित्वाऽरिवाहिनीम् ।
KK03-13-251-004c	निगृह्यन्ते च युद्धेषु मोक्ष्यन्ते च स्वसैनिकैः ॥
KK03-13-251-005a	सेनाजीवाश्च ये राज्ञां विषये सन्ति मानवाः ।
KK03-13-251-005c	तैः सङ्गम्य नृपार्थाय यतितव्यं यथातथम् ॥
KK03-13-251-006a	यद्येवं पाण्डवै राजन्भवद्विषयवासिभिः ।
KK03-13-251-006c	यदृच्छया मोक्षितोऽसि तत्रका परिदेवना ॥
KK03-13-251-007a	न चैतत्साधु यद्राजन्पाण्डवास्त्वां नृपोत्तमम् ।
KK03-13-251-007c	स्वसेनया सम्प्रयान्तं नानुयान्ति स्म पृष्ठतः ॥
KK03-13-251-008a	शूराश्च बलवन्तश्च संयुगेष्वपलायिनः ।
KK03-13-251-008c	भवतस्ते सभायां वै प्रेष्यतां पूर्वमागताः ॥
KK03-13-251-009a	पाण्डवेयानि रत्नानि त्वमद्याप्युपभुञ्जसे ।
KK03-13-251-009c	सत्वस्थान्पाण्डवान्पश्य न ते प्रायमुपाविशन् ॥
KK03-13-251-010a	`तदलं ते महाबाहो विषादं कर्तुमीदृशम्' ।
KK03-13-251-010c	उत्तिष्ठ राजन्भद्रं ते न चिन्तां कर्तुमर्हसि ॥
KK03-13-251-011a	अवश्यमेव नृपते राज्ञो विषयवासिभिः ।
KK03-13-251-011c	प्रियाण्याचरितव्यानि तत्र का परिदेवना ॥
KK03-13-251-012a	मद्वाक्यमेतद्राजेन्द्र यद्येवं न करिष्यसि ।
KK03-13-251-012c	स्थास्यामीह भवत्पादौ शुश्रूषन्नरिमर्दन ॥
KK03-13-251-013a	नोत्सहे जीवितुमहं त्वद्विहीनो नरर्षभः ।
KK03-13-251-013c	प्रायोपविष्टस्तु तथा राज्ञां हास्यो भविष्यसि ॥
KK03-13-251-014	वैशम्पायन उवाच  
KK03-13-251-014a	एवमुक्तस्तु कर्णेन राजा दुर्योधनस्तदा ।
KK03-13-251-014c	नैवोत्थातुं मनश्चक्रे स्वर्गाय कृतनिश्चयः ॥

इति श्रीमन्महाभारते अरण्यपर्वणि घोषयात्रापर्वणि एकपञ्चाशदधिकद्विशततमोऽध्यायः ॥

3-251-8 भवतस्ते सहाया वै इति झ. पाठः ॥
