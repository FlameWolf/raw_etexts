अध्यायः 062

दमयन्त्या सार्थेन सह चेदिराजपुरंप्रति प्रस्थानम् ॥ 1 ॥ वनमध्ये सरस्तीरशायिनि सार्थे निशीथे पानीयपानायागतगजयूथनिहतभूयिष्ठे दिष्ट्या दमयन्त्या अपि शेषीकारः ॥ 2 ॥ हतावशिष्टेन जनेन सह चेदिराजपुरं गताया दमयन्त्या राजमात्रा स्वान्तःपुराधिवासनम् ॥ 3 ॥

KK03-05-062-001	बृहृदश्व उवाच 
KK03-05-062-001a	सा तच्छ्रुत्वाऽनवद्याङ्गी सार्थवाहवचस्तदा ।
KK03-05-062-001c	जगाम सह तेनैव सार्थेन पतिलालसा ॥
KK03-05-062-002a	अथ काले बहुतिथे वने महति दारुणे ।
KK03-05-062-002c	तटाकं सर्वतोभद्रं पद्मसौगन्धिकायुतम् ॥
KK03-05-062-003a	ददृशुर्वणिजो रम्यं प्रभूतयवसेन्धनम् ।
KK03-05-062-003c	बहुमूलफलोपेतं नानापक्षिनिषेवितम् ॥
KK03-05-062-004a	तं दृष्ट्वा मृष्टसलिलं मनोहारि सुशीतलम् ।
KK03-05-062-004c	सुपरिश्रान्तवाहास्ते निवेशाय मनो दधुः ॥
KK03-05-062-005a	सम्मते सार्थवाहस्य विविशुर्वनमुत्तमम् ।
KK03-05-062-005c	उवास सार्थः सुमहान्निशामासाद्य पद्मिनीम् ॥
KK03-05-062-006a	अथार्धरात्रसमये निःशब्दे तिमिरे तदा ।
KK03-05-062-006c	सुप्ते सार्थे परिश्रान्ते हस्तियूथमुपागमत् ।
KK03-05-062-006e	पानीयार्थं गिरितटान्मदप्रस्रवणाविलम् ॥
KK03-05-062-007ac	[अथापश्यत सार्थं तं सार्थजान्सुबहून्गजान् ॥
KK03-05-062-008a	ते तान्ग्राम्यगजान्दृष्ट्वा सर्वे वनगजास्तदा ।
KK03-05-062-008c	समाद्रवन्त वेगेन जिघांसन्तो मदोत्कटाः ॥
KK03-05-062-009a	तेषामापततां वेगः करिणां दुःसहोऽभवत् ।
KK03-05-062-009c	नगाग्रादिव शीर्णानां शृङ्गाणां पततां क्षितौ ।
KK03-05-062-009e	स्पन्दतामपि नागानां मार्गा नष्टा वनोद्भवाः ॥]
KK03-05-062-010a	मार्गं संरुद्ध्य संसुप्तं पद्मिन्याः सार्थमुत्तमम् ।
KK03-05-062-010c	ते तं ममर्दुः सहसा वेष्टमानं महीतले ॥
KK03-05-062-011a	महारवं प्रमुञ्चतो वद्ध्यन्ते शरणार्थिनः ।
KK03-05-062-011c	वनगुल्मांश्च धावन्तो निद्रया महतो भयात् ॥
KK03-05-062-012ac	केचिद्दन्तैः करैः केचित्केचित्पद्भ्यां हता गजैः ॥
KK03-05-062-013a	निहतोष्ट्राश्वबहुलाः पदातिजनसङ्कुलाः ।
KK03-05-062-013c	भयादाधावमानाश्च परस्परहतास्तदा ॥
KK03-05-062-014a	घोरान्नादान्विमुञ्चन्तो निपेतुर्धरणीतले ।
KK03-05-062-014c	वृक्षेष्वासज्यसम्भग्नाः पतिता विषमेषु च ॥
KK03-05-062-015a	एवंप्रकारैर्बहुभिर्दैवेनाक्रम्य हस्तिभिः ।
KK03-05-062-015c	राजन्विनिहतं सर्वं समृद्धं सार्थमण्डलम् ॥
KK03-05-062-016a	आरावः सुमहांश्चासीत्त्रैलोक्यभयकारकः ।
KK03-05-062-016c	एषोऽग्निरुत्थितः कष्टस्त्रायध्वं धावताऽधुना ॥
KK03-05-062-017a	रत्नराशिर्विशीर्णोऽयं गृह्णीध्वं किं प्रधावत ।
KK03-05-062-017c	सामान्यमेतद्द्रविणं न मिथ्या वचनं मम ॥
KK03-05-062-018a	पुनरेवाभिधास्यामि चिन्तयध्वं सुकातराः ।
KK03-05-062-018c	एवमेवाभिभाषन्तो विद्रवन्ति भयात्तदा ॥
KK03-05-062-019a	तस्मिंस्तथा वर्तमाने दारुणे जनसङ्क्षये ।
KK03-05-062-019c	दमयन्ती च बुबुधे भयसन्त्रस्तमानसा ।
KK03-05-062-019e	अपश्यद्वैशसं तत्र सर्वलोकभयङ्करम् ॥
KK03-05-062-020a	अदृष्टपूर्वं तद्दृष्ट्वा बाला पद्मनिभेक्षणा ।
KK03-05-062-020c	संसक्तवदनाश्वासा उत्तस्थौ भयविह्वला ॥
KK03-05-062-021a	ये तु तत्र विनिर्मुक्ताः सार्थात्केचिदविक्षताः ।
KK03-05-062-021c	तेऽब्रुवन्सहिताः सर्वे कस्येदं कर्मणः फलम् ॥
KK03-05-062-022a	नूनं न पूजितोऽस्माभिर्मणिभद्रो महायशाः ।
KK03-05-062-022c	तथा यक्षाधिपः श्रीमान्न वै वैश्रवणः प्रभुः ॥
KK03-05-062-023ac	न पूजा विघ्नकर्तॄणामथवा प्रथमं कृता ॥
KK03-05-062-024a	शकुनानां फलं वाऽथ विपरीतमिदं ध्रुवम् ।
KK03-05-062-024c	ग्रहा न विपरीतास्तु किमन्यदिदमागतम् ॥
KK03-05-062-025a	अपरे त्वब्रुवन्दीना ज्ञातिद्रव्यविनाकृता ।
KK03-05-062-025c	याऽसावद्य महासार्थे नारी ह्युन्मत्तदर्शना ॥
KK03-05-062-026a	प्रविष्टा विकृताकारा कृत्वा रूपममानुषम् ।
KK03-05-062-026c	तयैवं विहिता पूर्वं माया परमदारुणा ॥
KK03-05-062-027a	राक्षसी वा ध्रुवं यक्षी पिशाची वा भयङ्करी ।
KK03-05-062-027c	तस्याः सर्वमिदं पापं नात्र कार्या विचारणा ॥
KK03-05-062-028a	यदि पश्याम तां पापां सार्थघ्नीं नैकदुःखदाम् ।
KK03-05-062-028c	लोष्टभिः पांसुभिश्चैव तृणैः काष्ठैश्च मुष्टिभिः ।
KK03-05-062-028e	अवश्यमेव हन्यामः सार्थस्य किल कृत्यकाम् ॥
KK03-05-062-029a	दमयन्ती तु तच्छ्रुत्वा वाक्यं तेषां सुदारुणम् ।
KK03-05-062-029c	ह्रीता भीता च संविग्रा प्राद्रवद्यत्र काननम् ॥
KK03-05-062-030ac	आशङ्कमाना तत्पापमात्मानं पर्यदेवयत् ॥
KK03-05-062-031a	अहो ममोपरि विधेः संरम्भो दारुणो महान् ।
KK03-05-062-031c	नानुबध्नाति कुशलं कस्येदं कर्मणः फलम् ॥
KK03-05-062-032a	न स्मराम्यशुभं किञ्चित्कृतं कस्यचिदण्वपि ।
KK03-05-062-032c	कर्मणा मनसा वाचा कस्येदं कर्मणः फलम् ॥
KK03-05-062-033a	नूनं जन्मान्तरकृतं पापां माऽऽपतितं महत् ।
KK03-05-062-033c	अपश्चिमामिमां कष्टामापदं प्राप्तवत्यहम् ॥
KK03-05-062-034a	भर्तृराज्यापहरणं स्वजनाच्च पराजयः ।
KK03-05-062-034c	भर्त्रा सह वियोगश्च तनयाभ्यां च विच्युतिः ।
KK03-05-062-034e	निर्नाथता वने वासो बहुव्यालनिषेविते ॥
KK03-05-062-035a	अथापरेद्युः सम्प्राप्ते हतशिष्टा जनास्तदा ।
KK03-05-062-035c	वनगुल्माद्विनिष्क्रम्य शोचन्ते वैशसं कृतम् ।
KK03-05-062-035e	भ्रातरं पितरं पुत्रं सखायं च नराधिप ॥
KK03-05-062-036a	`हन्यमाने तदा सार्थे दमयन्ती शुचिस्मिता ।
KK03-05-062-036c	ब्राह्मणैः सहिता तत्र वने तु न विनाशिता ॥'
KK03-05-062-037a	अशोचत्तत्र वैदर्भी किन्नु मे दुष्कतं कृतम् ।
KK03-05-062-037c	योपि मे निर्जनेऽरण्ये सम्प्राप्तोऽयं जनार्णवः ॥
KK03-05-062-038a	स हतो हस्तियूथेन मन्दभाग्यान्ममैव तत् ।
KK03-05-062-038c	प्राप्तव्यं सुचिरं दुःखं नूनमद्यापि वै मया ॥
KK03-05-062-039a	नाप्राप्तकालो म्रियते श्रुतं वृद्धानुशासनम् ।
KK03-05-062-039c	या नाहमद्य मृदिता हस्तियूथेन दुःखिता ॥
KK03-05-062-040a	न ह्यदैवकृतं किञ्चिन्नराणामिह विद्यते ।
KK03-05-062-040c	न च मे बालभावेऽपि किञ्चित्पापकृतं कृतम् ॥
KK03-05-062-041a	कर्मणा मनसा वाचा यदिदं दुःखमागतम् ।
KK03-05-062-041c	मन्ये स्वयंवरकृते लोकपाला समागताः ॥
KK03-05-062-042a	प्रत्याख्याता मया तत्र नलस्यार्थाय देवताः ।
KK03-05-062-042c	नूनं तेषां प्रभावेन वियोगं प्राप्तवत्यहम् ॥
KK03-05-062-043a	एवमादीनि दुःखार्ता सा विलप्य वराङ्गना ।
KK03-05-062-043c	प्रलापानि तदा तानि दमयन्ती पतिव्रता ॥
KK03-05-062-044a	हतशेषैः सह तदा ब्राह्मणैर्वेदपारगैः ।
KK03-05-062-044c	अगच्छद्राजशार्दूल दुःखशोकपरायणा ॥
KK03-05-062-045a	गच्छन्ती सा चिराद्बाला पुरमासादयन्महत् ।
KK03-05-062-045c	सायाह्ने चेदिराजस्य सुबाहोः सत्यवादिनः ॥
KK03-05-062-046a	`सा तु तच्चारुसर्वाङ्गी सुबाहोस्तुङ्गगोपुरम् ।
KK03-05-062-046c	'वस्त्रार्धेन च संवीता प्रविवेश पुरोत्तमम् ॥
KK03-05-062-047a	तां विह्वलां कृशां दीनां मुक्तकेशीममार्जिताम् ।
KK03-05-062-047c	उन्मत्तामिव गच्छन्तीं ददृशुः पुरवासिनः ॥
KK03-05-062-048a	प्रविशन्तीं तु तां दृष्ट्वा चेदिराजपुरीं तदा ।
KK03-05-062-048c	अनुजग्मुस्तत्र बाला ग्रामिपुत्राः कुतूहलात् ॥
KK03-05-062-049a	सा तैः परिवृताऽगच्छत्समीपं राजवेश्मनः ।
KK03-05-062-049c	तां प्रासादगताऽपश्यद्राजमाता जनैर्वृताम् ॥
KK03-05-062-050a	धात्रीमुवाच गच्छैनामानयेह ममान्तिकम् ।
KK03-05-062-050c	जनेन क्लिश्यते बाला दुःखिता शरणार्थिनी ॥
KK03-05-062-051a	तादृग्रूपं च पश्यामि विद्योतयति मे गृहम् ।
KK03-05-062-051c	उन्मत्तवेषा कल्याणी श्रीरिवायतलोचना ॥
KK03-05-062-052a	सा जनं वारयित्वा तं प्रासादतलमुत्तमम् ।
KK03-05-062-052c	आरोप्य विस्मिता राजन्दमयन्तीमपृच्छत ॥
KK03-05-062-053a	एवमप्यसुखाविष्टा बिभर्षि परमं वपुः ।
KK03-05-062-053c	भासि विद्युदिवाभ्रेषु शंस मे काऽसि कस्य वा ॥
KK03-05-062-054a	न हि ते मानुषं रूपं भूषणैरपि वर्जितम् ।
KK03-05-062-054c	असहाया नरेभ्यश्च नोद्विजस्यमरप्रभे ॥
KK03-05-062-055a	तच्छ्रुत्वा वचनं तस्या भैमी वचनमब्रवीत् ।
KK03-05-062-055c	मानुषीं मां विजानीहि भर्तारं समनुव्रताम् ॥
KK03-05-062-056a	सैरन्ध्रीं जातिसम्पन्नां भुजिष्यां कामवासिनीम् ।
KK03-05-062-056c	फलमूलाशनामेकां यत्रसायम्प्रतिश्रयाम् ॥
KK03-05-062-057a	असङ्ख्येयगुणो भर्ता मां च नित्यमनुव्रतः ।
KK03-05-062-057c	भक्ताऽहमपि तं वीरं छायेवानुगता पथि ॥
KK03-05-062-058a	तस्य दैवात्प्रसङ्गोऽभूदतिमात्रं सुदेवने ।
KK03-05-062-058c	द्यूते स निर्जितश्चैव वनमेक उपेयिवान् ॥
KK03-05-062-059a	तमेकवसनच्छन्नमुन्मत्तमिव विह्वलम् ।
KK03-05-062-059c	आश्वासयन्ती भर्तारमहमप्यगमं वनम् ॥
KK03-05-062-060a	स कदाचिद्वने वीरः कस्मिंश्चित्कारणान्तरे ।
KK03-05-062-060c	क्षुत्परीतस्तु विमना वासश्चैकं व्यसर्जयत् ॥
KK03-05-062-061a	तमेकवसना नग्नमुन्मत्तवदचेतसम् ।
KK03-05-062-061c	अनुव्रजन्ती बहुला न स्वपामि निशाः सदा ॥
KK03-05-062-062a	ततो बहुतिथे काले सुप्तामुत्सृज्य मां क्वचित् ।
KK03-05-062-062c	वाससोऽर्धं परिच्छिद्य त्यक्तवान्मामनागसम् ॥
KK03-05-062-063a	तं मार्गमाणा भर्तारं दह्यमाना दिवानिशम् ।
KK03-05-062-063c	साऽहं कमलगर्भाभमपश्यन्ती हृदिप्रियम् ।
KK03-05-062-063e	न विन्दाम्यमरप्रख्यं प्रियं प्राणेश्वरं प्रभुम् ॥
KK03-05-062-064a	`इत्युक्त्वा साऽनवद्याङ्गी राजमातरमप्युत ।
KK03-05-062-064c	स्थिताऽश्रुपरिपूर्णाक्षी वेपमाना सुदुःखिता' ॥
KK03-05-062-065a	तामश्रुपरिपूर्णाक्षीं विलपन्तीं तथा बहु ।
KK03-05-062-065c	राजमाताऽब्रवीदार्ता भैमीमार्तस्वरां स्वयम् ॥
KK03-05-062-066a	वस त्वमिह कल्याणि प्रीतिर्मे परमा त्वयि ।
KK03-05-062-066c	मृगयिष्यन्ति ते भद्रे भर्तारं पुरुषा मम ॥
KK03-05-062-067a	अपि वा स्वयमागच्छेत्परिधावन्नितस्ततः ।
KK03-05-062-067c	इहैव वसती भद्रे भर्तारमुपलप्स्यसे ॥
KK03-05-062-068a	राजमातुर्वचः श्रुत्वा दमयन्ती वचोऽब्रवीत् ।
KK03-05-062-068c	समयेनोत्सहे वस्तुं त्वि वीरप्रजायिनि ॥
KK03-05-062-069a	उच्छिष्टं नैव भुञ्जीयां न कुर्यां पादधावनम् ।
KK03-05-062-069c	न चाहं पुरुषानन्यान्प्रभाषेयं कथञ्चन ॥
KK03-05-062-070a	प्रार्थयेद्यदि मां कश्चिद्दण्ड्यस्ते स पुमान्भवेत् ।
KK03-05-062-070c	वध्यश्च ते सकृन्मन्द इति मे व्रतमाहितम् ॥
KK03-05-062-071a	भर्तुरन्वेषणार्थं तु पश्येयं ब्राह्मणानहम् ।
KK03-05-062-071c	यद्येवमिह वत्स्यामि त्वत्सकाशे न संशयः ।
KK03-05-062-071e	अतोऽन्यथा न मे वासो वर्तते हृदये क्वचित् ॥
KK03-05-062-072a	इत्युक्ता दमयन्त्या तु राजमातेदमब्रवीत् ।
KK03-05-062-072c	सर्वमेतत्करिष्यामि दिष्ट्या ते व्रतमीदृशम् ॥
KK03-05-062-073a	एवमुक्त्वा ततो भैमीं राजमाता विशाम्पते ।
KK03-05-062-073c	उवाचेदं दुहितरं सुनन्दां नाम भारत ॥
KK03-05-062-074a	सैरन्ध्रीमभिजानीष्व सुनन्दे देवरूपिणीम् ।
KK03-05-062-074c	वयसा तुल्यतां प्राप्ता सखी तव भवत्वियम् ।
KK03-05-062-074e	एतया सह मोदस्व निरुद्विग्रमनाः सदा ॥
KK03-05-062-075a	ततः परमसंहृष्टा सुनन्दा गृहणागमत् ।
KK03-05-062-075c	दमयन्तीमुपादाय सखीभिः परिवारिता ॥
KK03-05-062-076a	सहसा न्यवसद्राजन्राजपुत्र्या सुनन्दया ।
KK03-05-062-076c	चिन्तयन्ती नलं वीरमनिशं वामलोचना ॥

इति श्रीमन्महाभारते अरण्यपर्वणि नलोपाख्यानपर्वणि द्विषष्टितमोऽध्यायः ॥ 62 ॥

3-62-3 यवसं घासः ॥ 3-62-4 श्रान्तवाहाः श्रान्तवाहनाः । निवेशाय वासाय ॥ 3-62-10 पद्मिन्याः सरस्याः ॥ 3-62-28 कृत्यैव कृत्यका । कुत्सिता कृत्या कृत्यकेति वा ताम् ॥ 3-62-33 अपश्चिमाम् अपरावर्तिनीम् ॥ 3-62-40 पापकृतं पापं कर्म ॥ 3-62-47 अमार्जितां धूसरवेणीम् ॥ 3-62-56 भुजिष्यां दासीम् । कामवासिनीं यत्र काम इच्छा तत्रैव वसन्तीम् । यत्र सायङ्कालस्तत्रैव प्रतिश्रयो गृहं यस्यास्ताम् ॥ 3-62-57 भर्तारमपि तं वीरं सीतेवानुगता सदेति क. पाठः । अहं चानुगता वीरं छायेवानपगा सदेति ध. पाठः ॥ 3-62-68 हे वीरप्रजायिनि वीरानेव प्रजायते सूते सा वीरप्रजायिनी ॥ 3-62-71 यद्येवमिह वस्तव्यं वसाम्यहमसंशयमिति ध. पाठः ॥
