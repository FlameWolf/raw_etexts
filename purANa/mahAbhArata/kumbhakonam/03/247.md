अध्यायः 247

चित्रसेनेनार्जुनम् प्रति दुर्योधनबन्धने कारणाभिधानपूर्वकं युधिष्ठिरसमीपगमनम् ॥ 1 ॥ युधिष्ठिरेण गन्धर्वैर्दुर्योधनादीनाम् बन्धाद्विमोचनम् ॥ 2 ॥ ततो दुर्योधनेन स्वपुरम् प्रति प्रस्थानम् ॥ 3 ॥

KK03-13-247-001	वैशम्पायन उवाच 
KK03-13-247-001a	ततोऽर्जुनश्चित्रसेनं प्रहसन्निदमब्रवीत् ।
KK03-13-247-001c	मध्ये गन्धर्वसैन्यानां महेष्वासो महाद्युतिः ॥
KK03-13-247-002a	किं ते व्यवसितं वीर कौरवाणां विनिग्रहे ।
KK03-13-247-002c	किमर्थं च सदारोऽयं निगृहीतः सुयोधनः ॥
KK03-13-247-003	चित्रसेन उवाच 
KK03-13-247-003a	विदितोऽयमभिप्रायस्तत्रस्थेन दुरात्मनः ।
KK03-13-247-003c	इन्द्रेण धार्तराष्ट्रस्य सकर्णस्य धनञ्जय ॥
KK03-13-247-004a	वनस्थान्भवतो ज्ञात्वा क्लिश्यमानाननर्हवत् ।
KK03-13-247-004c	समस्थो विषमस्थांस्तान्द्रक्ष्यामीत्यनवस्थितान् ॥
KK03-13-247-005a	इमेऽवहसितुं प्राप्ता द्रौपदीं च यशस्विनीम् ।
KK03-13-247-005c	ज्ञात्वा चिकीर्षितं चैषां मामुवाच सुरेश्वरः ॥
KK03-13-247-006a	गच्छ दुर्योधनं बद्ध्वा सहामात्यमिहानय ।
KK03-13-247-006c	धनञ्जयश्च ते रक्ष्यः सह भ्रातृभिराहवे ॥
KK03-13-247-007a	स च प्रियः सखा तुभ्यं शिष्यश्च तव पाण्डवः ।
KK03-13-247-007c	वचनाद्देवराजस्य ततोऽस्मीहागतो द्रुतम् ॥
KK03-13-247-008a	अयं दुरात्मा बद्धश्च गमिष्यामि सुरालयम् ।
KK03-13-247-008c	नेष्याम्येनं दुरात्मानं पाकशासनशासनात् ॥
KK03-13-247-009	अर्जुन उवाच 
KK03-13-247-009a	उत्सृज्यतां चित्रसेन भ्राताऽस्माकं सुयोधनः ।
KK03-13-247-009c	धर्मराजस्य सन्देशान्मम चेदिच्छसि प्रियम् ॥
KK03-13-247-010	चित्रसेन उवाच 
KK03-13-247-010a	पापोऽयं नित्यसन्दुष्टो न विमोक्षणमर्हति ।
KK03-13-247-010c	प्रलब्धा धर्मराजस्य कृष्णायाश्च धनञ्जय ॥
KK03-13-247-011a	नेदं चिकीर्षितं तस्य कुन्तीपुत्रो युधिष्ठिरः ।
KK03-13-247-011c	जानाति धर्मराजो हि श्रुत्वा कुरु यथेच्छसि ॥
KK03-13-247-012	वैशम्पायन उवाच 
KK03-13-247-012a	ते सर्व एव राजनमभिजग्मुर्युधिष्ठिरम् ।
KK03-13-247-012c	अभिगम्य च तत्सर्वं शशंसुस्तस्य चेष्टितम् ॥
KK03-13-247-013a	अजातशत्रुस्तच्छ्रुत्वा गन्धर्वस्य वचस्तदा ।
KK03-13-247-013c	मोक्षयामास तान्सर्वान्गन्धर्वान्प्रशशंस च ॥
KK03-13-247-014a	`चित्रसेनस्तदा वाक्यमुवाच प्रौढया गिरा ।
KK03-13-247-014c	मुञ्चध्वं सानुजामात्यं सदारं च सुयोधनम् ॥
KK03-13-247-015a	गन्धर्वास्तु वचः श्रुत्वा चित्रसेनस्य वै द्रुतम् ।
KK03-13-247-015c	राजानं मोचयामासुर्बद्धं निगडबन्धनैः ॥
KK03-13-247-016a	सदारं सानुगामात्यं बालजालमयेन ये ।
KK03-13-247-016c	लुठन्तश्चापि ते सर्वे युधिष्ठिरसमीपतः ॥
KK03-13-247-017a	पतिता लज्जिताश्चैव तस्थुश्चाधोमुखास्तदा ।
KK03-13-247-017c	युधिष्ठिरोपि दयया तान्समीक्ष्य तथागतान् ॥
KK03-13-247-018a	दिष्ट्या भवद्भिर्बलिभिः शक्तैः सर्वैर्न हिंसितः ।
KK03-13-247-018c	दुर्वृत्तो धार्तराष्ट्रोऽयं सामात्यज्ञातिबान्धवः ॥
KK03-13-247-019a	उपकारो महांस्तात कृतोऽयं मम खेचर ।
KK03-13-247-019c	कुलं न परिभूतं मे मोक्षेणास्य दुरात्मनः ॥
KK03-13-247-020a	आज्ञापयध्वमिष्टानि प्रीतं मां दर्शनेन वः ।
KK03-13-247-020c	प्राप्य सर्वानभिप्रायांस्ततो व्रजत मा चिरम् ॥
KK03-13-247-021a	अनुज्ञातास्तु गन्धर्वाः पाण्डुपुत्रेण धीमता ।
KK03-13-247-021c	सहाप्सरोभिः संहृष्टाश्चित्रसेनमुखा ययुः ॥
KK03-13-247-022a	`देवलोकं ततो गत्वा गन्धर्वैः सहितस्तदा ।
KK03-13-247-022c	न्यवेदयच्च तत्सर्वं चित्रसेनः शतक्रतोः' ॥
KK03-13-247-023a	देवराडपि गन्धर्वान्मृतांस्तान्समजीवयत् ।
KK03-13-247-023c	दिव्येनामृतवर्षेण ये हताः कौरवैर्युधि ॥
KK03-13-247-024a	ज्ञातींस्तानवमुच्याथ राजदारांश्च सर्वशः ।
KK03-13-247-024c	कृत्वा च दुष्करं कर्म प्रीतियुक्ताश्च पाण्डवाः ॥
KK03-13-247-025a	सस्त्रीकुमारैः कुरुभिः पूज्यमाना महारथाः ।
KK03-13-247-025c	बभ्राजिरे महात्मानः क्रतुमध्ये यथाऽग्नयः ॥
KK03-13-247-026a	ततो दुर्योधनं मुक्तं भ्रातृभिः सहितस्तदा ।
KK03-13-247-026c	युधिष्ठिरस्तु प्रणयादिदं वचनमब्रवीत् ॥
KK03-13-247-027a	मा स्म तात पुनः कार्षीरीदृशं साहसं क्वचित् ।
KK03-13-247-027c	न हि साहसकर्तारः सुखमेधन्ति भारत ॥
KK03-13-247-028a	स्वस्तिमान्सहितः सर्वैर्भ्रातृभिः कुरुनन्दन ।
KK03-13-247-028c	गृहान्व्रज यथाकामं वैमनस्यं च मा कृथाः ॥
KK03-13-247-029	वैशम्पायन उवाच 
KK03-13-247-029a	पाण्डवेनाभ्यनुज्ञातो राजा दुर्योधनस्तदा ।
KK03-13-247-029c	अभिवाद्य धर्मपुत्रं गतेन्द्रिय इवातुरः ।
KK03-13-247-029e	विदीर्यमाणो व्रीडावाञ्जगाम नगरं प्रति ॥
KK03-13-247-030a	तस्मिन्गते कौरवेये कुन्तीपुत्रो युधिष्ठिरः ।
KK03-13-247-030c	भ्रातृभिः सहितो वीरः पूज्यमानो द्विजातिभिः ॥
KK03-13-247-031a	तपोधनैश्च तैः सर्वैर्वृतः शक्र इवामरैः ।
KK03-13-247-031c	तथा द्वैतवने तस्मिन्विजहार मुदा युतः ॥

इति श्रीमन्महाभारते अरण्यपर्वणि घोषयात्रापर्वणि सप्तचत्वारिंशदधिकद्विशततमोऽध्यायः ॥ 247 ॥

3-247-10 प्रलब्धा वञ्चकः ॥ 3-247-11 इदं मदुक्तं समस्थो विषमस्थांस्तान् द्रक्ष्यामीति ॥ 3-247-17 युधिष्ठिरोपीति । गन्धर्वान्प्रत्युवाचेति शेषः ॥ 3-247-28 वैमनस्यं वैरं केनचित्सह मा कृथाः मा कुरु ॥
