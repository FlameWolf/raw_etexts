अध्यायः 078

अर्जुनविनाभावेन काम्यकवने निवासमरोचयानैः पाण्डवैस्तस्मान्निर्गमननिर्धारणम् ॥ 1 ॥

KK03-06-078-001	जनमेजय उवाच 
KK03-06-078-001a	भगवान्काम्यकात्पार्थे गते मे प्रपितामहे ।
KK03-06-078-001c	पाण्डवाः किमकुर्वंस्ते तमृते सव्यसाचिनम् ॥
KK03-06-078-002a	स हि तेषां महेष्वासो गतिरासीदनीकजित् ।
KK03-06-078-002c	आदित्यानां यथा विष्णुस्तथैव प्रतिभाति मे ॥
KK03-06-078-003a	तेनेन्द्रसमवीर्येण सङ्ग्रामेष्वनिवर्तिना ।
KK03-06-078-003c	विनाभूता वने वीराः कथमासन्पितामहाः ॥
KK03-06-078-004	वैशम्पायन उवाच 
KK03-06-078-004a	गते तु पाण्डवे तात काम्यकात्सव्यसाचिनि ।
KK03-06-078-004c	बभूवुः कौरवेयास्ते दुःखशोकपरायणाः ॥
KK03-06-078-005a	आक्षिप्तसूत्रा मणयश्छिन्नपक्षा इवाण्डजाः ।
KK03-06-078-005c	अप्रीतमनसः सर्वे बभूवुरथ पाण्डवाः ॥
KK03-06-078-006a	वनं तु तदभूत्तेन हीनमक्लिष्टकर्मणा ।
KK03-06-078-006c	कुबेरेण यथाहीनं वनं चैत्ररथं तथा ॥
KK03-06-078-007a	तमृते ते नरव्याघ्राः पाण्डवा जनमेजय ।
KK03-06-078-007c	मुदमप्राप्नुवन्तो वै काम्यके न्यवसंस्तदा ॥
KK03-06-078-008a	ब्राह्मणार्थे पराक्रान्ताः शुद्धैर्बाणैर्महारथाः ।
KK03-06-078-008c	निघ्नन्तो भरतश्रेष्ठ मेध्यान्बहुविधान्मृगान् ॥
KK03-06-078-009a	नित्यं हि पुरुषव्याघ्रा वन्याहारमरिन्दमाः ।
KK03-06-078-009c	प्रविसृत्य समाहृत्य ब्राह्मणेभ्यो न्यवेदयन् ॥
KK03-06-078-010a	एवं ते न्यवसंस्तत्र सोत्कण्ठाः पुरुषर्षभाः ।
KK03-06-078-010c	अहृष्टमनसः सर्वे गते राजन्धनञ्जये ॥
KK03-06-078-011a	अथ विप्रोषितं राजन्पाञ्चाली मध्यमं पतिम् ।
KK03-06-078-011c	स्मरन्ती पाण्डवश्रेष्ठमिदं वचनमब्रवीत् ॥
KK03-06-078-012a	योऽर्जुनेनार्जुनस्तुल्यो द्विबाहुर्बहुबाहुना ।
KK03-06-078-012c	तमृते पाण्डवश्रेष्ठं वनं न प्रतिभाति मे ॥
KK03-06-078-013a	शून्यामिव प्रपश्यामि तत्रतत्र महीमिमाम् ।
KK03-06-078-013c	बह्वाश्चर्यमिदं चापि वनं कुसुमितद्रुमम् ॥
KK03-06-078-014a	न तथा रमणीयं वै तमृते सव्यसाचिनम् ।
KK03-06-078-014c	नीलाम्बुदसमप्रख्यं मत्तमातङ्गगामिनम् ॥
KK03-06-078-015a	तमृते पुण्डरीकाक्षं काम्यकं नातिभाति मे ।
KK03-06-078-015c	यस्य वा धनुषो घोषः श्रूयते चाशनिस्वनः ।
KK03-06-078-015e	न लभे शर्म वै राजन्स्मरन्ती सव्यसाचिनम् ॥
KK03-06-078-016a	तथा लालप्यमानां तां निशाम्य परवीरहा ।
KK03-06-078-016c	भीमसेनो महाराज द्रौपदीमिदमब्रवीत् ॥
KK03-06-078-017a	मनःप्रीतिकरं भद्रे यद्ब्रवीषि सुमध्यमे ।
KK03-06-078-017c	तन्मे प्रीणाति हृदयममृतप्राशनोपमम् ॥
KK03-06-078-018a	यस्य दीर्घौ समौ पीनौ भुजौ परिघसन्निभौ ।
KK03-06-078-018c	मौर्वीकृतकिणौ वृत्तौ खड्गायुधधनुर्धरौ ॥
KK03-06-078-019a	निष्काङ्गदकृतापीडौ पञ्चशीर्षाविवोरगौ ।
KK03-06-078-019c	तमृते पुरुषव्याघ्रं नष्टसूर्यमिवाम्बरम् ॥
KK03-06-078-020a	यमाश्रित्य महाबाहुं पाञ्चालाः कुरवस्तथा ।
KK03-06-078-020c	सुराणामपि यत्तानां पृतनासु न बिभ्यति ॥
KK03-06-078-021a	यस्य बाहू समाश्रित्य वयं सर्वे महात्मनः ।
KK03-06-078-021c	मन्यामहे जितानाजौ परान्प्राप्तां च मेदिनीम् ॥
KK03-06-078-022a	तमृते फल्गुनं वीरं न लभे काम्यके धृतिम् ।
KK03-06-078-022c	पश्यामि च दिशः सर्वास्तिमिरेणावृता इव ॥
KK03-06-078-023a	ततोऽब्रवीत्साश्रुकण्ठो नकुलः पाण्डुनन्दनः ।
KK03-06-078-023c	यस्मिन्दिव्यानि कर्माणि कथयन्ति रणाजिरे ।
KK03-06-078-023e	देवा अपि युधांश्रेष्ठं तमृते का रतिर्वने ॥
KK03-06-078-024a	उदीचीं यो दिशं गत्वा जित्वा युधि महाबलान् ।
KK03-06-078-024c	गन्धर्वमुख्याञ्शतशो हर्याँल्लेबे महाद्युतिः ॥
KK03-06-078-025a	राज्ञे तित्तिरिकल्माषाञ्श्रीमतोऽनिलरंहसः ।
KK03-06-078-025c	प्रादाद्भ्रात्रे प्रियः प्रेम्णा राजसूये महाक्रतौ ॥
KK03-06-078-026a	तमृते भीमधन्वानं भीमादवरजं वने ।
KK03-06-078-026c	कामये काम्यके वासं नेदानीममरोपमम् ॥
KK03-06-078-027	सहदेव उवाच 
KK03-06-078-027a	यो धनानि न कन्याश्च युधि हित्वा महाबलान् ।
KK03-06-078-027c	`शतशो घातयित्वाऽरीन्पृतनामध्यगस्तदा' ।
KK03-06-078-027e	आजहार पुरा राज्ञे राजसूये महाक्रतौ ॥
KK03-06-078-028a	यः समेतान्मृधे जित्वा यादवानमितद्युतिः ।
KK03-06-078-028c	सुभद्रामाजहारैको वासुदेवस्य सम्मते ॥
KK03-06-078-029a	`येनार्धराज्यमाच्छिद्य द्रुपदस्य महात्मनः ।
KK03-06-078-029c	आचार्यदक्षिणा दत्ता रणे द्रोणस्य भारत' ॥
KK03-06-078-030a	तस्य जिष्णोर्बृसीं दृष्ट्वा शून्यामिव निवेशने ।
KK03-06-078-030c	हृदयं मे महाराज न शाम्यति कदाचन ॥
KK03-06-078-031a	वनादस्माद्विवासं तु रोचयेऽहमरिन्दम ।
KK03-06-078-031c	न हि नस्तमृते वीरं रमणीयमिदं वनम् ॥

इति श्रीमन्महाभारते अरण्यपर्वणि तीर्थयात्रापर्वणि अष्टसप्ततितमोऽध्यायः ॥ 78 ॥

3-78-5 आक्षिप्तसूत्राश्छिन्नसूत्राः । अण्डजाः पक्षिणः ॥ 3-78-8 मेध्यान् यज्ञार्हान् ॥ 3-78-18 किणम् आघातचिह्नम् ॥ 3-78-19 निष्काङ्गदकृतापीडौ साष्टशतं सुवर्णाः निष्कः तत्कृतेनाङ्गदेन कृतभूषणौ ॥ 3-78-30 बृसीम् आसनम् ॥
