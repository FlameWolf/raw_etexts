अध्यायः 216

धर्मव्याधेन कौशिकम् प्रति सत्वादिगुणत्रयगुणनिरूपणपूर्वकमध्यात्मकथनम् ॥ 1 ॥

KK03-11-216-001	मार्कण्डेय उवाच 
KK03-11-216-001a	एवं तु सूक्ष्मे कथिते धर्मव्याधेन भारत ।
KK03-11-216-001c	ब्राह्मणः स पुनः सूक्ष्मं पप्रच्छ सुसमाहितः ॥
KK03-11-216-002a	सत्त्वस्य रजसश्चैव तमसश्च यथातथम् ।
KK03-11-216-002c	गुणांस्तत्त्वेन मे ब्रूहि यथावदिह पृच्छतः ॥
KK03-11-216-003	व्याध उवाच 
KK03-11-216-003a	हन्त ते कथयिष्यामि यन्मां त्वं परिपृच्छसि ।
KK03-11-216-003c	एतान्गुणान्पृथक्त्वेन निबोध गदतो मम ॥
KK03-11-216-004a	मोहात्मकं तमस्तेषां रज एषां प्रवर्तकम् ।
KK03-11-216-004c	प्रकाशबहुलत्वाच्च सत्वं ज्याय इहोच्यते ॥
KK03-11-216-005a	अविद्याबहुलो मूढः स्वप्नशीलो विचेतनः ।
KK03-11-216-005c	दृर्हृपीकस्तमोध्यस्तः सक्रोधस्तामसोऽलसः ॥
KK03-11-216-006a	सुवृत्तवाक्यो मन्त्री च यो नराग्र्योऽनसूयकः ।
KK03-11-216-006c	विवित्समानो विप्रर्षे स्तब्धो मानी स राजसः ॥
KK03-11-216-007a	प्रकाशबहुलो धीरो निर्विवित्सोऽनसूयकः ।
KK03-11-216-007c	अक्रोधनो नरो धीमान्दान्तश्चैव स सात्विकः ॥
KK03-11-216-008a	सात्विकस्त्वथ सम्बुद्धो लोकवृत्तैर्न लिप्यते ।
KK03-11-216-008c	यदा बुध्यति बोद्धव्यं लोकवृत्तं जुगुप्सते ॥
KK03-11-216-009a	वैराग्यस्य च रूपं तु पूर्वमेव प्रवर्तते ।
KK03-11-216-009c	मृदुर्भवत्यहङ्कारः प्रसीदत्यार्जवं च यत् ॥
KK03-11-216-010a	ततोऽस्य सर्वद्वन्द्वानि प्रशाम्यन्ति परस्परम् ।
KK03-11-216-010c	न चास्यासंयमो नाम क्वचिद्भवति कश्चन ॥
KK03-11-216-011a	शूद्रयोनौ हि जातस्य सद्गुणानुपतिष्ठतः ।
KK03-11-216-011c	वैश्यत्वं भवति ब्रह्मन्क्षत्रियत्वं तथैव च ॥
KK03-11-216-012a	आर्जवे वर्तमानस्य ब्राह्मण्यमभिजायते ।
KK03-11-216-012c	गुणास्ते कीर्तिताः सर्वे किं भूयः श्रोतुमिच्छसि ॥
KK03-11-216-013	ब्राह्मण उवाच 
KK03-11-216-013a	पार्थिवं धातुमासाद्य शारीरोऽग्निः कथं भवेत् ।
KK03-11-216-013c	अवकाशविशेषेण कथं वर्तयतेऽनिलः ॥
KK03-11-216-014	मार्कण्डेय उवाच 
KK03-11-216-014a	प्रश्नमेतं समुद्दिष्टं ब्राह्मणेन युधिष्ठिर ।
KK03-11-216-014c	व्याधस्तु कथयामास ब्राह्मणाय महात्मने ॥
KK03-11-216-015a	मूर्धानमाश्रितो वह्निः शरीरं परिपालयन् ।
KK03-11-216-015c	प्राणो मूर्धनि चाग्नौ च वर्तमानो विचेष्टते ॥
KK03-11-216-016a	भूतं भव्यं भविष्यं च सर्वं प्राणे प्रतिष्ठितम् ।
KK03-11-216-016c	श्रेष्ठं तदेव भूतानां ब्रह्मज्योतिरुपास्महे ॥
KK03-11-216-017a	स जन्तुः सर्वभूतात्मा पुरुषः स सनातनः ।
KK03-11-216-017c	मनोबुद्धिरहङ्कारो भूतानां विषयश्च सः ॥
KK03-11-216-018a	`अव्यक्तं सत्वसञ्ज्ञं च जीवः कालः स चैव हि ।
KK03-11-216-018c	प्रकृतिः पुरुषश्चैव प्राण एव द्विजोत्तम ॥
KK03-11-216-019a	जागर्ति स्वप्नकाले च स्वप्ने स्वप्नायते च सः ।
KK03-11-216-019c	जाग्रत्सु बलमाधत्ते चेष्टत्सु चेष्टयत्यपि ॥
KK03-11-216-020a	तस्मिन्निरुद्धे विप्रेन्द्र मृत इत्यभिधीयते ।
KK03-11-216-020c	त्यक्त्वा शरीरं भूतात्मा पुनरन्यत्प्रपद्यते ॥
KK03-11-216-021a	एष त्वग्निरपानेन प्राणेन परिपाल्यते ।
KK03-11-216-021c	पृष्ठतस्तु समानेन स्वांस्वां गतिमुपाश्रितः ॥
KK03-11-216-022a	वस्तिमूले गुदे चैव पावकं समुपाश्रितः ।
KK03-11-216-022c	वहन्मूत्रं पुरीषं वाऽप्यपानः परिवर्तते ॥
KK03-11-216-023a	प्रयत्ने कर्मणि बले य एकस्त्रिषु वर्तते ।
KK03-11-216-023c	उदान इति तं प्राहुरध्यात्मविदुषो जनाः ॥
KK03-11-216-024a	सन्धौ सन्धौ सन्निविष्टः सर्वेष्वपि तथाऽनिलः ।
KK03-11-216-024c	शरीरेषु मनुष्याणां व्यान इत्युपदिश्यते ॥
KK03-11-216-025a	धातुष्वग्निस्तु विततः स तु वायुसमीरितः ।
KK03-11-216-025c	रसान्धातूंश्च दोषांश्च वर्तयन्परिधावति ॥
KK03-11-216-026a	प्राणानां सन्निपातात्तु सन्निपातः प्रजायते ।
KK03-11-216-026c	सोष्मा सोग्निरिति ज्ञेयो योऽन्नं पचति देहिनाम् ॥
KK03-11-216-027a	अपानोदानयोर्मध्ये प्राणव्यानौ समाहितौ ।
KK03-11-216-027c	समन्वितस्त्वधिष्ठानं सम्यक्पचति पावकः ॥
KK03-11-216-028a	अस्यापि पायुपर्यन्तस्तथा स्याद्गुदसञ्ज्ञितः ।
KK03-11-216-028c	स्रोतांसि तस्माज्जायन्ते सर्वप्राणेषु देहिनाम् ॥
KK03-11-216-029a	अग्निवेगवहः प्राणो गुदान्ते प्रतिहन्यते ।
KK03-11-216-029c	स ऊर्ध्वमागम्य पुनः समुत्क्षिपति पावकम् ॥
KK03-11-216-030a	पक्वाशयस्त्वधोनाभ्या ऊर्ध्वमामाशयः स्थितः ।
KK03-11-216-030c	नाभिमध्ये शरीरस्य प्राणाः सर्वे प्रतिष्ठिताः ॥
KK03-11-216-031a	प्रवृत्ता हृदयात्सर्वे तिर्यगूर्ध्वमधस्तथा ।
KK03-11-216-031c	वहन्त्यन्नरसान्नाड्यो दशप्राणप्रचोदिताः ॥
KK03-11-216-032a	योगिनामेष मार्गस्तु येन गच्छन्ति तत्परम् ।
KK03-11-216-032c	जितक्लमासनो धीरो मूर्धन्यात्मानमादधत् ॥
KK03-11-216-033a	एवं सर्वेषु विततौ प्राणापानौ हि देहिषु ।
KK03-11-216-033c	`तौ तावदग्निसहितौ विद्धि वै प्राणमात्मनि' ॥
KK03-11-216-034a	एकादशविकारात्मा कलासम्भारसम्भृतः ।
KK03-11-216-034c	मूर्तिमन्तं हि तं विद्धि नित्यं कर्मजितात्मकम् ।
KK03-11-216-034e	तस्मिन्यः संस्थितो ह्यग्निर्नित्यं स्थाल्यामिवाहितः ॥
KK03-11-216-035ac	आत्मानं तं विजानीहि नित्यं त्यागजितात्मकम् ॥
KK03-11-216-036a	देवो यः संस्थितस्तस्मिन्नब्बिन्दुरिव पुष्करे ।
KK03-11-216-036c	क्षेत्रज्ञं तं विजानीहि नित्यं त्यागजितात्मकम् ॥
KK03-11-216-037a	जीवात्मकं विजानीहि रजः सत्वं तमस्तथा ।
KK03-11-216-037c	जीवमात्मगुणं विद्धि तथाऽऽत्मानं परात्मकम् ॥
KK03-11-216-038a	अचेतनं जीवगुणं वदन्ति स चेष्टते चेष्टयते च सर्वम् ।
KK03-11-216-038c	ततः परं क्षेत्रविदो वदन्ति प्राकल्पयद्यो भुवनानि सप्त ॥
KK03-11-216-039a	एष सर्वेषु भूतेषु भूतात्मा न प्रकाशते ।
KK03-11-216-039c	दृश्यते त्वग्र्यया बुद्ध्या सूक्ष्मया ज्ञानवेदिभिः ॥
KK03-11-216-040a	चित्तस्य हि प्रसादेन हन्ति कर्म शुभाशुभम् ।
KK03-11-216-040c	प्रसन्नात्मात्मनि स्थित्वा सुखमानन्त्यमश्नुते ॥
KK03-11-216-041a	लक्षणं तु प्रसादस्य यथा तृप्तः सुखं स्वपेत् ।
KK03-11-216-041c	`सुखदुःखे हि सन्त्यज्य निर्द्वन्द्वो निष्परिग्रहः' ।
KK03-11-216-041e	निवाते वा यथा दीपो दीप्येत्कुशलदीपितः ॥
KK03-11-216-042a	पूर्वरात्रेऽपरे चैव युञ्जानः सततं मनः ।
KK03-11-216-042c	लघ्वाहारो विशुद्धात्मा पश्यत्यात्मानमात्मनि ॥
KK03-11-216-043a	प्रदीप्तेनेव दीपेन मनोदीपेन पश्यति ।
KK03-11-216-043c	दृष्ट्वाऽऽत्मानं निरात्मानं स तदा विप्रमुच्यते ॥
KK03-11-216-044a	सर्वोपायैस्तु लोभस्य क्रोधस्य च विनिग्रहः ।
KK03-11-216-044c	एतत्पवित्रं यञ्ज्ञानं तपो वै सङ्क्रमो मतः ॥
KK03-11-216-045a	नित्यं क्रोधात्तपो रक्षेच्छ्रियं रक्षेच्च मत्सरात् ।
KK03-11-216-045c	विद्यां मानापमानाभ्यामात्मानं तु प्रमादतः ॥
KK03-11-216-046a	आनृशंस्यं परो धर्मः क्षमा च परमं बलम् ।
KK03-11-216-046c	आत्मज्ञानं परं ज्ञानं परं सत्यव्रतव्रतम् ॥
KK03-11-216-047a	सत्यस् वचनं श्रेयः सत्यं ज्ञानं हितं भवेत् ।
KK03-11-216-047c	यद्बूतहितमत्यन्तं तद्वै सत्यं परं मतम् ॥
KK03-11-216-048a	यस्य सर्वे समारम्भा निराशीर्बन्धनाः सदा ।
KK03-11-216-048c	त्यागे यस्य हुतं सर्वं स त्यागी स च बुद्धिमान् ॥
KK03-11-216-049a	यदा न गुरुतां चैनं च्यावयेदुपपादयन् ।
KK03-11-216-049c	तं विद्याद्ब्राह्मणो योगमयोगं योगसञ्ज्ञितम् ॥
KK03-11-216-050a	न हिंस्यात्सर्वभूतानि मैत्रायणगतश्चरेत् ।
KK03-11-216-050c	नेदं जीवितमासाद्य वैरं कुर्वीत केनचित् ॥
KK03-11-216-051a	आकिञ्चन्यं सुसन्तोषो निराशित्वमचापलम् ।
KK03-11-216-051c	एतदेव परं ज्ञानं सदात्मज्ञानमुत्तमम् ॥
KK03-11-216-052a	परिग्रहं परित्यज्य भवेद्बुद्ध्या यतव्रतः ।
KK03-11-216-052c	अशोकं स्थानमाश्रित्य निश्चलं प्रेत्य चेह च ॥
KK03-11-216-053a	तपोनित्येन दान्तेन मुनिना संयतात्मना ।
KK03-11-216-053c	अजितं जेतुकामेन भाव्यं सङ्गेष्वसङ्गिना ॥
KK03-11-216-054a	गुणागुणमनासङ्गमेककार्यमनन्तरम् ।
KK03-11-216-054c	एतत्तद्ब्रह्मणो वृत्तमाहुरेकपदं सुखम् ॥
KK03-11-216-055a	परित्यजति यो दुःखं सुखं चाप्युभयं नरः ।
KK03-11-216-055c	ब्रह्म प्राप्नोति सोत्यन्तमासङ्गं च न गच्छति ॥
KK03-11-216-056a	यथाश्रुतमिदं सर्वं समासेन द्विजोत्तम ।
KK03-11-216-056c	एतत्ते सर्वमाख्यातं किं भूयः श्रोतुमिच्छसि ॥

इति श्रीमन्महाभारते अरण्यपर्वणि मार्कण्डेयसमास्यापर्वणि षोडशाधिकद्विशततमोऽध्यायः ॥

3-216-10 नचास्य संशयो नाम इति झ. पाठः ॥ 3-216-27 समानोदानयोर्मध्येप्राणापानौ समाहितौ इति झ. पाठः ॥ 3-216-45 धर्मंं रक्षेच्च मत्सरात् इति झ. पाठः ॥ 3-216-50 मैत्रं मित्रभावस्तदेवायनं मार्गस्तद्गतश्चरेत् ॥
