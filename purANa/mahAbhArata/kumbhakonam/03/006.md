अध्यायः 006

विदुरविप्रयोगखिन्नेन धृतराष्ट्रेण तदाह्वानाय सञ्जयप्रेषणम् ॥ 1 ॥ सञ्जयाहूतेन विदुरेण पुनर्धृतराष्ट्रम्प्रत्यागमनम् ॥ 2 ॥

KK0301006001	वैशम्पायन उवाच 
KK0301006001a	गते तु विदुरे राजन्नाश्रमं पाण्डवान्प्रति ।
KK0301006001c	धृतराष्ट्रो महाप्राज्ञः पर्यतप्यत दुर्मनाः ॥
KK0301006002a	[विदुरस्य प्रभावं च सन्धिविग्रहकारितम् ।
KK0301006002c	विवृद्धिं च परां मत्वा पाण्डवानां भविष्यति ॥]
KK0301006003a	स सभाद्वारमागम्य विदुरस्मारमोहितः ।
KK0301006003c	समक्षं पार्थिवेन्द्राणां विसञ्ज्ञः प्रापतद्भुवि ॥
KK0301006004a	स तु लब्ध्वा चिरात्सञ्ज्ञां समुत्थाय महीतलात् ।
KK0301006004c	समीपोपस्थितं राजा सञ्जयं वाक्यमब्रवीत् ॥
KK0301006005a	भ्राता मम सुहृच्चैव साक्षाद्धर्म इवापरः ।
KK0301006005c	तस्य स्मृत्याऽद्य सुभृशं हृदयं दीर्यतीव मे ॥
KK0301006006a	तमानय स्वधर्मज्ञं मम भ्रातरमाशु वै ।
KK0301006006c	इति ब्रुवन्स नृपतिः कृपणं पर्यदेवयत् ॥
KK0301006007a	पश्चात्तापाभिसन्तप्तो विदुरस्मारमोहितः ।
KK0301006007c	भ्रातृश्नेहादिदं राजा सञ्जयं वाक्यमब्रवीत् ॥
KK0301006008a	गच्छ सञ्जय जानीहि भ्रातरं विदुरं मम ।
KK0301006008c	यदि जीवति रोषेण मया पापेन निर्धुतः ॥
KK0301006009a	न हि तेन मम भ्रात्रा सुसूक्ष्ममपि किञ्चन ।
KK0301006009c	व्यलीकं कृतपूर्वं वै प्राज्ञेनामितबुद्धिना ॥
KK0301006010a	स व्यलीकं कथं प्राप्तो मत्तः परमबुद्धिमान् ।
KK0301006010c	न जह्याज्जीवितं प्राज्ञ तं गच्छानय सञ्जय ॥
KK0301006011a	तस्य तद्वचनं श्रुत्वा राज्ञस्तमनुमान्य च ।
KK0301006011c	सञ्जयो बाढमित्युक्त्वा प्राद्रवत्काम्यकं प्रति
KK0301006012a	सोऽचिरेण समासाद्य तद्वनं यत्र पाण्डवाः ।
KK0301006012c	रौरवाजिनसंवीतं ददर्शाथ युधिष्ठिरम् ॥
KK0301006013a	विदुरेण सहासीनं ब्राह्मणैश्च सहस्रशः ।
KK0301006013c	भ्रातृभिश्चाभिसङ्गुप्तं देवैरिव पुरन्दरम् ॥
KK0301006014a	युधिष्ठिरमुपागम्य पूजयामास सञ्जयः ।
KK0301006014c	भीमार्जुनयमाश्चापि तद्युक्तं प्रतिपेदिरे ॥
KK0301006015a	राज्ञा पृष्टः स कुशलं सुखासीनश्च सञ्जयः ।
KK0301006015c	शशंसागमने हेतुमिदं चैवाब्रवीद्वचः ॥
KK0301006016	सञ्जय उवाच 
KK0301006016a	राजा स्मरति ते क्षत्तर्धृतराष्ट्रोऽम्बिकासुतः ।
KK0301006016c	तं पश्य गत्वा त्वं क्षिप्रं सञ्जीवय च पार्थिवम् ॥
KK0301006017a	सोऽनुमान्य नरश्रेष्ठान्पाण्डवान्कुरुनन्दनान् ।
KK0301006017c	नियोगाद्राजसिंहस्य गन्तुमर्हसि सत्तम ॥
KK0301006018a	एवमुक्तस्तु विदुरो धीमान्स्वजनवत्सलः ।
KK0301006018c	युधिष्ठिरस्यानुमते पुनरायाद्गजाह्वयम् ॥
KK0301006019a	तमब्रवीन्महातेजा धृतराष्ट्रोऽम्बिकासुतः ।
KK0301006019c	दिष्ट्या प्राप्तोसि धर्मज्ञ दिष्ट्या स्मरसि मेऽनघ ॥
KK0301006020a	अद्य चाहं दिवारात्रौ त्वत्कृते भरतर्षभ ।
KK0301006020c	प्रजागरे प्रपश्यामि विचित्रं देहमात्मनः ॥
KK0301006021	वैशम्पायन उवाच 
KK0301006021a	सोङ्कमानीय विदुरं मूर्धन्याघ्राय चैव ह ।
KK0301006021c	क्षम्यतामिति चोवाच यदुक्तोसि मयाऽनघ ॥
KK0301006022	विदुर उवाच 
KK0301006022a	क्षान्तमेव मया राजन्गुरुर्मे परमो भवान् ।
KK0301006022c	तथाऽहमागतः शीघ्रं त्वद्दर्शनपरायणः ॥
KK0301006023a	भवन्ति हि नरव्याघ्र पुरुषा धर्मचेतनाः ।
KK0301006023c	दीनानुकम्पिनो राजन्नात्र कार्या विचारणा ॥
KK0301006024a	पाण्डोः पुत्रा यादृशास्ते तादृशा मे सुतास्तव ।
KK0301006024c	दीना इतीव मे बुद्धिरभिपन्नाऽद्य तान्प्रति ॥
KK0301006025	वैशम्पायन उवाच 
KK0301006025a	अन्योन्यमनुनीयैवं भ्रातरौ द्वौ महाद्युती ।
KK0301006025c	विदुरो धृतराष्ट्रश्च लेभाते परमां मुदम् ॥

इति श्रीमन्महाभारते अरण्यपर्वणि किर्मीरवधपर्वणि षष्ठोऽध्यायः ॥ 6 ॥

3-6-1 महाप्राज्ञः विदुरेपदेशे स्थितानां जयो भविष्यतीति जानन् ॥ 3-6-2 सन्धिविग्रहकारितं सन्धिविग्रहादिनीतिज्ञत्वकृतम् । भविष्यति आगामिनि काले ॥ 3-6-8 निर्धुतः निःसारितः ॥ 3-6-9 व्यलीकम् अप्रियम् ॥ 3-6-10 त्यक्ष्यामि जीवितमिति झ. पाठः ॥
