अध्यायः 174

अर्जुनेन निवातकवचवधानन्तरम् पुनः स्वर्गंप्रति प्रस्तानम् ॥ 1 ॥

KK03-09-174-001	अर्जुन उवाच 
KK03-09-174-001a	अदृश्यमानास्ते दैत्या योधयन्ति स्म मायया ।
KK03-09-174-001c	अदृश्यनास्त्रवीर्येण तानप्यहमयोधयम् ॥
KK03-09-174-002a	गाण्डीवमुक्ता विशिखाः सम्यगस्त्रप्रचोदिताः ।
KK03-09-174-002c	अच्छिन्दन्नुत्तमाङ्गानि यत्रयत्र स्म तेऽभवन् ॥
KK03-09-174-003a	ततो निवातकवचा वध्यमाना मया युधि ।
KK03-09-174-003c	संहृत्य मायां सहसा प्राविशन्पुरमात्मनः ॥
KK03-09-174-004a	व्यपयातेषु दैत्येषु प्रादुर्भूते च दर्शने ।
KK03-09-174-004c	अपश्यं दानवांस्तत्र हताञ्शतसहस्रशः ॥
KK03-09-174-005a	विनिष्पिष्टानि तत्रैषां शस्त्राण्याभरणानि च ।
KK03-09-174-005c	शतशः स्म प्रदृश्यन्ते गात्राणि कवचानि च ॥
KK03-09-174-006a	हयानां नान्तरं ह्यासीत्पदाद्विचलितुं पदम् ।
KK03-09-174-006c	उत्पत्य सहसा तस्थुरन्तरिक्षगमास्ततः ॥
KK03-09-174-007a	ततो निवातकवचा व्योम सञ्छाद्य केवलम् ।
KK03-09-174-007c	अदृश्या ह्यभ्यवर्तन्त विसृजन्तः शिलोच्चयान् ॥
KK03-09-174-008a	अन्तर्भूमिगताश्चान्ये हयानां चरणानथ ।
KK03-09-174-008c	व्यगृह्णन्दानवा घोरा रथचक्रे च भारत ॥
KK03-09-174-009a	विनिगृह्य हयांश्चान्ये रथं च मम युध्यतः ।
KK03-09-174-009c	सर्वतो मामविध्यन्त सरथं धरणीधरैः ॥
KK03-09-174-010a	पर्वतैरुपचीयद्भिः पतद्भिश्च तथाऽपरैः ।
KK03-09-174-010c	स देशो यत्र वर्तामि गुहेव समपद्यत ॥
KK03-09-174-011a	पर्वतैश्छाद्यमानोऽहं निगृहीतैश्च वाजिभिः ।
KK03-09-174-011c	अगच्छं परमामार्तिं मातलिस्तदलक्षयत् ॥
KK03-09-174-012a	लक्षयित्वा च मां भीतमिदं वचनमब्रवीत् ।
KK03-09-174-012c	आर्जुनार्जुन मा भैस्त्वं वज्रमस्त्रमुदीरय ॥
KK03-09-174-013a	ततोऽहं तस्य तद्वाक्यं श्रुत्वा वज्रमुदीरयम् ।
KK03-09-174-013c	देवराजस्य दयितं वज्रमस्त्रं नराधिप ॥
KK03-09-174-014a	अचलं स्थानमासाद्य गाण्डीवमनुमन्त्र्य च ।
KK03-09-174-014c	अमुञ्चं वज्रसंस्पर्शानायतान्निशिताञ्शरान् ॥
KK03-09-174-015a	ततो मायाश्च ताः सर्वा निवातकवचांश्च तान् ।
KK03-09-174-015c	ते वज्रचोदिता बाणा वज्रभूताः समाविशन् ॥
KK03-09-174-016a	ते वज्रवेगविहता दानवाः पर्वतोपमाः ।
KK03-09-174-016c	इतरेतरमाश्लिष्य न्यपतन्पृथिवीतले ॥
KK03-09-174-017a	अन्तर्भूमौ च येऽगृह्णन्दानवा रथवाजिनः ।
KK03-09-174-017c	अनुप्रविश्य तान्बाणाः प्राहिण्वन्यमसादनम् ॥
KK03-09-174-018a	हतैर्निवातकवचैर्निरस्तैः पर्वतोपमैः ।
KK03-09-174-018c	समाच्छाद्यत देशः स विकीर्णैरिव पर्वतैः ॥
KK03-09-174-019a	न हयानां क्षतिः काचिन्न रथस्य न मातलेः ।
KK03-09-174-019c	मम चादृश्यत तदा तदद्भुतमिवाभवत् ॥
KK03-09-174-020a	ततो मां प्रहसन्राजन्मातलिः प्रत्यभाषत ।
KK03-09-174-020c	नैतदर्जुन देवेषु त्वयि वीर्यं यदीक्ष्यते ॥
KK03-09-174-021a	हतेष्वसुरसङ्घेषु दारास्तेषां तु सर्वशः ।
KK03-09-174-021c	प्राक्रोशन्नगरे तस्मिन्यथा शरदि लक्ष्मणाः ॥
KK03-09-174-022a	ततो मातलिना सार्धमहं तत्पुरमभ्ययाम् ।
KK03-09-174-022c	त्रासयन्रथघोषेण निवातकवचस्त्रियः ॥
KK03-09-174-023a	तान्दृष्ट्वा दशसाहस्रान्मयूरसदृशान्हयान् ।
KK03-09-174-023c	रथं च रविसङ्काशं प्राद्रवन्गणशः स्त्रियः ॥
KK03-09-174-024a	ताभिराभरणैः शब्दस्त्रासिताभिः समीरितः ।
KK03-09-174-024c	शिलानामिव शैलेषु पतन्तीनामभूत्तदा ॥
KK03-09-174-025a	वित्रस्ता दैत्यनार्यस्ताः स्वानि वेश्मान्यथाविशन् ।
KK03-09-174-025c	बहुरत्नविचित्राणि शातकुम्भमयानि च ॥
KK03-09-174-026a	तदद्भुताकारमहं दृष्ट्वा नगरमुत्तमम् ।
KK03-09-174-026c	विशिष्टं देवनगरादपृच्छं मातलिं ततः ॥
KK03-09-174-027a	इदमेवंविधं कस्माद्देवता न विशन्त्युत ।
KK03-09-174-027c	पुरन्दरपुराद्धीदं विशिष्टमिति लक्षये ॥
KK03-09-174-028	मातलिरुवाच 
KK03-09-174-028a	आसीदिदं पुरा पार्थ देवराजस्य नः पुरम् ।
KK03-09-174-028c	ततो निवातकवचैरितः प्रच्याविताः सुराः ॥
KK03-09-174-029a	तपस्तप्त्वा महत्तीव्रं प्रसाद्य च पितामहम् ।
KK03-09-174-029c	इदं वृतं निवासाय देवेभ्यश्चाभयं युधि ॥
KK03-09-174-030a	ततः शक्रेण भगवान्स्वयम्भूरभिचोदितः ।
KK03-09-174-030c	विधत्तां भगवानत्रेत्यात्मनो हितकाम्यया ॥
KK03-09-174-031a	तत उक्तो भगवता दिष्टमत्रेति भारत ।
KK03-09-174-031c	भवितान्तस्त्वमप्येषां देहेनान्येन वृत्रहन् ॥
KK03-09-174-032a	तत एषां वधार्थाय शक्रोऽस्त्राणि ददौ तव ।
KK03-09-174-032c	न हि शक्याः सुरैर्हन्तुं य एते निहतास्त्वया ॥
KK03-09-174-033a	कालस्य परिणामेन ततस्त्वमिह भारत ।
KK03-09-174-033c	एषामन्तकरः प्राप्तस्तत्त्वया च कृतं तथा ॥
KK03-09-174-034a	दानवानां विनाशार्थं महास्त्राणां महद्बलम् ।
KK03-09-174-034c	ग्राहितस्त्वं महेन्द्रेण पुरुषेन्द्र तदुत्तमम् ॥
KK03-09-174-035	अर्जुन उवाच 
KK03-09-174-035a	ततः प्रशाम्य नगरं दानवांश्च निहत्य तान् ।
KK03-09-174-035c	पुनर्मातलिना सार्धमगमं देवसद्म तत् ॥

इति श्रीमन्महाभारते अरण्यपर्वणि निवातकवचयुद्धपर्वणि चतुःसप्तत्यधिकशततमोऽध्यायः ॥ 174 ॥

3-174-21 लक्ष्मणाः सारस्यः ॥ 3-174-35 प्रशाम्य प्रकर्षेण आलोच्य ॥
