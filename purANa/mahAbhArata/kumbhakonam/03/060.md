अध्यायः 060

वने चरन्त्या दमयन्त्या अजगरेण ग्रहणम् ॥ 1 ॥ वनचरेण व्याधेन तां ग्रसतोऽजगरस्य वधः ॥ 2 ॥ दमयन्त्या आत्मकामुकस्य तद्व्याधस्य स्वपातिव्रत्यमहिम्ना हननम् ॥ 3 ॥

KK03-05-060-001	बृहदश्व उवाच 
KK03-05-060-001a	अपक्रान्ते नले राजन्दमयन्ती गतक्लमा ।
KK03-05-060-001c	अबुध्यत वरारोहा सन्त्रस्ता विजने वने ॥
KK03-05-060-002a	अपश्यमाना भर्तारं शोकदुःखसमन्विता ।
KK03-05-060-002c	प्राक्रोशदुच्चैः सन्त्रस्ता महाराजेति नैषधम् ॥
KK03-05-060-003a	हा नाथ हा महाराज हा स्वामिन्किं जहासि माम् ।
KK03-05-060-003c	हा हताऽस्मि विनष्टाऽस्मि भीताऽस्मि विजने वने ॥
KK03-05-060-004a	ननु नाम महारज धर्मज्ञः सत्यवागसि ।
KK03-05-060-004c	कथंविधस्त्वं हि तथा सुप्तामुत्सृज्य मां गतः ॥
KK03-05-060-005a	कथमुत्सृज्य गन्ताऽसि वश्यां भार्यामनुव्रताम् ।
KK03-05-060-005c	विशेषतो नापकृतः परेणापकृतो ह्यसि ॥
KK03-05-060-006a	शक्यसे न गिरः सत्याः कर्तुं मयि नरेश्वर ।
KK03-05-060-006c	यास्त्वया लोकपालानां सन्निधौ कथिताः पुरा ॥
KK03-05-060-007a	नाकाले विहितो मृत्युर्मर्त्यानां पुरुषर्षभ ।
KK03-05-060-007c	यत्र कान्ता त्वयोत्सृष्टा मुहूर्तमपि जीवति ॥
KK03-05-060-008a	पर्याप्तः परिहासोऽयमेतावान्पुरुषर्षभ ।
KK03-05-060-008c	भृशं भीतास्मि दुर्धर्ष दर्शयात्मानमीश्वर ॥
KK03-05-060-009a	दृश्यसे दृश्यसे राजन्नेष तिष्ठसि नैषध ।
KK03-05-060-009c	आवार्य गुल्मैरात्मानं किं मां न प्रतिभाषसे ॥
KK03-05-060-010a	नृशंसां बत राजेन्द्र यन्मामेवङ्गतामिह ।
KK03-05-060-010c	विलपन्तीं समालिङ्ग्य नाश्वासयसि पार्थिव ॥
KK03-05-060-011a	न शोचाम्यहमात्मानं न चान्यदपि किञ्चन ।
KK03-05-060-011c	कथं नु भवितास्येक इति त्वां नृप शोचये ॥
KK03-05-060-012a	कथं नु राजंस्तृषितः क्षुधितः श्रमकर्शितः ।
KK03-05-060-012c	सायाह्ने वृक्षमूलेषु मामपश्यन्भविष्यसि ॥
KK03-05-060-013a	ततः सा तीव्रशोकार्ता प्रदीप्तेव च मन्युना ।
KK03-05-060-013c	इतश्चेतश्च रुदती पर्यधावत दुःखिता ॥
KK03-05-060-014a	मुहुरुत्पतते बाला मुहुः पतति विह्वला ।
KK03-05-060-014c	मुहुरालीयते भीता मुहुः क्रोशति रोदिति ॥
KK03-05-060-015a	अतीव शोकसन्तप्ता मुहुर्निःश्वस्य विह्वला ।
KK03-05-060-015c	उवाच भैमी निःश्वस्य रोदमाना पतिव्रता ॥
KK03-05-060-016a	यस्याभिशापाद्दुःखार्तो नैष नन्दति नैषधः ।
KK03-05-060-016c	तस्य भूतस्य तद्दुःखाद्दुःखमभ्यधिकं भवेत् ॥
KK03-05-060-017a	अपापचेतसं पापो य एवं कृतवान्नलम् ।
KK03-05-060-017c	तस्माद्दुःखतरं प्राप्य जीवत्वमसुखजीविकाम् ॥
KK03-05-060-018a	एवं तु विलपन्ती सा राज्ञो भार्या महात्मनः ।
KK03-05-060-018c	अन्वेषति स्म भर्तारं वने श्वापदसेविते ॥
KK03-05-060-019a	उन्मत्तवद्भीमसुता विलपन्ती ततस्ततः ।
KK03-05-060-019c	हाहा राजन्निति मुहुरितश्चेतश्च धावति ॥
KK03-05-060-020a	तां शुष्यमाणामत्यर्थं कुररीमिव वाशतीम् ।
KK03-05-060-020c	करुणं बहुशोचन्तीं विलपन्तीं सुमध्यमाम् ।
KK03-05-060-021a	सहसाऽभ्यागतां भैमीमभ्याशपरिवर्तिनीम् ।
KK03-05-060-021c	जग्राहाजगरो ग्राहो महाकायः क्षुधान्वितः ॥
KK03-05-060-022a	सा ग्रस्यमाना ग्राहेण शोकेन च पराजिता ।
KK03-05-060-022c	नात्मानं शोचति तथा यथा शोचति नैषधम् ॥
KK03-05-060-023a	हा नाथ मामिह वने ग्रस्यमानामनागसम् ।
KK03-05-060-023c	ग्राहेणानेन विजने किमर्थं नानुधावसि ॥
KK03-05-060-024a	कथं भविष्यसि पुनर्मामनुस्मृत्य नैषध ।
KK03-05-060-024c	[कथं भवाञ्जगामाद्य मामुत्सृज्य वने प्रभो ।]
KK03-05-060-024e	पापान्मुक्तः पुनर्लब्ध्वा बुद्धिं चेतो धनानि च ॥
KK03-05-060-025a	श्रान्तस्य ते क्षुधार्तस्य परिग्लानस्य नैषध ।
KK03-05-060-025c	कः श्रमं राजशार्दूल नाशयिष्यति तेऽनघ ॥
KK03-05-060-026	बृहदश्च उवाच 
KK03-05-060-026a	तां तु कश्चिन्मृगव्याधो विचरन्गहने वने  ।  
KK03-05-060-026c	आक्रन्दमानां संश्रुत्य जवेनाभिससार ह ॥
KK03-05-060-027a	तां तु दृष्ट्वा तथा ग्रस्तामुरगेणायतेक्षणाम् ।
KK03-05-060-027c	त्वरमाणो मृगव्याधः सञ्चरन्गहने वने ।
KK03-05-060-027e	समभिक्रम्य वेगेन सत्वरः स वनेचरः ॥
KK03-05-060-028a	मुखे तं पाटयामास शस्त्रेण निशितेन च ।
KK03-05-060-028c	निर्विचेष्टं भुजङ्गं तं विशस्य मृगजीवनः ॥
KK03-05-060-029a	मोक्षयित्वा स तां व्याधः प्रक्षाल्य सलिलेन ह ।
KK03-05-060-029c	समाश्वास्य कृताहारामथ पप्रच्छ भारत ॥
KK03-05-060-030a	कस्य त्वं मृगशावाक्षि कथं चास्यागता वनम् ।
KK03-05-060-030c	कथं चेदं महत्कृच्छ्रं प्राप्तवत्यसि भामिनि ॥
KK03-05-060-031a	दमयन्ती तथा तेन पृच्छ्यमाना विशाम्पते ।
KK03-05-060-031c	सर्वमेतद्यथावृत्तमाचचक्षेऽस्य भारत ॥
KK03-05-060-032a	तामर्धवस्त्रसंवीतां पीनश्रोणिपयोधराम् ।
KK03-05-060-032c	सुकुमारानवद्याङ्गीं पूर्णचन्द्रनिभाननाम् ॥
KK03-05-060-033a	अरालपक्ष्मनयनां तथा मधुरभाषिणीम् ।
KK03-05-060-033c	लक्षयित्वा मृगव्याधः कामस्य वशमीयिवान् ॥
KK03-05-060-034a	तामथ श्लक्ष्णया वाचा लुब्धको मृदुपूर्वया ।
KK03-05-060-034c	सान्त्वयामास कामार्तस्तदबुध्यत भामिनी ॥
KK03-05-060-035a	दमयन्त्यपि तं दुष्टमुपलभ्य पतिव्रता ।
KK03-05-060-035c	तीव्ररोषसमाविष्टा प्रजज्वालेव मन्युना ॥
KK03-05-060-036a	स तु पापमतिः क्षुद्रः प्रधर्षयितुमातुरः ।
KK03-05-060-036c	दुर्धर्षां तर्कयामास दीप्तामग्निशिखामिव ॥
KK03-05-060-037a	दमयन्ती तु दुःखार्ता पतिराज्यविनाकृता ।
KK03-05-060-037c	अतीतवाक्यथे काले शशापैनं रुषा किल ॥
KK03-05-060-038a	यथाऽहं नैषधादन्यं मनसाऽपि न चिन्तये ।
KK03-05-060-038c	तथाऽयं पततां क्षुद्रः परासुर्मृगजीवनः ॥
KK03-05-060-039a	उक्तमात्रे तु वचने तया स मृगजीवनः ।
KK03-05-060-039c	व्यसुः पपात मेदिन्यामग्निदग्ध इव द्रुमः ॥

इति श्रीमन्महाभारते अरण्यपर्वणि नलोपाख्यानपर्वणि षष्टितमोऽध्यायः ॥ 60 ॥

3-60-13 मन्युना शोकेन ॥ 3-60-16 कलिं शपति यस्येति । अभिशापात्र वृथाद्वेषात् ॥ 3-60-20 वाशतीं क्रोशन्तीम् ॥ 3-60-21 ग्राहः सर्पः ॥ 3-60-24 बुद्धिलाभादूर्ध्वं मां विना कथं भविष्यसि कथं जीविष्यसि । शापान्मुक्तः इति क. पाठः ॥ 3-60-28 विशस्य विदार्य ॥ 3-60-33 अरालानि शोभमानानि पक्ष्माणि नयनप्रान्तरोमाणि ययोस्तादृशे नयने यस्या इति तथा ॥ 3-60-35 मन्युना क्रोधेन ॥ 3-60-37 पतिराज्यविनाकृता पत्या राज्येन च रहिता । अतीतवाक्पथे वाचाप्यनिवार्ये सति । काले धूम्रवर्णे व्याधे ॥ 3-60-38 परासुः गतप्राणः ॥ 3-60-39 व्यसुर्विगतप्राणः ॥
