अध्यायः 005

विदुरस्य काम्यकवने पाण्डवसमागमः ॥ 1 ॥ तेन तेषु तत्र स्वागमनकारणनिवेदनम् ॥ 2 ॥

KK0301005001	वैशम्पायन उवाच 
KK0301005001a	पाण्डवास्तु वने वासमुद्दिश्य भरतर्षभाः ।
KK0301005001c	प्रययुर्जाह्नवीकूलात्कुरुक्षेत्रं सहानुगाः ॥
KK0301005002a	सरस्वतीदृषद्वत्यौ यमुनां च निषेव्य ते ।
KK0301005002c	ययुर्वनेनैव वनं सततं पश्चिमां दिशम् ॥
KK0301005003a	ततः सरस्वतीकूले समेषु मरुधन्वसु ।
KK0301005003c	काम्यकं नाम ददृशुर्वनं मुनिजनप्रियम् ॥
KK0301005004a	तत्र ते न्यवसन्वीरा वने बहुमृगद्विजे ।
KK0301005004c	अन्वास्यमाना मुनिभिः सान्त्व्यमानाश्च भारत ॥
KK0301005005a	विदुरस्त्वथ पाण्डूनां सदा दर्शनलालसः ।
KK0301005005c	जगामैकरथेनैव काम्यकं वनमृद्धिमत् ॥
KK0301005006a	ततो गत्वा विदुरः काम्यकं तच्छीघ्रैरश्वैर्वाहितः स्यन्दनेन ।
KK0301005006c	ददर्शासीनं धर्मात्मानं विविक्ते सार्धं द्रौपद्या भ्रातृभिर्ब्राह्मणैश्च ॥
KK0301005007a	ततोऽपश्यद्विदुरं तूर्णमारादभ्यायान्तं सत्यसन्धः स राजा ।
KK0301005007c	अथाब्रवीद्धातरं भीमसेनं किन्नु क्षत्ता वक्ष्यति नः समेत्य ॥
KK0301005008a	कच्चिन्नायं वचनात्सौबलस्य समाह्वातुं देवनायोपयाति ।
KK0301005008c	कच्चित्क्षुद्रः कुशली चाऽयुधानि जेष्यत्यस्माकं पुनरेवाक्षवत्याम् ॥
KK0301005009a	समाहूतः केनचिदाहवाय नाहं शक्तो भीमसेनापयातुम् ।
KK0301005009c	गाण्डीवे च संशयिते कथं नु राज्यप्राप्तिः संशयिता भवेन्नः ॥
KK0301005010	वैशम्पायन उवाच 
KK0301005010a	तत उत्थाय विदुरं पाण्डवेयाः प्रत्यगृह्णन्नृपते सर्व एव ।
KK0301005010c	तैः सत्कृतः स च तानाजमीढो यथोचितं पाण्डुपुत्रान्समेयात् ॥
KK0301005011a	समाश्वस्तं विदुरं ते नरर्षभास्ततोऽपृच्छन्नागमनाय हेतुम् ।
KK0301005011c	स चापि तेभ्यो विस्तरतः शशंस यथावृत्तं धृतराष्ट्रेऽम्बिकेये ॥
KK0301005012	विदुर उवाच 
KK0301005012a	अवोचन्मां धृतराष्ट्रोऽभिगुप्तमजातशत्रो परिगृह्याभिपूज्य ।
KK0301005012c	एवं गते समतामभ्युपेत्य पथ्यं तेषां मम चैव ब्रवीहि ॥
KK0301005013a	मयाप्युक्तं यत्क्षमं कौरवाणां हितं पथ्यं धृतराष्ट्रस्य चैव ।
KK0301005013c	तद्वै पथ्यं तन्मनो नाभ्युपैति ततश्चाहं क्षममन्यन्न मन्ये ॥
KK0301005014a	परं श्रेयः पाण्डवेया मयोक्तं न मे तच्च श्रुतवानाम्बिकेयः ।
KK0301005014c	यथाऽऽतुरस्येव हि पथ्यमौषधं न रोचते स्मास्य तदुच्यमानम् ॥
KK0301005015a	न श्रेयसे यततेऽजातशत्रो स्त्री श्रोत्रियस्येव गृहे प्रदुष्टा ।
KK0301005015c	ध्रुवं न रोचेद्भरतर्षभस्य पतिः कुमार्या इव षष्टिवर्षः ॥
KK0301005016a	ध्रुवं विनाशो नृप कौरवाणां न वै श्रेयो धृतराष्ट्रः परैति ।
KK0301005016c	यथा च पर्णे पुष्करस्यावसिक्तं जलं न तिष्ठेत्पथ्यमुक्तं तथाऽस्मिन् ॥
KK0301005017a	ततः क्रुद्धो धृतराष्ट्रोऽब्रवीन्मां यस्मिञ्श्रद्धा तव तत्र प्रयाहि ।
KK0301005017c	नाहं भूयः कामये त्वां सहायं महीमिमां पालयितुं पुरं वा ॥
KK0301005018a	सोहं त्यक्तो धृतराष्ट्रेण राज्ञा प्रशासितुं त्वामुपयातो नरेन्द्र ।
KK0301005018c	तद्वै सर्वं यन्मयोक्तं सभायां तद्धार्यतां यत्प्रवक्ष्यामि भूयः ॥
KK0301005019a	क्लेशैस्तीव्रैर्युज्यमानः सपत्नैः क्षमां कुर्वन्कालमुपासते यः ।
KK0301005019c	संवर्धयन्स्तोकमिवाग्रिमात्मवान् स वै भुङ्क्ते पृथिवीमेक एव ॥
KK0301005020a	यस्याविभक्तं वसु राजन्सहायैस्तस्य दुःखस्यांशभाजः सहायाः ।
KK0301005020c	सहायानामेष सङ्ग्रहणेऽभ्युपायः सहायाप्तौ पृथिवीप्राप्तिमाहुः ॥
KK0301005021a	सत्यं श्रेष्ठं पाण्डवा निष्प्रलापं तुल्यं चान्नं सह भोज्यं सहायैः ।
KK0301005021c	आत्मा चैषामग्रतो नातिवर्तेदेवं वृत्तिर्वर्धते भूमिपाल ॥
KK0301005022	युधिष्ठिर उवाच 
KK0301005022a	एवं करिष्यामि यथा ब्रवीषि परां बुद्धिमुपगम्याप्रमत्तः ।
KK0301005022c	यच्चाप्यन्यद्देशकालोपपन्नं तद्वै वाच्यं तत्करिष्यामि कृत्स्नम् ॥

इति श्रीमन्महाभारते अरण्यपर्वणि किर्मीरवधपर्वणि पञ्चमोऽध्यायः ॥ 5 ॥

3-5-3 मरुधन्वसु मरुषु निर्जलदेशेषु । धन्वसु जाङ्गलदेशेषु ॥ 3-5-9 अपयातुं निवर्तितुम् । संशयिते पणीकृते सति । कथं नः राज्यप्राप्तिर्यतः संशयिता । गाण्डीवनाशादित्यर्थः ॥ 3-5-12 अभिगुप्तम् अभिरक्षितारम् । हितोपदेशेनेति शेषः । कर्तरि क्तः । ब्रवीहीत्यवोचदिति सम्बन्धः ॥ 3-5-13 अन्यत् साम्नोऽन्यत् वैरम् ॥ 3-5-16 परैति परामृशति । पुष्करस्य कमलस्य ॥ 3-5-17 श्रद्धा इष्टोयमिति धीः ॥ 3-5-18 धार्यतां न विस्मर्तव्यम् ॥ 3-5-20 उपासते उपास्ते प्रतीक्षते । तृणैः स्तोकम् अग्निमिव आत्मानं सहायसम्पत्त्या संवर्धयन् । सहायार्जनोपायमाह यस्येति । अविभक्तं साधारणम् । वसु वित्तम् ॥ 
