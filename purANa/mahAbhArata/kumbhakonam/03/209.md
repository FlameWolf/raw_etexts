अध्यायः 209

तरुतले तपस्यता कौशिकेनात्मोपरि पुरीषोत्सृष्ट्या बलाकायाः सक्रोधनिरीक्षणेन दहनम् ॥ 1 ॥ तथा भिक्षार्थम् पतिव्रतायाः कस्याश्चिद्गृहम् प्रविष्टम् भिक्षादाने चिरीकरणेन रुष्टञ्च कौशिकम् प्रति तया स्वस्य बलाकावृत्तान्तावगतिसूचनेन स्वशक्तिप्रकाशनपूर्वकं धर्मावगतये धर्मव्याधसमीपगमनचोदना ॥ 2 ॥

KK03-11-209-001	मार्कण्डेय उवाच 
KK03-11-209-001a	कश्चिद्द्विजातिप्रवरो वेदाध्यायी तपोधनः ।
KK03-11-209-001c	तपस्वी धर्मशीलश्च कौशिको नाम भारत ॥
KK03-11-209-002a	साङ्गोपनिषदान्वेदानधीते द्विजसत्तमः ।
KK03-11-209-002c	सवृक्षमूले कस्मिंश्चिद्वेदानुच्चारयन्स्थितः ॥
KK03-11-209-003a	उपरिष्टाच्च वृक्षस्य बलाका सन्न्यलीयत ।
KK03-11-209-003c	तया पुरीषमुत्सृष्टं ब्राह्मणस्य तदोपरि ॥
KK03-11-209-004a	समवेक्ष्य ततः क्रुद्धः सममध्यायत द्विजः ।
KK03-11-209-004c	`तां बलाकां महाराज निलीनां नगमूर्धनि ॥
KK03-11-209-005a	भृशं क्रोधाभिभूतेन बलाका सा निरीक्षिता ।
KK03-11-209-005c	अपध्याता च विप्रेण न्यपतद्धरणीतले ॥
KK03-11-209-006a	बलाकां पतितां दृष्ट्वा गतसत्वामचेतनाम् ।
KK03-11-209-006c	कारुण्यादभिसन्तप्तः पर्यशोचत तां द्विजः ।
KK03-11-209-006e	अकार्यं कृतवानस्मि द्वेषरागबलात्कृतः ॥
KK03-11-209-007a	इत्युक्त्वा बहुशो विद्वान्ग्रामं भैक्षाय संश्रितः ।
KK03-11-209-007c	ग्रामे शुचीनि प्रचरन्कुलानि भरतर्षभ ॥
KK03-11-209-008a	देहीति याचमानोऽसौ तिष्ठेत्युक्तः स्त्रिया ततः ।
KK03-11-209-008c	शौचं तु यावत्कुरुते भाजनस्य कुटुम्बिनी ॥
KK03-11-209-009a	एतस्मिन्नन्तरे राजन्क्षुधासम्पीडितो भृशम् ।
KK03-11-209-009c	भर्ता प्रविष्टः सहसा तस्या भरतसत्तम ॥
KK03-11-209-010a	सा तु दृष्ट्वा पतिं साध्वी ब्राह्मणं व्यपहाय तम् ।
KK03-11-209-010c	पाद्यमाचमनीयं वै ददौ भर्तुस्तथाऽऽसनम् ॥
KK03-11-209-011a	प्रह्वा पर्यचरच्चापि भर्तारमसितेक्षणा ।
KK03-11-209-011c	आहारेणाथ भक्ष्यैश्च वाक्यैः सुमधुरैस्तथा ॥
KK03-11-209-012a	उच्छिष्टं भाविता भर्तुर्भुङ्क्ते नित्यं युधिष्ठिर ।
KK03-11-209-012c	दैवतं च पतिं मेने भर्तुश्चित्तानुसारिणी ॥
KK03-11-209-013a	कर्मणा मनसा वाचा नात्यश्नान्नापि चापिबत् ।
KK03-11-209-013c	तं सर्वभावोपगता पतिशुश्रूषणे रता ॥
KK03-11-209-014a	साध्वाचारा शुचिर्दक्षा कुटुम्बस्य हितैषिणी ।
KK03-11-209-014c	भर्तुश्चापि हितं यत्तत्सततं साऽनुवर्तते ॥
KK03-11-209-015a	देवतातिथिभृत्यानां श्वश्रूश्वशुरयोस्तथा ।
KK03-11-209-015c	शुश्रूषणपरा नित्यं सततं संयतेन्द्रिया ॥
KK03-11-209-016a	सा ब्राह्मणं तदा दृष्ट्वा संस्थितं भैक्षकाङ्क्षिणम् ।
KK03-11-209-016c	कुर्वती पतिशुश्रूषां सस्माराथ शुभेक्षणा ॥
KK03-11-209-017a	व्रीडिता साऽभवत्साध्वी तदा भरतसत्तम ।
KK03-11-209-017c	भिक्षामादाय विप्राय निर्जगाम यशस्विनी ॥
KK03-11-209-018	ब्राह्मण उवाच 
KK03-11-209-018a	किमिदं भवति त्वं मां तिष्ठेत्युक्त्वा वराङ्गने ।
KK03-11-209-018c	उपरोधं कृतवती न विसर्जितवत्यसि ॥
KK03-11-209-019	मार्कण्डेय उवाच 
KK03-11-209-019a	ब्राह्मणं क्रोधसन्तप्तं ज्वलन्तमिव तेजसा ।
KK03-11-209-019c	दृष्ट्वा साध्वी मनुष्येन्द्र सान्त्वपूर्वं वचोऽब्रवीत् ॥
KK03-11-209-020a	`क्षमस्वविप्रप्रवर क्षमस्व स्त्रीजडात्मताम् ।
KK03-11-209-020c	प्रसीद भगवन्मह्यं कृपां कुरु मयि द्विज' ॥
KK03-11-209-021a	क्षन्तुमर्हसि मे विद्वन्भर्ता मे दैवतं महत् ।
KK03-11-209-021c	स चापि क्षुधितः श्रान्तः प्राप्तः शुश्रूषितो मया ॥
KK03-11-209-022	ब्राह्मण उवाच 
KK03-11-209-022a	ब्राह्मणाः न गरीयांसो गरीयांस्ते पतिः कृतः ।
KK03-11-209-022c	गृहस्थधर्मे वर्तन्ती ब्राह्मणानवमन्यसे ॥
KK03-11-209-023a	इन्द्रोऽप्येषां प्रणमते किं पुनर्मानवो भुवि ।
KK03-11-209-023c	अवलिप्ते न जानीषे वृद्धानां न श्रुतं त्वया ॥
KK03-11-209-024a	ब्राह्मणा ह्यग्निसदृशा दहेयुः पृथिवीमपि ।
KK03-11-209-024c	`सपर्वतवनद्वीपां क्षिप्रमेवावमानिताः' ॥
KK03-11-209-025	स्त्र्युवाच 
KK03-11-209-025a	[नाहं बलाका विप्रर्षे त्यज क्रोधं तपोधन ।
KK03-11-209-025c	अनया क्रुद्धया दृष्ट्या क्रुद्धः किं मां करिष्यसि]
KK03-11-209-026a	नावजानाम्यहं विप्रान्देवैस्तुल्यान्मनस्विनः ।
KK03-11-209-026c	अपराधमिमं विप्र क्षन्तुमर्हसि मेऽनघ ॥
KK03-11-209-027a	जानामि तेजो विप्राणां महाभाग्यं च धीमताम् ।
KK03-11-209-027c	अपेयः सागरः क्रोधात्कृतो हि लवणोदकः ॥
KK03-11-209-028a	तथैव दीप्ततपसां मुनीनां भावितात्मनाम् ।
KK03-11-209-028c	येषां क्रोधाग्निरद्यापि समुद्रे नोपशाम्यति ।
KK03-11-209-028e	`कस्तान्परिभवेन्मूढो ब्राह्मणानमितौजसः' ॥
KK03-11-209-029a	ब्राह्मणानां परिभवाद्वातापिः सुदुरात्मवान् ।
KK03-11-209-029c	अगस्त्यमृषिमासाद्य जीर्णः क्रूरो महासुरः ॥
KK03-11-209-030a	बहुप्रभावाः श्रूयन्ते ब्राह्मणानां महात्मनाम् ।
KK03-11-209-030c	क्रोधः सुविपुलो ब्रह्मन्प्रसादश्च महात्मनाम् ।
KK03-11-209-030e	अस्मिंस्त्वतिक्रमे ब्रह्मन्क्षन्तुमर्हसि मेऽनघ ॥
KK03-11-209-031a	पतिशुश्रूषया धर्मो यः स मे रोचते द्विज ।
KK03-11-209-031c	दैवतेष्वपि सर्वेषु भर्ता मे दैवतं परम् ॥
KK03-11-209-032a	अविशेषेण तस्याहं कुर्यां धर्मं द्विजोत्तम ।
KK03-11-209-032c	शुश्रूषायाः फलं पश्य पत्युर्ब्राह्मण यादृशम् ॥
KK03-11-209-033a	बलाका हि त्वया दग्धा रोषात्तद्विदितं मया ।
KK03-11-209-033c	क्रोधः शत्रुः शरीरस्थो मनुष्याणां द्विजोत्तम ॥
KK03-11-209-034a	`मास्म क्रुध्यो बलाकेव न वध्याऽस्मि पतिव्रता' ।
KK03-11-209-034c	यः क्रोधमोहौ त्यजति तं देवा ब्राह्मणं विदुः ॥
KK03-11-209-035a	यो वदेदिह सत्यानि गुरुं सन्तोषयेत च ।
KK03-11-209-035c	हिंसितश्च न हिंसेत तं देवा ब्राह्मणं विदुः ॥
KK03-11-209-036a	जितेन्द्रियो धर्मपरः स्वाध्यायनिरतः शुचिः ।
KK03-11-209-036c	कामक्रोधौ वशौ यस्य तं देवा ब्राह्मणं विदुः ॥
KK03-11-209-037a	यस्य चात्मसमो लोको धर्मज्ञस्य मनस्विनः ।
KK03-11-209-037c	सर्वधर्मेषु चरतस्तं देवा ब्राह्मणं विदुः ॥
KK03-11-209-038a	योऽध्यापयेदधीयीत यजेद्वा याजयीत वा ।
KK03-11-209-038c	दद्याद्वाऽपि यथाशक्ति तं देवा ब्राह्मणं विदुः ॥
KK03-11-209-039a	ब्राह्मचारी वदान्यो योप्यधीयाद्द्विजपुङ्गवः ।
KK03-11-209-039c	स्वाध्यायवानमत्तो वै तं देवा ब्राह्मणं विदुः ॥
KK03-11-209-040a	यद्ब्राह्मणानां कुशलं तदेषां परिकीर्तयेत् ।
KK03-11-209-040c	सत्यं तथा व्याहरतां नानृते रमते मनः ॥
KK03-11-209-041a	धनं तु ब्राह्मणस्याहुः स्वाध्यायं दममार्जवम् ।
KK03-11-209-041c	इन्द्रियाणां निग्रहं च शाश्वतं द्विजसत्तम ॥
KK03-11-209-042a	सत्यार्जवे धर्ममाहुः परं धर्मविदो जनाः ।
KK03-11-209-042c	दुर्ज्ञेयः शाश्वतो धर्मः स च सत्ये प्रतिष्ठितः ॥
KK03-11-209-043a	श्रुतिप्रमाणो धर्मः स्यादिति वृद्धानुशासनम् ।
KK03-11-209-043c	बहुधा दृश्यते धर्मः सूक्ष्म एव द्विजोत्तम ॥
KK03-11-209-044a	भगवानपि धर्मज्ञः स्वाध्यायनिरतः शुचिः ।
KK03-11-209-044c	न तु तत्त्वेन भगवन्धर्मं वेत्सीति मे मतिः ॥
KK03-11-209-045a	यदि विप्र न जानीषे धर्मं परमकं द्विज ।
KK03-11-209-045c	धर्मव्याधं ततः पृच्छ गत्वा तु मिथिलां पुरीम् ॥
KK03-11-209-046a	मातापितृभ्यां शुश्रूषुः सत्यवादी जितेन्द्रियः ।
KK03-11-209-046c	मिथिलायां वसेद्व्याधः स ते धर्मान्प्रवक्ष्यति ॥
KK03-11-209-047a	तत्र गच्छस्व भद्रं ते यथाकामं द्विजोत्तम ।
KK03-11-209-047c	`व्याधः परमधर्मात्मा स ते छेत्स्यति संशयम्' ॥
KK03-11-209-048a	अत्युक्तमपि मे सर्वं क्षन्तुमर्हस्यनिन्दित ।
KK03-11-209-048c	स्त्रियो ह्यवध्याः सर्वेषां ये धर्ममभिविन्दते ॥
KK03-11-209-049	ब्राह्मण उवाच 
KK03-11-209-049a	प्रीतोस्मि तव भद्रं ते गतः क्रोधश्च शोभने ।
KK03-11-209-049c	उपालम्भस्त्वया प्रोक्तो मम निश्रेयसं परम् ॥
KK03-11-209-050a	स्वस्ति तेऽस्तु गमिष्यामि साधयिष्यामि शोभने ।
KK03-11-209-050c	`धन्या त्वमसि कल्याणि यस्याः स्याद्वृत्तमीदृशम् ॥
KK03-11-209-051	मार्कण्डेय उवाच 
KK03-11-209-051a	तया विसृष्टो निर्गत्य स्वमेव भवनं ययौ ।
KK03-11-209-051c	विनिन्दन्स स्वमात्मानं कौशिको द्विजसत्तमः ॥

इति श्रीमन्महाभारते अरण्यपर्वणि मार्कण्डेयसमास्यापर्वणि नवाधिकद्विशततमोऽध्यायः ॥ 209 ॥

3-209-28 दण्डकेनोपशाम्यति इति झ. पाठः ॥ 3-209-48 अभिविन्दते जानन्तीत्यर्थः ॥ 3-209-50 साधयिष्यामि स्वकार्यमिति शेषः ॥
