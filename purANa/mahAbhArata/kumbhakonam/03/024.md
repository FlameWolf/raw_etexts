अध्यायः 024

पाण्डवैश्चिरावस्थाननिर्धारणपूर्वकं द्वैतवनप्रवेशः ॥ 1 ॥

KK0302024001	वैशम्पायन उवाच 
KK0302024001a	ततस्तेषु प्रयातेषु कौन्तेयः सत्यसङ्गरः ।
KK0302024001c	अभ्यभाषत धर्मात्मा भ्रातॄन्सर्वान्युधिष्ठिरः ॥
KK0302024002a	द्वादशेमाः समाऽस्माभिर्वस्तव्यं निर्जने वने ।
KK0302024002c	समीक्षध्वं महारण्ये देशं बहुमृगद्विजम् ॥
KK0302024003a	बहुपुष्पफलं रम्यं शिवं पुण्यजनोचितम् ।
KK0302024003c	यत्रेमा द्वादश समाः सुखं प्रतिवसेमहि ॥
KK0302024004a	एवमुक्ते प्रत्युवाच धर्मराजं धनञ्जयः ।
KK0302024004c	गुरुवन्मानववरं मानयित्वा मनस्विनम् ॥
KK0302024005a	भवानेव महर्षीणां वृद्धानां पर्युपासिता ।
KK0302024005c	अज्ञातं मानुषे लोके भवतो नास्ति किञ्चन ॥
KK0302024006a	त्वया ह्युपासिता नित्यं ब्राह्मणा वेदपारगाः ।
KK0302024006c	द्वैपायनप्रभृतयो नारदश्च महातपाः ॥
KK0302024007a	यः सर्वलोकद्वाराणि नित्यं सञ्चरते वशी ।
KK0302024007c	देवलोकाद्ब्रह्मलोकं गन्धर्वाप्सरसामपि ॥
KK0302024008a	अनुभावांश्च जानासि ब्राह्मणानां न संशयः ।
KK0302024008c	प्रभावांश्चैव वेत्थ त्वं सर्वेषामेव पार्थिव ॥
KK0302024009a	त्वमेव राजञ्जानासि श्रेयःकारणमेव च ।
KK0302024009c	यत्रेच्छसि महाराज निवासं तत्र कुर्महे ॥
KK0302024010a	इदं द्वैतवनं नाम सरः पुण्यजनोषितम् ।
KK0302024010c	बहुपुष्पफलं रम्यं नानाद्विजनिषेवितम् ॥
KK0302024011a	अत्रेमा द्वादश समा विहरेमेति रोचये ।
KK0302024011c	यदि तेऽनुमतं राजन्किमन्यन्मन्यते भवान् ॥
KK0302024012	युधिष्ठिर उवाच 
KK0302024012a	ममाप्येतन्मतं पार्थ त्वया यत्समुदाहृतम् ।
KK0302024012c	गच्छामः पुण्यविख्यातं महद्द्वैतवनं सरः ॥
KK0302024013	वैशम्पायन उवाच 
KK0302024013a	ततस्ते प्रययुः सर्वे पाण्डवा धर्मचारिणः ।
KK0302024013c	ब्राह्मणैर्बहुभिः सार्धं पुण्यं द्वैतवनं सरः ॥
KK0302024014a	ब्राह्मणाः साग्निहोत्राश्च तथैव च निरग्नयः ।
KK0302024014c	स्वाध्यायिनो भिक्षवश्च तथैव वनवासिनः ॥
KK0302024015a	बहवो ब्राह्मणास्तत्र परिवव्रुर्युधिष्ठिरम् ।
KK0302024015c	तपस्विनः सत्यशीलाः शतशः संशितव्रताः ॥
KK0302024016a	ते यात्वा पाण्डवास्तत्र ब्राह्मणैर्बहुभिः सह ।
KK0302024016c	पुण्यं द्वैतवनं रम्यं विविशुर्बरतर्षभाः ॥
KK0302024017a	तत्सालतालाम्रमधूकनीपकदम्बसर्जार्जुनकर्णिकारैः ।
KK0302024017c	तपात्यये पुष्पधरैरुपेतं महावनं राष्ट्रपतिर्ददर्श ॥
KK0302024018a	महाद्रुमाणां शिखरेषु तस्थुर्मनोरमां वाचमुदीरयन्तः ।
KK0302024018c	मयूरदात्यूहचकोरसङ्घास्तस्मिन्वने बर्हिणकोकिलाश्च ॥
KK0302024019a	करेणुयूथैः सह यूथपानां मदोत्कटानामचलप्रभाणाम् ।
KK0302024019c	महान्ति यूथानि महाद्विपानां तस्मिन्वने राष्ट्रपतिर्ददर्श ॥
KK0302024020a	मनोरमां भोगवतीमुपेत्य पूतात्मनां चीरजटाधराणाम् ।
KK0302024020c	तस्मिन्वने धर्मभृतां निवासे ददर्श सिद्धर्षिगणाननेकान् ॥
KK0302024021a	ततः स यानादवरुह्य राजा सभ्रातृकः सजनः काननं तत् ।
KK0302024021c	विवेश धर्मात्मवतां बरिष्ठस्त्रिविष्टपं शक्र इवामितौजाः ॥
KK0302024022a	तं सत्यसन्धं सहिताऽभिपेतुर्दिदृक्षवश्चारणसिद्धसङ्घाः ।
KK0302024022c	वनौकसश्चापि नेरन्द्रसिंहं मनस्विनं तं परिवार्य तस्थुः ॥
KK0302024023a	स तत्र वृद्धानभिवाद्य सर्वान् प्रत्यर्चितो राजवद्देववच्च ।
KK0302024023c	विवेश सर्वैः सहितो द्विजाग्र्यैः कृताञ्जलिर्धर्मभृतां वरिष्ठः ॥
KK0302024024a	स पुण्यशीलः पितृवन्महात्मा तपस्विभिधर्मपरैरुपेत्य ।
KK0302024024c	प्रत्यर्चितः पुष्पधरस्य मूले महाद्रुमस्योपविवेश राजा ॥
KK0302024025a	भीमश्च कृष्णा च धनञ्जयश्च यमौ च ते चानुचरा नरेन्द्रम् ।
KK0302024025c	विमुच्यवाहानवशाश्च सर्वे तत्रोपतस्थुर्भरतप्रबर्हाः ॥
KK0302024026a	लतावतानावनतः स पाण्डवैर्महाद्रुमः पञ्चभिरेव धन्विभिः ।
KK0302024026c	बभौ निवासोपगतैर्महात्मभिर्महागिरिर्वारणयूथपैरिव ॥

इति श्रीमन्महाभारते अरण्यपर्वणि अर्जुनाभिगमनपर्वणि चतुर्विंशोऽध्यायः ॥ 24 ॥

3-24-1 सत्यसङ्गर सत्यप्रतिज्ञः ॥ समाः वर्षाणि । सन्धिरार्षः ॥ 3-24-8 अनुभावान् कर्तव्याकर्तव्यविषयान्निश्चयान् । प्रभावो निग्रहानुग्रहशक्तिः । सर्वा गतीर्विजानासि इति क. पाठः ॥ 3-24-10 द्वैतं द्वौ शोकमोहौ इतौ गतौ यस्मात्तद्वीतं द्वीतमेव द्वैतम् । स्वार्थे तद्धितः । वनं जलं यस्मिन् द्वैतवनम् ॥ 3-24-11 विहरेम प्रीत्यानयेम ॥ 3-24-16 यात्वा गत्वा ॥ 3-24-17 तपात्यये वर्षासु ॥ 3-24-19 करेणुः हस्तिनी ॥ 3-24-20 भोगवतीं सरस्वतीं नदीम् ॥ 3-24-22 चारणाः देवगायनाः ॥ 3-24-24 महाद्रुमः कदम्बः ॥ 3-24-26 लतावतानावनतः वल्लीतन्तुभिरावृततया नम्रः ॥
