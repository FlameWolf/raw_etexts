अध्यायः 196

मार्कण्डेयेन सुखदुःखनिरूपकबकशक्रसंवादानुवादः ॥ 1 ॥

KK03-11-196-001	वैशम्पायन उवाच 
KK03-11-196-001a	मार्कण्डेयमृषयो ब्राह्मणा युधिष्ठिरश्च ।
KK03-11-196-001c	पर्यपृच्छन्नृषिः केन दीर्घायुरासीद्बकः ॥
KK03-11-196-002a	मार्कण्डेयस्तु तान्सर्वान्प्रत्युवाच महातपाः ।
KK03-11-196-002c	दीर्घायुश्च बको राजन्नृषिर्नात्र विचारणा ॥
KK03-11-196-003a	एतच्छ्रुत्वा तु कौन्तेयो भ्रातृभिः सह भारत ।
KK03-11-196-003c	मार्कण्डेयं पर्यपृच्छद्धर्मराजो युधिष्ठिरः ॥
KK03-11-196-004a	बकदाल्भ्यौ महात्मानौ श्रूयेते चिरजीविनौ ।
KK03-11-196-004c	सखायौ देवराजस्य तावृषी लोकसम्मतौ ॥
KK03-11-196-005a	एतदिच्छामि भगवन्बकशक्रसमागमम् ।
KK03-11-196-005c	सुखदुःखसमायुक्तं तत्त्वेन कथितं त्वया ॥
KK03-11-196-006	मार्कण्डेय उवाच 
KK03-11-196-006a	वृत्ते देवासुरे राजन्सङ्ग्रामे रोमहर्षणे ।
KK03-11-196-006c	त्रयाणामपि लोकानामिन्द्रो लोकाधिपोऽभवत् ॥
KK03-11-196-007a	सम्यग्वर्षति पर्जन्ये सस्यसम्पद उत्तमाः ।
KK03-11-196-007c	निरामयाः सुधर्मिष्ठाः प्रजा धर्मपरायणाः ।
KK03-11-196-007e	मुदितश्च जनः सर्वः स्वधर्मेषु व्यवस्थितः ॥
KK03-11-196-008a	ताः प्रजा मुदिताः सर्वा दृष्ट्वा बलनिषूदनः ।
KK03-11-196-008c	ततस्तु मुदितो राजन्देवराजः शतक्रतुः ॥
KK03-11-196-009a	ऐरावतं समास्थाय अपश्यन्मुदिताः प्रजाः ।
KK03-11-196-009c	आश्रमांश्च विचित्रांश्च नदीश्च विविधाः शुभाः ॥
KK03-11-196-010a	नगराणि समृद्धानि घेटाञ्जनपदांस्तथा ।
KK03-11-196-010c	प्रजापालनदक्षांश्च नरेन्द्रान्धर्मचारिणः ॥
KK03-11-196-011a	उदपानं प्रपा वापी तटाकानि सरांसि च ।
KK03-11-196-011c	नानाब्रह्मसमाचारैः सेवितानि द्विजोत्तमैः ॥
KK03-11-196-012a	ततोऽवतीर्य रम्यायां पृथ्व्यां राजञ्छतक्रतुः ।
KK03-11-196-012c	तत्र रम्ये शिवे देशे बहुवृक्षसमाकुले ॥
KK03-11-196-013a	पूर्वस्यां दिशि रम्यायां समुद्राभ्याशतो नृप ।
KK03-11-196-013c	तत्राश्रमपदं रम्यं मृगद्विजनिषेवितम् ।
KK03-11-196-013e	तत्राश्रमपदे रम्ये बकं पश्यति देवराट् ॥
KK03-11-196-014a	बकस्तु दृष्ट्वा देवेन्द्रं दृढं प्रीतमनाऽभवत् ।
KK03-11-196-014c	पाद्यासनार्थदानेन फलमूलैरथार्चयत् ॥
KK03-11-196-015a	सुखोपविष्टो वरदस्ततस्तु बलसूदनः ।
KK03-11-196-015c	ततः प्रश्नं बकं देवं उवाच त्रिदशेश्वरः ॥
KK03-11-196-016a	शतं वर्षसहस्राणि मुने जातस्य तेऽनघ ।
KK03-11-196-016c	समाख्याहि मम ब्रह्मन्किं दुःखं चिरजीविनाम् ॥
KK03-11-196-017	बक उवाच 
KK03-11-196-017a	अप्रियैः सह संवासः प्रियैश्चापि विनाभवः ।
KK03-11-196-017c	असद्भिः सम्प्रयोगश्च तद्दुःखं चिरजीविनाम् ॥
KK03-11-196-018a	पुत्रदारविनाशोऽत्र ज्ञातीनां सुहृदामपि ।
KK03-11-196-018c	परेष्वायत्तता कृच्छ्रं किन्नु दुःखतरं ततः ॥
KK03-11-196-019a	नान्यद्दुःखतरं किञ्चिल्लोकेषु प्रतिभाति मे ।
KK03-11-196-019c	अर्थैर्विहीनः पुरुषः एरैः सम्परिभूयते ॥
KK03-11-196-020a	अकुलानां कुले भावं कुलीनानां कुलक्षयम् ।
KK03-11-196-020c	संयोगं विप्रयोगं च पश्यन्ति चिरजीविनः ॥
KK03-11-196-021a	अपि प्रत्यक्षमेवैतत्तव देव शतक्रतो ।
KK03-11-196-021c	अकुलानां समृद्धानां कथं कुलविपर्ययः ॥
KK03-11-196-022a	देवदानवगन्धर्वमनुष्योरगराक्षसाः ।
KK03-11-196-022c	प्राप्नुवन्ति विपर्यासं किन्नु दुःखतरं ततः ॥
KK03-11-196-023a	कुले जाताश्च क्लिश्यन्ते दौष्कुलेयवशानुगाः ।
KK03-11-196-023c	आढ्यैर्दरिद्राऽवमताः किन्नु दुःखतरं ततः ॥
KK03-11-196-024a	लोके वैधर्म्यमेतत्तु दृश्ते बहुविस्तरम् ।
KK03-11-196-024c	हीनज्ञानाश्च हृष्यन्ते क्लिश्यन्ते प्राज्ञकोविदाः ।
KK03-11-196-024e	बहुदुःखपरिक्लेशं मानुष्यमिह दृश्यते ॥
KK03-11-196-025	इन्द्र उवाच 
KK03-11-196-025a	पुनरेव महाभाग देवर्षिगणसेवित ।
KK03-11-196-025c	समाख्याहि मम ब्रह्मन्किं सुखं चिरजीविनाम् ॥
KK03-11-196-026	बक उवाच 
KK03-11-196-026a	अष्टमे द्वादशे वाऽपि शाकं यः पचते गृहे ।
KK03-11-196-026c	कुमित्राण्यनपाश्रित्य किं वै सुखतरं ततः ॥
KK03-11-196-027a	यत्राहानि न गण्यन्ते नैनमाहुर्महाशनम् ।
KK03-11-196-027c	अपि शाकं पचानस्य सुखं वै मघवन्गृहे ॥
KK03-11-196-028a	आर्जितं स्वेन वीर्येण नाप्यपाश्रित्य कञ्चन ।
KK03-11-196-028c	फलशाकमपि श्रेयो भोक्तुं ह्यकृपणं गृहे ॥
KK03-11-196-029a	परस्य तु गृहे भोक्तुः परिभूतस्य नित्यशः ।
KK03-11-196-029c	सुमृष्टमपि न श्रेयो विकल्पोऽयमतः सताम् ॥
KK03-11-196-030a	श्ववद्धि लोलुपो यस्तु परान्नं भोक्तुमिच्छति ।
KK03-11-196-030c	धिगस्तु तस्य तद्भुक्तं कृपणस्य दुरात्मनः ॥
KK03-11-196-031a	यो दत्त्वाऽतिथिभृत्येभ्यः पितृभ्यश्च द्विजोत्तमः ।
KK03-11-196-031c	शिष्टान्यन्नानि यो भुङ्क्ते किं वै सुखतरं ततः ॥
KK03-11-196-032a	अतो मृष्टतरं नान्यत्पूतं किञ्चित्च्छतक्रतो ।
KK03-11-196-032c	दत्त्वा यस्त्वतिथिभ्योऽन्नं भुङ्क्ते तेनैव नित्यशः ॥
KK03-11-196-033a	यावतो ह्यन्धसः पिण्डानश्नाति सततं द्विजः ।
KK03-11-196-033c	तावतां गोसहस्राणां फलं प्राप्नोति दायकः ।
KK03-11-196-03e		यदेनो यौवनकृतं तत्सर्वं नश्यते ध्रुवम् ॥
KK03-11-196-034a	सदक्षिणस्य भुक्तस्य द्विजस्य तु करे गतम् ।
KK03-11-196-034c	यद्वारि वारिणा सिञ्चेत्तद्ध्येनस्तरते क्षणात् ॥
KK03-11-196-035a	एताश्चान्याश्च वै बह्वीः कथयित्वा कथाः शुभाः ।
KK03-11-196-035c	बकेन सह देवेन्द्र आपृच्छ्य त्रिदिवं गतः ॥

इति श्रीमन्महाभारते अरण्यपर्वणि मार्कण्डेयसमास्यापर्वणि षण्णवत्यधिकशततमोऽध्यायः ॥ 196 ॥

3-196-1 ऋषिर्बकः किल भवतो दीर्घायुरासीच्चेति ध. पाठः ॥ 3-196-12 यज्ञोत्सववतीं रम्यां पृथ्वीं राजञ्शतक्रतुरिति ध. पाठः ॥ 3-196-21 आकुलानां समृद्धानां कथं कालविपर्ययः इति ध. पाठः ॥ 3-196-34 द्विजस्य तु करे हुतमिति ध. पाठः ॥
