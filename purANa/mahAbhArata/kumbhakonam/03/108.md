अध्यायः 108

दिलीपसुतेन भगीरथेन धरणीतलावतरणाय गङ्गांप्रति तपश्चरणम् ॥ 1 ॥ तथा धरणीतलमवतरन्त्या गङ्गाया वेगधारणाय तदाज्ञया तपसा शङ्करतोषणम् ॥ 2 ॥

KK03-06-108-001	लोमश उवाच 
KK03-06-108-001a	स तु राजा महेष्वासश्चक्रवर्ती महारथः ।
KK03-06-108-001c	बभूव सर्वलोकस्य मनोनयननन्दनः ॥
KK03-06-108-002a	स शुश्राव महाबाहुः कपिलेन महात्मना ।
KK03-06-108-002c	पितॄणां निधनं घोरमप्राप्तिं त्रिदिवस्य च ॥
KK03-06-108-003a	स राज्यं सचिवे न्यस्य हृदयेन विदूयता ।
KK03-06-108-003c	जगाम हिमवत्पार्श्वं तपस्तप्तुं नरेश्वरः ॥
KK03-06-108-004a	आरिराधयिषुर्गङ्गां तपसा दग्धकिल्बिषः ।
KK03-06-108-004c	सोऽपश्यत नरश्रेष्ठ  हिमवन्तं नगोत्तमम् ॥
KK03-06-108-005a	शृङ्गैर्बहुविधाकारैर्धातुमद्भिरलङ्कृतम् ।
KK03-06-108-005c	पवनालम्बिभिर्मेघैः परिषिक्तं समन्ततः ॥
KK03-06-108-006a	नदीकुञ्जनितम्बैश्च सोदकैरुपशोभितम् ।
KK03-06-108-006c	गुहाकन्दरसँल्लीनसिंहव्याघ्रनिषेवितम् ॥
KK03-06-108-007a	शकुनैश्च विचित्राङ्गैः कूजद्भिर्विविधा गिरः ।
KK03-06-108-007c	भृङ्गराजैस्तथा हंसैर्दात्यूहैर्जलकुक्कुटैः ॥
KK03-06-108-008a	मयूरैः शतपत्रैश्च जीवञ्जीवककोकिलैः ।
KK03-06-108-008c	चकोरैरसितापाङ्गैस्तथा पुत्रप्रियैरपि ॥
KK03-06-108-009a	जलस्थानेषु रम्येषु पद्मिनीभिश्च सङ्कुलम् ।
KK03-06-108-009c	सारसानां च मधुरैर्व्याहृतैः समलङ्कृतम् ॥
KK03-06-108-010a	किन्नरैरप्सरोभिश्च निषेवितशिलातलम् ।
KK03-06-108-010c	दिग्वारणविषाणाग्रैः समन्ताद्धृष्टपादपम् ॥
KK03-06-108-011a	विद्याधरानुचरितं नानारत्नसमाकुलम् ।
KK03-06-108-011c	विषोल्बणैर्भुजङ्गैश्च दीप्तजिह्वैर्निषेवितम् ॥
KK03-06-108-012a	क्वचित्कनकसङ्काशं क्वचिद्रजतसन्निभम् ।
KK03-06-108-012c	क्वचिदञ्जनपुञ्जाभं हिमवन्तमुपागमत् ॥
KK03-06-108-013a	स तु तत्र नरश्रेष्ठस्तपो घोरं समाश्रितः ।
KK03-06-108-013c	फलमूलाम्बुसम्भक्षः सहस्रपरिवत्सरान् ॥
KK03-06-108-014a	संवत्सरसहस्रे तु गते दिव्ये महानदी ।
KK03-06-108-014c	दर्शयामास तं गङ्गा तदा मूर्तिमती स्वयम् ॥
KK03-06-108-015	गङ्गोवाच 
KK03-06-108-015a	किमिच्छसि महाराज मत्तः किञ्च ददानि ते ।
KK03-06-108-015c	तद्ब्रवीहि नरश्रेष्ठ करिष्यामि वचस्तव ॥
KK03-06-108-016a	एवमुक्तः प्रत्युवाच राजा हैमवतीं नदीम् ।
KK03-06-108-016c	`तदा भगीरथो राजन्प्रणिपत्य कृताञ्जलिः' ।
KK03-06-108-016e	पितामहा मे वरदे कपिलेन महानदि ॥
KK03-06-108-017a	अन्वेषमाणास्तुरगं नीता वैवस्वतक्षयम् ।
KK03-06-108-017c	षष्टिस्तानि सहस्राणि सागराणां महात्मनाम् ॥
KK03-06-108-018a	कपिलं देवमासाद्य क्षणेन निधनं गताः ।
KK03-06-108-018c	तेषामेवं विनष्टानां स्वर्गे वासो न विद्यते ॥
KK03-06-108-019a	यावत्तानि शरीराणि त्वं जलैर्नाभिषिञ्चसि ।
KK03-06-108-019c	तावत्तेषां गतिर्नास्ति सागराणां महानदि ॥
KK03-06-108-020a	स्वर्गं नय महाभागे मत्पितॄन्सगरात्मजान् ।
KK03-06-108-020c	तेषामर्थेऽभियाचामि त्वामहं वै महानदि ॥
KK03-06-108-021	लोमश उवाच 
KK03-06-108-021a	एतच्छ्रुत्वा वचो राज्ञो गङ्गा लोकनमस्कृता ।
KK03-06-108-021c	भगीरथमिदं वाक्यं सुप्रीता समभाषत ॥
KK03-06-108-022a	करिष्यामि माहाराज वचस्ते नात्र संशयः ।
KK03-06-108-022c	वेगं तु मम दुर्धार्यं पतन्त्या गगनाच्च्युतम् ॥
KK03-06-108-023a	न शक्तस्त्रिषु लोकेषु कश्चिद्धारयितुं नृप ।
KK03-06-108-023c	अन्यत्र विबुधश्रेष्ठान्नीलकण्ठान्महेश्वरात् ॥
KK03-06-108-024a	तं तोषय महाबाहो तपसा वरदं हरम् ।
KK03-06-108-024c	स तु मां प्रच्युतां देवः शिरसा धारयिष्यति ॥
KK03-06-108-025a	स करिष्यति ते कामं पितॄणां हितकाम्यया ।
KK03-06-108-025c	`तपसाऽऽराधितः शम्भुर्भगर्वाँल्लोकभावनः' ॥
KK03-06-108-026a	एतच्छ्रुत्वा ततो राजन्महाराजो भगीरथः ।
KK03-06-108-026c	कैलासं पर्वतं गत्वा तोषयामास शङ्करम् ॥
KK03-06-108-027a	ततस्तेन समागम्य कालयोगेन केनचित् ।
KK03-06-108-027c	`गङ्गावतरणं राजन्नयाचत महीपतिः ॥
KK03-06-108-028a	अगृह्णाच्च वरं तस्माद्गङ्गाया धारणे नृप ।
KK03-06-108-028c	स्वर्गे वासं समुद्दिश् पितॄणां स नरोत्तमः ॥

इति श्रीमन्महाभारते अरण्यपर्वणि तीर्थयात्रापर्वणि अष्टाधिकशततमोऽध्यायः ॥ 108 ॥

3-108-22 गगनाच्च्युतं यथा भवति तथा पतन्त्याः । गगनाद्भुवमिति झ. पाठः ॥
