अध्यायः 014

कृष्णेन युधिष्ठिरम्प्रति साल्वेन युद्धस् स्वस्यानागमनहेतुत्वकथनम् ॥ 1 ॥

KK0302014001	युधिष्ठिर उवाच 
KK0302014001a	असान्निध्यं कथं कृष्ण तवासीद्वृष्णिनन्दन ।
KK0302014001c	क्व चासीद्विप्रवासस्ते किञ्चाकार्षीः प्रवासतः ॥
KK0302014002	कृष्ण उवाच 
KK0302014002a	साल्वस्य नगरं सौभं गतोऽहं भरतर्षभ ।
KK0302014002c	निहन्तुं कौरवश्रेष्ठ तत्र मे शृणु कारणम् ॥
KK0302014003a	महातेजा महाबाहुर्यः स राजा महायशाः ।
KK0302014003c	दमघोषात्मजो वीरः शिशुपालो मया हतः ॥
KK0302014004a	यज्ञे ते भरतश्रेष्ठ राजसूयेऽर्हणां प्रति ।
KK0302014004c	स रोषवशमापन्नो नामृष्यत दुरात्मवान् ॥
KK0302014005a	श्रुत्वा तं निहतं साल्वस्तीव्ररोषसमन्वितः ।
KK0302014005c	उपायाद्द्वारकां शून्यामिहस्थे मयि भारत ॥
KK0302014006a	स तत्र युद्धमकरोद्बालकैर्वृष्णिपुङ्गवैः ।
KK0302014006c	निवृत्तः कामगं सौभमारुह्यैव नृशंसवत् ॥
KK0302014007a	`चिरजीवी नृपः सोऽपि प्रसादात्पद्मजन्मनः ।
KK0302014007c	'ततो वृष्णिप्रवीरांस्तान्बालान्हत्वा बहूंस्तदा ।
KK0302014007e	पुरोद्यानानि सर्वाणि भेदयामास दुर्मतिः ॥
KK0302014008a	उक्तवांश्च महाबाहो क्वासौ वृष्णिकुलाधमः ।
KK0302014008c	वासुदेवः स मन्दात्मा वसुदेवसुतो गतः ॥
KK0302014009a	तस्य युद्धार्थिनो दर्पं युद्धे नाशयिताऽस्म्यहम् ।
KK0302014009c	आनर्ताः सत्यमाख्यात तत्र गन्ताऽस्मि यत्र सः ॥
KK0302014010a	तं हत्वा विनिवर्तिष्ये कंसकेशिनिषूदनम् ।
KK0302014010c	अहत्वा न निवर्तिष्ये सत्येनायुधमालभे ।
KK0302014011a	क्वासौ क्वासाविति पुनस्तत्रतत्र प्रधावति ।
KK0302014011c	मया सह रणे योद्धुं काङ्क्षमाणः स सौभराट् ॥
KK0302014012a	अद्यतं पापकर्माणं क्षुद्रं विश्वासघातिनम् ।
KK0302014012c	शिशुपालवधामर्षाद्गमयिष्ये यमक्षयम् ॥
KK0302014013a	मम पापस्वभावेन भ्राता येन निपातितः ।
KK0302014013c	शिशुपालो महीपालस्तं वधिष्ये महीतले ॥
KK0302014014a	भ्राता बालश्च राजा च न च सङ्ग्रामकोविदः ।
KK0302014014c	प्रमत्तश्च हतो वीरस्तं हनिष्ये जनार्दनम् ।
KK0302014015a	एवमादि महाराज विलप्य दिवमास्थितः ।
KK0302014015c	कामगेन स सौभेन क्षिप्त्वा मां कुरुनन्दन ॥
KK0302014016a	तमश्रौषमहं गत्वा यथा वृत्तः स दुर्मतिः ।
KK0302014016c	मयि कौरव्य दुष्टात्मा मार्तिकावतको नृपः ॥
KK0302014017a	ततोऽहमपि कौरव्य रोषव्याकुललोचनः ।
KK0302014017c	निश्चित्य मनसा राजन्वधायास्य मनो दधे ॥
KK0302014018a	आनर्तेषु विमर्दं च क्षेपं चात्मनि कौरव ।
KK0302014018c	प्रवृद्धमवलेपं च तस्य दुष्कृतकर्मणः ॥
KK0302014019a	ततः सौभवधायाहं प्रतस्थे पृथिवीपते ।
KK0302014019c	स मया सागरावर्ते दृष्ट आसीत्परीप्सता ॥
KK0302014020a	ततः प्रध्माप्य जलजं पाञ्चजन्यमहं नृप ।
KK0302014020c	आहूय साल्वं समरे युद्धाय समवस्थितः ॥
KK0302014021a	तन्मुहूर्तमभूद्युद्धं तत्र मे दानवैः सह ।
KK0302014021c	शवीभूताश्च मे सर्वे भूतले च निपातिताः ॥
KK0302014022a	एतत्कार्यं महाबाहो येनाहं नागमं तदा ।
KK0302014022c	श्रुत्वैव हास्तिनपुरे द्यूतं चाविनयोत्थितम् ।
KK0302014022e	द्रुतमागतवान्युष्मान्द्रष्टुकामः सुदुःखितान् ॥

इति श्रीमन्महाभारते अरण्यपर्वणि अर्जुनाभिगमनपर्वणि चतुर्दशोऽध्यायः ॥ 14 ॥

3-14-6 सौभं सुष्ठु भान्ति ते सुभाः काञ्चनादयो धातवस्तज्जम् ॥ 3-14-9 आख्यात कथयत ॥ 3-14-16 मार्तिकावतकः एतन्नामकदेशवासी ॥ 3-14-18 अवलेपं गर्वं ज्ञात्वेति शेषः ॥ 3-14-19 सागरस्य आसमन्ताद्वर्तो वर्तनं यस्मिन्सागरद्वीपे इत्यर्थः ॥ 3-14-20 जलजं शङ्खम् ॥
