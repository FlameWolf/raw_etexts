अध्यायः 031

युधिष्ठिरेण द्रौपदीम्प्रति धर्मस्य साफल्योपपादनम् ॥ 1 ॥

KK0302031001	युधिष्ठिर उवाच 
KK0302031001a	वल्गु चित्रपदं श्लक्ष्णं याज्ञसेनि त्वया वचः ।
KK0302031001c	उक्तं तच्छ्रुतमस्माभिर्नास्तिक्यं तु प्रभाषसे ॥
KK0302031002a	नाहं धर्मफलाकाङ्क्षी राजपुत्रि चराम्युत ।
KK0302031002c	ददामि देयमित्येव यजे यष्टव्यमित्युत ॥
KK0302031003a	अस्तु वाऽत्र फलं मा वा कर्तव्यं पुरुषेण यत् ।
KK0302031003c	गृहे निवसता कृष्णे यथाशक्ति करोमि तत् ॥
KK0302031004a	धर्मं चरामि सुश्रोणि न धर्मफलकारणात् ।
KK0302031004c	आगमाननतिक्रम्य सतां वृत्तमवेक्ष्य च ॥
KK0302031005a	धर्म एव मनः कृष्णे स्वभावाच्चैव मे धृतम् ।
KK0302031005c	[धर्मवाणिज्यको हीनो जघन्यो धर्मवादिनाम्]
KK0302031006a	न धर्मफलमाप्नोति यो धर्मं दोग्धुमिच्छति ।
KK0302031006c	यश्चैनं शङ्कते कृत्वा नास्तिक्यात्पापचेतनः ॥
KK0302031007a	अतिवादान्मदाच्चैव मा धर्ममभिशङ्कथाः ।
KK0302031007c	धर्मातिशङ्की पुरुषस्तिर्यग्गतिपरायणः ॥
KK0302031008a	धर्मो यस्यातिशङ्क्यः स्यादार्षं वा दुर्बलात्मनः ।
KK0302031008c	वेदाच्छूद्र इवापेयात्स लोकादजरामरात् ॥
KK0302031009a	वेदाध्यायी धर्मपरः कुले जातो मनस्विनि ।
KK0302031009c	स्थविरेषु स योक्तव्यो राजभिर्धर्मचारिभिः ॥
KK0302031010a	पापीयान्स हि शूद्रेभ्यस्तस्करेभ्यो विशिष्यते ।
KK0302031010c	शास्त्रातिगो मन्दबुद्धिर्यो धर्ममतिशङ्कते ॥
KK0302031011a	प्रत्यक्षं हि त्वया दृष्ट ऋषिर्गच्छन्महातपाः ।
KK0302031011c	मार्कण्डेयोऽप्रमेयात्मा धर्मेण चिरजीविता ॥
KK0302031012a	व्यासो वसिष्ठो मैत्रेयो नारदो लोमशः शुकः ।
KK0302031012c	अन्ये च ऋषयः सर्वे धर्मेणैव सुचेतसः ॥
KK0302031013a	प्रत्यक्षं पश्यसि ह्येतान्दिव्ययोगसमन्वितान् ।
KK0302031013c	शापानुग्रहणे शक्तान्देवेभ्योऽपि गरीयसः ॥
KK0302031014a	एते हि धर्ममेवादौ वर्णयन्ति सदाऽनघे ।
KK0302031014c	कर्तव्यममरप्रख्याः प्रत्यक्षागमबुद्धयः ॥
KK0302031015a	अतो नार्हसि कल्याणि धातारं धर्ममेव च ।
KK0302031015c	रजोमूढेन मनसा क्षेप्तुं शङ्कितुमेव च ॥
KK0302031016a	उन्मत्तान्मन्यते बालः सर्वानागतनिश्चयान् ।
KK0302031016c	धर्मातिशङ्की नान्यस्मिन्प्रमाणमधिगच्छति ॥
KK0302031017a	इन्द्रियप्रीतिसम्बद्धं यदिदं लोकसाक्षिकम् ।
KK0302031017c	एतावन्मन्यते बालो मोहमन्यत्र गच्छति ॥
KK0302031018a	प्रायश्चित्तं न तस्यास्ति यो धर्ममतिशङ्कते ।
KK0302031018c	ध्यायन्स कृपणः पापो न लोकान्प्रतिपद्यते ॥
KK0302031019a	प्रमाणाद्धि निवृत्तो हि वेदशास्त्रार्थनिन्दकः ।
KK0302031019c	कामलोभानुगो मूढो नरकं प्रतिपद्यते ॥
KK0302031020a	आर्षं प्रमाणमुत्क्राम्य धर्मं न प्रतिपालयन् ।
KK0302031020c	सर्वशास्त्रातिगो मूढः शं जन्मसु न विन्दति ॥
KK0302031021a	यस्तु नित्यं कृतमतिर्धर्ममेवाभिपद्यते ।
KK0302031021c	अशङ्कमानः कल्याणि सोऽमुत्रानन्त्यमश्नुते ॥
KK0302031022a	यस्य नार्षं प्रमाणं स्याच्छिष्टाचारश्च भामिनि ।
KK0302031022c	न वै तस्य परो लोको नायमस्तीति निश्चयः ॥
KK0302031023a	शिष्टैराचरितं धर्मं कृष्णे मास्मातिशङ्कथाः ।
KK0302031023c	पुराणमृषिभिः प्रोक्तं सर्वज्ञैः सर्वदर्शिभिः ॥
KK0302031024a	धर्म एव प्लवो नान्यः स्वर्गं द्रौपदि गच्छताम् ।
KK0302031024c	सैवः नौः सागरस्येव वणिजः पारमिच्छतः ॥
KK0302031025a	अफलो यदि धर्मः स्याच्चरितो धर्मचारिभिः ।
KK0302031025c	अप्रतिष्ठे तमस्येतज्जगन्मज्जेदनिन्दिते ॥
KK0302031026a	निर्वाणं नाधिगच्छेयुर्जीवेयुः पशुजीविकाम् ।
KK0302031026c	विघातेनैव युज्येयुर्न चार्थं कञ्चिदाप्नुयुः ॥
KK0302031027a	तपश्च ब्रह्मचर्यं च यज्ञः स्वाध्याय एव च ।
KK0302031027c	दानमार्जवमेतानि यदि स्युरफलानि वै ॥
KK0302031028a	नाचरिष्यन्परे धर्मं परे परतरेऽपि च ।
KK0302031028c	विप्रलम्भोऽयमत्यन्तं यदि स्युरफलाः क्रियाः ॥
KK0302031029a	ऋषयश्चैव देवाश्च गन्धर्वासुरराक्षसाः ।
KK0302031029c	ईश्वराः कस्य हेतोस्ते चरेयुर्धर्ममादृताः ॥
KK0302031030a	फलदं त्विह विज्ञाय धातारं श्रेयसि स्थितम् ।
KK0302031030c	धर्मं तेऽव्यचरन्कृष्णे स हि धर्मः सनातनः ॥
KK0302031031a	स चायं सफलो धर्मो न धर्मोऽफल उच्यते ।
KK0302031031c	दृश्यन्तेऽपि हि विद्यानां फलानि तपसां तथा ॥
KK0302031032a	त्वय्येतद्वै विजानीहि जन्म कृष्णे यथाश्रुतम् ।
KK0302031032c	वेत्थ चापि यथा जातो धृष्टद्युम्नः प्रतापवान् ॥
KK0302031033a	एतावदेव पर्याप्तमुपमानं शुचिस्मिते ।
KK0302031033c	कर्मणां फलमस्तीति धीरोऽल्पेनापि तुष्यति ॥
KK0302031034a	बहुनाऽपि ह्यविद्वांसो नैव तुष्यन्त्यबुद्धयः ।
KK0302031034c	तेषां न धर्मजं किञ्चित्प्रेत्य कर्मास्ति शर्म वा ॥
KK0302031035a	कर्मणामुत पुण्यानां पापानां च फलोदयः ।
KK0302031035c	प्रभवश्चाप्ययश्चैव देवगुह्यानि भामिनि ॥
KK0302031036a	नैतानि वेद यः कश्चिन्मुह्यन्त्यत्र प्रजा इमाः ।
KK0302031036c	[अपि कल्पसहस्रेण न च श्रेयोऽधिगच्छति ॥]
KK0302031037a	रक्ष्याण्येतानि देवानां गूढमाया हि देवताः ।
KK0302031037c	कृशाङ्गाः सुव्रताश्चैव तपसा दग्धकिल्विषाः ।
KK0302031037e	प्रसन्नैर्मानसैर्युक्ताः पश्यन्त्येतानि वै द्विजाः ॥
KK0302031038a	न फलादर्शनाद्धर्मः शङ्कितव्यो न देवताः ।
KK0302031038c	यष्टव्यं च प्रयत्नेन दातव्यं चानसूयता ॥
KK0302031039a	कर्मणां फलमस्तीह तथैतद्धर्मशासनम् ।
KK0302031039c	ब्रह्मा प्रोवाच पुत्राणां यदृषिर्वेद काश्यपः ॥
KK0302031040a	तस्मात्ते संशयः कृष्णे नीहार इव नश्यतु ।
KK0302031040c	विमृश्य सर्वमस्तीति नास्तिक्यं भावमुत्सृज ॥
KK0302031041a	ईश्वरं चापि भूतानां धातारं मा च वै क्षिप ।
KK0302031041c	शिक्षस्वैनं नमस्वैनं मा तेऽभूद्बुद्धिरीदृशी ॥
KK0302031042a	यस्य प्रसादात्तद्भक्तो मर्त्यो गच्छत्यमर्त्यताम् ।
KK0302031042c	उत्तमां देवतां कृष्णे मातिवोचः कथञ्चन ॥

इति श्रीमन्महाभारते अरण्यपर्वणि अर्जुनाभिगमनपर्वणि एकत्रिंशोऽध्यायः ॥ 31 ॥

3-31-1 वल्गु शोभनम् । श्लक्ष्णं सुकुमारम् । नास्तिक्यं वेदविद्विष्टम् ॥ 3-31-8 दोषो दुर्बोध आत्मन इति ट. पाठः । अदोषो दुर्बलात्मनः इति ध. पाठः ॥ 3-31-21 मूढ आजन्म स न नन्दतीति ट. पाठः । आजन्मसु न नन्दतीति ध. पाठः । आत्मानं स विनश्यतीति क. पाठः ॥ 3-31-24 स वै नौः सागरस्येवेति ट. पाठः ॥
