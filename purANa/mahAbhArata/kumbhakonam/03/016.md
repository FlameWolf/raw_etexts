अध्यायः 016

कृष्णेन युधिष्ठिरम्प्रति साल्वयादवयुद्धवर्णनम् ॥ 1 ॥

KK0302016001	वासुदेव उवाच 
KK0302016001a	तां तूपयातो राजेन्द्र साल्वः सौभपतिस्तदा ।
KK0302016001c	प्रभूतनरनागेन बलेनोपविवेश ह ॥
KK0302016002a	समे निविष्टा सा सेना प्रभूतसलिलाशये ।
KK0302016002c	चतुरङ्गबलोपेता साल्वराजाभिपालिता ॥
KK0302016003a	वर्जयित्वा श्मशानानि देवतायतनानि च ।
KK0302016003c	वल्मीकांश्चैव चैत्यांश्च सन्निविष्टमभूद्बलम् ॥
KK0302016004a	अनीकानां विभागेन पन्थानः सुकृतास्तथा ।
KK0302016004c	प्रथमा नवमाश्चैव साल्वस्य शिबिरे नृप ॥
KK0302016005a	सर्वायुधसमोपेतं सर्वशस्त्रविशारदम् ।
KK0302016005c	रथनागाश्वकलिलं पदातिजनसङ्कुलम् ॥
KK0302016006a	तुष्टपुष्टबलोपेतं वीरलक्षणलक्षितम् ।
KK0302016006c	विचित्रध्वजसन्नाहं विचित्ररथकार्मुकम् ॥
KK0302016007a	सन्निवेश्य च कौरव्य द्वारकायां नरर्षभ ।
KK0302016007c	अभिसारयामास तदा वेगेन पतगेन्द्रवत् ॥
KK0302016008a	तदापतन्तं सन्दृश्य बलं साल्वपतेस्तदा ।
KK0302016008c	निर्याय योधयामासुः कुमारा वृष्णिनन्दनाः ॥
KK0302016009a	असहन्तोऽभियानं तत्साल्वराजस्य कौरव ।
KK0302016009c	चारुदेष्णश्च साम्बश्च प्रद्युम्नश्च महारथः ॥
KK0302016010a	ते रथैर्दंशिताः सर्वे विचित्राभरणध्वजाः ।
KK0302016010c	संसक्ताः साल्वराजस्य बहुभिर्योधपुङ्गवैः ॥
KK0302016011a	गृहीत्वा कार्मुकं साम्बः साल्वस्य सचिवं रणे ।
KK0302016011c	योधयामास संहृष्टः क्षेमधूर्तिं चमूपतिम् ॥
KK0302016012a	तस्य बाणमयं वर्षं जाम्बवत्याः सुतो महत् ।
KK0302016012c	मुमोच भरतश्रेष्ठ यथावर्षं सहस्रदृक् ॥
KK0302016013a	तद्बाणवर्षं तुमुलं विषेहे स चमूपतिः ।
KK0302016013c	क्षेमधूर्तिर्महाराज हिमवानिव निश्चलः ॥
KK0302016014a	ततः साम्बाय राजेन्द्र क्षेमधूर्तिरपि स्वयम् ।
KK0302016014c	मुमोच मायाविहितं शरजालं महत्तरम् ॥
KK0302016015a	ततो मायामयं जालं माययैव विदार्य सः ।
KK0302016015c	साम्बः शरसहस्रेण रथमस्याभ्यवर्षत ॥
KK0302016016a	ततः स विद्धः साम्बेन क्षेमधूर्तिश्चमूपतिः ।
KK0302016016c	अपायाज्जवनैरश्वैः साम्बबाणप्रपीडितः ॥
KK0302016017a	तस्मिन्विप्रद्रुते शरे साल्वस्याथ चमूपतौ ।
KK0302016017c	वेगवान्नाम दैतेयः सुतं मेऽभ्यद्रवद्बली ॥
KK0302016018a	अभिपन्नस्तु राजेन्द्र साम्बो वृष्णिकुलोद्वहः ।
KK0302016018c	वेगं वेगवतो राजंस्तस्थौ वीरो विधारयन् ॥
KK0302016019a	स वेगवति कौन्तेय साम्बो वेगवतीं गदाम् ।
KK0302016019c	चिक्षेप तरसा वीरो व्याविद्ध्यन्सत्यविक्रमः ॥
KK0302016020a	तया त्वभिहतो राजन्वेगवान्न्यपतद्भुवि ।
KK0302016020c	वातरुग्ण इव क्षुण्णो जीर्णमूलो वनस्पतिः ॥
KK0302016021a	तस्मिन्निपतिते वीरे गदारुग्णे महासुरे ।
KK0302016021c	प्रविश्य महतीं सेनां योधयामास मे सुतः ॥
KK0302016022a	चारुदेष्णेन संसक्तो विविन्ध्यो नाम दानवः ।
KK0302016022c	महारथः समाज्ञातो महाराज महाधनुः ॥
KK0302016023a	ततः सुतुमुलं युद्धं चारुदेष्णविविन्ध्ययोः ।
KK0302016023c	वृत्रवासवयो राजन्यथापूर्वं तथाऽभवत् ॥
KK0302016024a	अन्योन्यस्याभिसङ्क्रुद्धावन्योन्यं जघ्नतुः शरैः ।
KK0302016024c	विनदन्तौ महाराज सिंहाविव महाबलौ ॥
KK0302016025a	रौक्मिणेयस्ततो बाणमग्न्यर्कोपमवर्चसम् ।
KK0302016025c	अभिमन्त्र्य महास्त्रेण सन्दधे शत्रुनाशनम् ॥
KK0302016026a	स विविन्ध्याय सक्रोधः समाहूय महारथः ।
KK0302016026c	चिक्षेप मे सुतो राजन्स गतासुरथापतत् ॥
KK0302016027a	विविन्ध्यं निहतं दृष्ट्वा तां च विक्षोभितां चमूम् ।
KK0302016027c	कामगेन स सौभेन साल्वः पुनरुपागमत् ॥
KK0302016028a	ततो व्याकुलितं सर्वं द्वारकावासि तद्बलम् ।
KK0302016028c	दृष्ट्वा साल्वं महाबाहो सौभस्थं पृथिवीगतम् ॥
KK0302016029a	ततो निर्याय कौरव्य अवस्थाप्य च तद्बलम् ।
KK0302016029c	आनर्तानां महाराज प्रद्युम्नो वाक्यमब्रवीत् ॥
KK0302016030a	सर्वे भवन्तस्तिष्ठन्तु सर्वे पश्यन्तु मां युधि ।
KK0302016030c	निवारयन्तं सङ्ग्रामे बलात्सौभं सराजकम् ॥
KK0302016031a	अयं सौभपतेः सेनामायसैर्भुजगैरिव ।
KK0302016031c	धनुर्भुजविनिर्मुक्तैर्नाशयम्यद्य यादवाः ॥
KK0302016032a	आश्वसध्वं न भीः कार्या सौभराडद्य नश्यति ।
KK0302016032c	मयाऽभिपन्नो दुष्टात्मा ससौभो विनशिष्यति ॥
KK0302016033a	एवं ब्रुवति संहृष्टे प्रद्युम्ने पाण्डुनन्दन ।
KK0302016033c	धिष्ठितं तद्बलं द्वारि युयुधे च यथासुखम् ॥

इति श्रीमन्महाभारते अरण्यपर्वणि अर्जुनाभिगमनपर्वणि षोडशोऽध्यायः ॥ 16 ॥

3-16-2 समे देशे ॥ 3-16-4 प्रवणाय च नैवासन्निति झ. पाठः ॥ 3-16-5 कलिलं सङ्कटम् । पदातिध्वजसङ्कुलमिति झ. पाठः ॥ 3-16-7 अभिसारयामास नगरसमीपं गमयामास । सैन्यं पतगेन्द्रवत्सौभञ्चोपरितः अभिसारयामास ॥ 3-16-8 आपतन्समापतत् ॥ 3-16-16 क्षेमधूर्तिः स्मयन्निवेति क. ट. पाठः । अपायात्पलायितः ॥ 3-16-18 अभिपन्नः आभिमुख्येनासादितः ॥ 3-16-19 व्याविध्य सत्यविक्रमः इति झ. पाठः । तत्र व्याविध्य भ्रामयित्वेत्यर्थः ॥ 3-16-20 रुग्णः क्षुण्णश्च गजादिपदाघातैः ॥ 3-16-27 सौभेन खेचरेण पुरेण ॥ 3-16-29 निर्याय निर्गत्य । अवस्थाप्य आश्वास्य । आनर्तानां द्वारकावासिनाम् ॥ 3-16-31 धनुर्भुजविनिर्मुक्तैः धनुषः भुजेन कौटिल्येन अत्याकर्षणजेन निर्मुक्तैः. भुज कौटिल्ये तुदादिः ॥ 3-16-33 धिष्ठितम् अधिष्ठितम् ॥

