अध्यायः 091

युधिष्ठिरेण लोमशादिभिः सह तीर्थसेवनाय प्रस्थानम् ॥ 1 ॥

KK03-06-091-001	वैशम्पायन उवाच 
KK03-06-091-001a	ततः प्रयान्तं कौन्तेयं ब्राह्मणा वनवासिनः ।
KK03-06-091-001c	अभिगम्य तदा राजन्निदं वचनमब्रुवन् ॥
KK03-06-091-002a	राजंस्तीर्थानि गन्तासि पुण्यानि भ्रातृभिः सह ।
KK03-06-091-002c	देवर्षिणा च सहितो लोमशेन महात्मना ॥
KK03-06-091-003a	अस्मानपि महाराज नेतुमर्हसि पाण्डव ।
KK03-06-091-003c	अस्माभिर्हि न शक्यानि त्वदृते तानि कौरव ॥
KK03-06-091-004a	श्वापरदैरुपसृष्टानि दुर्गाणि विषमाणि च ।
KK03-06-091-004c	अगम्यानि नरैरल्पैस्तीर्थानि मनुजेश्वर ॥
KK03-06-091-005a	भवतो भ्रातरः शूरा धनुर्धरवराः सदा ।
KK03-06-091-005c	भवद्भिः पालिताः शूरैर्गच्छामो वयमप्युत ॥
KK03-06-091-006a	भवत्प्रसादाद्धि वयं प्राप्नुयामः सुखं फलम् ।
KK03-06-091-006c	तीर्थानां पृथिवीपाल वनानां च विशाम्पते ॥
KK03-06-091-007a	तव वीर्यपरित्राताः शुद्धास्तीर्थपरिप्लुताः ।
KK03-06-091-007c	भवेम धूतपाप्मानस्तीर्थसन्दर्शनान्नृप ॥
KK03-06-091-008a	भवानपि नरेन्द्रस्य कार्तवीर्यस्य भारत ।
KK03-06-091-008c	अष्टकस्य च राजर्षेर्लोमपादस्य चैव ह ॥
KK03-06-091-009a	भरतस्य च वीरस्य सार्वभौमस्य पार्थिव ।
KK03-06-091-009c	ध्रुवं प्राप्स्यति दुष्प्रापाँल्लोकांस्तीर्थपरिप्लुतः ॥
KK03-06-091-010a	प्रभासादीनि तीर्थानि महेन्द्रादींश्च पर्वतान् ।
KK03-06-091-010c	गङ्गाद्याः सरितश्चैव प्लक्षादींश्च वनस्पतीन् ॥
KK03-06-091-011a	त्वया सह महीपाल द्रष्टुमिच्छामहे वयम् ।
KK03-06-091-011c	`भवद्भिः पालिताः शूरैस्तीर्थान्यायतनानि च' ॥
KK03-06-091-012a	यदि ते ब्राह्मणेष्वस्ति काचित्प्रीतिर्जनाधिप ।
KK03-06-091-012c	कुरुक्षिप्रं वचोऽस्माकं ततः श्रेयोऽभिपत्स्यसे ॥
KK03-06-091-013a	तीर्थानि हि महाबाहो तपोविघ्नकरैः सदा ।
KK03-06-091-013c	अनुकीर्णानि रक्षोभिस्तेभ्यो नस्त्रातुमर्हसि ॥
KK03-06-091-014a	तीर्थान्युक्तानि धौम्येन नारदेन च धीमता ।
KK03-06-091-014c	यान्युवाच च देवर्षिर्लोमशः सुमहातपाः ॥
KK03-06-091-015a	विधिवत्तानि सर्वाणि पर्यटस्व नराधिप ।
KK03-06-091-015c	धूतपाप्मा सहास्माभिर्लोमशेनाभिपालितः ॥
KK03-06-091-016a	स राजा पूज्यमानस्तैर्हर्षादश्रुपरिप्लुतः ।
KK03-06-091-016c	भीमसेनादिभिर्वीरैर्भ्रातृभिः परिवारितः ॥
KK03-06-091-017a	बाढमित्यब्रवीत्सर्वांस्तानृषीन्पाण्डवर्षभः ।
KK03-06-091-017c	लोमशं समनुज्ञाप्य धौम्यं चैव पुरोहितम् ॥
KK03-06-091-018a	ततः स पाण्डवश्रेष्ठो भ्रातृभिः सहितो वशी ।
KK03-06-091-018c	द्रौपद्या चानवद्याङ्ग्या गमनाय मनो दधे ॥
KK03-06-091-019a	अथ व्यासो महाभागस्तथा पर्वतनारदौ ।
KK03-06-091-019c	दाम्यके पाण्डवं द्रष्टुं समाजग्मुर्मनीषिणः ॥
KK03-06-091-020a	तेषां युधिष्ठिरो राजा पूजां चक्रे यथाविधि ।
KK03-06-091-020c	सत्कृतास्ते महाभागा युधिष्ठिरमथाब्रुवन् ॥
KK03-06-091-021a	युधिष्ठिरयमौ भीम मनसा कुरुतार्जवम् ।
KK03-06-091-021c	मनसा कृतशौचा वै शद्धास्तीर्थानि यास्यथ ॥
KK03-06-091-022a	शरीरनियमं प्राहुर्ब्राह्मणा मानुषं व्रतम् ।
KK03-06-091-022c	मनोविशुद्धां बुद्धिं च दैवमाहुर्व्रतं द्विजाः ॥
KK03-06-091-023a	मनो ह्यदुष्टं शौचाय पर्याप्तं वै नराधिप ।
KK03-06-091-023c	मैत्रीं बुद्धिं समास्थाय शुद्धास्तीर्थानि गच्छत ॥
KK03-06-091-024a	ते यूयं मानसैः शुद्धाः शरीरनियमव्रतैः ।
KK03-06-091-024c	दैवं व्रतं समास्थाय यथोक्तं फलमाप्स्यथ ॥
KK03-06-091-025a	ते तथेति प्रतिज्ञाय कृष्णया सह पाण्डवाः ।
KK03-06-091-025c	कृतस्वस्त्ययनाः सर्वे मुनिभिर्देवमानुषैः ॥
KK03-06-091-026a	लोमशस्योपसङ्गृह्य पादौ द्वैपायनस्य च ।
KK03-06-091-026c	नारदस्य च राजेन्द्र देवर्षेः पर्वतस्य च ॥
KK03-06-091-027a	धौम्येन सहिता वीरास्तथा तैर्वनवासिभिः ।
KK03-06-091-027c	मार्गशीर्ष्यामतीतायां पुष्येण प्रययुस्ततः ॥
KK03-06-091-028a	कठिनानि समादाय चीराजिनजटाधराः ।
KK03-06-091-028c	अभेद्यैः कवचैर्युक्तास्तीर्थान्यन्वचरंस्ततः ॥
KK03-06-091-029a	इन्द्रसेनादिभिर्भृत्यै रथैः परिचतुर्दशैः ।
KK03-06-091-029c	महानसव्यापृतैश्च तथाऽन्यैः परिचारकैः ॥
KK03-06-091-030a	सायुधा बद्धनिस्त्रिंशास्तूणवन्तः समार्गणाः ।
KK03-06-091-030c	प्राङ्मुखाः प्रययुर्वीराः पाण्डवा जनमेजय ॥

इति श्रीमन्महाभारते अरण्यपर्वणि तीर्थयात्रापर्वणि एकनवतितमोऽध्यायः ॥ 91 ॥

3-91-7 तीर्थसंस्पर्शनान्नृपेति क. पाठः ॥ 3-91-13 अनुकीर्णानि व्याप्तानि । नोऽस्मान् ॥ 3-91-21 आर्जवमृजुबुद्धिं श्रद्धामित्यर्थः ॥ 3-91-23 मनो ह्यदुष्टं शूराणामिति क. पाठः ॥ 3-91-24 फलमाप्नुतेति क. पाठः ॥ 3-91-28 कठिनानि करण्डानि ॥ 3-91-29 परिचतुर्दशैः पञ्चदशभिः । चतुर्दशभ्यः परि उपरीति व्युत्पत्तेः । सङ्ख्ययाव्ययासन्नेति समासः । बहुव्रीहौ सङ्ख्येये डजिति डच् ॥
