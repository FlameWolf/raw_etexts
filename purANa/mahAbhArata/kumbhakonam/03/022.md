अध्यायः 022

कृष्णेन युधिष्ठिरम्प्रति स्वेन साल्वसंहारकथनपूर्वकं सुभद्राभिमन्युमभ्यां सह द्वारकागमनम् ॥ 1 ॥ धृष्टद्युम्नधृष्टकेतुभ्यां यथाक्रमं द्रौपदेयान्नकुलभार्यां स्वस्वनगरगमनम् ॥ 2 ॥

KK0302022001	वासुदेव उवाच 
KK0302022001a	ततोऽहं भरतश्रेष्ठ प्रगृह्य रुचिरं धनुः ।
KK0302022001c	शरैरपातयं सौभाच्छिरांसि विबुधद्विषाम् ॥
KK0302022002a	शरांश्चाशीविषाकारानूर्ध्वगांस्तिग्मतेजसः ।
KK0302022002c	प्रैषयं साल्वराजाय शार्ङ्गमुक्तान्सुवाससः ॥
KK0302022003a	ततो नादृश्यत तदा सौभं कुरुकुलोद्वह ।
KK0302022003c	अन्तर्हितं माययाऽभूत्ततोऽहं विस्मितोऽभवम् ॥
KK0302022004a	अथ दानवसङ्घास्ते विकृताननमूर्धजाः ।
KK0302022004c	उदक्रोशन्महाराज धिष्ठिते मयि भारत ॥
KK0302022005a	ततोऽस्त्रं शब्दसाहं वै त्वरमाणो महारणे ।
KK0302022005c	अयोजयं तद्वधाय ततः शब्द उपारमत् ॥
KK0302022006a	हतास्ते दानवाः सर्वे यैः स शब्द उदीरितः ।
KK0302022006c	शरैरादित्यसङ्काशैर्ज्वलितैः शब्दसाधनैः ॥
KK0302022007a	तस्मिन्नुपरते शब्दे पुनरेवान्यतोऽभवत् ।
KK0302022007c	शब्दोऽपरो महाराज तत्रापि प्राहरं शरैः ॥
KK0302022008a	एवं दश दिशः सर्वास्तिर्यगूर्ध्वं च भारत ।
KK0302022008c	नादयामासुरसुरास्ते चापि निहता मया ॥
KK0302022009a	ततः प्राग्ज्योतिषं गत्वा पुनरेव व्यदृश्यत ।
KK0302022009c	सौभं कामगमं वीर मोहयन्मम चक्षुषी ॥
KK0302022010a	ततो लोकान्तकरणो दानवो दारुणाकृतिः ।
KK0302022010c	शिलावर्षेण महता सहसा मां समावृणोत् ॥
KK0302022011a	सोहं पर्वतवर्षेण वध्यमानः समन्ततः ।
KK0302022011c	वल्मीक इव राजेन्द्र पर्वतोपचितोऽभवम् ॥
KK0302022012a	ततोऽहं पर्वतचितः सहयः सहसारथिः ।
KK0302022012c	अप्रख्यातिमियां राजन्सध्वजः पर्वतैश्चितः ॥
KK0302022013a	ततो वृष्णिप्रवीरा ये ममासन्सैनिकास्तदा ।
KK0302022013c	ते भयार्ता दिशः सर्वे सहसा विप्रदुद्रुवुः ॥
KK0302022014a	ततो हाहाकृतमभूत्सर्वं किल विशाम्पते ।
KK0302022014c	द्यौश्च भूमिश्च खं चैवादृश्यमाने तथा मयि ॥
KK0302022015a	ततो विषण्णमनसो मम राजन्सुहृज्जनाः ।
KK0302022015c	रुरुदुश्चुक्रुशुश्चैव दुःखशोकसमन्विताः ॥
KK0302022016a	द्विषतां च प्रहर्षोऽभूदार्तिश्च सुहृदामपि ।
KK0302022016c	एवं विजितवान्वीर पश्चादश्रौषमच्युत ॥
KK0302022017a	ततोऽहमिन्द्रदयितं सर्वपाषाणभेदनम् ।
KK0302022017c	वज्रमुद्यम्य तान्सर्वान्पर्वतान्समशातयम् ॥
KK0302022018a	ततः पर्वतभारार्ता मन्दप्राणविचेष्टिताः ।
KK0302022018c	हया मम महाराज वेपमाना इवाभवन् ॥
KK0302022019a	मेघजाल इवाकाशे विदार्याभ्युदितं रविम् ।
KK0302022019c	दृष्ट्वा मां बान्धवाः सर्वे हर्षमाहारयन्पुनः ॥
KK0302022020a	ततः पर्वतभारार्तान्मन्दप्राणविचेष्टितान् ।
KK0302022020c	हयान्सन्दृश्य मां सूतः प्राह तात्कालिकं वचः ॥
KK0302022021a	साधु सम्पश्य वार्ष्णेय साल्वं सौभपतिं स्थितम् ।
KK0302022021c	अलं कृष्णावमन्यैनं साधु यत्नं समाचर ॥
KK0302022022a	मार्दवं सखितां चैव साल्वादद्य व्यपाहर ।
KK0302022022c	जहि साल्वं महाबाहो मैनं जीवय केशव ॥
KK0302022023a	सर्वैः पराक्रमैर्वीर वध्यः शत्रुरमित्रहन् ।
KK0302022023c	न शत्रुरवमन्तव्यो दुर्बलोऽपि बलीयसा ।
KK0302022023e	योपिस्यात्पीठगः कश्चित्किं पुनः समरे स्थितः ॥
KK0302022024a	स त्वं पुरुषशार्दूल सर्वयत्नैरिमं प्रभो ।
KK0302022024c	जहि वृष्णिकुलश्रेष्ठ मा त्वां कालोऽत्यगात्पुनः ॥
KK0302022025a	जितवाञ्जामदग्न्यं यः कोटिवर्षगणान्बहून् ।
KK0302022025c	स एष नान्यैर्वध्यो हि त्वामृते नास्ति कश्चन ॥
KK0302022026a	नैष मार्दवसाध्यो वै मतो नापि सखा तव ।
KK0302022026c	येन त्वं योधितो वीर द्वारका चावमर्दिता ॥
KK0302022027a	एवमादि तु कौन्तेय श्रुत्वाऽहं सारथेर्वचः ।
KK0302022027c	तत्त्वमेतदिति ज्ञात्वा युद्धे मतिमधारयम् ॥
KK0302022028a	वधाय साल्वराजस्य सौभस्य च निपातने ।
KK0302022028c	दारुकं चाब्रुवं वीर मुहूर्तं स्थीयतामिति ॥
KK0302022029a	ततोऽप्रतिहतं दिव्यमभोद्यमतिवीर्यवत् ।
KK0302022029c	आग्नेयमस्त्रं दयितं सर्वसाहं महाप्रभम् ।
KK0302022029e	योजयं तत्र धनुषा दानवान्तकरं रणे ॥
KK0302022030a	यक्षाणां राक्षसानां च दानवानां च संयुगे ।
KK0302022030c	राज्ञां च प्रतिलोमानां भस्मान्तकरणं महत् ॥
KK0302022031a	क्षुरान्तममलं चक्रं कालान्तकयमोपमम् ।
KK0302022031c	अनुमन्त्र्याहमतुलं द्विषतां विनिबर्हणम् ॥
KK0302022032a	जहि सौभं स्ववीर्येण ये चात्र रिपवो मम ।
KK0302022032c	इत्युक्त्वा भुजवीर्येण तस्मै प्राहिणवं रुषा ॥
KK0302022033a	रूपं सुदर्शनस्यासीदाकाशे पततस्तदा ।
KK0302022033c	द्वितीयस्येव सूर्यस्य युगान्ते प्रतपिष्यतः ॥
KK0302022034a	तत्समासाद्य नगरं सौभं व्यपगतत्विषम् ।
KK0302022034c	मध्येन पाटयामास क्रकचो दार्विवोच्छ्रितम् ॥
KK0302022035a	द्विधा कृतं ततः सौभं सुदर्शनबलाद्धतम् ।
KK0302022035c	महेश्वरशरोद्धूतं पपात त्रिपुरं यथा ॥
KK0302022036a	तस्मिन्निपतिते सौभे चक्रमागात्करं मम ।
KK0302022036c	पुनश्चादाय वेगेन साल्वायेत्यहमब्रुवम् ॥
KK0302022037a	ततः साल्वं गदां गुर्वीमाविध्यन्तं महाहवे ।
KK0302022037c	द्विधा चकार सहसा प्रजज्वाल च तेजसा ॥
KK0302022038a	तस्मिन्विनिहते वीरे दानवास्त्रस्तचेतसः ।
KK0302022038c	हाहाभूता दिशो जग्मुरर्दिता मम सायकैः ॥
KK0302022039a	ततोऽहं समवस्थाप्य रथं सौभसमीपतः ।
KK0302022039c	शङ्खं प्रध्माप्य हर्षेण सुहृदः पर्यहर्षयम् ॥
KK0302022040a	तन्मेरुशिखराकारं विध्वस्ताट्टालगोपुरम् ।
KK0302022040c	दह्यमानमभिप्रेक्ष्य स्त्रियस्ताः सम्प्रदुद्रुवुः ॥
KK0302022041a	एवं निहत्य समरे सौभं साल्वं निपात्य च ।
KK0302022041c	आनर्तात्पुनरागम्य सुहृदां प्रीतिमावहम् ॥
KK0302022042a	तदेतत्कारणं राजन्नागमं नागसाह्वयम् ।
KK0302022042c	यद्यागां परवीरघ्न न हि जीवेत्सुयोधनः ॥
KK0302022043a	मय्यागतेऽथवा वीर द्यूतं न भविता तथा ।
KK0302022043c	अद्याहं किं करिष्यामि भिन्नसेतुरिवोदकम् ॥
KK0302022044	वैशम्पायन उवाच 
KK0302022044a	एवमुक्त्वा महाबाहुः कौरवं पुरुषोत्तमः ।
KK0302022044c	आमन्त्र्य प्रययौ श्रीमान्पाण्डवान्मधुसूदनः ॥
KK0302022045a	अभिवाद्य महाबाहुर्धर्मराजं युधिष्ठिरम् ।
KK0302022045c	राज्ञा मूर्धन्युपाघ्रातो भीमेन च महाभुजः ॥
KK0302022046a	परिष्वक्तश्चार्जुनेन यमाभ्यां चाभिवादितः ।
KK0302022046c	सम्मानितश्च धौम्येन द्रौपद्या चार्चितोश्रुभिः ॥
KK0302022047a	सुभद्रामभिमन्युं च रथमारोप्य काञ्चनम् ।
KK0302022047c	आरुरोह रथं कृष्णः पाण्डवैरभिपूजितः ॥
KK0302022048a	शैब्यसुग्रीवयुक्तेन रथेनादित्यवर्चसा ।
KK0302022048c	द्वारकां प्रययौ कृष्णः समाश्वास्य युधिष्ठिरम् ॥
KK0302022049a	ततः प्रयते दाशार्हे धृष्टद्युम्नोपि पार्षतः ।
KK0302022049c	द्रौपदेयानुपादाय प्रययौ स्वपुरं तदा ॥
KK0302022050a	धृष्टकेतुः स्वसारं च समादायाथ चेदिराट् ।
KK0302022050c	जगाम पाण्डवान्दृष्ट्वा रम्यां शुक्तिमतीं पुरीम् ॥
KK0302022051a	केकयाश्चाप्यनुज्ञाताः कौन्तेयेनामितौजसा ।
KK0302022051c	आमन्त्र्य पाण्डवान्सर्वान्प्रययुस्तेऽपि भारत ॥
KK0302022052a	ब्राह्मणाश्च विशश्चैव तथा विषयवासिनः ।
KK0302022052c	विसृज्यमानाः सुभृशं न त्यजन्ति स्म पाण्डवान् ॥
KK0302022053a	समवायः स राजेन्द्र सुमहाद्भुतदर्शनः ।
KK0302022053c	आसीन्महात्मनां तेषां काम्यके भरतर्षभ ॥
KK0302022054a	युधिष्ठिरस्तु विप्रांस्ताननुमान्य महामनाः ।
KK0302022054c	शशास पुरुषान्काले रथान्योजयतेति वै ॥

इति श्रीमन्महाभारते अरण्यपर्वणि अर्जुनाभिगमनपर्वणि द्वाविंशोऽध्यायः ॥ 22 ॥

3-22-2 सुवाससः सुपुङ्खान् ॥ 3-22-4 विकृताननमूर्धजा इति तेषां स्वरूपकथनं नतु तद्दर्शनम् । धिष्ठिते प्रागल्भ्येन स्थिते । विष्ठिते इति पाठेपि सएवार्थः ॥ 3-22-5 शब्दएव साहो लक्ष्यं यत्र तत्तथा शब्दवेधि शब्देऽस्त्रमुपारमन्न्यपतदित्यर्थः शब्दसाहं शब्दबाधानिवारकं वा ॥ 3-22-6 शब्दसाधनैः शब्दएव साधनं लक्ष्यसम्बन्धे कारणं येषां तैः । पुरस्यादृश्यत्वात् ॥ 3-22-9 प्राग्ज्येतिषं पूर्वसमुद्रतीरस्थं नगरविशेषम् । यतः कामगमम् अतः प्राग्ज्योतिषं गत्वा व्यदृश्यत ॥ 3-22-12 अप्रख्यातिम् अदर्शनम् । इयां प्राप्तवान् ॥ 3-22-16 एवं मां सौभराजो विजितवान् एतदप्यहं पश्चादश्रौषं पूर्वं मोहमापन्नः सन् सञ्ज्ञालाभानन्तरं श्रुतवान्सारथिमुखेनेति शेषः । एवमज्ञातवान्वीरेति ट. पाठः ॥ 3-22-17 इन्द्रदयितम् इन्द्रदैवत्यम् । वज्रं वज्रास्त्रम् समशातयं नाशितवान् ॥ 3-22-19 आहारयन्प्राप्तवन्तः ॥ 3-22-20 तात्कालिकं तत्कालयोग्यम् ॥ 3-22-23 पीठगः स्वासनस्थः । अयुध्यमानोपीत्यर्थः ॥ 3-22-30 प्रतिलोमानां विपरिताचाराणाम् म्लेच्छानाम् ॥ 3-22-31 क्षुरान्तं तीक्ष्णपरिधि ॥ 3-22-32 तस्मै सौभाय । प्राहिणवं प्रहितवान् ॥ 3-22-33 युगान्ते परिवेष्टत इति ट. पाठः ॥ 3-22-34 क्रकचः दन्तुरखङ्गः ॥ 3-22-43 उदकं धारयितुमिति शेषः ॥ 3-22-50 धृष्टकेतुः शिशुपालसुतः । स्वसारं करेणुमतीं नकुलभार्याम् ॥ 3-22-51 केकयाः सहदेवश्यालाः ॥ 3-22-54 शशास आज्ञापयामास ॥
