अध्यायः 229

मार्कण्डेयेन युधिष्ठिरम् प्रति स्कन्दचरित्रप्रतिपादनम् ॥ 1 ॥ इन्द्रेण स्कन्दस्य देवसैनापत्येऽभिषेचनम् ॥ 2 ॥ स्कन्देनेन्द्रप्रार्थनया देवसेनाया उद्वहनम् ॥ 3 ॥

KK03-11-229-001	मार्कण्डेय उवाच 
KK03-11-229-001a	ततः प्रकल्प्य पुत्रत्वे स्कन्दं मातृगणोऽगमत् ।
KK03-11-229-001c	काकी च हलिमा चैव माता चाथ हली तथा ।
KK03-11-229-001e	आर्या बाला च धात्री च सप्तैता शिशुमातरः ॥
KK03-11-229-002a	एतासां वीर्यसम्पन्नः शिशुर्नामातिदारुणः ।
KK03-11-229-002c	स्कन्दप्रसादजः पुत्रो लोहिताक्षो भयङ्करः ॥
KK03-11-229-003a	एष वीरोऽष्टमः प्रोक्तः स्कन्दो मातृगणोद्भवः ।
KK03-11-229-003c	छागवक्त्रेण सहितो नवमः परिकीर्त्यते ॥
KK03-11-229-004a	षष्ठं छागमयं वक्त्रं स्कन्दस्यैवेति विद्धि तम् ।
KK03-11-229-004c	षट्शिरोभ्यन्तरं राजन्नित्यं मातृगणार्चितम् ॥
KK03-11-229-005a	षण्णां तु प्रवरं तस्य शीर्षाणामिह शब्द्यते ।
KK03-11-229-005c	शक्तिं येनासृजद्दिव्यां भद्रशाख इति स्म ह ॥
KK03-11-229-006a	इत्येतद्द्विविधाकारं वृत्तं शुक्लस्य पञ्चमीम् ।
KK03-11-229-006c	तत्र युद्धं महाघोरं वृत्तं षष्ठ्यां जनाधिप ॥
KK03-11-229-007a	उपविष्टं तु तं स्कन्दमामुक्तकवचस्रजम् ।
KK03-11-229-007c	हिरण्यचूडमुकुटं हिरण्याक्षं महाप्रभम् ॥
KK03-11-229-008a	लोहिताम्बरसंवीतं तीक्ष्णदंष्ट्रं मनोरमम् ।
KK03-11-229-008c	सर्वलक्षणसम्पन्नं त्रैलोक्यस्यापि सुप्रियम् ॥
KK03-11-229-009a	ततस्तं वरदं शूरं युवानं मृष्टकुण्डलम् ।
KK03-11-229-009c	अभजत्पद्मरूपा श्रीः स्वयमेव शरीरिणी ॥
KK03-11-229-010a	श्रिया जुष्टः पृथुयशाः स कुमारो वरस्तदा ।
KK03-11-229-010c	निषण्णो दृश्यते भूतैः पौर्णमास्यां यथा शशी ॥
KK03-11-229-011ac	अपूजयन्महात्मानो ब्राह्मणास्तं महाबलम् ॥
KK03-11-229-012ac	इदमाहुस्तदा चैव स्कन्दं तत्र महर्षयः ॥
KK03-11-229-013a	हिरण्यवर्ण भद्रं ते लोकानां शङ्करो भव ।
KK03-11-229-013c	त्वया षड्रात्रजातेन सर्वे लोका वशीकृताः ॥
KK03-11-229-014a	अभयं च पुनर्दत्तं त्वयैवैषां सुरोत्तम ।
KK03-11-229-014c	तस्मादिन्द्रो भवानस्तु त्रैलोक्यस्याभयङ्करः ॥
KK03-11-229-015	स्कन्द उवाच 
KK03-11-229-015a	किमिन्द्रः सर्वलोकानां करोतीह तपोधनाः ।
KK03-11-229-015c	कथं देवगणांश्चैव पाति नित्यं सुरेश्वरः ॥
KK03-11-229-016	ऋषय ऊचुः 
KK03-11-229-016a	इन्द्रो दधाति भूतानां बलं तेजः प्रजाः सुखम् ।
KK03-11-229-016c	तुष्टः प्रयच्छति तथा सर्वान्कामान्सुरेश्वरः ॥
KK03-11-229-017a	दुर्वृत्तानां संहरति व्रतस्थानां प्रयच्छति ।
KK03-11-229-017c	अनुशास्ति च भूतानि कार्येषु बलसूदनः ॥
KK03-11-229-018a	असूर्ये च भवेत्सूर्यस्तथाऽचन्द्रे च चन्द्रमाः ।
KK03-11-229-018c	भवत्यग्निश्च वायुश्च पृथिव्यापश्च खं तथा ॥
KK03-11-229-019a	एतदिन्द्रेण कर्तव्यमिन्द्रे हि विपुलं बलम् ।
KK03-11-229-019c	त्वं च वीर बली श्रेष्ठस्तस्मादिन्द्रो भवस्व नः ॥
KK03-11-229-020	शक्र उवाच 
KK03-11-229-020a	भवस्वेन्द्रो महाबाहो सर्वेषां नः सुखावहः ।
KK03-11-229-020c	अभिषिच्यस्व चैवाद्य प्राप्तरूपोऽसि सत्तम ॥
KK03-11-229-021	स्कन्द उवाच 
KK03-11-229-021a	शाधि त्वमेव त्रैलोक्यमव्यग्रो विजये रतः ।
KK03-11-229-021c	अहं ते किङ्करः शक्र न ममेन्द्रत्वमीप्सितम् ॥
KK03-11-229-022	शक्र उवाच 
KK03-11-229-022a	बलं तवाद्भुतं वीर त्वं देवानामरीञ्जहि ।
KK03-11-229-022c	अवज्ञास्यन्ति मां लोका वीर्यण तव विस्मिताः ॥
KK03-11-229-023a	इन्द्रत्वे तु स्थितं वीर बलहीनं पराजितम् ।
KK03-11-229-023c	`त्वत्तेजसाऽवमंस्यन्ति लोका मां सुरसत्तम' ॥
KK03-11-229-024a	आवयोश्च मिथो भेदे प्रयतिष्यन्त्यतन्द्रिताः ।
KK03-11-229-024c	भेदिते च त्वयि विभो लोको द्वैधमुपेष्यति ॥
KK03-11-229-025a	द्विधाभूतेषु लोकेषु निश्चितेष्वावयोस्तथा ।
KK03-11-229-025c	विग्रहः सम्प्रवर्तेत भूतभेदान्महाबल ॥
KK03-11-229-026a	तत्र त्वं मां रणे तात यथाश्रद्धं विजेष्यसि ।
KK03-11-229-026c	तस्मादिन्द्रो भवानेव भविता मा विचारय ॥
KK03-11-229-027	स्कन्द उवाच 
KK03-11-229-027a	त्वमेव राजा भद्रं ते त्रैलोक्यस्य ममैव च ।
KK03-11-229-027c	करोमि किं च ते शक्र शासनात्तद्ब्रवीहि मे ॥
KK03-11-229-028	इन्द्र उवाच 
KK03-11-229-028a	अहमिन्द्रो भविष्यामि तव वाक्यान्महाबल ।
KK03-11-229-028c	यदि सत्यमिदं वाक्यं निश्चयाद्भाषितं त्वया ॥
KK03-11-229-029a	यदि वा शासनं स्कन्द कर्तुमिच्छसि मे शृणु ।
KK03-11-229-029c	अभिषिच्यस्व देवानां सैनापत्ये महाबल ॥
KK03-11-229-030	स्कन्द उवाच 
KK03-11-229-030a	दानवानां विनाशाय देवानामर्थसिद्धये ।
KK03-11-229-030c	गोब्राह्मणहितार्थाय सैनापत्येऽभिषिञ्च माम् ॥
KK03-11-229-031	मार्कण्डेय उवाच 
KK03-11-229-031a	सोऽभिषिक्तो मघवता सर्वैर्देवगणैः सह ।
KK03-11-229-031c	अतीव शुशुभे तत्र पूज्यमानो महर्षिभिः ॥
KK03-11-229-032a	तत्र तत्काञ्चनं छत्रं ध्रियमाणं व्यरोचत ।
KK03-11-229-032c	तथैव सुसमिद्धस्य पावकस्यात्ममण्डलम् ॥
KK03-11-229-033a	विश्वकर्मकृता चास्य दिव्या माला हिरण्मयी ।
KK03-11-229-033c	आबद्धा त्रिपुरघ्नेन स्वयमेव यशस्विना ॥
KK03-11-229-034a	आगम्य मनुजव्याघ्र सह देव्या परन्तप ।
KK03-11-229-034c	अर्चयामास सुप्रीतो भगवान्गोवृषध्वजः ॥
KK03-11-229-035a	रुद्रमग्निं द्विजाः प्राहू रुद्रसूनुस्ततस्तु सः ।
KK03-11-229-035c	`कीर्त्यते सुमहातेजाः कुमारोऽद्भुतदर्शनः' ॥
KK03-11-229-036a	रुद्रेण शुक्रमुत्सृष्टं तच्छ्वेतः पर्वतोऽभवत् ।
KK03-11-229-036c	पावकस्येन्द्रियं श्वेते कृत्तिकाभिः कृतं नगे ॥
KK03-11-229-037a	पूज्यमानं तु रुद्रेण दृष्ट्वा सर्वे दिवौकसः ।
KK03-11-229-037c	रुद्रसूनुं ततः प्राहुर्गुहं गुणवतांवरम् ॥
KK03-11-229-038a	अनुप्रविश्य रुद्रेण वह्निं जातो ह्ययं शिशुः ।
KK03-11-229-038c	तत्र जातस्ततः स्कन्दो रुद्रसूनुस्ततोऽभवत् ॥
KK03-11-229-039a	रुद्रस्य वह्नेः स्वाहायाः षण्णां स्त्रीणां च तेजसा ।
KK03-11-229-039c	जातः स्कन्दः सुरश्रेष्ठो रुद्रसूनुस्ततोऽभवत् ॥
KK03-11-229-040a	अरजे वाससी रक्ते वसानः पावकात्मजः ।
KK03-11-229-040c	भाति दीप्तवपुः श्रीमान्रक्ताभ्राभ्यामिवांशुमान् ॥
KK03-11-229-041a	कुक्कुटश्चाग्निना दत्तस्तस्य केतुरलङ्कृतः ।
KK03-11-229-041c	रथे समुच्छ्रितो भाति कालाग्निरिव लोहितः ॥
KK03-11-229-042a	या चेष्टा सर्वभूतानां प्रभा शक्तिर्बलं तथा ।
KK03-11-229-042c	अग्रतस्तस्य सा शक्तिर्देवानां जयवर्धनी ॥
KK03-11-229-043a	विवेश कवचं चास्य शरीरं सहजं तथा ।
KK03-11-229-043c	युध्यमानस्य देवस्य प्रादुर्भवति तत्सदा ॥
KK03-11-229-044a	शक्तिर्धर्मो बलं तेजः कान्तत्वं सत्यमुन्नतिः ।
KK03-11-229-044c	ब्रह्मण्यत्वमसम्मोहो भक्तानां परिरक्षणम् ॥
KK03-11-229-045a	निकृन्तनं च शत्रूणां लोकानां चाभिरक्षणम् ।
KK03-11-229-045c	स्कन्देन सह जातानि सर्वाण्येव जनाधिप ॥
KK03-11-229-046a	एवं देवगणैः सर्वैः सोऽभिषिक्तः स्वलङ्कृतः ।
KK03-11-229-046c	बभौ प्रतीतः सुमनाः परिपूर्णेन्दुदर्शनः ॥
KK03-11-229-047a	इष्टैः स्वाध्यायघोषैश्च देवतूर्यवरैरपि ।
KK03-11-229-047c	देवगन्धर्वगीतैश्च सर्वैरप्सरसां गणैः ॥
KK03-11-229-048a	एतैश्चान्यैश्च बहुभिस्तुष्टैर्हृष्टैः स्वलङ्कृतः ।
KK03-11-229-048c	[सुसंवृतः पिशाचानां गणैर्देवगणैस्तथा ।]
KK03-11-229-048e	क्रीडन्भाति तदा देवैरभिषिक्तश्च पावकिः ॥
KK03-11-229-049a	अभिषिक्तं महासेनमपश्यन्त दिवौकसः ।
KK03-11-229-049c	विनिहत्य तमः सूर्यं यथैवाभ्युदितं तथा ॥
KK03-11-229-050a	अथैनमभ्ययुः सर्वा देवसेनाः सहस्रशः ।
KK03-11-229-050c	अस्माकं त्वं पतिरिति ब्रुवाणाः सर्वतो दिशः ॥
KK03-11-229-051a	ताः समासाद्य भगवान्सर्वभूतगणैर्वृतः ।
KK03-11-229-051c	अर्चितस्तु स्तुतश्चैव सान्त्वयामास ता अपि ॥
KK03-11-229-052a	शतक्रतुश्चाभिषिच्य स्कन्दं सेनापतिं तदा ।
KK03-11-229-052c	सस्मार तां देवसेनां या सा तेन विमोक्षिता ॥
KK03-11-229-053a	अयं तस्याः पतिर्नूनं विहितो ब्रह्मणा स्वयम् ।
KK03-11-229-053c	सञ्चिन्त्य त्वानयामास देवसेनां ह्यलङ्कृताम् ॥
KK03-11-229-054a	स्कन्दं प्रोवाच बलभिदियं कन्या सुरोत्तम ।
KK03-11-229-054c	अजाते त्वयि निर्दिष्टा तव पत्नी स्वयम्भुवा ॥
KK03-11-229-055a	तस्मात्त्वमस्या विधिवत्पाणिं मन्त्रपुरस्कृतम् ।
KK03-11-229-055c	गृहाण दक्षिणं देव्याः पाणिना पद्मवर्चसा ॥
KK03-11-229-056a	एवमुक्तः स जग्राह तस्याः पाणिं यथाविधि ।
KK03-11-229-056c	बृहस्पतिर्मन्त्रविद्धि जजाप च जुहाव च ॥
KK03-11-229-057a	एवं स्कन्दस्य महिषीं देवसेनां विदुर्जनाः ।
KK03-11-229-057c	षष्ठीं यां ब्राह्मणाः प्राहुर्लक्ष्मीमासां सुखप्रदाम् ॥
KK03-11-229-058a	सिनीबालीं कुहूं चैव सद्वृत्तिमपराजिताम् ।
KK03-11-229-058c	`इत्येवमादिभिर्देवी नामभिः परिकीर्त्यते' ॥
KK03-11-229-059a	यदा स्कन्दः पतिर्लब्धः शाश्वतो देवसेनया ।
KK03-11-229-059c	तदा तमाश्रयल्लक्ष्मीः स्वयं देवी शरीरिणी ॥
KK03-11-229-060a	श्रीजुष्टः पञ्चमीस्कन्दस्तस्माच्छ्रीः पञ्चमी स्मृता ।
KK03-11-229-060c	षष्ठ्यां कृतार्थोऽभूद्यस्मात्तस्मात्षष्ठी महातिथिः ॥

इति श्रीमन्महाभारते अरण्यपर्वणि मार्कण्डेयसमास्यापर्वणि एकोनत्रिंशदधिकद्विशततमोऽध्यायः ॥ 229 ॥

3-229-27 शासनं तद्ब्रवीहि इति झ. पाठः ॥ 3-229-35 रुद्रमग्निमिति । रुद्रो वा एष यदग्निरिति श्रुतिविदो द्विजाः प्राहुः ॥ 3-229-38 अनुप्रविश्य स्थितेनेति शेषः ॥
