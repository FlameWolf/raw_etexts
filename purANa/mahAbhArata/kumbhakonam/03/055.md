अध्यायः 055

दमयन्तीस्वयंवरादनन्तरं दिवं गच्छतामिन्द्रादीनां मध्येमार्गं कलिद्वापरयोर्दर्शनम् ॥ 1 ॥ तैः स्वयंवरे दमयन्त्या नलवरणं निवेदितेन द्वापरद्वितीयेन कलिना नलपराभवप्रतिज्ञानम् ॥ 2 ॥

KK03-05-055-001	बृहदश्व उवाच 
KK03-05-055-001a	वृते तु नैषधे भैम्या लोकपाला महौजसः ।
KK03-05-055-001c	यान्तो ददृशुरायान्तं द्वापरं कलिना सह ॥
KK03-05-055-002a	अथाब्रवीत्कलिं शक्रः सम्प्रेक्ष्य बलवृत्रहा ।
KK03-05-055-002c	द्वापरेण सहायेन कले ब्रूहि क्व यास्यसि ॥
KK03-05-055-003a	ततोऽब्रवीत्कलिः शक्रं दमयन्त्याः स्वयंवरम् ।
KK03-05-055-003c	गत्वा हि वरयिष्ये तां मनो हि मम तां गतम् ॥
KK03-05-055-004a	तमब्रवीत्प्रहस्येन्द्रो निर्वृत्तः स स्वयंवरः ।
KK03-05-055-004c	वृतस्तया नलो राजा पतिरस्मत्समीपतः ॥
KK03-05-055-005a	एवमुक्तस्तु शक्रेण कलिः कोपसमन्वितः ।
KK03-05-055-005c	देवानामन्त्र्य तान्सर्वानुवाचेदं वचस्तदा ॥
KK03-05-055-006a	देवानां मानुषं मध्ये यत्सा पतिमविन्दत ।
KK03-05-055-006c	ननु तस्या भवेन्न्याय्यं विपुलं दण्डधारणम् ॥
KK03-05-055-007a	एवमुक्ते तु कलिना प्रत्यूचुस्ते दिवौकसः ।
KK03-05-055-007c	अस्माभिः समनुज्ञाते दमयन्त्या नलो वृतः ॥
KK03-05-055-008a	का हि सर्वगुणोपेतं नाश्रयेत नलं नृपम् ।
KK03-05-055-008c	यो वेद धर्मानखिलान्यथावच्चरितव्रतः ॥
KK03-05-055-009a	योऽधीते चतुरो वेदान्सर्वानाख्यानपञ्चमान् ।
KK03-05-055-009c	अहिंसानिरतो यश्च सत्यवादी दृढव्रतः ॥
KK03-05-055-010a	यस्मिन्दाक्ष्यं धृतिर्ज्ञानं तपः शौचं दमः शमः ।
KK03-05-055-010c	ध्रुवाणि पुरुषव्याघ्रे लोकपालसमे नृपे ॥
KK03-05-055-011a	एवंरूपं नलं यो वै कामयेच्छपितुं कले ।
KK03-05-055-011c	आत्मानं स शपेन्मूढो हन्यादात्मानमात्मना ॥
KK03-05-055-012a	एवङ्गुणं नलं यो वै कामयेच्छपितुं कले ।
KK03-05-055-012c	कृच्छ्रे स नरके मज्जेदगाधे विपुले ह्रदे ॥
KK03-05-055-013a	एवमुक्त्वा कलिं देवा द्वापरं च दिवं ययुः ।
KK03-05-055-013c	ततो गतेषु देवेषु कलिर्द्वापरमब्रवीत् ॥
KK03-05-055-014a	संयन्तुं नोत्सहे कोपं नले वत्स्यामि द्वापर ।
KK03-05-055-014c	भ्रंशयिष्यामि तं राज्यान्न भैम्या सह रंस्यते ॥
KK03-05-055-015a	त्वमप्यक्षान्समाविश्य साहाय्यं कर्तुमर्हसि ।`
KK03-05-055-015c	मम प्रियकृते ह्यस्मन्कृतवांश्च भविष्यसि' ॥

इति श्रीमन्महाभारते अरण्यपर्वणि नलोपाख्यानपर्वणि पञ्चपञ्चाशोऽध्यायः ॥ 55 ॥

3-55-4 निर्वृत्तः समाप्तः ॥ 3-55-7 अस्माभिः समनुज्ञातो दमयन्त्येति क. ध. पाठः ॥ 3-55-9 धर्मवादी दृढव्रतं इति क. पाठः ॥ 3-55-10 शौचं दया क्षमेति क. पाठः ॥
