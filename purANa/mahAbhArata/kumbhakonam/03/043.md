अध्यायः 043

इन्द्रेणार्जुनस्य सबहुमानं स्वार्धासनारोपणम् ॥ 1 ॥

KK03-04-043-001	वैशम्पायन उवाच 
KK03-04-043-001a	ददर्श स पुरीं रम्यां सिद्धचारणसेविताम् ।
KK03-04-043-001c	सर्वर्तुकुसुमैः पुण्यैः पादपैरुपशोभिताम् ॥
KK03-04-043-002a	तत्र सौगन्धिकानां च पुष्पाणां पुण्यगन्धिनाम् ।
KK03-04-043-002c	उपवीज्यमानो मिश्रेण वायुना पुण्यगन्धिना ॥
KK03-04-043-003a	नन्दनं च वनं दिव्यमप्सरोगणसेवितम् ।
KK03-04-043-003c	ददर्श दिव्यकुसुमैराह्वयद्भिरिव द्रुमैः ॥
KK03-04-043-004a	नातप्ततपसा शक्यो द्रष्टुं नानाहिताग्निना ।
KK03-04-043-004c	स लोकः पुण्यकर्तॄणां नापि युद्धे पराङ्मुखैः ॥
KK03-04-043-005a	नायज्वभिर्नाव्रतिकैर्न वेदश्रुतिवर्जितैः ।
KK03-04-043-005c	नानाप्लुताङ्गैस्तीर्थेषु यज्ञदानबहिष्कृतैः ॥
KK03-04-043-006a	नापि यज्ञहनैः क्षुद्रैर्द्रष्टुं शक्यः कथञ्चन ।
KK03-04-043-006c	पानपैर्गुरुतल्पैश्च मांसादैर्वा दुरात्मभिः ॥
KK03-04-043-007a	स तद्दिव्यं वनं पश्यन्दिव्यगीतनिनादितम् ।
KK03-04-043-007c	प्रविवेश महाबाहुः शक्रस्य दयितां पुरीम् ॥
KK03-04-043-008a	तत्र देवविमानानि कामगानि सहस्रशः ।
KK03-04-043-008c	संस्थितान्यभियातानि ददर्शायुतशस्तदा ॥
KK03-04-043-009a	संस्तूयमानो गन्धर्वैरप्सरोभिश्च पाण्डवः ।
KK03-04-043-009c	पुष्पगन्धवहैः पुण्यैर्वायुभिश्चानुवीजितः ॥
KK03-04-043-010a	ततो देवाः सगन्धर्वाः सिद्धाश्च परमर्षयः ।
KK03-04-043-010c	हृष्टाः सम्पूजयामासुः पार्थमक्लिष्टकारिणम् ॥
KK03-04-043-011a	आशीर्वादैः स्तूयमानो दिव्यवादित्रनिःस्वनैः ।
KK03-04-043-011c	प्रतिपेदे महाबाहुः शङ्खदुन्दुभिनादितम् ॥
KK03-04-043-012a	नक्षत्रमार्गं विपुलं सुरवीथीति विश्रुतम् ।
KK03-04-043-012c	इन्द्राज्ञया ययौ पार्थः स्तूयमानः समन्ततः ॥
KK03-04-043-013a	तत्र साध्यास्तथा विश्वे मरुतोऽथाश्विनौ तथा ।
KK03-04-043-013c	आदित्या वसवो रुद्रास्तथा ब्रह्मर्षयोऽमलाः ॥
KK03-04-043-014a	राजर्षयश्च बहवो दिलीपप्रमुखा नृपाः ।
KK03-04-043-014c	तम्बुरुर्नारदश्चैव गन्धर्वौ च हाहा हूहूः ॥
KK03-04-043-015a	तान्स सर्वान्समागम्य विधिवत्कुरुनन्दनः ।
KK03-04-043-015c	ततोऽपश्यद्देवराजं शतक्रतुमरिन्दमः ॥
KK03-04-043-016a	ततः पार्थो महाबाहुरवतीर्य रथोत्तमात् ।
KK03-04-043-016c	ददर्श साक्षाद्देवेशं पितरं पाकशासनम् ॥
KK03-04-043-017a	पाण्डुरेणातपत्रेण हेमदण्डेन चारुणा ।
KK03-04-043-017c	दिव्यगन्धाधिवासेन व्यजनेन विधूयता ॥
KK03-04-043-018a	विश्वावसुप्रभृतिभिर्गन्धर्वैः स्तुतिवन्दिभिः ।
KK03-04-043-018c	स्तूयमानं द्विजाग्र्यैश्च ऋग्यजुःसामसंस्तवैः ॥
KK03-04-043-019a	ततोऽभिगम्य कौन्तेयः शिरसाऽभ्यगमद्बली ।
KK03-04-043-019c	स चैनं वृत्तपीनाभ्यां बाहुभ्यां प्रत्यगृह्णत ॥
KK03-04-043-020a	ततः शक्रासने पुण्ये देवर्षिगणसेविते ।
KK03-04-043-020c	शक्रः पाणौ गृहीत्वैनमुपावेशयदन्तिके ॥
KK03-04-043-021a	मूर्धि चैनमुपाघ्राय देवेन्द्रः परवीरहा ।
KK03-04-043-021c	अङ्कमारोपयामास प्रश्रयावनतं तदा ॥
KK03-04-043-022a	सहस्राक्षनियोगात्स पार्थः शक्रासनं तदा ।
KK03-04-043-022c	आरुरुक्षुरमेयात्मा द्वितीय इव वासवः ॥
KK03-04-043-023a	ततः प्रेम्णा वृत्रशत्रुरर्जुनस्य शुभं मुखम् ।
KK03-04-043-023c	पस्पर्श पुण्यगन्धेन करेण परिसान्त्वयन् ॥
KK03-04-043-024a	प्रमार्जमानः शनकैर्बाहू चास्यायतौ शुभौ ।
KK03-04-043-024c	ज्याशरक्षेपकठिनौ स्तम्भाविव हिरण्मयौ ॥
KK03-04-043-025a	वज्रग्रहणचिह्नेन करेण परिसान्त्वयन् ।
KK03-04-043-025c	मुहुर्मुहुर्वज्रधरो बाहू चास्फोटयञ्शनैः ॥
KK03-04-043-026a	स्मयन्निव गुडाकेशं प्रेक्षमाणः सहस्रदृक् ।
KK03-04-043-026c	हर्षेणोत्फुल्लनयनो न चातृप्यत वृत्रहा ॥
KK03-04-043-027a	एकासनोपविष्टौ तौ शोभयाञ्चक्रतुः सभाम् ।
KK03-04-043-027c	सूर्याचन्द्रमसौ व्योम चतुर्दश्यामिवोदितौ ॥
KK03-04-043-028a	तत्र स्म गाथा गायन्ति साम्ना परमवल्गुना ।
KK03-04-043-028c	गन्धर्वास्तुम्बुरुश्रेष्ठाः कुशला गीतसामसु ॥
KK03-04-043-029a	घृताची मेनका रम्भा पूर्वचित्तिः स्वयम्प्रभा ।
KK03-04-043-029c	उर्वशी मिश्रकेशी च दण्डगौरी वरूथिनी ॥
KK03-04-043-030a	गोपाली सहजन्या च कुम्भयोनिः प्रजागरा ।
KK03-04-043-030c	चित्रसेना चित्रलेखा सहा च मधुरस्वरा ॥
KK03-04-043-031a	एताश्चान्याश्च ननृतुस्तत्रतत्र शुचिस्मिताः ।
KK03-04-043-031c	चित्तप्रमथने युक्ताः सिद्धानां पद्मलोचनाः ॥
KK03-04-043-032a	महाकटितटश्रोण्यः कम्पमानैः पयोधरैः ।
KK03-04-043-032c	कटाक्षहावमाधुर्यैश्चेतोबुद्धिमनोहरैः ॥
KK03-04-043-033a	[ततो देवाः सगन्धर्वाः समादायार्घ्यमुत्तमम् ।
KK03-04-043-033c	शक्रस्य मतमाज्ञाय पार्थमानर्चुरञ्जसा ॥
KK03-04-043-034a	पाद्यमाचमनीयं च प्रतिग्राह्य नृपात्मजम् ।
KK03-04-043-034c	प्रवेशयामासुरथो पुरन्दरनिवेशनम् ॥
KK03-04-043-035a	एवं सम्पूजितो जिष्णुरुवास भवने पितुः ।
KK03-04-043-035c	उपशिक्षन्महास्राणि ससंहाराणि पाण्डवः ॥
KK03-04-043-036a	शक्रस्य हस्ताद्दयितं वज्रमस्त्रं च दुःसहम् ।
KK03-04-043-036c	अशनीश्च महानादा मेघबर्हिणलक्षणाः ॥
KK03-04-043-037a	गृहीतास्त्रस्तु कौन्तेयो भ्रातॄन्सस्मार पाण्डवः ।
KK03-04-043-037c	पुरन्दरनियोगाच्च पञ्चाब्दानवसत्सुखी ॥
KK03-04-043-038a	ततः शक्रोऽब्रवीत्पार्थं कृतास्त्रं काल आगते ।
KK03-04-043-038c	नृत्यं गीतं च कौन्तेय चित्रसेनादवाप्नुहि ॥
KK03-04-043-039a	वादित्रं देवविहितं नृलोके यन्न विद्यते ।
KK03-04-043-039c	तदर्जयस्व कौन्तेय श्रेयो वै ते भविष्यति ॥
KK03-04-043-040a	सखायं प्रददौ चास्य चित्रसेनं पुरन्दरः ।
KK03-04-043-040c	स तेन सह सङ्गम्य रेमे पार्थो निरामयः ॥
KK03-04-043-041a	गीतवादित्रनृत्यानि भूय एवादिदेश ह ।
KK03-04-043-041c	तथाऽपि नालभच्छर्म तरस्वी द्यूतकारितम् ॥
KK03-04-043-042a	दुःशासनवधामर्षी शकुनेः सौबलस्य च ।
KK03-04-043-042c	ततस्तेनातुलां प्रीतिमुपागम्य क्वचित्क्वचित् ।
KK03-04-043-042e	गान्धर्वमतुलं नृत्यं वादित्रं चोपलब्धवान् ॥
KK03-04-043-043a	स शिक्षितो नृत्यगुणाननेकान्वादित्रगीतार्थगुणांश्च सर्वान् ।
KK03-04-043-043c	न शर्म लेभे परवीरहन्ताभ्रातॄन्स्मरन्मातरं चैव कुन्तीम् ॥

इति श्रीमन्महाभारते अरण्यपर्वणि इन्द्रलोकाभिगमनपर्वणि त्रिचत्वारिंशोऽध्यायः ॥ 43 ॥

3-43-3 नन्दनं नामतः ॥ 3-43-21 प्रश्रयावनतं विनयेन प्रह्वीभूतम् ॥ 3-43-25 वज्रग्रहणस्य चिह्नं किणो यस्मिन् ॥ 3-43-28 गीतानि अमन्त्रोपरि गानम् । साम मन्त्रोपरि गानम् ॥ 3-43-32 चेतः अलोचनात्मिका चित्तवृत्तिः । बुद्धिरध्यवसायरूपा । मनः सङ्कल्पविकल्पात्मकम् । कटाक्षादिभिः चित्तस्य वृत्त्यन्तरं हरन्तीत्यर्थः ॥
