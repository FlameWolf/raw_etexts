अध्यायः 003

युधिष्ठिरेण ब्राह्मणभरणाय धौम्यचोदनया सूर्यस्तुतिः ॥ 1 ॥ स्तोत्रैः प्रसन्नेन सूर्येण युधिष्ठिरायाक्षयपात्रदानम् ॥ 2 ॥

KK0301003001	वैशम्पायन उवाच 
KK0301003001a	शौनकेनैवमुक्तस्तु कुन्तीपुत्रो युधिष्ठिरः ।
KK0301003001c	`प्रणम्य द्विजशार्दूलं पूज्यवाक्यं सुभाषितम् ।'
KK0301003001e	पुरोहितमुपागम्य भ्रातृमध्येऽब्रवीदिदम् ॥
KK0301003002a	प्रस्थिताननुयातारो ब्राह्मणा वेदपारगाः ।
KK0301003002c	न चास्मि पोषणे शक्तो बहुदुःखसमन्वितः ॥
KK0301003003a	परित्यक्तुं न शक्नोमि दानशक्तिश्च नास्ति मे ।
KK0301003003c	कथमत्र मया कार्यं तद्बूहि भगवन्मम ॥
KK0301003004	वैशम्पायन उवाच 
KK0301003004a	मुहूर्तमिव स ध्यात्वा धर्मेणान्वीक्ष्य तां गतिम् ।
KK0301003004c	युधिष्ठिरमुवाचैदं धौम्यो धर्मभृतां वरः ॥
KK0301003005a	पुरा सृष्टानि भूतानि पीड्यन्ते क्षुधया भृशम् ।
KK0301003005c	ततोऽनुकम्पया तेषां सविता स्वपिता यथा ॥
KK0301003006a	गत्वोत्तरायणं तेजो रसानुद्धृत्य रश्मिभिः ।
KK0301003006c	दक्षिणायनमावृत्तो महीं वर्षति वारिणा ॥
KK0301003007a	क्षेत्रभूते ततस्तस्मिन्नोषधीरोषधीपतिः ।
KK0301003007c	रवेस्तेजः समुद्धृत्य जनयामास वारिणा ॥
KK0301003008a	निषिक्तश्चन्द्रतेजोभिः सूयते जगतो रविः ।
KK0301003008c	ओषध्यः षड्रसा मेध्यास्तदन्नं प्राणिनां भुवि ॥
KK0301003009a	एवं भानुमयं ह्यन्नं भूतानां प्राणधारणम् ।
KK0301003009c	नाथोऽयं सर्वभूतानां तस्मात्तं शरणं व्रज ॥
KK0301003010a	राजानो हि महात्मानो योनिकर्मविशोधिताः ।
KK0301003010c	उद्धरन्ति प्रजाः सर्वास्तप आस्थाय पुष्कलम् ॥
KK0301003011a	भौमेन कार्तवीर्येण वैन्येन नहुषेण च ।
KK0301003011c	तपोयोगसमाधिस्थैरुद्धृता ह्यापदः प्रजाः ॥
KK0301003012a	तथा त्वमपि धर्मात्मन्कर्मणा च विशोधितः ।
KK0301003012c	तप आस्थाय धर्मेण द्विजातीन्भर भारत ॥
KK0301003013	वैशम्पायन उवाच 
KK0301003013a	एवमुक्तस्तु धौम्येन तत्कालसदृशं वचः ।
KK0301003013c	ततस्त्वध्यापयामास मन्त्रं सर्वार्थसाधकम् ।
KK0301003013e	अष्टाक्षरं परं मन्त्रमार्तस्य सततं प्रियम् ॥
KK0301003014a	[विप्रत्यागसमाधिस्थः संयतात्मा दृढव्रतः ।
KK0301003014c	धर्मराजो विशुद्धात्मा तप आतिष्ठदुत्तमम् ॥]
KK0301003015a	पुष्पोपहारैर्बलिभिरर्चयित्वा दिवाकरम् ।
KK0301003015c	सोऽवगाह्य जलं राजा देवस्याभिमुखोऽभवत् ॥
KK0301003016a	योगमास्थाय धर्मात्मा वायुभक्षो जितेन्द्रियः ।
KK0301003016c	गाङ्गेयं वार्युपस्पृश्य प्राणायामेन तस्थिवान् ।
KK0301003016e	[शुचिः प्रयतवाग्भूत्वा स्तोत्रमारब्धवांस्ततः ॥
KK0301003017	युधिष्ठिर उवाच 
KK0301003017a	त्वं भानो जगतश्चक्षुस्त्वमात्मा सर्वदेहिनाम् ।
KK0301003017c	त्वं योनिः सर्वभूतानां त्वमाचारः क्रियावताम् ॥
KK0301003018a	त्वं गतिः सर्वसाङ्ख्यानां योगिनां त्वं परायणम् ।
KK0301003018c	अनावृतार्गलद्वारं त्वं गतिस्त्वं मुमुक्षताम् ॥
KK0301003019a	त्वया सन्धार्यते लोकस्त्वया लोकः प्रकाश्यते ।
KK0301003019c	त्वया पवित्रीक्रियते निर्व्याजं पाल्यते त्वया ॥
KK0301003020a	त्वामुपस्थाय काले तु ब्राह्मणा वेदपारगाः ।
KK0301003020c	स्वशाखाविहितैर्मन्त्रैरर्चन्त्यृषिगणार्चित ॥
KK0301003021a	तव दिव्यं रथं यान्तमनुयान्ति वरार्थिनः ।
KK0301003021c	सिद्धचारणगन्धर्वा यक्षगुह्यकपन्नगाः ॥
KK0301003022a	त्रयस्त्रिंशच्च वै देवास्तथा वैमानिका गणाः ।
KK0301003022c	सोपेन्द्राः समहेन्द्राश्च त्वामिष्ट्वा सिद्धिमागताः ॥
KK0301003023a	उपयान्त्यर्चयित्वा तु त्वां वै प्राप्तमनोरथाः ।
KK0301003023c	दिव्यमन्दारमालाभिस्तूर्णं विद्याधरोत्तमाः ॥
KK0301003024a	गुह्याः पितृगणाः सप्त ये दिव्या ये च मानुषाः ।
KK0301003024c	ते पूजयित्वा त्वामेव गच्छन्त्याशु प्रधानताम् ॥
KK0301003025a	वसवो मरुतो रुद्रा ये च साध्या मरीचिपाः ।
KK0301003025c	वालखिल्यादयः सिद्धाः श्रेष्ठत्वं प्राणिनां गताः ॥
KK0301003026a	सब्रह्मकेषु लोकेषु सप्तस्वप्यखिलेषु च ।
KK0301003026c	न तद्भूतमहं मन्ये यदर्कादतिरिच्यते ॥
KK0301003027a	सन्ति चान्यानि सत्वानि वीर्यवन्ति महान्ति च ।
KK0301003027c	न तु तेषां तथा दीप्तिः प्रभावो वा यथा तव ॥
KK0301003028a	ज्योतींषि त्वयि सर्वाणि त्वं सर्वज्योतिषां पतिः ।
KK0301003028c	त्वयि सत्त्यं च सत्त्वं च सर्वे भावाश्च सात्त्विकाः ॥
KK0301003029a	त्वत्तेजसा कृतं चक्रं सुनाभं विश्वकर्मणा ।
KK0301003029c	देवारीणां मदो येन नाशितः शार्ङ्गधन्वना ॥
KK0301003030a	त्वमादायांशुभिस्तेजो निदाघे सर्वदेहिनाम् ।
KK0301003030c	सर्वौषधिरसानां च पुनर्वर्षासु मुञ्चसि ॥
KK0301003031a	तपन्त्यन्ये दहन्त्यन्ये गर्जन्त्यन्ये तथा घनाः ।
KK0301003031c	विद्योतन्ते प्रवर्षन्ति तव प्रावृषि रश्मयः ॥
KK0301003032a	न तथा सुखयत्यग्निर्न प्रावारा न कम्बलाः ।
KK0301003032c	शीतवातार्दितं लोकं यथा तव मरीचयः ॥
KK0301003033a	त्रयोदशद्वीपवतीं गोभिर्भासयसे महीम् ।
KK0301003033c	त्रयाणामपि लोकानां हितायैकः प्रवर्तसे ॥
KK0301003034a	तव यद्युदयो न स्यादन्धं जगदिदं भवेत् ।
KK0301003034c	न च धर्मार्थकामेषु प्रवर्तेरन्मनीषिणः ॥
KK0301003035a	आधानपशुबन्धेष्टिमन्त्रयज्ञतपःक्रियाः ।
KK0301003035c	त्वत्प्रसादादवाप्यन्ते ब्रह्मक्षत्रविशां गणैः ॥
KK0301003036a	यदहर्ब्रह्मणः प्रोक्तं सहस्रयुगसम्मितम् ।
KK0301003036c	तस्य त्वमादिरन्तश्च कालज्ञैः परिकीर्तितः ॥
KK0301003037a	मनूनां मनुपुत्राणां जगतोऽमानवस्य च ।
KK0301003037c	मन्वन्तराणां सर्वेषामीश्वराणां त्वमीश्वरः ॥
KK0301003038a	संहारकाले सम्प्राप्ते तव क्रोधविनिःसृतः ।
KK0301003038c	संवर्तकाग्निस्त्रैलोक्यं भस्मीकृत्यावतिष्ठते ॥
KK0301003039a	त्वद्दीधितिसमुत्पन्ना नानावर्णा महाघनाः ।
KK0301003039c	सैरावताः साशनयः कुर्वन्त्या भूतसम्प्लवम् ॥
KK0301003040a	कृत्वा द्वादशधाऽऽत्मानं द्वादशादित्यतां गतः ।
KK0301003040c	संहृत्यैकार्णवं सर्वं त्वं शोषयसि रश्मिभिः ॥
KK0301003041a	त्वामिन्द्रमाहुस्त्वं रुद्रस्त्वं विष्णुस्त्वं प्रजापतिः ।
KK0301003041c	त्वमग्निस्त्वं मनः सूक्ष्मं प्रभुस्त्वं ब्रह्मशाश्वतम् ॥
KK0301003042a	त्वं हंसः सविता भानुरंशुमाली वृषाकपिः ।
KK0301003042c	विवस्वान्मिहिरः पूषा मित्रो धर्मस्तथैव च ॥
KK0301003043a	सहस्ररश्मिरादित्यस्तपनस्त्वं गवां पतिः ।
KK0301003043c	मार्तण्डोऽर्को रविः सूर्यः शरण्यो दिनकृत्तथा ॥
KK0301003044a	दिवाकरः सप्तसप्तिर्धामकेशी विरोचनः ।
KK0301003044c	आशुगामी तमोघ्नश्च हरिताश्वश्च कीर्त्यसे ॥
KK0301003045a	सप्तम्यामथवा षष्ठ्यां भक्त्या पूजां करोति यः ।
KK0301003045c	अनिर्विण्णोऽनहङ्कारी तं लक्ष्मीर्भजते नरम् ॥
KK0301003046a	न तेषामापदः सन्ति नाधयो व्याधयस्तथा ।
KK0301003046c	ये तवानन्यमनसा कुर्वन्त्यर्चनवन्दनम् ॥
KK0301003047a	सर्वरोगैर्विरहिताः सर्वपापविवर्जिताः ।
KK0301003047c	त्वद्भावभक्ताः सुखिनो भवन्ति चिरजीविनः ॥
KK0301003048a	त्वं ममापन्नकामस्य सर्वातिथ्यं चिकीर्षतः ।
KK0301003048c	अन्नमन्नपते दातुमभितः श्रद्धयाऽर्हसि ॥
KK0301003049a	ये च तेऽनुचराः सर्वे पादोपान्तं समाश्रिताः ।
KK0301003049c	माठरारुणदण्डाद्यास्तांस्तान्वन्देऽशनिक्षुभान् ॥
KK0301003050a	क्षुभया सहिता मैत्री याश्चान्या भूतमातरः ।
KK0301003050c	ताश्च सर्वा नमस्यामि पान्तु मां शरणागतम् ॥]
KK0301003051	वैशम्पायन उवाच 
KK0301003051a	कण्ठदघ्ने जले स्थित्वा मन्त्रैः स्तोत्रैश्च तोषितः ।
KK0301003051c	ततो दिवाकरः प्रीतो दर्शयामास पाण्डवम् ।
KK0301003051e	दीप्यमानः स्ववपुषा ज्वलन्निव हुताशनः ॥
KK0301003052	विवस्वानुवाच 
KK0301003052a	यत्तेऽभिलषितं किञ्चित्तत्त्वं सर्वमवाप्स्यसि ।
KK0301003052c	अहमन्नं प्रदास्यामि सप्त पञ्च च ते समाः ॥
KK0301003053a	गृह्णीष्व पिठरं ताम्रं मया दत्तं नराधिप ।
KK0301003053c	यावद्वर्त्स्यति पाञ्चाली पात्रेणानेन सुव्रत ॥
KK0301003054a	फलमूलामिषं शाकं संस्कृतं यन्महानसे ।
KK0301003054c	चतुर्विधं तदन्नाद्यमक्षय्यं ते भविष्यति ।
KK0301003054e	इतश्चतुर्दशे वर्षे भूयो राज्यमवाप्स्यसि ॥
KK0301003055	वैशम्पायन उवाच 
KK0301003055ac	एवमुक्त्वा तु भगवांस्तत्रैवान्तरधीयत ॥
KK0301003056a	लब्ध्वा वरं तु कौन्तेयो जलादुत्तीर्य धर्मवित् ।
KK0301003056c	जग्राह पादौ धौम्यस्य भ्रातॄंश्च परिषस्वजे ॥
KK0301003057a	द्रौपद्या सह सङ्गम्य पश्यमानोऽपयात्प्राभुः ।
KK0301003057c	महानसे तदान्नं तु साधयामास पाण्डवः ॥
KK0301003058a	संस्कृतं प्रसवं याति स्वल्पमन्नं चतुर्विधम् ।
KK0301003058c	अक्षय्यं वर्धते चान्नं तेनाभोजयत द्विजान् ॥
KK0301003059a	भुक्तवत्सु च विप्रेषु भोजयित्वाऽनुजानपि ।
KK0301003059c	शेषं विघससञ्ज्ञं तु पश्चाद्भुङ्क्ते युधिष्ठिरः ॥
KK0301003060a	युधिष्ठिरं भोजयित्वा शेषमश्नाति पार्षती ।
KK0301003060c	[द्रौपद्यां भुज्यमानायां तदन्नं क्षयमेति च ॥]
KK0301003061a	एवं दिवाकरात्प्राप्य दिवाकरसमप्रभः ।
KK0301003061c	कामान्मनोभिलषितान्ब्राह्मणेभ्योऽददात्प्रभुः ॥
KK0301003062a	पुरोहितपुरोगाश्च तिथिनक्षत्रपर्वसु ।
KK0301003062c	इज्यार्थे सम्प्रवर्तन्ते विधिमन्त्रप्रमाणतः ॥
KK0301003063a	ततः कृतस्वस्त्ययना धौम्येन सह पाण्डवाः ।
KK0301003063c	द्विजसङ्घैः परिवृताः प्रययुः काम्यकं वनम् ॥
KK0301003064	`जनमेजय उवाच 
KK0301003064a	पुष्पोपहारबलिभिर्बहुशश्च यथाविधि ।
KK0301003064c	सर्वात्मभूतं सम्पूज्य यतप्राणो जितेन्द्रियः ॥
KK0301003065a	स्तवेन केन विप्रर्षे स तु राजा युधिष्ठिरः ।
KK0301003065c	विप्रार्थमाराधितवान्सूर्यमद्भुतविक्रमम् ॥
KK0301003066a	मयि स्नेहोऽस्ति चेद्ब्रह्मन्यद्यनुग्रहभागहम् ।
KK0301003066c	भगवन्नास्ति चेद्गुह्यं तच्च मे ब्रूहि साम्प्रतम् ॥'
KK0301003067	वैशम्पायन उवाच 
KK0301003067a	शृणुष्वावहितो राजञ्शुचिर्भूत्वा समाहितः ।
KK0301003067c	क्षणं च कुरु राजेन्द्र गुह्यं वक्ष्यामि ते हितम् ॥
KK0301003068a	धौम्येन तु यथाप्रोक्तं पार्थाय सुमहात्मने ।
KK0301003068c	नाम्नामष्टोत्तरं पुण्यं शतं तच्छृणु भूपते ॥
KK0301003069a	सूर्योऽर्यमा भगस्त्वष्टा पूषाऽर्कः सविता रविः ।
KK0301003069c	गभस्तिमानजः कालो मृत्युर्धाता प्रभाकरः ॥
KK0301003070a	पृथिव्यापश्च तेजश्च खं वायुश्च परायणम् ।
KK0301003070c	सोमो बृहस्पतिः शुक्रो बुधोऽङ्गारक एव च ॥
KK0301003071a	इन्द्रो विवस्वान्दीप्तांशुः शुचिः शौरिः शनैश्चरः ।
KK0301003071c	ब्रह्मा विष्णुश्च रुद्रश्च स्कन्दो वैश्रवणो यमः ॥
KK0301003072a	वैद्युतो जाठरश्चाग्निरैन्धनस्तेजसां पतिः ।
KK0301003072c	धर्मध्वजो वेदकर्ता वेगाङ्गो वेदवाहनः ॥
KK0301003073a	कृतं त्रेता द्वापरश्च कलिः सर्वामराश्रयः ।
KK0301003073c	कला काष्ठा मुहूर्ताश्च पक्षा मासा ऋतुस्तथा ॥
KK0301003074a	संवत्सरकरोऽश्वत्थः कालचक्रो विभावसुः ।
KK0301003074c	पुरुषः शाश्वतो योगी व्यक्ताव्यक्तः सनातनः ॥
KK0301003075a	लोकाध्यक्षः सुराध्यक्षो विश्वकर्मा तमोनुदः ।
KK0301003075c	वरुणः सागरोंशश्च जीमूतो जीवनोऽरिहा ॥
KK0301003076a	भूताश्रयो भूतपतिः सर्वभूतनिषेवितः ।
KK0301003076c	`मणिः सुवर्णो भूतात्मा कामदः सर्वतोमुखः ।'
KK0301003076e	[स्रष्टा संवर्तको वह्निः सर्वस्यादिरलोलुपः
KK0301003077a	अनन्तः कपिलो भानुः कामदः सर्वतोमुखः ।]
KK0301003077c	जयो विशालो वरदः सर्वधातुनिषेचिता ॥
KK0301003078a	मनः सुपर्णो भूतादिः शीघ्रगः प्राणधारकः ।
KK0301003078c	धन्वन्तरिर्धूमकेतुरादिदेवोऽदितेः सुतः ॥
KK0301003079a	द्वादशात्माऽरविन्दाक्षः पिता माता पितामहः ।
KK0301003079c	स्वर्गद्वारं प्रजाद्वारं मोक्षद्वारं त्रिविष्टपम् ॥
KK0301003080a	देवकर्ता प्रशान्तात्मा विश्वात्मा विश्वतोमुखः ।
KK0301003080c	चराचरात्मा सूक्ष्मात्मा मैत्रेण वपुषाऽन्वितः ॥
KK0301003081a	एतद्वै कीर्तनीयस्य सूर्यस्यामिततेजसः ।
KK0301003081c	नाम्नामष्टशतं पुण्यं शक्रेणोक्तं महात्मना ॥
KK0301003082a	शक्राच्च नारदः प्राप्तो धौम्यश्च तदन्तरम् ।
KK0301003082c	धौम्याद्युधिष्ठरः प्राप्य सर्वान्कामानवाप्तवान् ॥
KK0301003083a	सुरगणपितृयक्षसेवितं ह्यसुरनिशाचरसिद्धवन्दितम् ।
KK0301003083c	वरकनकहुताशनप्रभं त्वमपि मनस्यभिधेहि भास्करम् ॥
KK0301003084a	सूर्योदये यः सुसमाहितः पठेत्स पुत्रदारान्धनरत्नसञ्चयान् ।
KK0301003084c	लभेत जातिस्मरतां नरः सदा धृतिं च मेधां च स विन्दते पुमान् ॥
KK0301003085a	[इमं स्तवं देववरस्य यो नरः प्रकीर्तयेच्छुचिसुमनाः समाहितः ।
KK0301003085c	स मुच्यते शोकदवाग्निसागराल्लभेत कामान्मनसा यथेप्सितान् ॥
KK0301003086a	[इमं स्तवं प्रयतमनाः समाधिनापठेदिहान्योऽपि वरं समर्थयन् ।
KK0301003086c	तत्तस्य दद्याच्च रविर्मनीषितं तदाऽऽप्नुयाद्यद्यपि तत्सुदुर्लभम् ॥
KK0301003087a	यश्चेदं धारयेन्नित्यं शृणुयाद्वाप्यभीक्ष्णशः ।
KK0301003087c	पुत्रार्थी लभते पुत्रं धनार्थी लभते धनम् ।
KK0301003087e	विद्यार्थी लभते विद्यां पुरुषोप्यथवा स्त्रियः ॥
KK0301003088a	उभे सन्ध्ये पठेन्नित्यं नारी वा पुरुषो यदि ।
KK0301003088c	आपदं प्राप्य मुच्येत बद्धो मुच्येत बन्धनात् ॥
KK0301003089a	सङ्ग्रामे च जयेन्नित्यं विपुलं चाप्नुयाद्वसु ।
KK0301003089c	मुच्यते सर्वपापेभ्यः सूर्यलोकं स गच्छति ॥]

इति श्रीमन्महाभारते अरण्यपर्वणि किर्मीरवधपर्वणि तृतीयोऽध्यायः ॥ 3 ॥

3-3-4 धर्मेण योगमयेन ॥ 3-3-6 तेजो रसान् जलानि । उद्धृत्य आदाय ॥ 3-3-7 ओषधीपतिश्चन्द्रः ॥ 3-3-11 तपोयोगः व्रतस्वीकारः तत्पूर्वकः समाधिर्ध्यानं तत्स्थैः ॥
 3-3-14 विप्रत्यागसमाधिस्थः विप्रेभ्यस्त्यागः त्यज्यमानमन्नं तदर्थं समाधिस्थः नियमस्थः ॥ 3-3-18 साङ्ख्यानां ज्ञाननिष्ठानाम् । योगिनां चित्तनिरोधकानाम् । आवृणोतीत्यावृतं कपाटम् । कर्तरिक्तः । अर्गला कपाटविष्टम्भकं तिर्यक्काष्ठं तदुभयरहितं मुक्तिद्वारं त्वं मुमुक्षतां गतिः प्राप्यं पदम् ॥ 3-3-28 सत्त्यं सत् पृथिव्यप्तेजांसि । त्यत् वाय्वाकाशौ तदात्मकं सत्त्यम् । सत्त्वं बुद्धिसत्त्वम् । सात्विका भावाः धर्मो ज्ञानं विराग ऐश्वर्यमित्याद्याः ॥ 3-3-29 सुनाभं सुदर्शनम् ॥ 3-3-32 प्रावाराः वस्त्रविशेषाः ॥ 3-3-33 गोभिः रश्मिभिः ॥
 3-3-39 सैरावताः मेघस्योपरि यो मेघः स ऐरावतस्तत्सहिताः । आभूतं यावच्चतुर्विधभूतग्रामं तस्य सम्प्लवः जलेनाभिप्लावनम् ॥ 3-3-42 हन्ति गच्छति विश्वं संहरतीति वा हंसः वृषाकपिः हरो हरिर्वा ॥ 
3-3-43 गवां रश्मीनाम् ॥ 3-3-44 सप्तसप्तिः सप्ताश्वः । धामकेशी ज्योतिर्मयकिरणवान् ॥ 3-3-45 अनिर्विण्णः पूजने आसक्तः ॥ 3-3-47 त्वद्भावभक्ताः सूर्यएव सर्वत्रास्तीति भावो भावना तत्र भक्ता आदृताः ॥ 3-3-48 श्रद्धया आतिथ्यं चिकीर्षत इति सम्बन्धः ॥ 3-3-49 अशनिक्षुभान् विद्युदशन्यादिप्रवर्तकान् ॥ 3-3-50 क्षुभामैत्र्यौ निग्रहानुग्रहकर्त्र्यौ देवते ॥ 3-3-53 पिठरं परिवेषणपात्रम् । ताम्रं ताम्रमयम् । वर्त्स्यति वृत्तिं जनजीविकांरूपां करिष्यति । पात्रेण पात्रप्रसूतेनान्नेन ॥ 3-3-57 महानसे पाकशालायाम् । साघयामास कारयामास अन्नमिति शेषः ॥ 3-3-58 संस्कृतं पक्वम् । वन्यमन्नं चतुर्विधमिति क. पाठः ॥ 
3-3-60 पार्षती पृषतः द्रुपदपितुः गोत्रापत्यम् ॥ 3-3-62 प्रवर्तन्ते निःसरन्ति । विधिमन्त्रप्रमाणतः । विधिर्वसन्ते वसन्ते ज्योतिषा यजेतेत्यादिरज्ञापनरूपः । मन्त्र अनुष्ठेयार्थस्मारक इषेत्वेत्यादिः । तावेव प्रमाणे ताभ्यामित्यर्थः ॥ 3-3-76 सर्वलोकनमस्कृत इति झ. पाठः ॥ 3-3-80 मैत्रेयः करुणान्वित इति झ. पाठः ॥ 
