अध्यायः 018

प्रद्युम्ने साल्वबाणाभिहत्या मूर्च्छिते सारथिना रणाङ्गणादन्यतो रथयापनम् ॥ 1 ॥ ततः प्रतिबुद्धेन प्रद्युम्नेन सारथिम्प्रति सविषादोक्तिः ॥ 2 ॥

001	वासुदेव उवाच 
001a	साल्वबाणार्दिते तस्मिन्प्रद्युम्ने बलिनांवरे ।
001c	वृष्णयो भग्नसङ्कल्पा विव्यथुः पृतनामुखे ॥
002a	हाहाकृतमभूत्सर्वं वृष्ण्यन्धकबलं ततः ।
002c	प्रद्युम्ने मोहिते राजन्साल्वः प्रमुदितोऽभवत् ॥
003a	तं तथा मोहितं दृष्ट्वा सारथिर्जवनैर्हयैः ।
003c	रणादपाहरत्तूर्णं शिक्षितो दारुकिस्तदा ॥
004a	नातिदूरापयाते तु रथे रथवरप्रणुत् ।
004c	धनुर्गृहीत्वा यन्तारं लब्धसञ्ज्ञोऽब्रवीदिदम् ॥
005a	सौते किं ते व्यवसितं कस्माद्यासि पराङ्मुखः ।
005c	नैष वृष्णिप्रवीराणामाहवे धर्म उच्यते ॥
006a	कच्चित्सौते न ते मोहः साल्वं दृष्ट्वा महाहवे ।
006c	विषादो वा रण दृष्ट्वा ब्रूहि मे त्वं यथातथम् ॥
007	सौतिरुवाच 
007a	जानार्दने न मे मोहो नापि मां भयमाविशत् ।
007c	अतिभारं तु ते मन्ये साल्वं केशवनन्दन ॥
008a	सोभियाति शनैर्वीर बलवानेष पापकृत् ।
008c	मोहितश्च रणे शूरो रक्ष्यः सारथिना रथी ॥
009a	आयुष्मंस्त्वं मया नित्यं रक्षितव्यस्त्वयाऽप्यहम् ।
009c	रक्षितव्यो रणे नित्यमिति कृत्वाऽपयाम्यहम् ॥
010a	एकश्चासि महाबाहो बहवश्चापि दानवाः ।
010c	न समं रौक्मिणेयाहं रणए मत्वाऽपयामि वा ॥
011	वासुदेव उवाच 
011a	एवं ब्रुवति सूते तु तदा मकरकेतुमान् ।
011c	उवाच सूतं कौरव्य सन्निवर्त्य रथं पुनः ॥
012a	दारुकात्मज मैवं त्वं पुनः कार्षीः कथञ्चन ।
012c	व्यपयानं रणात्सौते जीवतो मम कर्हिचित् ॥
013a	न स वृष्णिकुले जातो यो वै त्यजति सङ्गरम् ।
013c	यो वा निपतितं हन्ति तवास्मीति च वादिनम् ॥
014a	तथा स्त्रियं च यो हन्ति बालं वृद्धं तथैव च ।
014c	विरथं मुक्तकेशं च भग्नशस्त्रायुधं तथा ॥
015a	त्वं च सूतकुले जातो विदितः सूतकर्मणि ।
015c	धर्मज्ञश्चासि वृष्णीनामाहवेष्वपि दारुके ॥
016a	स जानंश्चरितं कृत्स्नं वृष्णीनां पृतनामुखे ।
016c	अपयानं पुन सौते मैवं कार्षीः कथञ्चन ॥
017a	अपयातं हतं पृष्ठे भ्रान्तं रणपलायितम् ।
017c	गदाग्रजो दुराधर्षः किं मां वक्ष्यति माधवः ॥
018a	केशवस्याग्रजो वाऽपि नीलवासा मदोत्कटः ।
018c	किं वक्ष्यति महाबाहुर्बलदेवः समागतः ॥
019a	किं वक्ष्यति शिनेर्नप्ता रणसिंहो महारथः ।
019c	अपयातं रणात्सूत साम्बश्च समितिञ्जयः ॥
020a	चारुदेष्णश्च दुर्धर्षस्तथैव गदसारणौ ।
020c	अक्रूरश्च महाबाहुः किं मां वक्ष्यति सारथे ॥
021a	शूरं सम्भावितं शान्तं नित्यं पुरुषमानिनम् ।
021c	स्त्रियश्च वृष्णिवीराणां किं मां वक्ष्यन्ति सङ्गताः ॥
022a	प्रद्युम्नोऽयमुपायाति भीतस्त्यक्त्वा महाहवम् ।
022c	धिगेनमिति वक्ष्यन्ति न तु वक्ष्यन्ति साध्विति ॥
023a	धिग्वाचा परिहासोपि मम वा मद्विधस्य वा ।
023c	मृत्युनाऽभ्यधिकः सौते स त्वं मा व्यपयाः पुनः ॥
024a	भारं हि मयि सन्न्यस्य यातो मधुनिहा हरिः ।
024c	यज्ञं भारतसिंहस्य न हि शक्योऽद्य मर्षितुम् ॥
025a	कृतवर्मा मया वीरो निर्यास्यन्नेव वारितः ।
025c	साल्वं निवारयिष्येऽहं तिष्ठ त्वमिति सूतज ॥
026a	स च सम्भावयन्मां वै निवृत्तो हृदिकात्मजः ।
026c	तं समेत्य रणं त्यक्त्वा किं वक्ष्यामि महारथम् ॥
027a	उपयान्तं दुराधर्षं शङ्खचक्रगदाधरम् ।
027c	पुरुषं पुण्डरीकाक्षं किं वक्ष्यामि महाभुजम् ॥
028a	सात्यकिं बलदेवं च ये चान्येऽन्धकवृष्णयः ।
028c	मया स्पर्धन्ति सततं किन्नु वक्ष्यामि तानहं ॥
029a	त्यक्त्वा रणमिमं सौते पृष्ठतोऽभ्याहतः शरैः ।
029c	त्वयाऽपनीतो विवशो न जीवेयं कथञ्चन ॥
030a	सन्निवर्त रथेनाशु पुनर्दारुकनन्दन ।
030c	न चैतदेवं कर्तव्यमथापत्सु कथञ्चन ॥
031a	न जीवितमहं सौते बहु मन्ये कथञ्चन ।
031c	अपयातो रणाद्भीतः पृष्ठतोऽभ्याहतः शरैः ॥
032a	कदाऽपि सूतपुत्र त्वं जानीषे मां भयार्दितम् ।
032c	अपयातं रणं हित्वा यथा कापुरुषं तथा ॥
033a	अयुक्तं तु मया त्यक्तुं सङ्ग्रामं दारुकात्मज ।
033c	मयि युद्धार्थिनि भृशं स त्वं याहि यतो रणम् ॥

इति श्रीमन्महाभारते अरण्यपर्वणि अर्जुनाभिगमनपर्वणि अष्टादशोऽध्यायः ॥ 19 ॥
3-18-2 परे च मुदिता भृशम् । इति झ. पाठः ॥ 3-18-11 निवर्तय रथं पुनः इति झ. पाठः ॥ 3-18-19 शिनेर्नप्ता सात्यकिः ॥
