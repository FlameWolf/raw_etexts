अध्यायः 018

प्रद्युम्ने साल्वबाणाभिहत्या मूर्च्छिते सारथिना रणाङ्गणादन्यतो रथयापनम् ॥ 1 ॥ ततः प्रतिबुद्धेन प्रद्युम्नेन सारथिम्प्रति सविषादोक्तिः ॥ 2 ॥

KK0302018001	वासुदेव उवाच 
KK0302018001a	साल्वबाणार्दिते तस्मिन्प्रद्युम्ने बलिनांवरे ।
KK0302018001c	वृष्णयो भग्नसङ्कल्पा विव्यथुः पृतनामुखे ॥
KK0302018002a	हाहाकृतमभूत्सर्वं वृष्ण्यन्धकबलं ततः ।
KK0302018002c	प्रद्युम्ने मोहिते राजन्साल्वः प्रमुदितोऽभवत् ॥
KK0302018003a	तं तथा मोहितं दृष्ट्वा सारथिर्जवनैर्हयैः ।
KK0302018003c	रणादपाहरत्तूर्णं शिक्षितो दारुकिस्तदा ॥
KK0302018004a	नातिदूरापयाते तु रथे रथवरप्रणुत् ।
KK0302018004c	धनुर्गृहीत्वा यन्तारं लब्धसञ्ज्ञोऽब्रवीदिदम् ॥
KK0302018005a	सौते किं ते व्यवसितं कस्माद्यासि पराङ्मुखः ।
KK0302018005c	नैष वृष्णिप्रवीराणामाहवे धर्म उच्यते ॥
KK0302018006a	कच्चित्सौते न ते मोहः साल्वं दृष्ट्वा महाहवे ।
KK0302018006c	विषादो वा रण दृष्ट्वा ब्रूहि मे त्वं यथातथम् ॥
KK0302018007	सौतिरुवाच 
KK0302018007a	जानार्दने न मे मोहो नापि मां भयमाविशत् ।
KK0302018007c	अतिभारं तु ते मन्ये साल्वं केशवनन्दन ॥
KK0302018008a	सोभियाति शनैर्वीर बलवानेष पापकृत् ।
KK0302018008c	मोहितश्च रणे शूरो रक्ष्यः सारथिना रथी ॥
KK0302018009a	आयुष्मंस्त्वं मया नित्यं रक्षितव्यस्त्वयाऽप्यहम् ।
KK0302018009c	रक्षितव्यो रणे नित्यमिति कृत्वाऽपयाम्यहम् ॥
KK0302018010a	एकश्चासि महाबाहो बहवश्चापि दानवाः ।
KK0302018010c	न समं रौक्मिणेयाहं रणए मत्वाऽपयामि वा ॥
KK0302018011	वासुदेव उवाच 
KK0302018011a	एवं ब्रुवति सूते तु तदा मकरकेतुमान् ।
KK0302018011c	उवाच सूतं कौरव्य सन्निवर्त्य रथं पुनः ॥
KK0302018012a	दारुकात्मज मैवं त्वं पुनः कार्षीः कथञ्चन ।
KK0302018012c	व्यपयानं रणात्सौते जीवतो मम कर्हिचित् ॥
KK0302018013a	न स वृष्णिकुले जातो यो वै त्यजति सङ्गरम् ।
KK0302018013c	यो वा निपतितं हन्ति तवास्मीति च वादिनम् ॥
KK0302018014a	तथा स्त्रियं च यो हन्ति बालं वृद्धं तथैव च ।
KK0302018014c	विरथं मुक्तकेशं च भग्नशस्त्रायुधं तथा ॥
KK0302018015a	त्वं च सूतकुले जातो विदितः सूतकर्मणि ।
KK0302018015c	धर्मज्ञश्चासि वृष्णीनामाहवेष्वपि दारुके ॥
KK0302018016a	स जानंश्चरितं कृत्स्नं वृष्णीनां पृतनामुखे ।
KK0302018016c	अपयानं पुन सौते मैवं कार्षीः कथञ्चन ॥
KK0302018017a	अपयातं हतं पृष्ठे भ्रान्तं रणपलायितम् ।
KK0302018017c	गदाग्रजो दुराधर्षः किं मां वक्ष्यति माधवः ॥
KK0302018018a	केशवस्याग्रजो वाऽपि नीलवासा मदोत्कटः ।
KK0302018018c	किं वक्ष्यति महाबाहुर्बलदेवः समागतः ॥
KK0302018019a	किं वक्ष्यति शिनेर्नप्ता रणसिंहो महारथः ।
KK0302018019c	अपयातं रणात्सूत साम्बश्च समितिञ्जयः ॥
KK0302018020a	चारुदेष्णश्च दुर्धर्षस्तथैव गदसारणौ ।
KK0302018020c	अक्रूरश्च महाबाहुः किं मां वक्ष्यति सारथे ॥
KK0302018021a	शूरं सम्भावितं शान्तं नित्यं पुरुषमानिनम् ।
KK0302018021c	स्त्रियश्च वृष्णिवीराणां किं मां वक्ष्यन्ति सङ्गताः ॥
KK0302018022a	प्रद्युम्नोऽयमुपायाति भीतस्त्यक्त्वा महाहवम् ।
KK0302018022c	धिगेनमिति वक्ष्यन्ति न तु वक्ष्यन्ति साध्विति ॥
KK0302018023a	धिग्वाचा परिहासोपि मम वा मद्विधस्य वा ।
KK0302018023c	मृत्युनाऽभ्यधिकः सौते स त्वं मा व्यपयाः पुनः ॥
KK0302018024a	भारं हि मयि सन्न्यस्य यातो मधुनिहा हरिः ।
KK0302018024c	यज्ञं भारतसिंहस्य न हि शक्योऽद्य मर्षितुम् ॥
KK0302018025a	कृतवर्मा मया वीरो निर्यास्यन्नेव वारितः ।
KK0302018025c	साल्वं निवारयिष्येऽहं तिष्ठ त्वमिति सूतज ॥
KK0302018026a	स च सम्भावयन्मां वै निवृत्तो हृदिकात्मजः ।
KK0302018026c	तं समेत्य रणं त्यक्त्वा किं वक्ष्यामि महारथम् ॥
KK0302018027a	उपयान्तं दुराधर्षं शङ्खचक्रगदाधरम् ।
KK0302018027c	पुरुषं पुण्डरीकाक्षं किं वक्ष्यामि महाभुजम् ॥
KK0302018028a	सात्यकिं बलदेवं च ये चान्येऽन्धकवृष्णयः ।
KK0302018028c	मया स्पर्धन्ति सततं किन्नु वक्ष्यामि तानहं ॥
KK0302018029a	त्यक्त्वा रणमिमं सौते पृष्ठतोऽभ्याहतः शरैः ।
KK0302018029c	त्वयाऽपनीतो विवशो न जीवेयं कथञ्चन ॥
KK0302018030a	सन्निवर्त रथेनाशु पुनर्दारुकनन्दन ।
KK0302018030c	न चैतदेवं कर्तव्यमथापत्सु कथञ्चन ॥
KK0302018031a	न जीवितमहं सौते बहु मन्ये कथञ्चन ।
KK0302018031c	अपयातो रणाद्भीतः पृष्ठतोऽभ्याहतः शरैः ॥
KK0302018032a	कदाऽपि सूतपुत्र त्वं जानीषे मां भयार्दितम् ।
KK0302018032c	अपयातं रणं हित्वा यथा कापुरुषं तथा ॥
KK0302018033a	अयुक्तं तु मया त्यक्तुं सङ्ग्रामं दारुकात्मज ।
KK0302018033c	मयि युद्धार्थिनि भृशं स त्वं याहि यतो रणम् ॥

इति श्रीमन्महाभारते अरण्यपर्वणि अर्जुनाभिगमनपर्वणि अष्टादशोऽध्यायः ॥ 19 ॥
3-18-2 परे च मुदिता भृशम् । इति झ. पाठः ॥ 3-18-11 निवर्तय रथं पुनः इति झ. पाठः ॥ 3-18-19 शिनेर्नप्ता सात्यकिः ॥
