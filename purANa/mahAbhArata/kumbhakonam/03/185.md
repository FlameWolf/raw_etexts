अध्यायः 185

पाण्डवानाम् पुनः काम्यकागमनं श्रुतवता कृष्णेन सत्यभामया सह तत्रागमनम् ॥ 1 ॥ तथा नारदमार्कण्डेययोरागमनञ्च ॥ 2 ॥ मार्कण्डेयेन श्रीकृष्णचोदनया पुराणकथाकथनारम्भः ॥ 3 ॥

KK03-11-185-001	वैशम्पायन उवाच 
KK03-11-185-001a	काम्यकं प्राप्य कौरव्य युधिष्ठिरपुरोगमाः ।
KK03-11-185-001c	कृतातिथ्या मुनिगणैर्निषेदुः सह कृष्णया ॥
KK03-11-185-002a	ततस्तान्परिविश्वस्तान्वसतः पाण्डुनन्दनान् ।
KK03-11-185-002c	ब्राह्मणा बहवस्तत्र समन्तात्पर्यवारयन् ॥
KK03-11-185-003a	अथाब्रवीद्द्विजः कश्चिदर्जुनस्य प्रियः सखा ।
KK03-11-185-003c	स एष्यति महाबाहुर्वशी शौरिरुदारधीः ॥
KK03-11-185-004a	विदिता हि हरेर्यूयमिहायाताः कुरूद्वहाः ।
KK03-11-185-004c	सदा हि दर्शनाकाङ्क्षी श्रेयोन्वेषी च वो हरिः ॥
KK03-11-185-005a	बहुवत्सरजीवी च मार्कण्डेयो महातपाः ।
KK03-11-185-005c	स्वाध्यायतपसा युक्तः क्षिप्रं युष्मान्समेष्यति ॥
KK03-11-185-006a	तथैव ब्रुवतस्तस्य प्रत्यदृश्यत केशवः ।
KK03-11-185-006c	शैब्यसुग्रीवयुक्तेन रथेन रथिनांवरः ॥
KK03-11-185-007a	मघवानिव पौलोम्या सहितः सत्यभामया ।
KK03-11-185-007c	उपायाद्देवकीपुत्रो दिदृक्षुः कुरुसत्तमान् ॥
KK03-11-185-008a	अवतीर्य रथात्कृष्णो धर्मराजं यथाविधि ।
KK03-11-185-008c	ववन्दे मुदितो धीमान्भीमं च बलिनां वरम् ॥
KK03-11-185-009a	पूजयामास धौम्यं च यमाभ्यामभिवादितः ।
KK03-11-185-009c	परिष्वज्य महाभागां द्रौपदीं पर्यसान्त्वयत् ॥
KK03-11-185-010a	स दृष्ट्वा फल्गुनं वीरं चिरस्य प्रियमागतम् ।
KK03-11-185-010c	पर्यष्वजत दाशार्हः पुनः पुनररिन्दमः ॥
KK03-11-185-011a	तथैव सत्यभामाऽपि द्रौपदीं परिषस्वजे ।
KK03-11-185-011c	पाण्डवानां प्रियां भार्यां कृष्णस्य महिषी प्रिया ॥
KK03-11-185-012a	ततस्ते पाण्डवाः सर्वे सभार्याः सपुरोहिताः ।
KK03-11-185-012c	आनर्चुः पुण्डरीकाक्षं परिवव्रुश्च सर्वशः ॥
KK03-11-185-013a	कृष्णस्तु पार्थेन समेत्य विद्वान् धनञ्जयेनासुरमर्दनेन ।
KK03-11-185-013c	बभौ यथा भूतपतिर्महात्मा समेत्य साक्षाद्भगवान्गुहेन ॥
KK03-11-185-014a	ततः समस्तानि किरीटमाली वनेषु वृत्तानि गदाग्रजाय ।
KK03-11-185-014c	उक्त्वा यथावत्पुनरन्वपृच्छत्तस्मिन्सुभद्रां च तथाऽभिमन्युम् ॥
KK03-11-185-015a	धौम्यं च कृष्णां च युधिष्ठिरं च यमौ च भीमं च दशार्हसिंहः ।
KK03-11-185-015c	उवाच दिष्ट्या भवतां शिवेन प्राप्तः किरीटी मुदितः कृतास्त्रः ॥
KK03-11-185-016a	स पूजयित्वा मधुहा यथावत्पार्थांश्च कृष्णां च पुरोहितं च ।
KK03-11-185-016c	उवाच राजानमभिप्रशंसन् युधिष्ठिरं तेन सहोपविश्य ॥
KK03-11-185-017a	धर्मः परः पाण्डव राज्यलाभात्तस्यादिमाहुस्तप एव राजन् ।
KK03-11-185-017c	सत्यार्जवाभ्यां चरता स्वधर्मं जितस्त्वयाऽयं परश्च लोकः ॥
KK03-11-185-018a	अधीतमग्रे चरता व्रतानि सम्यग्धनुर्वेदमवाप्य कृत्स्नम् ।
KK03-11-185-018c	क्षात्रेण धर्मेण वसूनि लब्ध्वा सर्वे ह्यवाप्ताः क्रतवः पुराणाः ॥
KK03-11-185-019a	न ग्राम्यधर्मेषु रतिस्तवास्ति कामान्न किञ्चित्कुरुषे नरेन्द्र ।
KK03-11-185-019c	न चार्थलोभात्प्रजहासि धर्मं तस्मात्प्रभावादसि धर्मराजः ॥
KK03-11-185-020a	दानं च सत्यं च तपश्च राजन् क्षमा च शान्तिश्च दमो धृतिश्च ।
KK03-11-185-020c	अवाप्य राष्ट्राणि वसूनि भोगानेषा परा पार्थ सदा रतिस्ते ॥
KK03-11-185-021a	हृतं च देशं कुरुजाङ्गलानां कृष्णां सभायामवशां च पश्यन् ।
KK03-11-185-021c	अपेतधर्मव्यवहारवृत्तं सहेत तत्पाण्डव कस्त्वदन्यः ॥
KK03-11-185-022a	असंशयं सर्वसमृद्धकामः क्षिप्रं प्रजाः पालयितासि सम्यक् ।
KK03-11-185-022c	अद्यैव तन्निग्रहणं कुरूणां यदि प्रतिज्ञा भवतः समाप्ता ॥
KK03-11-185-023a	प्रोवाच कृष्णामपि याज्ञसेनीं दशार्हभर्ता सहितः सुहृद्भिः ।
KK03-11-185-023c	दिष्ट्या समग्राऽसि धनञ्जयेन समागतेत्येवमुवाच कृष्णः ॥
KK03-11-185-024a	कृष्णे धनुर्वेदरतिप्रधानास्तवात्मजास्ते शिशवः सुशीलाः ।
KK03-11-185-024c	सद्भिः सदैवाचरितं समाधिं चरन्ति पुत्रास्तव याज्ञसेनि ॥
KK03-11-185-025a	राज्ये नियुक्तैश्च निमन्त्र्यमाणाः पित्रा च कृष्णे तव सोदरैश्च ।
KK03-11-185-025c	न यज्ञसेनस्य न मातुलानां गृहेषु बाला रतिमाप्नुवन्ति ॥
KK03-11-185-026a	आनर्तमेवाभिमुखाः शिवेन गत्वा धनुर्वेदरतिप्रधानाः ।
KK03-11-185-026c	तवात्मजा वृष्णिपुरं प्रविश्य न दैवतेभ्यः स्पृहयन्ति कृष्णे ॥
KK03-11-185-027a	यथा त्वमेवार्हसि तेषु वृत्तं प्रयोक्तुमार्या च यथैव कुन्ती ।
KK03-11-185-027c	तेष्वप्रमादेन तथा करोति तथैव भूयश्च तथा सुभद्रा ॥
KK03-11-185-028a	यथाऽनिरुद्धस्य यथाऽभिमन्योर्यथा सुनीथस्य यथैव भानोः ।
KK03-11-185-028c	तथा विनेता च गतिश्च कृष्णे तवात्मजानामपि रौक्मिणेयः ॥
KK03-11-185-029a	गदासिचर्मग्रहणेषु शूरानस्त्रेषु शिक्षासु रथाश्वयाने ।
KK03-11-185-029c	सम्यग्विनेता विनयेदतन्द्रीस्तांश्चाभिमन्युं च सदा कुमारान् ॥
KK03-11-185-030a	स चापि सम्यक्प्रणिधाय शिक्षां शस्त्राणि चैषां विधिवत्प्रदाय ।
KK03-11-185-030c	तवात्मजानां च तथाऽभिमन्योः पराक्रमैस्तुष्यति रौक्मिणेयः ॥
KK03-11-185-031a	यथा विहारं प्रसमीक्षमाणाः प्रयान्ति पुत्रास्तव याज्ञसेनि ।
KK03-11-185-031c	एकैकमेषामनुयान्ति यत्र रथाश्च यानानि च दन्तिनश्च ॥
KK03-11-185-032a	अथाब्रवीद्धर्मराजं तु कृष्णो दशार्हयोधाः कुकुरान्धकाश्च ।
KK03-11-185-032c	एते निदेशं तव पालयन्तस्तिष्ठन्तु यत्रेच्छसि तत्र राजन् ॥
KK03-11-185-033a	आवर्ततां कार्मुकवेगवाता हलायुधप्रग्रहणा मधूनाम् ।
KK03-11-185-033c	सेना तवार्थेषु नरेन्द्र यत्ता ससादिपत्त्यश्वरथा सनागा ॥
KK03-11-185-034a	प्रस्थाप्यतां पाण्डव धार्तराष्ट्रः सुयोधनः पापकृतां वरिष्ठः ।
KK03-11-185-034c	स सानुबन्धः ससुहद्गणश्च भौमस्य सौभाधिपतेश्च मार्गम् ॥
KK03-11-185-035a	कामं तथा तिष्ठ नरेन्द्र तस्मिन्यथा कृतस्ते समयः सभायाम् ।
KK03-11-185-035c	दाशार्हयोधैस्तु हतारियोधं प्रतीक्षतां नागपुरं प्रभग्नम् ॥
KK03-11-185-036a	व्यपेतमन्युर्व्यपनीतपाप्मा विहृत्य यत्रेच्छसि तत्र कामम् ।
KK03-11-185-036c	ततः समृद्धिप्रभवं विशोकः प्रपत्स्यसे नागपुरं सराष्ट्रम् ॥
KK03-11-185-037a	ततस्तदाज्ञाय मतं महात्मा यथावदुक्तं पुरुषोत्तमेन ।
KK03-11-185-037c	प्रशस्य विप्रेक्ष्य च धर्मराजः कृताञ्जलिः केशवमित्युवाच ॥
KK03-11-185-038a	असंशयं केशव पाण्डवानां भवान्गतिस्त्वच्छरणा हि पार्थाः ।
KK03-11-185-038c	कालोदये तच्च ततश्च भूयः कर्ता भवान्कर्म न संशयोस्ति ॥
KK03-11-185-039a	यथाप्रतिज्ञं विहृतश्च कालः सर्वाः समा द्वादश निर्जनेषु ।
KK03-11-185-039c	अज्ञातचर्यां विधिवत्समाप्य भवद्गताः केशव पाण्डवेयाः ॥
KK03-11-185-040a	एषैव बुद्धिर्जुषतां सदा त्वां सत्ये स्थिताः केशव पाण्डवेयाः ।
KK03-11-185-040c	सदानधर्माः सजलाः सदाराः सबान्धवास्त्वच्छरणा हि पार्थाः ॥
KK03-11-185-041	वैशम्पायन उवाच 
KK03-11-185-041a	तथा वदति वार्ष्णेये धर्मराजे च भारत ।
KK03-11-185-041c	अथ पश्चात्तपोवृद्धो बहुवर्षसहस्रधृक् ।
KK03-11-185-041e	प्रत्यदृश्यत धर्मात्मा मार्कण्डेयो महातपाः ॥
KK03-11-185-042a	अजरश्चामरंश्चैव रूपौदार्यगुणान्वितः ।
KK03-11-185-042c	व्यदृश्यत तथा युक्तो यथा स्यात्पञ्चविंशकः ॥
KK03-11-185-043a	तमागतमृषिं वृद्धं बहुवर्षसहस्रिणम् ।
KK03-11-185-043c	उपातिष्ठन्त ते सर्वे पाण्डवाः सहयादवाः ॥
KK03-11-185-044a	तमर्चितं सुविश्वस्तमासीनमृषिसत्तमम् ।
KK03-11-185-044c	ब्राह्मणानां मतेनाह पाण्डवानां च केशवः ॥
KK03-11-185-045a	शुश्रूषवः पाण्डवास्ते ब्राह्मणाश्च समागताः ।
KK03-11-185-045c	द्रौपदी सत्यभामा च तथाऽहं परमं वचः ॥
KK03-11-185-046a	पुरावृत्ताः कथाः पुण्याः सदाचारान्सनातनान् ।
KK03-11-185-046c	राज्ञां स्त्रीणामृषीणां च मार्कण्डेय प्रचक्ष्व नः ॥
KK03-11-185-047	वैशम्पायन उवाच 
KK03-11-185-047a	तेषु तत्रोपविष्टेषु देवर्षिरपि नारदः ।
KK03-11-185-047c	आजगाम विशुद्धात्मा पाण्डवानवलोककः ॥
KK03-11-185-048a	तमप्यथ महात्मानं सर्वे ते पुरुषर्षभाः ।
KK03-11-185-048c	पाद्यार्ध्याभ्यां यथान्यायमुपतस्थुर्मनीषिणः ॥
KK03-11-185-049a	नारदस्त्वथ देवर्षिर्ज्ञात्वा तांस्तु कृतक्षणान् ।
KK03-11-185-049c	मार्कण्डेयस्य वदतस्तां कथामन्वमोदत ॥
KK03-11-185-050a	उवाच चैनं कालज्ञं स्मयन्निव सनारदः ।
KK03-11-185-050c	ब्रह्मर्षे कथ्यतां यत्ते पाण्डवेषु विवक्षितम् ॥
KK03-11-185-051a	एवमुक्तः प्रत्युवाच मार्कण्डेयो महातपाः ।
KK03-11-185-051c	क्षणं कुरुध्वं विपुलमाख्यातव्यं भविष्यति ॥
KK03-11-185-052a	एवमुक्ताः क्षणं चक्रुः पाण्डवाः सह तैर्द्विजैः ।
KK03-11-185-052c	मध्यन्दिने यथादित्यं प्रेक्षन्तस्ते महामुनिम् ॥

इति श्रीमन्महाभारते अरण्यपर्वणि मार्कण्डेयसमास्यापर्वणि पञ्चाशीत्यधिकशततमोऽध्यायः ॥ 185 ॥

3-185-13 भूतपतिः रुद्रः । गुहेन कार्त्तिकेयेन ॥ 3-185-19 कोपो न कश्चित्परुषो नरेन्द्रेति ध. पाठः ॥ 3-185-20 एषा दानादिरूपा सदारतिः नित्यं प्रीतिविषयः ॥ 3-185-21 राज्ये निविष्टः कुरुजाङ्गलानां कृष्णां सभायां सभवानपश्यदिति ध. पाठः ॥ 3-185-26 आनर्तं द्वारकादेशम् ॥ 3-185-28 विनेता शिक्षयिता रौक्मिणेयः प्रद्युम्नः ॥ 3-185-33 मधूनां माथुराणाम् । हलायुधः प्रग्रहणो नियन्ता यस्याः सा सेना । यत्ता सन्नद्धा ॥ 3-185-34 भौमस्य नरकासुरस्य सौभाधिपतेः साल्वस्य । सात्वस्य सौभाधिपतेश्च मार्गमिति ख. पाठः ॥ 3-185-42 पञ्चविंशकः वर्षैरिति शेषः ॥ 3-185-47 अवलोककः अवलोकनार्थी ॥
