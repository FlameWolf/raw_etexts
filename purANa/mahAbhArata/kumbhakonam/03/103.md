अध्यायः 103

लोमशेन युधिष्ठिरंप्रति विन्ध्यगिरेरभिवृद्धेरगस्त्येन तन्निरोधस्य च हेतुकथनम् ॥ 1 ॥ देवैः समुद्रशोषणं प्रार्थितेनागस्त्येन तैःसह समुद्रंप्रति गमनम् ॥ 2 ॥

KK03-06-103-001	युधिष्ठिर उवाच 
KK03-06-103-001a	किमर्थं सहसा विन्ध्यः प्रवृद्धः क्रोधमूर्च्छितः ।
KK03-06-103-001c	एतदिच्छाम्यहं श्रोतुं विस्तरेण महामुने ॥
KK03-06-103-002	लोमश उवाच 
KK03-06-103-002a	अद्रिराजं महाघोरं मेरुं कनकपर्वतम् ।
KK03-06-103-002c	उदयास्तमने भानुः प्रदक्षिणमवर्तत ॥
KK03-06-103-003a	तं तु दृष्ट्वा तथा विन्ध्यः शैलः सूर्यमथाब्रवीत् ।
KK03-06-103-003c	यथा हि मेरुर्भवता नित्यशः परिगम्यते ॥
KK03-06-103-004a	प्रदक्षिणश्च क्रियते मामेवं कुरु भास्कर ।
KK03-06-103-004c	एवमुक्तस्ततः सूर्यः शैलेन्द्रं प्रत्यभाषत ॥
KK03-06-103-005a	नाहमात्मेच्छया शैल करोम्येनं प्रदक्षिणम् ।
KK03-06-103-005c	एष मार्गः प्रदिष्टो मे येनेदं निर्मितं जगत् ॥
KK03-06-103-006a	एवमुक्तस्ततः क्रोधात्प्रवृद्धः सहसाऽचलः ।
KK03-06-103-006c	सूर्याचन्द्रमसोर्मार्गं रोद्धुमिच्छन्परन्तप ॥
KK03-06-103-007a	ततो देवाः सहिताः सर्व एव सेन्द्राः समागम्य महाद्रिराजम् ।
KK03-06-103-007c	निवारयामासुरुपायतस्तं न च स्म तेषां वचनं चकार ॥
KK03-06-103-008a	अथाभिजग्मुर्मुनिमाश्रमस्थं तपस्विनं धर्मभृतां वरिष्ठम् ।
KK03-06-103-008c	अगस्त्यमत्यद्भुतवीर्यदीप्तं तं चार्थमूचुः सहिताः सुरास्ते ॥
KK03-06-103-009a	सूर्याचन्दर्मसोर्मार्गं नक्षत्राणां गतिं तथा ।
KK03-06-103-009c	शैलराजो वृणोत्येष विन्ध्यः क्रोधवशानुगः ॥
KK03-06-103-010a	तं निवारयितुं शक्तो नान्यः कश्चिद्द्विजोत्तम ।
KK03-06-103-010c	ऋते त्वां हि महाभाग तस्मादेनं निवारय ॥
KK03-06-103-011a	तच्छ्रुत्वा वचनं विप्रः सुराणां शैलमभ्यगात् ।
KK03-06-103-011c	सोभिगम्याब्रवीद्विन्ध्यं सदारः समुपस्थितः ॥
KK03-06-103-012a	मार्गमिच्छाम्यहं दत्तं भवता पर्वतोत्तम ।
KK03-06-103-012c	दक्षिणामभिगन्तास्मि दिशे कार्येण केनचित् ॥
KK03-06-103-013a	यावदागमनं मह्यं तावत्त्वं प्रतिपालय ।
KK03-06-103-013c	निवृत्ते मयि शैलेन्द्र ततो वर्धस्व कामतः ॥
KK03-06-103-014a	एवं स समयं कृत्वा विन्ध्येनामित्रकर्शन ।
KK03-06-103-014c	अद्यापि दक्षिणाद्देशाद्वारुणिर्न निवर्तते ॥
KK03-06-103-015a	विन्ध्योऽपि तद्भयाद्राजन्कुञ्चिताङ्गो न वर्धते ।
KK03-06-103-015c	अगस्त्यस्य प्रभावेण यन्मां त्वं परिपृच्छसि ॥
KK03-06-103-016a	कालेयास्तु यथा राजन्सुरैः सर्वैर्निषूदिताः ।
KK03-06-103-016c	अगस्त्याद्वरमासाद्य तन्मे निगदतः शृणु ॥
KK03-06-103-017a	त्रिदशानां वचः श्रुत्वा मैत्रावरुणिरब्रवीत् ।
KK03-06-103-017c	किमर्थमभियाताः स्थ वरं मत्तः कमिच्छथ ॥
KK03-06-103-018a	एवमुक्तास्ततस्तेन देवता मुनिमब्रुवन् ।
KK03-06-103-018c	`सर्वे प्राञ्जलयो भूत्वा पुरन्दरपुरोगमाः' ॥
KK03-06-103-019a	एवं त्वयोच्छाम कृतं हि कार्यं महार्णवं पीयमानं महात्मन् ।
KK03-06-103-019c	ततो वधिष्याम सहानुबन्धान्कालोपसृष्टान्सुरविद्विषस्तान् ॥
KK03-06-103-020a	त्रिदशानां वचः श्रुत्वा तथेति मुनिरब्रवीत् ।
KK03-06-103-020c	करिष्ये भवतां कामं लोकानां च महत्सुखम् ॥
KK03-06-103-021a	एवमुक्त्वा ततोऽगच्छत्समुद्रं सरिताम्पतिम् ।
KK03-06-103-021c	ऋषिभिश्च तपःसिद्धै सार्धं देवैश्च सुव्रत ॥
KK03-06-103-022a	मनुष्योरगगन्धर्वयक्षकिम्पुरुषास्तथा ।
KK03-06-103-022c	अनुजग्मुर्महात्मानं द्रष्टुकामास्तदद्भुतम् ॥
KK03-06-103-023a	ततोऽभ्यगच्छन्सहिताः समुद्रं भीमनिःस्वनम् ।
KK03-06-103-023c	नृत्यन्तमिव चोर्मीभिर्वल्गन्तमिव वायुना ॥
KK03-06-103-024a	हसन्तमिव फेनौघैः स्खलन्तं कन्दरेषु च ।
KK03-06-103-024c	तानाग्राहसमाकीर्णं नानाद्विजगणान्वितम् ॥
KK03-06-103-025a	अगस्त्यसहिता देवाः सगन्धर्वमहोरगाः ।
KK03-06-103-025c	ऋषयश्च महाभागाः समासेदुर्महोदधिम् ॥

इति श्रीमन्महाभारते अरण्यपर्वणि तीर्थयात्रापर्वणि त्र्यधिकशततमोऽध्यायः ॥ 103 ॥
