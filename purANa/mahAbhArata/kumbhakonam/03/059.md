अध्यायः 059

नलेन स्वपन्त्या दमयन्त्या वस्त्रार्धच्छेदनपूर्वकं परित्यागेनापयानम् ॥ 1 ॥

KK03-05-059-001	बृहदश्व उवाच 
KK03-05-059-001a	`इत्युक्तः स तदा देव्या नलो वचनमब्रवीत् ।
KK03-05-059-001c	'यथा राज्यं तव पितुस्तथा मम न संशयः ।
KK03-05-059-001e	न तु तत्र गमिष्यामि विषमस्थः कथञ्चन ॥
KK03-05-059-002a	कथं समृद्धो गत्वाऽहं तव हर्षविवर्धनः ।
KK03-05-059-002c	परिद्यूनो गमिष्यामि तव शोकविवर्धनः ॥
KK03-05-059-003a	इति ब्रुवन्नलो राजा दमयन्तीं पुनः पुनः ।
KK03-05-059-003c	सान्त्वयामास कल्याणीं वाससोर्धेन संवृताम् ॥
KK03-05-059-004a	तावेकवस्त्रसंवीतावटमानावितस्ततः ।
KK03-05-059-004c	क्षुत्पिपासापरिश्रान्तौ सभां काञ्चिदुपेयतुः ॥
KK03-05-059-005a	तां सभामुपसम्प्राप्य तदा स निषधाधिपः ।
KK03-05-059-005c	वैदर्भ्या सहितो राजा निषसाद महीतले ॥
KK03-05-059-006a	स वै विवस्त्रो मलिनो विवर्णः पांसुगुण्ठितः ।
KK03-05-059-006c	दमयन्त्या सह श्रान्तः सुष्वाप धरणीतले ॥
KK03-05-059-007a	`ततः स्ववसनस्यान्तं दमयन्ती विशाम्पते ।
KK03-05-059-007c	भूमावास्तीर्य सुष्वाप पतिमालिङ्ग्य शोभना ॥'
KK03-05-059-008a	दमयन्त्यपि कल्याणी निद्रयाऽपहृता ततः ।
KK03-05-059-008c	सहसा दुःखमासाद्य सुकुमारी तपस्विनी ॥
KK03-05-059-009a	सुप्तायां दमयन्त्यां तु नलो राजा विशाम्पते ।
KK03-05-059-009c	शोकोन्मथितचित्तः सन्न स्म शेते यथा पुरा ॥
KK03-05-059-010a	स तद्राज्यापहरणं सुहृत्त्यागं च सर्वशः ।
KK03-05-059-010c	वने च तं परिध्वंसं प्रेक्ष्य चिन्तामुपेयिवान् ॥
KK03-05-059-011a	किं नु मे स्यादिदं कृत्वा किंनु मे स्यादकुर्वतः ।
KK03-05-059-011c	किंनु मे मरणं श्रेयः परित्यागो जनस्य वा ॥
KK03-05-059-012a	मामियं ह्यनुरक्तैवं दुःखमाप्नोति मत्कृते ।
KK03-05-059-012c	मद्विहीना त्वियं गच्छेत्कदाचित्स्वजनं प्रति ॥
KK03-05-059-013a	मया निःसंशयं दुःखमियं प्राप्स्यत्यनुव्रता ।
KK03-05-059-013c	उत्सर्गे संशयः स्यात्तु विन्देतापि सुखं क्वचित् ॥
KK03-05-059-014	बृहदश्च उवाच 
KK03-05-059-014a	स विनिश्चित्य बहुधा विचार्य च पुनःपुनः ।
KK03-05-059-014c	उत्सर्गेऽमन्यत श्रेयो दमयन्त्या नराधिप ॥
KK03-05-059-015a	न चैषा तेजसा शक्या कैश्चिद्धर्षयितुं पथि ।
KK03-05-059-015c	यशस्विनी महाभागा मद्भक्तेयं पतिव्रता ॥
KK03-05-059-016a	एवं तस्य तदा बुद्धिर्दमयन्त्यां न्यवर्तत ।
KK03-05-059-016c	कलिना दुष्टभावेन दमयन्त्या विसर्जने ॥
KK03-05-059-017a	सोऽवस्त्रतामात्मनश्च तस्याश्चाप्येकवस्त्रताम् ।
KK03-05-059-017c	चिन्तयित्वाऽध्यगाद्राजा वस्त्रार्धस्यावकर्तनम् ॥
KK03-05-059-018a	कथं वासो विकर्तेयं न च बुद्ध्येत मे प्रिया ।
KK03-05-059-018c	विचिन्त्यैवं नलो राजा सभां पर्यचरत्तदा ॥
KK03-05-059-019a	परिधावन्नथ नल इतश्चेतश्च भारत ।
KK03-05-059-019c	आससाद सभोद्देशे विकोशं खड्गमुत्तमम् ॥
KK03-05-059-020a	तेनार्धं वाससश्छित्त्वा निवस्य च परन्तपः ।
KK03-05-059-020c	सुप्तामुत्सृज्य वैदर्भीं प्राद्रवद्गतचेतनाम् ॥
KK03-05-059-021a	ततो निबद्धहृदयः पुनरागम्य तां सभाम् ।
KK03-05-059-021c	दमयन्तीं तदा दृष्ट्वा रुरोद निषधाधिपः ॥
KK03-05-059-022a	यां न वायुर्न चादित्यः पुरा पश्यति मे प्रियाम् ।
KK03-05-059-022c	सेयमद्य सभामध्ये शेते भूमावनाथवत् ॥
KK03-05-059-023a	इयं वस्त्रावकर्तेन संवीता चारुहासिनी ।
KK03-05-059-023c	उन्मत्तेव मया हीना कथं बुद्ध्वा भविष्यति ॥
KK03-05-059-024a	कथमेका सती भैमी मया विरहिता शुभा ।
KK03-05-059-024c	चरिष्यति वने घोरे मृगव्यालनिषेविते ॥
KK03-05-059-025a	आदित्या वसवो रुद्रा अश्विनौ समरुद्गणौ ।
KK03-05-059-025c	रक्षन्तु त्वां महाभागे धर्मेणासि समावृता ॥
KK03-05-059-026a	एवमुक्त्वा प्रियां भार्यां रूपेणाप्रतिमां भुवि ।
KK03-05-059-026c	कलिनाऽपहृतज्ञानो नलः प्रातिष्ठदुद्यतः ॥
KK03-05-059-027a	गत्वागत्वा नलो राजा पुनरेति सभां मुहुः ।
KK03-05-059-027c	आकृष्यमाणः कलिना सौहृदेनावकृष्यते ॥
KK03-05-059-028a	द्विधेव हृदयं तस्य दुःखितस्याभवत्तदा ।
KK03-05-059-028c	दोलेव मुहुरायाति याति चैव मुहुर्मुहुः ॥
KK03-05-059-029a	अवकृष्टस्तु कलिना मोहितः प्राद्रवन्नलः ।
KK03-05-059-029c	सुप्तामुत्सृज्य तां भार्यां विलप्य करुणं बहु ॥
KK03-05-059-030a	नष्टात्मा कलिनाऽऽविष्टस्तत्तद्विगणयन्मुहुः ।
KK03-05-059-030c	जगामैकां वने शून्ये भार्यामुत्सृज्य मोहितः ॥

इति श्रीमन्महाभारते अरण्यपर्वणि नलोपाख्यानपर्वणि एकोनषष्टितमोऽध्यायः ॥ 59 ॥

3-59-10 परिध्वंसं कलिना वस्त्रापहरणादिक्लेशम् ॥ 3-59-11 जनस्य भार्यायाः ॥ 3-59-16 दमयन्त्यां विषये न्यवर्तत निवृत्तासती विसर्जनेऽभूदिति शेषः ॥ 3-59-20 निवस्य परिधाय ॥
