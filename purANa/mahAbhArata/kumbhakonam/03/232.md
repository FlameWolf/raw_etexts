अध्यायः 232

स्कन्दस्य देवसैनापत्येऽभिषेकानन्तरम् महादेवस्य पार्वत्या सह भद्रवटम् प्रति प्रस्थानम् ॥ 1 ॥ तदेन्द्रादिभिर्दिक्पालैः ससैन्यैस्तमनु प्रस्थानम् ॥ 2 ॥ तदा रुद्रेण स्कन्दस्य देवसैनापत्ये नियोजनम् ॥ 3 ॥ ततो देवासुराणाम् महायुद्धम् । तत्र स्कन्देन महिषासुरसंहारः ॥ 4 ॥

KK03-11-232-001	मार्कण्डेय उवाच 
KK03-11-232-001a	यदाऽभिषिक्तो भगवान्सैनापत्ये तु पावकिः ।
KK03-11-232-001c	तदा सम्प्रस्थितः श्रीमान्हृष्टो भद्रवटं हरः ॥
KK03-11-232-002a	रथेनादित्यवर्णेन पार्वत्या सहितः प्रभुः ।
KK03-11-232-002c	`अनुयातः सुरैः सर्वैः सहस्राक्षपुरोगमैः' ॥
KK03-11-232-003a	सहस्रं तस्य सिंहानां तस्मिन्युक्तं रथोत्तमे ।
KK03-11-232-003c	उत्पपात दिवं शुभ्रं कालेनाभिप्रचोदितम् ॥
KK03-11-232-004a	ते पिबन्त इवाकाशं त्रासयन्तक्षराचरान् ।
KK03-11-232-004c	सिंहा नभस्यगच्छन्त नदन्तश्चारुकेसराः ॥
KK03-11-232-005a	तस्मिन्रथे पशुपतिः स्थितो भात्युमया सह ।
KK03-11-232-005c	विद्युता सहितः सूर्यः सेन्द्रचापे घने यथा ॥
KK03-11-232-006a	अग्रतस्तस्य भगवान्धनेशो गुह्यकैः सह ।
KK03-11-232-006c	आस्थाय रुचिरं याति पुष्पकं नरवाहनः ॥
KK03-11-232-007a	ऐरावतं समास्थाय शक्रश्चापि सुरैः सह ।
KK03-11-232-007c	पृष्ठतोऽनुययौ यान्तं वरदं वृषभध्वजम् ॥
KK03-11-232-008a	जृम्भकैर्यक्षरक्षोभिः स्रग्विभिः समलङ्कृतः ।
KK03-11-232-008c	यात्यमोघो महायक्षो दक्षिणं पक्षमास्थितः ॥
KK03-11-232-009a	तस्य दक्षिणतो देवा बहवश्चित्रयोधिनः ।
KK03-11-232-009c	गच्छन्ति वसुभिः सार्धं रुद्रैश्च सह सङ्गताः ॥
KK03-11-232-010a	यमश्च मृत्युना सार्धं सर्वतः परिवारितः ।
KK03-11-232-010c	घोरैर्व्याधिशतैर्याति घोररूपवपुस्तथा ॥
KK03-11-232-011a	यमस्य पृष्ठतश्चैव घोरस्त्रिशिखरः शितः ।
KK03-11-232-011c	विजयो नाम रुद्रस्य याति शूलः स्वलङ्कृतः ॥
KK03-11-232-012a	तमुग्रपाशो वरुणो भगवान्सलिलेश्वरः ।
KK03-11-232-012c	परिवार्य शनैर्याति यादोभिर्विविधैर्वृतः ॥
KK03-11-232-013a	पृष्ठतो विजयस्यापि याति रुद्रस्य पट्टसः ।
KK03-11-232-013c	गदामुसलशक्त्याद्यैर्वृतः प्रहरणोत्तमैः ॥
KK03-11-232-014a	पट्टसं त्वन्वगाद्राजंश्छत्रं रौद्रं महाप्रभम् ।
KK03-11-232-014c	कमण्डलुश्चाप्यनु तं महर्षिगणसेवितः ॥
KK03-11-232-015a	तस्य दक्षिणतो भाति दण्डो गच्छञ्श्रिया वृतः ।
KK03-11-232-015c	भृग्वङ्गिरोभिः सहितो दैवतैश्चानुपूजितः ॥
KK03-11-232-016a	एषां तु पृष्ठतो रुद्रो विमले स्यन्दने स्थितः ।
KK03-11-232-016c	याति संहर्षयन्सर्वांस्तेजसा त्रिदिवौकसः ॥
KK03-11-232-017a	ऋषयश्चापि देवाश्च गन्धर्वा भुजगास्तथा ।
KK03-11-232-017c	नद्यो ह्रदाःसमुद्राश्च तथैवाप्सरसां गणाः ॥
KK03-11-232-018a	नक्षत्राणि ग्रहाश्चैव देवानां शिशवश्च ये ।
KK03-11-232-018c	स्त्रियश्च विविधाकारा यान्ति रुद्रस्य पृष्ठतः ॥
KK03-11-232-019a	सृजन्त्यः पुष्पवर्षाणि चारुरूपा वराङ्गनाः ।
KK03-11-232-019c	पर्जन्यश्चाप्यनुययौ नमस्कृत्य पिनाकिनम् ॥
KK03-11-232-020a	छत्रं च पाण्डुरं सोमस्तस्य मूर्धन्यधारयत् ।
KK03-11-232-020c	चामरे चापि वायुश्च गृहीत्वाऽग्निश्च धिष्ठितौ ॥
KK03-11-232-021a	शक्रश्च पृष्ठतस्तस्य याति राजञ्छ्रिया वृतः ।
KK03-11-232-021c	सह राजर्षिभिः सर्वैः स्तुवानो वृषकेतनम् ॥
KK03-11-232-022a	गौरी विद्याऽथ गान्धारी केशिनी मित्रसाह्वया ।
KK03-11-232-022c	सावित्र्या सह सर्वास्ताः पार्वत्या यान्ति पृष्ठतः ॥
KK03-11-232-023a	तत्र विद्यागणाः सर्वे ये केचित्कविभिः स्मृताः ।
KK03-11-232-023c	तस्य कुर्वन्ति वचनं सेन्द्रा देवाश्चमूमुखे ॥
KK03-11-232-024a	गृहीत्वा तु पताकां वै यात्यग्रे राक्षसो ग्रहः ।
KK03-11-232-024c	व्यापृतस्तु श्मशाने यो नित्यं रुद्रस्य वै सखा ।
KK03-11-232-024e	पिङ्गलो नाम यक्षेन्द्रो लोकस्यानन्ददायकः ॥
KK03-11-232-025a	एभिश्च सहितो देवस्तत्र याति यथासुखम् ।
KK03-11-232-025c	अग्रतः पृष्ठतश्चैव न हि तस्य गतिर्ध्रुवा ॥
KK03-11-232-026a	रुद्रं सत्कर्मभिर्मर्त्याः पूजयन्तीह दैवतम् ।
KK03-11-232-026c	शिवमित्येव यं प्राहुरीशं रुद्रं पिनाकिनम् ॥
KK03-11-232-027a	`एवं सर्वे सुरगणास्तदा वै प्रीतमानसाः' ।
KK03-11-232-027c	भावैस्तु विविधाकारैः पूजयन्ति महेश्वरम् ॥
KK03-11-232-028a	देवसेनापतिस्त्वं देवसेनाभिरावृतः ।
KK03-11-232-028c	अनुगच्छति देवेशं ब्रह्मण्यः कृत्तिकासुतः ॥
KK03-11-232-029a	अथाब्रवीन्महासेनं महादेवो बृहद्वचः ।
KK03-11-232-029c	सप्तमं मारुतस्कन्धं रक्ष नित्यमतन्द्रितः ॥
KK03-11-232-030	स्कन्द उवाच 
KK03-11-232-030a	सप्तमं मारुतस्कन्धं पालयिष्याम्यहं प्रभो ।
KK03-11-232-030c	यदन्यदपि मे कार्यं देव तद्वद माचिरम् ॥
KK03-11-232-031	रुद्र उवाच 
KK03-11-232-031a	कार्येष्वहं त्वया पुत्र सन्द्रष्टव्यः सदैव हि ।
KK03-11-232-031c	दर्शनान्मम भक्त्या च श्रेयः परमवाप्स्यसि ॥
KK03-11-232-032	मार्कण्डेय उवाच 
KK03-11-232-032a	इत्युक्त्वा विससर्जैनं परिष्वज्य महेश्वरः ।
KK03-11-232-032c	`स्कन्दं सहोमया प्रीतो ज्वलन्तमिव तेजसा' ॥
KK03-11-232-033a	विसर्जिते ततः स्कन्दे बभूवौत्पातिकं महत् ।
KK03-11-232-033c	सहसैव महाराज देवान्सर्वान्प्रमोहयत् ॥
KK03-11-232-034a	जज्वाल खं सनक्षत्रं प्रमूढं भुवनं भृशम् ।
KK03-11-232-034c	चचाल व्यनदच्चोर्वी तमोभूतं जगत्प्रभो ॥
KK03-11-232-035a	ततस्तद्दारुणं दृष्ट्वा क्षुभितः शङ्करस्तदा ।
KK03-11-232-035c	उमा चैव महाभाग देवाश्च समहर्षयः ॥
KK03-11-232-036a	ततस्तेषु प्रमूढेषु पर्वताम्बुदसन्निभम् ।
KK03-11-232-036c	नानाप्रहरणं घोरमदृश्यत महद्बलम् ॥
KK03-11-232-037a	तद्वै घोरमसङ्ख्येयं गर्जच्च विविधा गिरः ।
KK03-11-232-037c	अभ्यद्रवद्रणे देवान्भगवन्तं च शङ्करम् ॥
KK03-11-232-038a	तैर्विसृष्टान्यनीकेषु बाणजालान्यनेकशः ।
KK03-11-232-038c	पर्वताश्च शतघ्न्यश्च प्रासासिपरिघा गदाः ॥
KK03-11-232-039a	निपतद्भिश्च तैर्घोरैर्देवानीकं महायुधैः ।
KK03-11-232-039c	क्षणेन व्यद्रवत्सर्वं विमुखं चाप्यदृश्यत ॥
KK03-11-232-040a	निकृत्तयोधनागाश्वं कृत्तायुधमहारथम् ।
KK03-11-232-040c	दानवैरर्दितं सैन्यं देवानां विमुखं बभौ ॥
KK03-11-232-041a	असुरैर्वध्यमानं तत्पावकैरिव काननम् ।
KK03-11-232-041c	अपतद्दग्धभूयिष्ठं महाद्रुमवनं तथा ॥
KK03-11-232-042a	ते विभिन्नशिरोदेहाः प्राद्रवन्तो दिवौकसः ।
KK03-11-232-042c	न नाथमधिगच्छन्ति वध्यमाना महारणे ॥
KK03-11-232-043a	अथ तद्विद्रुतं सैन्यं दृष्ट्वा देवः पुरन्दरः ।
KK03-11-232-043c	आश्वासयन्नुवाचेदं बलभिद्दानवार्दितम् ॥
KK03-11-232-044a	भयं त्यजत भद्रं वः शूराः शस्त्राणि गृह्णत ।
KK03-11-232-044c	कुरुध्वं विक्रमे बुद्धिं मा वः काचिद्व्यथा भवेत् ॥
KK03-11-232-045a	जयतैनान्सुदुर्वृत्तान्दानवान्घोरदर्शनान् ।
KK03-11-232-045c	अभिद्रवत भद्रं वो मया सह महासुरान् ॥
KK03-11-232-046a	शक्रस्य वचनं श्रुत्वा समाश्वस्ता दिवौकसः ।
KK03-11-232-046c	दानवान्प्रत्ययुध्यन्त शक्रं कृत्वा व्यपाश्रयम् ॥
KK03-11-232-047a	ततस्ते त्रिदशाः सर्वे मरुतश्च महाबलाः ।
KK03-11-232-047c	प्रत्युद्ययुर्महाभागाः साध्याश्च वसुभिः सह ॥
KK03-11-232-048a	तैर्विसृष्टान्यनीकेषु क्रुद्धैः शस्त्राणि संयुगे ।
KK03-11-232-048c	शराश्च दैत्यकायेषु पिबन्ति रुधिरं बहु ॥
KK03-11-232-049a	तेषां देहान्विनिर्भिद्य शरास्ते निशितास्तदा ।
KK03-11-232-049c	निपतन्तोऽभ्यदृश्यन्त नगेभ्य इव पन्नगाः ॥
KK03-11-232-050a	तानि दैत्यशरीराणि निर्भिन्नानि स्म सायकैः ।
KK03-11-232-050c	अपतन्भूतले राजंश्छिन्नाभ्राणीव सर्वशः ॥
KK03-11-232-051a	ततस्तद्दानवं सैन्यं सर्वैर्देवगणैर्युधि ।
KK03-11-232-051c	त्रासितं विविधैर्बाणैः कृतं चैव पराङ्मुखम् ॥
KK03-11-232-052a	अथोत्क्रुष्टं तदा हृष्टैः सर्वैर्देवैरुदायुधैः ।
KK03-11-232-052c	संहतानि च तूर्याणि प्रावाद्यन्त ह्यनेकशः ॥
KK03-11-232-053a	एवमन्योन्यसंयुक्तं युद्धमासीत्सुदारुणम् ।
KK03-11-232-053c	देवानां दानवानां च मांसशोणितकर्दमम् ॥
KK03-11-232-054a	अनयो देवलोकस्य सहसैवाभ्यदृश्यत ।
KK03-11-232-054c	तथहि दानवा घोरा विनिघ्नन्ति दिवौकसः ॥
KK03-11-232-055a	ततस्तूर्यप्रणादाश्च भेरीणां च महास्वनाः ।
KK03-11-232-055c	बभूवुर्दानवेन्द्राणां सिंहनादाश्च दारुणाः ॥
KK03-11-232-056a	अथ दैत्यबलाद्घोरान्निष्पपात महाबलः ।
KK03-11-232-056c	दानवो महिषो नाम प्रगृह्य विपुलं गिरिम् ॥
KK03-11-232-057a	ते तं धनैरिवादित्यं दृष्ट्वा सम्परिवारितम् ।
KK03-11-232-057c	तमुद्यतगिरिं राजन्व्यद्रवन्त दिवौकसः ॥
KK03-11-232-058a	अथाभिद्रुत्य महिषो देवांश्चिक्षेप तं गिरिम् ।
KK03-11-232-058c	`महाकायं महाराज सतोयमिव तोयदम्' ॥
KK03-11-232-059a	पतता तेन गिरिणा देवसैन्यस्य पार्थिव ।
KK03-11-232-059c	भीमरूपेण निहतमयुतं प्रापतद्भुवि ॥
KK03-11-232-060a	अथ तैर्दानवैः सार्धं महिषस्त्रासयन्सुरान् ।
KK03-11-232-060c	अभ्यद्रवद्रणे तूर्णं सिंहः क्षुद्रमृगानिव ॥
KK03-11-232-061a	तमापतन्तं महिषं दृष्ट्वा सेन्द्रा दिवौकसः ।
KK03-11-232-061c	व्यद्रवन्त रणे भीता विकीर्णायुधकेतनाः ॥
KK03-11-232-062a	ततःस महिषः क्रुद्धस्तूर्णं रुद्ररथं ययौ ।
KK03-11-232-062c	अभिद्रुत्य च जग्राह रुद्रस्य रथकूबरम् ॥
KK03-11-232-063a	यदा रुद्ररथं क्रुद्धो महिषः सहसा गतः ।
KK03-11-232-063c	रेसतू रोदसी गाढं मुमुहुश्च महर्षयः ॥
KK03-11-232-064a	अनदंश्चमहाकाया दैत्या जलधरोपमाः ।
KK03-11-232-064c	आसीच्च निश्चितं तेषां जितमस्माभिरित्युत ॥
KK03-11-232-065a	तथाभूते तु भगवानाहूय गुहमात्मजम् ।
KK03-11-232-065c	`दौरात्म्यं पश्य पुत्र त्वं दानवस्य दुरात्मनः ।
KK03-11-232-065e	जहि शीघ्रं दुराचारं द्रष्टुमिच्छामि ते बलम् ॥
KK03-11-232-066a	इत्युक्त्वा भगवान्स्कन्दं परिपूज्य महेश्वरः ।
KK03-11-232-066c	अयोजयन्निग्रहार्थं महिषस्य गतायुषः' ।
KK03-11-232-066e	सस्मार च तदा स्कन्दं मृत्युं तस्य दुरात्मनः ॥
KK03-11-232-067a	महिषोऽपि रथं दृष्ट्वा रौद्रं रुद्रस्य चानदत् ।
KK03-11-232-067c	देवान्सन्त्रासयंश्चापि दैत्यांस्चापि प्रहर्षयन् ॥
KK03-11-232-068a	ततस्तस्मिन्भये घोरे देवानां समुपस्थिते ।
KK03-11-232-068c	आजगाम महासेनः क्रोधात्सूर्य इव ज्वलन् ॥
KK03-11-232-069a	लोहिताम्बरसंवीतो लोहितस्रग्विभूषणः ।
KK03-11-232-069c	लोहिताश्वो महाबाहुर्हिरण्यकवचः प्रभुः ॥
KK03-11-232-070a	रथमादित्यसङ्काशमास्थितः कनकप्रभम् ।
KK03-11-232-070c	तं दृष्ट्वा दैत्यसेना सा व्यद्रवत्सहसा रणे ॥
KK03-11-232-071a	स चापि तां प्रज्वलितां महिषस्य विदारिणीम् ।
KK03-11-232-071c	मुमोच शक्तिं राजेन्द्र महासेनो महाबलः ॥
KK03-11-232-072a	सा मुक्ताऽभ्यहरत्तस्य महिषस्य शिरो महत् ।
KK03-11-232-072c	पपात भिन्ने शिरसि महिषस्त्यक्तजीवितः ॥
KK03-11-232-073a	पतता शिरसा तेन द्वारं षोडशयोजनम् ।
KK03-11-232-073c	पर्वताभेन पिहितं तदाऽगम्यं ततोऽभवत् ।
KK03-11-232-074a	उत्तराः कुरवस्तेन गच्छन्त्यद्य यथासुखम् ॥
KK03-11-232-074c	क्षिप्ताक्षिप्ता तु सा शक्तिर्हत्वा शत्रून्सहस्रशः ।
KK03-11-232-075a	स्कन्दहस्तमनुप्राप्ता दृश्यते देवदानवैः ॥
KK03-11-232-075c	प्रायः शरैर्विनिहता महासेनेन धीमता ।
KK03-11-232-076a	शेषा दैत्यगणा घोरा भीतास्त्रस्ता दुरासदैः ।
KK03-11-232-076c	स्कन्दपारिषदैर्हत्वा भक्षिताश्च सहस्रशः ॥
KK03-11-232-077a	दानवान्भक्षयन्तस्ते प्रपिबन्तश्च शोणितम् ।
KK03-11-232-077c	क्षणान्निर्दानवं सर्वमकार्षुर्भृशहर्षिताः ॥
KK03-11-232-078a	तमांसीव यथा सूर्यो वृक्षानग्निर्घनान्खगः ।
KK03-11-232-078c	तथा स्कन्दोऽजयच्छत्रून्स्वेन वीर्येण कीर्तिमान् ॥
KK03-11-232-079a	सम्पूज्यमानस्त्रिदशैरभिवाद्य महेश्वरम् ।
KK03-11-232-079c	शुशुभे कृतिकापुत्रः प्रकीर्णांशुरिवांशुमान् ॥
KK03-11-232-080a	नष्टशत्रुर्यदा स्कन्दः प्रयातस्तु महेश्वरम् ।
KK03-11-232-080c	तदाऽब्रवीन्महासेनं परिष्वज्य पुरन्दरः ॥
KK03-11-232-081a	ब्रह्मदत्तवरः स्कन्द त्वयाऽयं महिषो हतः ।
KK03-11-232-081c	`अजय्यो युधि देवानां दानवः स महाबलः' ॥
KK03-11-232-082a	देवास्तृणसमा यस्य वबूवुर्जयतांवर ।
KK03-11-232-082c	सोऽयं त्वया महाबाहो शमितो देवकण्टकः ॥
KK03-11-232-083a	शतं महिषतुल्यानां दानवानां त्वया रणे ।
KK03-11-232-083c	निहतं देवशत्रूणां यैर्वयं पूर्वतापिताः ॥
KK03-11-232-084a	तावकैर्भक्षिताश्चान्ये दानवाः शतसङ्घशः ।
KK03-11-232-084c	अजेयस्त्वं रणेऽरीणामुमापतिरिव प्रभुः ॥
KK03-11-232-085a	एतत्ते प्रथमं देव ख्यातं कर्म भविष्यति ।
KK03-11-232-085c	त्रिषु लोकेषु कीर्तिश्च तवाक्षय्या भविष्यति ।
KK03-11-232-085e	वशगाश्च भविष्यन्ति सुरास्तव महाभुज ॥
KK03-11-232-086a	महासेनमेवमुक्त्वा निवृत्तः सह दैवतैः ।
KK03-11-232-086c	अनुज्ञातो भगवता त्र्यम्बकेण शचीपतिः ॥
KK03-11-232-087a	गतो भद्रवटं रुद्रो निवृत्ताश्च दिवौकसः ।
KK03-11-232-087c	उक्ताश्च देवा रुद्रेण स्कन्दं पश्यत मामिव ॥
KK03-11-232-088a	स हत्वा दानवगणान्पूज्यमानो महर्षिभिः ।
KK03-11-232-088c	एकाह्नैवाजयत्सर्वं त्रैलोक्यं वह्निनन्दनः ॥
KK03-11-232-089a	स्कन्दस्य य इदं विप्रः पठेज्जन्म समाहितः ।
KK03-11-232-089c	`शृणुयाद्ब्राह्मणेभ्यो यः श्रावयेद्वा विचेतनम् ॥
KK03-11-232-090a	धनमायुर्यशो दीप्तिं पुत्राञ्शत्रुजयं तथा' ।
KK03-11-232-090c	सपुष्टिमिह सम्प्राप्य स्कन्दसालोक्यमाप्नुयात् ॥

इति श्रीमन्महाभारते अरण्यपर्वणि मार्कण्डेयसमास्यापर्वणि द्वात्रिंशदधिकद्विशततमोऽध्यायः ॥ 232 ॥

3-232-8 जृम्भकैर्ग्रहविशेषैः भास्करैर्यक्षरक्षोभिः इति ध.पाठः ॥ 3-232-23 विद्यागणाः स्तुतिपद्यसमूहाः ॥ 3-232-62 कूबरं धूःप्रदेशम् ॥ 3-232-63 रेसतुः शब्दं चक्रतुः । रोदसी द्यावाभूमी ॥
