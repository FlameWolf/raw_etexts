अध्यायः 204

मार्कण्डेयेन युधिष्ठिरम् प्रति धुन्धुमारोपाख्यानकथनारम्भः ॥ 1 ॥ उदङ्कनामकमुनेस्तपसा तुष्टेन विष्णुना तस्मै वरदानम् ॥ 2 ॥ तथा विष्णुना उदङ्कम् प्रति कुवलाश्वेन धुन्धुनामकासुरघातनविधानपूर्वकमन्तर्धानम् ॥ 3 ॥

KK03-11-204-001	वैशम्पायन उवाच 
KK03-11-204-001a	[श्रुत्वा तु राजा राजर्षेरिन्द्रद्युम्नस्य तत्तथा ।
KK03-11-204-001c	मार्कण्डेयान्महाभागात्स्वर्गस्य प्रतिपादनम् ॥]
KK03-11-204-002a	युधिष्ठिरो महाराज पप्रच्छ भरतर्षभ ।
KK03-11-204-002c	मार्कण्डेयं तपोवृद्धं दीर्घायुषमकल्मषम् ॥
KK03-11-204-003a	विदितास्तव धर्मज्ञ देवदानवरक्षसाम् ।
KK03-11-204-003c	राजवंशाश्च विविधा ऋषिवंशाश्च शाश्वताः ॥
KK03-11-204-004a	न तेऽस्त्यविदितं किञ्चिदस्मिँल्लोके द्विजोत्तम ।
KK03-11-204-004c	अथ वेत्सि मुने वंशान्मनुष्योरगरक्षसाम् ॥
KK03-11-204-005a	देवगन्धर्वयक्षाणां किन्नराप्सरसां तथा ।
KK03-11-204-005c	इदमिच्छाम्यहं श्रोतुं तत्त्वेन द्विजसत्तम ॥
KK03-11-204-006a	कुवलाश्व इति ख्यात इक्ष्वाकुकुलसम्भवः ।
KK03-11-204-006c	कथं नाम विपर्यासाद्धुन्धुमारत्वमागतः ॥
KK03-11-204-007a	एतदिच्छामि तत्त्वेन ज्ञातुं भार्गवसत्तम ।
KK03-11-204-007c	विपर्यस्तं यथा नाम कुवलाश्वस्य धीमतः ॥
KK03-11-204-008	[वैशम्पायन उवाच 
KK03-11-204-008a	युधिष्ठिरेणैवमुक्तो मार्कण्डेयो महामुनिः ।
KK03-11-204-008c	धौन्धुमारमुपाख्यानं कथयामास भारत ॥]
KK03-11-204-009	मार्कण्डेय उवाच 
KK03-11-204-009a	हन्त ते कथयिष्यामि शृणु राजन्युधिष्ठिर ।
KK03-11-204-009c	धर्मिष्ठमिदमाख्यानं धुन्धुमारस्य तच्छृणु ॥
KK03-11-204-010a	यथा स राजा ऐक्ष्वाकः कुवलाश्वो महीपतिः ।
KK03-11-204-010c	धुन्धुमारत्वमगमत्तच्छृणुष्व महीपते ॥
KK03-11-204-011a	महर्षिर्विश्रुतस्तात उदङ्क इति भारत ।
KK03-11-204-011c	मरुधन्वसु रम्येषु आश्रमस्तस्य कौरव ॥
KK03-11-204-012a	उदङ्कस्तु महाराज तपोतप्यत्सुदुश्चरम् ।
KK03-11-204-012c	आरिराधयिषुर्विष्णुं बहून्वर्षगणान्विभुः ॥
KK03-11-204-013a	तस्य प्रीतः स भगवान्साक्षाद्दर्शनमेयिवान् ।
KK03-11-204-013c	दृष्ट्वा महर्षिस्तद्ब्रह्म तुष्टाव विविधैः स्तवैः ॥
KK03-11-204-014	उदङ्क उवाच 
KK03-11-204-014a	त्वया देव प्रजाः सर्वाः ससुरासुरमानवाः ।
KK03-11-204-014c	स्थावराणि च भूतानि जङ्गमानि तथैव च ॥
KK03-11-204-015a	ब्रह्म वेदाश्च वेद्यं च त्वया सृष्टं महाद्युते ।
KK03-11-204-015c	शिरस्ते गगनं देव नेत्रे शशिदिवाकरौ ॥
KK03-11-204-016a	निःश्वासः पवनश्चापि तेजोऽग्निश्च तवाच्युत ।
KK03-11-204-016c	बाहवस्ते दिशः सर्वाः कुक्षिश्चापि महार्णवः ॥
KK03-11-204-017a	ऊरू ते पर्वता देव खं नाभिर्मधुसूदन ।
KK03-11-204-017c	पादौ ते पृथिवी चैव रोमाण्योषधयस्तथा ॥
KK03-11-204-018a	इन्द्रसोमाग्निवरुणा देवासुरमहोरगाः ।
KK03-11-204-018c	प्रह्वास्त्वामुपतिष्ठन्ति स्तुवन्तो विविधैः स्तवैः ॥
KK03-11-204-019a	त्वया व्याप्तानि सर्वाणि भूतानि भुवनेश्वर ।
KK03-11-204-019c	योगिनः सुमहावीर्याः स्तुवन्ति त्वां महर्षयः ॥
KK03-11-204-020a	त्वयि तुष्टे जगच्छान्तं त्वयि क्रुद्धे महद्भयम् ।
KK03-11-204-020c	भयानामपनेतासि त्वमेकः पुरुषोत्तम ॥
KK03-11-204-021a	देवानां मानुषाणां च सर्वभूतसुखावहः ।
KK03-11-204-021c	त्रिभिर्विक्रमणैर्देव त्रयो लोकास्त्वया वृताः ॥
KK03-11-204-022a	असुराणां समृद्धानां विनाशश्च त्वया कृतः ।
KK03-11-204-022c	तव विक्रमणैर्देवा निर्वाणमगमन्परम् ॥
KK03-11-204-023a	पराभवं च दैत्येन्द्रास्त्वयि क्रुद्धे महाद्युते ।
KK03-11-204-023c	त्वं हि कर्ता विकर्ता च भूतानामिह सर्वशः ।
KK03-11-204-023e	आराधयित्वा त्वां देवाः सुखमेधन्ति नित्यशः ॥
KK03-11-204-024a	एवं स्तुतो हृषीकेश उदङ्केन महात्मना ।
KK03-11-204-024c	उदङ्कमब्रवीद्विष्णुः प्रीतस्तेऽहं वरं वृणु ॥
KK03-11-204-025	उदङ्क उवाच 
KK03-11-204-025a	पर्याप्तो मे वरो ह्येष यदहं दृष्टवान्हरिम् ।
KK03-11-204-025c	पुरुषं शाश्वतं दिव्यं स्रष्टारं जगतः प्रभुम् ॥
KK03-11-204-026	विष्णुरुवाच 
KK03-11-204-026a	प्रीतस्तेऽहमलौल्येन भक्त्या तव च सत्तम ।
KK03-11-204-026c	अवश्यं हि त्वया ब्रह्मन्मत्तो ग्राह्यो वरो द्विज ॥
KK03-11-204-027a	एवं स च्छन्द्यमानस्तु वरेण हरिणा तदा ।
KK03-11-204-027c	उदङ्कः प्राञ्जलिर्वव्रे वरं भरतसत्तम ॥
KK03-11-204-028a	यदि मे भगवन्प्रीतः पुण्डरीकनिभेक्षण ।
KK03-11-204-028c	धर्मे सत्ये दमे चैव बुद्धिर्भवतु मे सदा ।
KK03-11-204-028e	अभ्यासश्च भवेद्भक्त्या त्वयि नित्यं ममेश्वर ॥
KK03-11-204-029	भगवानुवाच 
KK03-11-204-029ac	सर्वमेतद्धि भविता मत्प्रसादात्तव द्विज ॥
KK03-11-204-030a	प्रतिभास्यति योगश्च येन युक्तो दिवौकसाम् ।
KK03-11-204-030c	त्रयाणामपि लोकानां महत्कार्यं करिष्यसि ॥
KK03-11-204-031a	उत्सादनार्थं लोकानां धुन्धुर्नाम महासुरः ।
KK03-11-204-031c	तपस्यति तपो घोरं शृणु यस्तं हनिष्यति ॥
KK03-11-204-032a	[राजा हि वीर्यवांस्तात इक्ष्वाकुरपराजितः]
KK03-11-204-032c	बृहदश्व इति ख्यातो भविष्यति महीपतिः ॥
KK03-11-204-033a	तस्य पुत्रः शुचिर्दान्तः कुवलाश्व इति श्रुतः ।
KK03-11-204-033c	स योगबलामास्थाय मामकं पार्थिवोत्तमः ।
KK03-11-204-033e	शासनात्तव विप्रर्षे धुन्धुमारो भविष्यति ॥
KK03-11-204-034ac	उदङ्कमेवमुक्त्वा तु विष्णुरन्तरधीयत ॥

इति श्रीमन्महाभारते अरण्यपर्वणि मार्कण्डेयसमास्यापर्वणि चतुरधिकद्विशततमोऽध्यायः ॥ 204 ॥

3-204-3 देवदानवराक्षसा इति ध. पाठः ॥
