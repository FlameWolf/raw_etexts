अध्यायः 049

भीमयुधिष्ठिरसंवादसमये बृहदश्वागमनम् ॥ 1 ॥ युधिष्ठिरम्प्रति बृहदश्वेन नलोपाख्यानकथनारम्भः ॥ 2 ॥

KK03-04-049-001	जनमेजय उवाच 
KK03-04-049-001a	अस्त्रहेतोर्गते पार्थे शक्रलोकं महात्मनि ।
KK03-04-049-001c	युधिष्ठिरप्रभृतयः किमकुर्वत पाण्डवाः ॥
KK03-04-049-002	वैशम्पायन उवाच  
KK03-04-049-002a	अस्त्रहेतोर्गते पार्थे शक्रलोकं महात्मनि ।
KK03-04-049-002c	न्यवसन्कृष्णया सार्धं काम्यके भरतर्षभाः ॥
KK03-04-049-003a	ततः कदाचिदेकान्ते विविक्ते मृदुशाद्वले ।
KK03-04-049-003c	दुःखार्ता भरतश्रेष्ठा निषेदुः सह कृष्णया ॥
KK03-04-049-004a	धनञ्जयं शोचमानाः साश्रुकण्ठाः सुदुःखिताः ।
KK03-04-049-004c	तद्वियोगार्दितान्सर्वाञ्शोकः समभिपुप्लुवे ॥
KK03-04-049-005a	धनञ्जयवियोगाच्च राज्यभ्रंशाच्च दुःखिताः ।
KK03-04-049-005c	अथ भीमो महाबाहुर्युधिष्ठिरमभाषत ॥
KK03-04-049-006a	निदेशात्ते महाराज गतोऽसौ भरतर्षभः ।
KK03-04-049-006c	अर्जुनः पाण्डुपुत्राणां यस्मिन्प्राणाः प्रतिष्ठिताः ॥
KK03-04-049-007a	यस्मिन्विनष्टे पाञ्चालाः सह पुत्रैस्तथा वयम् ।
KK03-04-049-007c	सात्यकिर्वासुदेवश्च विनश्येयुर्न संशयः ॥
KK03-04-049-008a	योसौ गच्छति धर्मात्मा बहून्क्लेशान्विचिन्तयन् ।
KK03-04-049-008c	भवन्नियोगाद्बीभत्सुस्ततो दुःखतरं नु किम् ॥
KK03-04-049-009a	यस्य बाहू समाश्रित्य वयं सर्वे महात्मनः ।
KK03-04-049-009c	मन्यामहे जितानाजौ परान्प्राप्तां च मेदिनीम् ॥
KK03-04-049-010a	यस्य प्रभावाद्धि वयं सभामध्ये धनुष्मतः ।
KK03-04-049-010c	`जितान्मन्यामहे सर्वान्धार्तराष्ट्रान्ससौबलान् ॥
KK03-04-049-011a	यस्य प्रभावान्न मया सभामध्ये महाबलाः' ।
KK03-04-049-011c	नीता लोकममुं सर्वे धार्तराष्ट्राः ससौबलाः ॥
KK03-04-049-012a	ते वयं बाहुबलिनः क्रोधमुत्थितमात्मनः ।
KK03-04-049-012c	सहामहे भवन्मूलं वासुदेवेन पालिताः ॥
KK03-04-049-013a	मया हि सह कृष्णेन हत्वा कर्णमुखान्परान् ।
KK03-04-049-013c	स्वबाहुविजितां कृत्स्नां प्रशाधीमां वसुन्धराम् ॥
KK03-04-049-014a	भवतो द्यूतदोषेण सर्वे वयमुपप्लुताः ।
KK03-04-049-014c	अहीनपौरुषा राजन्बलिभिर्बलवत्तराः ॥
KK03-04-049-015a	क्षात्रं धर्मं महाराज त्वमवेक्षितुमर्हसि ।
KK03-04-049-015c	न हि धर्मो महाराज क्षत्रियस्य वनाश्रयः ॥
KK03-04-049-016a	राज्यमेव परं धर्मं क्षत्रियस्य विदुर्बुधाः ।
KK03-04-049-016c	स क्षत्रधर्मविद्राजन्माधर्म्यान्नीनशः पथः ॥
KK03-04-049-017a	प्राग्द्वादश समा राजन्धार्तराष्ट्रान्निहन्महि ।
KK03-04-049-017c	निवर्त्य च वनात्पार्थमानाय्य च जनार्दनम् ॥
KK03-04-049-018a	व्यूढानीकान्महाराज जवेनैव महाहवे ।
KK03-04-049-018c	धार्तराष्ट्रानमुं लोकं गमयाम विशाम्पते ॥
KK03-04-049-019a	सर्वानहं हनिष्यामि धार्तराष्ट्रान्ससौबलान् ।
KK03-04-049-019c	दुर्योधनं च कर्णं च यो वाऽन्यः प्रतियोत्स्यते ॥
KK03-04-049-020a	मया प्रशमिते पश्चात्त्वमेष्यसि वनं पुनः ।
KK03-04-049-020c	एवं कृते न ते दोषो भविष्यति विशाम्पते ॥
KK03-04-049-021a	यज्ञैश्च विविधैस्तात कृतं पापमरिन्दम ।
KK03-04-049-021c	अवधूय महाराज गच्छेम स्वर्गमुत्तमम् ॥
KK03-04-049-022a	एवमेतद्भवेद्राजन्यदि राजा न बालिशः ।
KK03-04-049-022c	अस्माकं दीर्घसूत्रः स्याद्भवान्धर्मपरायणः ॥
KK03-04-049-023a	निकृत्या निकृतिप्रज्ञा हन्तव्या इति निश्चयः ।
KK03-04-049-023c	न हि नैकृतिकं हत्वा निकृत्या पापमुच्यते ।
KK03-04-049-023e	तथा भारत धर्मेषु धर्मज्ञैरिह दृश्यते ॥
KK03-04-049-024a	अहोरात्रं महाराज तुल्यं संवत्सरेण ह ।
KK03-04-049-024c	तथैव वेदवचनं श्रूयते नित्यदा विभो ।
KK03-04-049-024e	संवत्सरो महाराज पूर्णो भवति कृच्छ्रतः ॥
KK03-04-049-025a	यदि वेदाः प्रमाणं ते दिवसादूर्ध्वमच्युत ।
KK03-04-049-025c	त्रयोदशादितः कालो ज्ञायतां परिनिष्ठितः ॥
KK03-04-049-026a	कालो दुर्योधनं हन्तुं सानुबन्धमरिन्दम ।
KK03-04-049-026c	एकाग्रां पृथिवीं सर्वां पुरा राजन्करोति सः ॥
KK03-04-049-027a	द्यूतप्रियेण राजेन्द्र तथा तद्भवता कृतम् ।
KK03-04-049-027c	प्रायेणाज्ञातचर्यायां वयं सर्वे निपातिताः ॥
KK03-04-049-028a	न तं देशं प्रपश्यामि यत्र सोऽस्मान्सुदुर्जनः ।
KK03-04-049-028c	न विज्ञास्यति दुष्टात्मा चारैरिति सुयोधनः ॥
KK03-04-049-029a	अधिगम्य च सर्वान्नो वनवासमिमं ततः ।
KK03-04-049-029c	प्रव्राजयिष्यति पुनर्निकृत्याऽधमपूरुषः ।
KK03-04-049-029e	यद्यस्मानभिगच्छेत पापः स हि कथञ्चन ॥
KK03-04-049-030a	अज्ञातचर्यामुत्तीर्णान्दृष्ट्वा च पुनराह्वयेत् ।
KK03-04-049-030c	द्यूतेन ते महाराज पुनर्युद्धं प्रवर्तते ॥
KK03-04-049-031a	भवांश्च पुनराहूतो द्यूतेनैवापनेष्यति ।
KK03-04-049-031c	स तथाऽक्षेषु कुशलो निश्चितो गतचेतनः ॥
KK03-04-049-032ac	चरिष्यसि महाराज वनेषु वसतीः पुनः ॥
KK03-04-049-033a	यद्यस्मान्सुमहाराज कृपणान्कर्तुमर्हसि ।
KK03-04-049-033c	यावज्जीवमवेक्षस्व वेदधर्मांश्च कृत्स्नशः ।
KK03-04-049-033e	निकृत्या निकृतिप्रज्ञो हन्तव्य इति निश्चयः ॥
KK03-04-049-034a	अनुज्ञातस्त्वया गत्वा यावच्छक्ति सुयोधनम् ।
KK03-04-049-034c	यथैव कक्षमुत्सृष्टो दहेदनिलसारथिः ।
KK03-04-049-034e	हनिष्यामि तथा मन्दमनुजानातु मे भवान् ॥
KK03-04-049-035	वैशम्पायन उवाच  
KK03-04-049-035a	एवं ब्रुवाणं भीमं तु धर्मराजो युधिष्ठिरः ।
KK03-04-049-035c	उवाच सान्त्वयन्राजा मूर्न्ध्युपाघ्राय पाण्डवम् ॥
KK03-04-049-036a	असशयं महाबाहो हनिष्यसि सुयोधनम् ।
KK03-04-049-036c	वर्षात्त्रयोदशादूर्ध्वं सह गाण्डीवधन्वना ॥
KK03-04-049-037a	यत्त्वमाभाषसे पार्थ प्राप्तः काल इति प्रभो ।
KK03-04-049-037c	अनृतं नोत्सहे वक्तुं न ह्येतन्मयि विद्यते ॥
KK03-04-049-038a	अन्तरेणापि कौन्तेय निकृतिं पापनिश्चयम् ।
KK03-04-049-038c	हन्ता त्वमसि दुर्धर्ष सानुबन्धं सुयोधनम् ॥
KK03-04-049-039a	एवं ब्रुवति भीमं तु धर्मराजे युधिष्ठिरे ।
KK03-04-049-039c	आजगाम महाभागो बृहदश्वो महानृषिः ॥
KK03-04-049-040a	तमभिप्रेक्ष्य धर्मात्मा सम्प्राप्तं धर्मचारिणम् ।
KK03-04-049-040c	शास्त्रवन्मधुपर्केण पूजयामास धर्मराट् ॥
KK03-04-049-041a	आश्वस्तं चैनमासीनमुपासीनो युधिष्ठिरः ।
KK03-04-049-041c	अभिप्रेक्ष्य महाबाहुः कृपणं बह्वभाषत ॥
KK03-04-049-042a	अक्षद्यूते च भगवन्धनं राज्यं च मे हृतम् ।
KK03-04-049-042c	आहूय निकृतिप्रज्ञैः कितवैरक्षकोविदैः ॥
KK03-04-049-043a	अनक्षज्ञस्य हि सतो निकृत्या पापनिश्चयैः ।
KK03-04-049-043c	भार्या च मे सभां नीता प्राणेभ्योपि गरीयसी ॥
KK03-04-049-044a	पुनर्द्यूतेन मां जित्वा वनवासां सुदारुणम् ।
KK03-04-049-044c	प्राव्राजयन्महारण्यमजिनैः परिवारितम् ॥
KK03-04-049-045a	अहं वने दुर्वसतीर्वसन्परमदुःखितः ।
KK03-04-049-045c	अक्षद्यूताभिषङ्गेण गिरः शृण्वन्सुदारुणाः ॥
KK03-04-049-046a	आर्तानां सुहृदां वाचो द्यूतप्रभृति शंसताम् ।
KK03-04-049-046c	अहं हृदि श्रिताः स्मृत्वा सर्वरात्रीर्विचिन्तयन् ॥
KK03-04-049-047a	यस्मिंश्च वयमायत्ताः सदा गाण्डीवधन्वनि ।
KK03-04-049-047c	`स चेन्द्रलोकं गतवानस्त्रहेतोर्महाबलः ॥'
KK03-04-049-048a	विना महात्मना तेन गतसत्व इवास्महे ।
KK03-04-049-048c	कदा द्रक्ष्यामि बीभत्सुं कृतास्त्रं पुनरागतम् ॥
KK03-04-049-049a	`इति सर्वे महेष्वासं चिन्तयाना धनञ्जयम् ।
KK03-04-049-049c	अनेन तु विषण्णोऽहं कारणेन सहानुजः ॥
KK03-04-049-050a	वनवासान्निवृत्तं मां पुनस्ते पापबुद्धयः ।
KK03-04-049-050c	जानन्तः प्रीयमाणा वै देवने भ्रातृभिः सह ।
KK03-04-049-050e	द्यूतेनैवाह्वयिष्यन्ति बलादक्षेषु तद्विदः ॥
KK03-04-049-051a	आहूतश्च पुनर्द्यूते नास्मि शक्तो निवर्तितुम् ।
KK03-04-049-051c	पणे च मम नात्यर्थं वसु किञ्चन विद्यते ॥
KK03-04-049-052a	एतत्सर्वमनुध्यायंश्चिन्तयानो दिवानिशम् ।
KK03-04-049-052c	न मत्तो दुःखिततरः पुमानस्तीह कश्चन' ॥
KK03-04-049-053a	नास्ति राजा मया कश्चिदल्पभाग्यतरो भुवि ।
KK03-04-049-053c	भवता दृष्टपूर्वो वा श्रुतपूर्वोपि वा क्वचित् ।
KK03-04-049-053e	न मत्तो दुःखिततरः पुमानस्तीति मे मतिः ॥
KK03-04-049-054a	`एवं ब्रुवन्तं दुःखार्तमुवाच भगवानृषिः ।
KK03-04-049-054c	शोकं व्यपनुदन्राज्ञो धर्मराजस्य धीमतः ॥
KK03-04-049-055	बृहदश्व उवाच 
KK03-04-049-055a	न विषादे मनः कार्यं त्वया बुद्धिमतांवर ।
KK03-04-049-055c	आगमिष्यति बीभत्सुरमित्रांश्च विजेष्यते' ॥
KK03-04-049-056a	यद्ब्रवीषि महाराज न मत्तो विद्यते क्वचित् ।
KK03-04-049-056c	अल्पभाग्यतरः कश्चित्पुमानस्तीति पाण्डव ॥
KK03-04-049-057a	अत्र ते वर्णयिष्यामि यदि शुश्रूषसेऽनघ ।
KK03-04-049-057c	यस्त्वत्तो दुःखिततरो राजाऽऽसीत्पृथिवीपते ॥
KK03-04-049-058	वैशम्पायन उवाच  
KK03-04-049-058a	अथैनमब्रवीद्राजा ब्रवीतु भगवानिति ।
KK03-04-049-058c	इमामवस्थां सम्प्राप्तं श्रोतुमिच्छामि पार्थिवम् ॥
KK03-04-049-059	बृहदश्व उवाच 
KK03-04-049-059a	शृणु राजन्नवहितः सह भ्रातृभिरच्युत ।
KK03-04-049-059c	यस्त्वत्तो दुःखिततरो राजाऽऽसीत्पृथिवीपते ॥
KK03-04-049-060a	निषधेषु महीपालो वीरसेन इति श्रुतः ।
KK03-04-049-060c	तस्य पुत्रोऽभवन्नाम्ना नलो धर्मार्थकोविदः ॥
KK03-04-049-061a	स निकृत्या जितो राजा पुष्करेणेति नः श्रुतम् ।
KK03-04-049-061c	वनवासं सुदुःखार्तो भार्यया न्यवसत्सह ॥
KK03-04-049-062a	न तस्य दासा न रथो न भ्राता न च बान्धवाः ।
KK03-04-049-062c	वने निवसतो राजन्नश्रूयन्त कदाचन ॥
KK03-04-049-063a	भवान्हि संवृतो वीरैर्भ्रातृभिर्देवसम्मितैः ।
KK03-04-049-063c	ब्रह्मकल्पैर्द्विजाग्र्यैश्च तस्मान्नार्हसि शोचितुम् ॥
KK03-04-049-064	युधिष्ठिर उवाच 
KK03-04-049-064a	विस्तरेणाहमिच्छामि नलस्य सुमहात्मनः ।
KK03-04-049-064c	चरितं वदतांश्रेष्ठ तन्ममाख्यातुमर्हसि ॥

इति श्रीमन्महाभारते अरण्यपर्वणि नलोपाख्यानपर्वणि एकोनपञ्चाशोऽध्यायः ॥ 49 ॥

3-49-4 पुप्लुवे प्लावितवान् ॥ 3-49-6 निदेशात् आज्ञातः ॥ 3-49-11 अमुं लोकं परलोकम् ॥ 3-49-14 बलिभिः सामन्तदत्तैर्धर्नर्बलवत्तराः ॥ 3-49-22 बालिशः बालवद्वृथाहठी । दीर्घसूत्रः चिरकारी ॥ 3-49-26 पुरा अग्रे ॥ 3-49-30 द्यूतेन द्यूतार्थम् ॥ 3-49-31 अपनेष्यति दूरीकरिष्यति । श्रियमिति शेषः ॥ 3-49-34 कक्षं तृणम् ॥ 3-49-50 जयन्तः प्रीयमाणा वै इति क. पाठः ॥ 3-49-61 पुष्करेण राज्ञा ॥
