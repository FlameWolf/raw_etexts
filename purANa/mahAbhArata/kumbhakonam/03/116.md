अध्यायः 116
अकृतव्रणेन मुनिना युधिष्ठिरंप्रति परशुरामचरित्रकीर्तनारम्भः ॥ 1 ॥ ऋचीकेन भृगुसुतेन दिव्याश्वसहस्रशुल्कदानेन गाधिकन्यापरिणयनम् ॥ 2 ॥ गाधिसुतया सत्यवत्या भूगुप्रसादाज्जमदग्निनामकतवयोत्पादनम् ॥ 3 ॥

KK03-06-116-001	वैशम्पायन उवाच 
KK03-06-116-001a	स तत्र तामुषित्वैकां रजनीं पृथिवीपतिः ।
KK03-06-116-001c	तापसानां परं चक्रे सत्कारं भ्रातृभिः सह ॥
KK03-06-116-002a	लोमशस्तस्य तान्सर्वानाचख्यौ तत्र तापसान् ।
KK03-06-116-002c	भृगूनङ्गिरसश्चैव वसिष्ठानथ काश्यपान् ॥
KK03-06-116-003a	तान्समेत्य सा राजर्षिरभिवाद्य कृताञ्जलिः ।
KK03-06-116-003c	रामस्यानुचरं वीरमपृच्छदकृतव्रणम् ॥
KK03-06-116-004a	कदा नु रामो भगवांस्तापसो दर्शयिष्यति ।
KK03-06-116-004c	तमहं तपसा युक्तं द्रष्टुमिच्छामि भार्गवम् ॥
KK03-06-116-005	अकृतव्रण उवाच 
KK03-06-116-005a	आयानेवासि विदितो रामस्य विदितात्मनः ।
KK03-06-116-005c	प्रीतिस्त्वयि च रामस्य क्षिप्रं त्वां दर्शयिष्यति ॥
KK03-06-116-006a	चतुर्दशीमष्टमीं च रामं पश्यन्ति तापसाः ।
KK03-06-116-006c	अस्यां रात्र्यां व्यतीतायां भवित्री श्वश्चतुर्दशी ॥
KK03-06-116-007a	`ततो द्रक्ष्यसि रामं त्वं कृष्णाजिनजटाधरम्' ।
KK03-06-116-007	युधिष्ठिर उवाच 
KK03-06-116-007c	भवाननुगतो रामं जामदग्न्यं महाबलम् ।
KK03-06-116-007e	प्रत्यक्षदर्शी सर्वस्य पूर्ववृत्तस्य कर्मणः ॥
KK03-06-116-008a	स भवान्कथयत्वद्य यथा रामेण निर्जिताः ।
KK03-06-116-008c	आहवे क्षत्रियाः सर्वे कथं केन च हेतुना ॥
KK03-06-116-009	अकृतव्रण उवाच 
KK03-06-116-009a	[हन्त ते कथयिष्यामि महदाख्यानमुत्तमम् ।
KK03-06-116-009c	भृगूणां राजशार्दूल वंशे जातस्य भारत ॥
KK03-06-116-010a	रामस्य जामदग्न्यस्य चरितं देवसम्मितम् ।
KK03-06-116-010c	हैहयाधिपतेश्चैव कार्तवीर्यस्य भारत ॥
KK03-06-116-011a	रामेण चार्जुनो नाम हैहयाधिपतिर्हतः ।
KK03-06-116-011c	तस्य बाहुशतान्यासंस्त्रीणि सप्त च पाण्डव ॥
KK03-06-116-012a	दत्तात्रेयप्रसादेन विमानं काञ्चनं तथा ।
KK03-06-116-012c	ऐश्वर्यं सर्वभूतेषु पृथिव्यां पृथिवीपते ॥
KK03-06-116-013a	अव्याहतगतिश्चैव रथस्तस्य महात्मनः ।
KK03-06-116-013c	रथेन तेन तु सदा वरदानेन वीर्यवान् ॥
KK03-06-116-014a	ममर्द देवान्यक्षांश्च ऋषींश्चैव समन्ततः ।
KK03-06-116-014c	भूतांश्चैव स सर्वांस्तु पीडयामास सर्वतः ॥
KK03-06-116-015a	ततो देवाः समेत्याहुर्ऋषयश्च महाव्रताः ।
KK03-06-116-015c	देवदेवं सुरारिघ्नं विष्णुं सत्यपराक्रमम् ।
KK03-06-116-015e	भगवन्भूतरक्षार्थमर्जुनं जहि वै प्रभो ॥
KK03-06-116-016a	विमानेन च दिव्येन हैहयाधिपतिः प्रभुः ।
KK03-06-116-016c	शचीसहायं क्रीडन्तं धर्षयामास वासवम् ॥
KK03-06-116-017a	ततस्तु भगवान्देवः शक्रेण सहितस्तदा ।
KK03-06-116-017c	कार्तवीर्यविनाशार्थं मन्त्रयामास भारत ॥
KK03-06-116-018a	यत्तद्भूतहितं कार्यं सुरेन्द्रेण निवेदितम् ।
KK03-06-116-018c	सम्प्रतिश्रुत्य तत्सर्वं भगवाँल्लोकपूजितः ।
KK03-06-116-018e	जगाम बदरीं रम्यां स्वमेवाश्रममण्डलम् ॥
KK03-06-116-019a	एतस्मिन्नेव काले तु पृथिव्यां पृथिवीपतिः ।]
KK03-06-116-019c	कान्यकुब्जे महानासीत्पार्थिवः सुमहाबलः ।
KK03-06-116-019e	गाधीति विश्रुतो लोके वनवासं जगाम ह ॥
KK03-06-116-020a	वने तु तस्य वसतः कन्या जज्ञेऽप्सरःसमा ।
KK03-06-116-020c	ऋचीको भार्गवस्तां च वरयामास भारत ॥
KK03-06-116-021a	तमुवाच ततो गाधिर्ब्राह्मणं संशितव्रतम् ।
KK03-06-116-021c	उचितं नः कुले किञ्चित्पूर्वैर्यत्सम्प्रवर्तितम् ॥
KK03-06-116-022a	एकतः श्यामकर्णानां पाण्डुराणां तरस्विनाम् ।
KK03-06-116-022c	सहस्रं वाजिनां शुक्लमिति विद्धि द्विजोत्तम ॥
KK03-06-116-023a	न चापि भगवान्वाच्यो दीयतामिति भार्गव ।
KK03-06-116-023c	देया मे दुहिता चैव त्वद्विधाय महात्मने ॥
KK03-06-116-024	ऋचीक उवाच 
KK03-06-116-024a	एकतः श्यामकर्णानां पाण्डुराणां तरस्विनाम् ।
KK03-06-116-024c	दास्याम्यश्वसहस्रं ते मम भार्या सुताऽस्तु ते ॥
KK03-06-116-025	`गाधिरुवाच 
KK03-06-116-025ac	ददास्यश्वसहस्रं मे तव भार्या सुताऽस्तु मे' ॥
KK03-06-116-026	अकृतव्रण उवाच 
KK03-06-116-026a	स तथेति प्रतिज्ञाय राजन्वरुणमब्रवीत् ।
KK03-06-116-026c	एकतः श्यामकर्णानां पाण्डुराणां तरस्विनाम् ।
KK03-06-116-026e	सहस्रं वाजिनामेकं शुल्कार्थं प्रतिदीयताम् ॥
KK03-06-116-027a	तस्मै प्रादात्सहस्रं वै वाजिनां वरुणस्तदा ।
KK03-06-116-027c	तदश्वतीर्थं विख्यातमुत्थिता यत्र ते हयाः ॥
KK03-06-116-028a	गङ्गायां कान्यकुब्जे वै ददौ सत्यवतीं तदा ।
KK03-06-116-028c	ततो गाधिः सुतां चास्मै जन्याश्चासन्सुरास्तदा ॥
KK03-06-116-029a	लब्धं हयसहस्रं तु तां च दृष्ट्वा दिवौकसः ।
KK03-06-116-029c	`विस्मयं परमं जग्मुस्तमेव दिवि संस्तुवन्' ॥
KK03-06-116-030a	धर्मेण लब्ध्वा तां भार्यामृचीको द्विजसत्तमः ।
KK03-06-116-030c	यथाकामं यथाजोषं तया रेमे सुमध्यया ॥
KK03-06-116-031a	तं विवाहे कृते राजन्सभार्यमवलोककः ।
KK03-06-116-031c	आजगाम भृगुश्रेष्ठः पुत्रं दृष्ट्वा ननन्द च ॥
KK03-06-116-032a	भार्यापती तमासीनं भृगुं सुरगणार्चितम् ।
KK03-06-116-032c	अर्चित्वा पर्युपासीनौ प्राञ्जली तस्थतुस्तदा ॥
KK03-06-116-033a	ततः स्नुषां स भगवान्प्रहृष्टो भृगुरब्रवीत् ।
KK03-06-116-033c	वरं वृणीष्व सुभगे दाता ह्यस्मि तवेप्सितम् ॥
KK03-06-116-034a	सा वै प्रसादयाभास तं गुरुं पुत्रकारणात् ।
KK03-06-116-034c	आत्मनश्चैव मातुश्च प्रसादं च चकार सः ॥
KK03-06-116-035	भृगुरुवाच 
KK03-06-116-035a	ऋतौ त्वं चैव माता च स्नाते पुंसवनाय वै ।
KK03-06-116-035c	आलिङ्गेतां पृथग्वृक्षौ साऽस्वत्थं त्वमुदुम्बरम् ॥
KK03-06-116-036a	चरुद्वयमिदं भद्रे जनन्याश्च तवैव च ।
KK03-06-116-036c	विश्वमावर्तयित्वा तु मया यत्नेन साधितम् ॥
KK03-06-116-037a	प्राशितव्यं प्रयत्नेन तेत्युक्त्वाऽदर्शनं गतः ।
KK03-06-116-037c	आलिङ्गने चरौ चैव चक्रतुस्ते विपर्ययम् ॥
KK03-06-116-038a	ततः पुन स भगवान्काले बहुतिथे गते ।
KK03-06-116-038c	दिव्यज्ञानाद्विदित्वा तु भगवानागतः पुनः ॥
KK03-06-116-039ac	अथोवाच महातेजा भृगुः सत्यवतीं स्नुषाम् ॥
KK03-06-116-040a	उपयुक्तश्चरुर्भद्रे वृक्षे चालिङ्गनं कृतम् ।
KK03-06-116-040c	विपरीतेन ते सुभ्रूर्मात्रा चैवासि वञ्चिता ॥
KK03-06-116-041a	क्षत्रियो ब्राह्मणाचारो मातुस्तव सुतो महान् ।
KK03-06-116-041c	भविष्यति महावीर्यः साधूनां मार्गमास्थितः ॥
KK03-06-116-042a	ततः प्रसादयामास श्वशुरं सा पुनःपुनः ।
KK03-06-116-042c	न मे पुत्रो भवेदीदृक्कामं पौत्रो भवेदिति ॥
KK03-06-116-043a	एवमस्त्विति सा तेन पाण्डव प्रतिनन्दिता ।
KK03-06-116-043c	क्रालं प्रतीक्षती गर्भं धारयामास यत्नतः ॥
KK03-06-116-044a	जमदग्निं ततः पुत्रं जज्ञे सा काल आगते ।
KK03-06-116-044c	तेजसा वर्चसा चैव युक्तं भार्गवनन्दनम् ॥
KK03-06-116-045a	स वर्धमानस्तेजस्वी वेदस्याध्ययनेन च ।
KK03-06-116-045c	बहूनृषीन्महातेजाः पाण्डवेयात्यवर्तत ॥
KK03-06-116-046a	तं तु कृत्स्नो धनुर्वेदः प्रत्यभाद्भरतर्षभ ।
KK03-06-116-046c	चतुर्विधानि चास्त्राणि भास्करोपमवर्चसम् ॥

इति श्रीमन्महाभारते अरण्यपर्वणि तीर्थयात्रापर्वणि षोडशाधिकशततमोऽध्यायः ॥ 116 ॥

3-116-4 तापसान्दर्शयिष्यति । तेनैवाहं प्रसङ्गेनेति झ. पाठः ॥ 3-116-5 आयान् आगच्छन् ॥ 3-116-28 जन्याः वरपक्षीयाः । ततो गाधिः सुतां तस्मै ददौ कन्यां नृपोत्तमेति क. पाठः ॥ 3-116-29 लब्ध्वा हयसहस्रं तद्देवानां सन्निधौ तदेति क. पाठः ॥ 3-116-31 अवलोककः अवलोकनार्थी ॥ 3-116-36 विश्वं विराट्पुरुषं आवर्तयित्वा मुहुर्मुहुरनुसन्धाय एतयोश्चर्वोर्भक्षणेन विश्वस्रष्टृतुल्यौ पुत्रौ भविष्यत इति भावः ॥ 3-116-37 ते उभे प्रति इत्युक्त्वेतीकारलोपः सन्धिर्वा आर्षः । आलिङ्गने अश्वत्थोदुम्बरयोः ॥
