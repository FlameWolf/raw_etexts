अध्यायः 073

केशिन्या बाहुकस्य जलाग्न्युत्पादनाद्यद्भुतकर्मनिवेदितया दमयन्त्या पुनःपरीक्षणाय तंप्रति कन्यापुत्रयोः प्रेषणम् ॥ 1 ॥ बाहुकेन सबाष्पं पुत्रयोः परिरम्भणम् । केशिनींप्रति स्वकर्मणः कारणान्तरकथनेनापह्नवश्च ॥ 2 ॥

KK03-05-073-001	बृहदश्व उवाच 
KK03-05-073-001a	केशिन्यास्तद्वचः श्रुत्वा दमयन्ती विशाम्पते ।
KK03-05-073-001c	शङ्कमाना नलं तं वै केशिनीमिदमब्रवीत् ॥
KK03-05-073-002a	गच्छ केशिनि भूयस्त्वं परीक्षां कुरु बाहुके ।
KK03-05-073-002c	अब्रुवाणा समीपस्था चरितान्यस्य लक्षय ॥
KK03-05-073-003a	यदा च किञ्चित्कुर्यात्स कारणं तत्र भामिनि ।
KK03-05-073-003c	तत्र सञ्चेष्टमानस्य संलक्षेथा विचेष्टितम् ॥
KK03-05-073-004a	न चास्य प्रतिबन्धेन देयोऽग्निरपि केशिनि ।
KK03-05-073-004c	याचते न जलं देयं सकृच्चात्वरमाणया ।
KK03-05-073-004e	एतत्सर्वं समीक्ष्य त्वं चरितं मे निवेदय ॥
KK03-05-073-005a	निमित्तं यत्त्वया दृष्टं बाहुके दैवमानुषम् ।
KK03-05-073-005c	यच्चान्यदपि पश्येथास्तच्चाख्येयं त्वया मम ॥
KK03-05-073-006a	दमयन्त्यैवमुक्ता सा जगामाथ च केशिनी ।
KK03-05-073-006c	निशाम्याथ हयज्ञस्य लिङ्गानि पुनरागमत् ॥
KK03-05-073-007a	सा तत्सर्वं यथावृत्तं दमयन्त्यै न्यवेदयत् ।
KK03-05-073-007c	निमित्तं यत्तया दृष्टं बाहुके दिव्यमानुषम् ॥
KK03-05-073-008	केशिन्युवाच 
KK03-05-073-008a	दृढं शुच्यपदानोसौ न मया मानुषः क्वचित् ।
KK03-05-073-008c	दृष्टपूर्वः श्रुतो वाऽपि दमयन्ति तथाविधः ॥
KK03-05-073-009a	ह्रस्वमासाद्य तु द्वारं नासौ विनमते क्वचित् ।
KK03-05-073-009c	तं तु दृष्ट्वा यथासङ्गमुत्सर्पति यथासुखम् ।
KK03-05-073-009e	सङ्कटेऽप्यस्य सुमहद्विवरं जायतेऽधिकम् ॥
KK03-05-073-010a	ऋतुपर्णस्य चार्थाय भोजनीयमनेकशः ।
KK03-05-073-010c	ऋतुपर्णस्य चार्थाय भोजनीयमनेकशः ।
KK03-05-073-010e	प्रेषितं तत्र राज्ञा तु मांसं बहु च पाशवम् ॥
KK03-05-073-011a	तस्य प्रक्षालनार्थाय कुम्भास्तत्रोपकल्पिताः ।
KK03-05-073-011c	ते तेनावेक्षिताः कुम्भाः पूर्णा एवाभवंस्ततः ॥
KK03-05-073-012a	ततः प्रक्षालनं कृत्वा समधिश्रित्य बाहुकः ।
KK03-05-073-012c	तृणमुष्टिं समादाय सवितुस्तं समादधत् ॥
KK03-05-073-013a	अथ प्रज्वलितस्तत्र सहसा हव्यवाहनः ।
KK03-05-073-013c	तदद्भुततमं दृष्ट्वा विस्मिताऽमिहागता ॥
KK03-05-073-014a	अन्यच्च तस्मिन्सुमहदाश्चर्यं लक्षितं मया ।
KK03-05-073-014c	यदग्निमपि संस्पृश्य नैवासौ दह्यते शुभे ॥
KK03-05-073-015a	छन्देन चोदकं तस्य वहत्यावर्जितं द्रुतम् ।
KK03-05-073-015c	अतीव चान्यत्सुमहदाश्चर्यं दृष्टवत्यहम् ॥
KK03-05-073-016a	यत्स पुष्पाण्युपादाय हस्ताभ्यां ममृदे शनैः ।
KK03-05-073-016c	मृद्यमानानि पाणिभ्यां तेन पुष्पाणि नान्यथा ।
KK03-05-073-016e	भूय एव सुगन्धीनि हृषितानि भवन्ति हि ॥
KK03-05-073-017a	एतान्यद्भुतकल्पानि दृष्ट्वाऽहं भृशविस्मिता ।
KK03-05-073-017c	चेष्टितानि विशालाक्षि बाहुकस्य समीपतः ॥
KK03-05-073-018	बृहदश्व उवाच 
KK03-05-073-018a	दमयन्ती तु तच्छ्रुत्वा पुण्यश्लोकस्य चेष्टितम् ।
KK03-05-073-018c	अमन्यत नलं प्राप्तं कर्मचेष्टाभिसूचितम् ॥
KK03-05-073-019a	सा शङ्कमाना भर्तारं नलं बाहुकरूपिणम् ।
KK03-05-073-019c	केशिनीं श्लक्ष्णया वाचा रुदन्ती पुनरब्रवीत् ॥
KK03-05-073-020a	पुनर्गच्छ प्रमत्तस्य बाहुकस्योपसंस्कृतम् ।
KK03-05-073-020c	महानसाच्छ्रितं मांसमानयस्वेह भामिनि ॥
KK03-05-073-021a	सा दृष्ट्वा बाहुके व्यग्रे तन्मांसमपकृष्य च ।
KK03-05-073-021c	अत्युष्णमेव त्वरिता तत्क्षणात्प्रियकारिणी ।
KK03-05-073-021e	दमयन्त्यै ततः प्रादात्केशिनी कुरुनन्दन ॥
KK03-05-073-022a	साऽशिता नलसिद्धस्य मांसस्य बहुशः पुरा ।
KK03-05-073-022c	प्राश्य मत्वा नलं सूतं प्राक्रोशद्भृशदुःखिता ॥
KK03-05-073-023a	वैक्लव्यं परमं गत्वाप्रक्षाल्य च मुखं ततः ।
KK03-05-073-023c	मिथुनं प्रेषयामास केशिन्या सह भारत ॥
KK03-05-073-024a	इन्द्रसेनां सह भ्रात्रा समभिज्ञाय बाहुकः ।
KK03-05-073-024c	अभिद्रुत्य तदा राजा परिष्वज्याङ्कमानयत् ॥
KK03-05-073-025a	बाहुकस्तु समासाद्य सुतौ सुरसुतोपमौ ।
KK03-05-073-025c	भृशं दुःखपरीतात्मा सुस्वरं प्ररुरोद ह ॥
KK03-05-073-026a	नैषधो दर्शयित्वा तु विकारमसकृत्तदा ।
KK03-05-073-026c	उत्सृज्य सहसा पुत्रौ केशिनीमिदमब्रवीत् ॥
KK03-05-073-027a	इदं च सदृशं भद्रे मिथुनं मम पुत्रयोः ।
KK03-05-073-027c	अतो दृष्ट्वैव सहसा बाष्पमुत्सृष्टवानहम् ॥
KK03-05-073-028a	बहुशः सम्पतन्तीं त्वां जनः शङ्केत दोषतः ।
KK03-05-073-028c	वयं च देशातिथयो गच्छ भद्रे यथासुखम् ॥

इति श्रीमन्महाभारते अरण्यपर्वणि नलोपाख्यानपर्वणि त्रिसप्ततितमोऽध्यायः ॥ 73 ॥

3-73-9 द्वारं ह्रस्वमपि उत्सर्पति दीर्घं भवति । सङ्कटे सङ्कुचिते ॥ 3-73-10 पाशवं पशुसम्बन्धि ॥ 3-73-12 सवितुः सकाशात् । समादधत् उद्दीपितवान् । समादाय ह्याविध्यैनमिति झ. पाठः ॥ 3-73-18 कर्म पाकादि । चेष्टा भूतजयादि ॥ 3-73-22 बहुशः बहुवारम् ॥ 3-73-28 सम्पतन्तीम् आयान्तीम् ॥
