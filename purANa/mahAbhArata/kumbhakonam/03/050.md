अध्यायः 050

दमयन्त्यां समुत्कण्ठितेन नलेन वने विहरत्सु हंसेष्वेकतमस्य ग्रहणम् ॥ 1 ॥ प्रतिक्रियाप्रतिज्ञानेन आत्मानं मोचितवता हंसेन नलगुणानुवर्णनेन दमयन्त्या नले रागोत्पादनम् ॥ 2 ॥

KK03-04-050-001	बृहदश्व उवाच 
KK03-04-050-001a	आसीद्राजा नलो नाम वीरसेनसुतो बली ।
KK03-04-050-001c	उपपन्नो गुणैरिष्टै रूपवानश्वकोविदः ॥
KK03-04-050-002a	`यज्वा दानपतिर्दक्षः सदा शीलपुरस्कृतः' ।
KK03-04-050-002c	अतिष्ठन्मनुजेन्द्राणां मूर्ध्नि देवपतिर्यथा ।
KK03-04-050-002e	उपर्युपरि सर्वेषामादित्य इव तेजसा ॥
KK03-04-050-003a	ब्रह्मण्यो वेदविच्छूरो निषधेषु महीपतिः ।
KK03-04-050-003c	अक्षप्रियः सत्यवादी महानक्षौहिणीपतिः ॥
KK03-04-050-004a	ईप्सितो वरनारीणामुदारः संयतेन्द्रियः ।
KK03-04-050-004c	रक्षिता धन्विनां श्रेष्ठः साक्षादिव मनुः स्वयम् ॥
KK03-04-050-005a	तथैवासीद्विदर्भेषु भीमो भीमपराक्रमः ।
KK03-04-050-005c	शूरः सर्वगुणैर्युक्तः प्रजाकामः स चाप्रजाः ॥
KK03-04-050-006a	स प्रजार्थे परं यत्नमकरोत्सुसमाहितः ।
KK03-04-050-006c	तमभ्यगच्छद्ब्रह्मर्षिर्दमनो नाम भारत ॥
KK03-04-050-007a	तं स भीमः प्रजाकामस्तोषयामास धर्मवित् ।
KK03-04-050-007c	महिष्या सह राजेन्द्र सत्कारेण सुवर्चसम् ॥
KK03-04-050-008a	तस्मै प्रसन्नो दमनः सभार्याय वरं ददौ ।
KK03-04-050-008c	कन्यारत्नं कुमारांश्च त्रीनुदारान्महायशाः ॥
KK03-04-050-009a	दमयन्तीं दमं दान्तं दमनं च सुवर्चसम् ।
KK03-04-050-009c	उपपन्नान्गुणैः सर्वैर्भीमान्भीमपराक्रमान् ॥
KK03-04-050-010a	दमयन्ती तु रूपेण तेजसा वपुषा श्रिया ।
KK03-04-050-010c	सौभाग्येन च लोकेषु यशः प्राप सुमध्यमा ॥
KK03-04-050-011a	अथ तां वयसि प्राप्ते दासीनां समलङ्कृतम् ।
KK03-04-050-011c	शतं सखीनां च तदा पर्युपास्ते शचीमिव ॥
KK03-04-050-012a	तत्र स्म राजते भैमी सर्वाभरणभूषिता ।
KK03-04-050-012c	सखीमध्येऽनवद्याङ्गी विद्युत्सौदामनी यथा ॥
KK03-04-050-013a	अतीव रूपसम्पन्ना श्रीरिवायतलोचना ।
KK03-04-050-013c	न देवेषु न यक्षेषु तादृग्रूपवती क्वचित् ॥
KK03-04-050-014a	मानुषेष्वपि चान्येषु दृष्टपूर्वाऽथवा श्रुता ।
KK03-04-050-014c	चित्तप्रमाथिनी बाला देवानामपि सुन्दरी ॥
KK03-04-050-015a	नलश्च नरशार्दूलो रूपेणाप्रतिमो भुवि ।
KK03-04-050-015c	कन्दर्प इव रूपेण मूर्तिमानभवत्स्वयम् ॥
KK03-04-050-016a	तस्याः समीपे तु नलं प्रशशंसुः कुतूहलात् ।
KK03-04-050-016c	नैषधस्य समीपे तु दमयन्तीं पुनः पुनः ॥
KK03-04-050-017a	तयोरदृष्टः कामोऽभूच्छृण्वतोः सततं गुणान् ।
KK03-04-050-017c	अन्योन्यं प्रति कौन्तेय स व्यवर्धत हृच्छयः ॥
KK03-04-050-018a	अशक्नुवन्नलः कामं तदा धारयितुं हृदा ।
KK03-04-050-018c	अन्तःपुरसमीपस्थे वन आस्ते रहोगतः ॥
KK03-04-050-019a	स ददर्श ततो हंसाञ्जातरूपपरिच्दान् ।
KK03-04-050-019c	वने विचरतां तेषामेकं जग्राह पक्षिणम् ॥
KK03-04-050-020a	ततोऽन्तरिक्षगो वाचं व्याजहार नलं तदा ।
KK03-04-050-020c	हन्तव्योस्मि न ते राजन्करिष्यामि तव प्रियम् ॥
KK03-04-050-021a	दमयन्तीसकाशे त्वां कथयिष्यामि नैषध ।
KK03-04-050-021c	यथा त्वदन्यं पुरुषं न सा मंस्यति कर्हिचित् ॥
KK03-04-050-022a	`तव चैव यथा भार्या भविष्यति तथाऽनघ ।
KK03-04-050-022c	विधास्यामि नरव्याघ्र सोऽनुजानातु मां भवान् ॥'
KK03-04-050-023a	एवमुक्तस्ततो हंसमुत्ससर्ज महीपतिः ।
KK03-04-050-023c	ते तु हंसाः समुत्पत्य विदर्भानगमंस्ततः ॥
KK03-04-050-024a	विदर्भनगरीं गत्वा दमयन्त्यास्तदान्तिके ।
KK03-04-050-024c	निपेतुस्ते गरुत्मन्तः सा ददर्शाथ तान्खगान् ॥
KK03-04-050-025a	सा तानद्भुतरूपान्वै दृष्ट्वा सखिगणावृता ।
KK03-04-050-025c	हृष्टा ग्रहीतुं खगमांस्त्वरमाणोपचक्रमे ॥
KK03-04-050-026a	अथ हंसा विससृपुः सर्वतः प्रमदावने ।
KK03-04-050-026c	एकैकशस्तदा कन्यास्तान्हंसान्समुपाद्रवन् ॥
KK03-04-050-027a	दमयन्ती तु यं हंसं समुपाधावदन्तिके ।
KK03-04-050-027c	स मानुषीं गिरं कृत्वा दमयन्तीमथाब्रवीत् ॥
KK03-04-050-028a	दमयन्ति नलो नाम निषधेषु महीपतिः ।
KK03-04-050-028c	अश्विनोः सदृशो रूपे न समास्तस्य मानुषाः ॥
KK03-04-050-029a	[कन्दर्प इव रूपेण मूर्तिमानभवत्स्वयम् ।]
KK03-04-050-029c	तस्य वै यदि भार्या त्वं भवेथा वरवर्णिनि ।
KK03-04-050-029e	सफलं ते भवेज्जन्म रूपं चेदं सुमध्यमे ॥
KK03-04-050-030a	वयं हि देवगन्धर्वमनुष्योरगराक्षसान् ।
KK03-04-050-030c	दृष्टवन्तो न चास्माभिर्दृष्टपूर्वस्तथाविधः ॥
KK03-04-050-031a	त्वं चापि रत्नं नारीणां नरेषु च नलो वरः ।
KK03-04-050-031c	विशिष्टाया विशिष्टेन सङ्गमो गुणवान्भवेत् ॥
KK03-04-050-032a	एवमुक्ता तु हंसेन दमयन्ती विशाम्पते ।
KK03-04-050-032c	अब्रवीत्तत्र तं हंसं त्वमप्येवं नलं वद ॥
KK03-04-050-033a	तथेत्युक्त्वाऽण्डजः कन्यां विदर्भस्य विशाम्पते ।
KK03-04-050-033c	पुनरागम्य निषधान्नले सर्वं न्यवेदयत् ॥

इति श्रीमन्महाभारते अरण्यपर्वणि नलोपाख्यानपर्वणि पञ्चाशोऽध्यायः ॥ 50 ॥

3-50-1 उपपन्नो युक्तः ॥ 3-50-12 सौदामनी प्रावृषेण्यमेघसम्बन्धिनी ॥ 3-50-15 मूर्तिमान् शरीरी ॥ 3-50-16 प्रशशंसुः वार्ताहरा इति शेषः ॥ 3-50-17 हृच्छयः कामः ॥ 3-50-19 जातरूपपरिच्छदान् सुवर्णपक्षान् ॥ 3-50-20 अन्तरिक्षगः खगः ॥ 3-50-24 गरुत्मन्तः पक्षिणः ॥
