अध्यायः 117

रामेण रेणुकायां मानसिकव्यभिचारदर्शिनः पितुर्जमदग्नेर्नियोगात्कुठारेण तस्याः कण्ठच्छेदनम् ॥ 1 ॥ जमदग्निना पुत्रप्रार्थनया रेणुकायाः पुनरुज्जीवनम् ॥ 2 ॥ रामासन्निधाने जमदग्न्याश्रममुपागतेन कार्तवीर्यार्जुनेन तदीयहोमधेनुवत्साहरणपूर्वकं तदाश्रमपीडनम् ॥ 3 ॥ तत आगतेन रामेण कार्तवीर्ये युधि निहते तदीयै रामासन्निधाने जमदग्नेर्वधः ॥ 4 ॥

KK03-06-117-001	अकृतव्रण उवाच 
KK03-06-117-001a	स वेदाध्ययने युक्तो जमदग्निर्महातपाः ।
KK03-06-117-001c	तपस्तेपे ततो देवान्नियमाद्वशमानयत् ॥
KK03-06-117-002a	स प्रसेनजितं राजन्नधिगम्य नराधिपम् ।
KK03-06-117-002c	रेणुकां वरयामास स च तस्मै ददौ नृपः ॥
KK03-06-117-003a	रेणुकां त्वथ सम्प्राप्य भार्यां भार्गवनन्दनः ।
KK03-06-117-003c	आश्रमस्थस्तया सार्धं तपस्तेपेऽनुकूलया ॥
KK03-06-117-004a	तस्याः कुमाराश्चत्वारो जज्ञिरे रामपञ्चमाः ।
KK03-06-117-004c	सर्वेषामजघन्यस्तु राम आसीज्जघन्यजः ॥
KK03-06-117-005a	फलाहारेषु सर्वेषु गतेष्वथ सुतेषु वै ।
KK03-06-117-005c	रेणुका स्नातुमगमत्कदाचिन्नियतव्रता ॥
KK03-06-117-006a	सा तु चित्ररथं नाम मार्तिकावतकं नृपम् ।
KK03-06-117-006c	ददर्श रेणुका राजन्नागच्छन्ती यदृच्छया ॥
KK03-06-117-007a	क्रीडन्तं सलिले दृष्ट्वा सभार्यं पद्ममालिनम् ।
KK03-06-117-007c	ऋद्धिमन्तं ततस्तस्य स्पृहयामास रेणुका ॥
KK03-06-117-008a	व्यभिचाराच्च तस्मात्सा क्लिन्नाम्भसि विचेतना ।
KK03-06-117-008c	`अन्तरिक्षान्निपतिता नर्मदायां महाह्रदे ॥
KK03-06-117-009a	उतीर्य चापि सा यत्नाज्जगाम भरतर्षभ' ।
KK03-06-117-009c	प्रविवेशाश्रमं त्रस्ता तां वै भर्तान्वबुध्यत ॥
KK03-06-117-010a	स तां दृष्ट्वा च्युतां धैर्याद्ब्राह्म्या लक्ष्म्या विवर्जिताम् ।
KK03-06-117-010c	धिक्शब्देन महातेजा गर्हयामास वीर्यवान् ॥
KK03-06-117-011a	ततो ज्येष्ठो जामदग्न्यो रुमण्वान्नाम नामतः ।
KK03-06-117-011c	आजगाम सुषेणश्च वसुर्विश्वावसुस्तथा ॥
KK03-06-117-012a	तानानुपूर्व्याद्भगवान्वधे मातुरचोदयत् ।
KK03-06-117-012c	न च ते जातसम्मोहाः किञ्चिदूचुर्विचेतसः ॥
KK03-06-117-013a	ततः शशाप तान्क्रोधात्ते शप्ताश्चेतनां जहुः ।
KK03-06-117-013c	मृगपक्षिसधर्माणः क्षिप्रमासञ्जडोपमाः ॥
KK03-06-117-014a	ततो रामोऽभ्ययात्पश्चादाश्रमं परवीरहा ।
KK03-06-117-014c	तमुवाच महामन्युर्जमदग्निर्महातपाः ॥
KK03-06-117-015a	जहीमां मातरं पापां मा च पुत्र व्यथां कृथाः ।
KK03-06-117-015c	तत आदाय परशुं रामो मातु शिरोऽहरत् ॥
KK03-06-117-016a	ततस्तस्य महाराज जमदग्नेर्महात्मनः ।
KK03-06-117-016c	कोपोऽभ्यगच्छत्सहसा प्रसन्नश्चाब्रवीदिदम् ॥
KK03-06-117-017a	ममेदं वचनात्तात कृतं ते कर्म दुष्करम् ।
KK03-06-117-017c	वृणीष्व कामान्धर्मज्ञ यावतो वाञ्छसे हृदा ॥
KK03-06-117-018a	स वव्रे मातुरुत्थानमस्मृतिं च वधस्य वै ।
KK03-06-117-018c	पापेन तेन चास्पर्शं भ्रातॄणां प्रकृतिं तथा ॥
KK03-06-117-019a	अप्रतिद्वन्द्वतां युद्धे दीर्घमायुश्च भारत ।
KK03-06-117-019c	ददौ च सर्वान्कामांस्ताञ्जमदग्निर्महातपाः ॥
KK03-06-117-020a	कदाचित्तु तथैवास्य विनिष्क्रान्ताः सुताः प्रभो ।
KK03-06-117-020c	अथानूपपतिर्वीरः कार्तवीर्योऽभ्यवर्तत ॥
KK03-06-117-021a	तमाश्रमपदं प्राप्तमृषिरर्घ्यात्समार्चयत् ।
KK03-06-117-021c	स युद्धमदसम्मत्तो नाभ्यनन्दत्तथाऽर्चनम् ॥
KK03-06-117-022a	प्रमथ्य चाश्रमात्तस्माद्धोमधेनोस्ततोबलात् ।
KK03-06-117-022c	जहार वत्सं क्रोशन्त्या बभञ्ज च महाद्रुमान् ॥
KK03-06-117-023a	आगताय च रामाय तदाचष्ट पिता स्वयम् ।
KK03-06-117-023c	गां च रोरुदतीं दृष्ट्वा कोपो रामं समाविशत् ।
KK03-06-117-023e	स मन्युवशमापन्नः कार्तवीर्यमुपाद्रवत् ॥
KK03-06-117-024a	तस्याथ युधि विक्रम्य भार्गवः परवीरहा ।
KK03-06-117-024c	चिच्छेद निशितैर्भल्लैर्बाहून्परिघसन्निभान् ॥
KK03-06-117-025a	सहस्रसम्मितान्राजन्प्रगृह्य रुचिरं धनुः ।
KK03-06-117-025c	अभिभूतः स रामेण संयुक्तः कालधर्मणा ॥
KK03-06-117-026a	अर्जुनस्याथ दायादा रामेण कृतमन्यवः ।
KK03-06-117-026c	आश्रमस्थं विना रामं जमदग्निमुपाद्रवन् ॥
KK03-06-117-027a	ते तं जघ्नुर्महावीर्यमयुध्यन्तं तपस्विनम् ।
KK03-06-117-027c	असकृद्रामरामेति विक्रोशन्तमनाथवत् ॥
KK03-06-117-028a	कार्तवीर्यस्य पुत्रास्तु जमदग्निं युधिष्ठिर ।
KK03-06-117-028c	घातयित्वा शरैर्जग्मुर्यथागतमरिन्दमाः ॥
KK03-06-117-029a	अपक्रान्तेषु वै तेषु जमदग्नौ तथा गते ।
KK03-06-117-029c	समित्पाणिरुपागच्छदाश्रमं भृगुनन्दनः ॥
KK03-06-117-030a	स दृष्ट्वा पितरं वीरस्तदा मृत्युवशं गतम् ।
KK03-06-117-030c	अनर्हं तं तथाभूतं विललाप सुदुःखितः ॥

इति श्रीमन्महाभारते अरण्यपर्वणि तीर्थयात्रापर्वणि सप्तदशाधिकशततमोऽध्यायः ॥ 117 ॥

3-117-7 ततस्तस्य स्पृहयामास तमैच्छत् । सभार्यं हेममालिनमिति क. ध. पाठः ॥ 3-117-25 कालधर्मणा मृत्युना ॥
