अध्यायः 265

पञ्चस्वपि पाण्डवेषु मृगयार्थं गतेषु सपरिजनेन सैन्धवेन मार्गवशात्तदाश्रमाभिगमनम् ॥ 1 ॥ तत्रद्रौपदीदर्शनक्षुभितहृदा जयद्रथेन तत्तत्वजिज्ञासया तन्निकटम् प्रति कोटिकाश्यस्य प्रेषणम् ॥ 2 ॥

KK03-16-265-001	वैशम्पायन उवाच
KK03-16-265-001a	तस्मिन्बहुमृगेऽरण्ये अटमाना महारथाः ।
KK03-16-265-001c	काम्यके भरतश्रेष्ठा विजह्रुस्ते यथामराः ॥
KK03-16-265-002a	प्रेक्षमाणा बहुविधान्वनोद्देशान्समन्ततः ।
KK03-16-265-002c	यथर्तुकालरम्याश्च वनराजीः सुपुष्पिताः ॥
KK03-16-265-003a	पाण्डवा मृगयाशीलाश्चरन्तस्तन्महद्वनम् ।
KK03-16-265-003c	विजह्रुरिन्द्रप्रिमाः कञ्चित्कालमरिन्दमाः ॥
KK03-16-265-004a	ततस्ते यौगपद्येन ययुः सर्वे चतुर्दिशम् ।
KK03-16-265-004c	मृगयां पुरुषव्याघ्रा ब्राह्मणार्थे परन्तपाः ॥
KK03-16-265-005a	द्रौपदीमाश्रमे न्यस्य तृणबिन्दोरनुज्ञया ।
KK03-16-265-005c	महर्षेर्दीप्ततपसो धौम्यस्य च पुरोधसः ॥
KK03-16-265-006a	तस्तु राजा सिन्धूनां वार्धक्षत्रिर्महायशाः ।
KK03-16-265-006c	विवाहकामः साल्वेयान्प्रयातः सोऽभवत्तदा ॥
KK03-16-265-007a	महता परिबर्हेण राजयोग्येन संवृतः ।
KK03-16-265-007c	राजभिर्बहुभिः सार्धमुपायात्काम्यकं च सः ॥
KK03-16-265-008a	तत्रापश्यत्प्रियां भार्यां पाण्डवानां यशस्विनीम् ।
KK03-16-265-008c	तिष्ठन्तीमाश्रमद्वारि द्रौपदीं निर्जने वने ॥
KK03-16-265-009a	विभ्राजमानां वपुषा बिभ्रतीं रूपमुत्तमम् ।
KK03-16-265-009c	भ्राजयन्तीं वनोद्देशं नीलाभ्रमिव विद्युतम् ॥
KK03-16-265-010a	अप्सरा देवकन्या वा माया वा देवनिर्मिता ।
KK03-16-265-010c	इति कृत्वाञ्जलिं सर्वे ददृशुस्तामनिन्दिताम् ॥
KK03-16-265-011a	तः स राजा सिन्धूनां वार्धक्षत्रिर्जयद्रथः ।
KK03-16-265-011c	विस्मितस्त्वनवद्याङ्गीं दृष्ट्वा तां दुष्टमानसः ॥
KK03-16-265-012a	स कोटिकाश्यं राजानमब्रवीत्काममोहितः ।
KK03-16-265-012c	कस्य त्वेषाऽनवद्याङ्गी यदि वाऽपि न मानुषी ॥
KK03-16-265-013a	विवाहार्थो न मे कश्चिदिमां दृष्ट्वाऽतिमुन्दरीम् ।
KK03-16-265-013c	एतामेवाहमादाय गमिष्यामि स्वमालयम् ॥
KK03-16-265-014a	गच्छ जानीहि सौम्येमां कस्य वाऽत्र कुतोपि वा ।
KK03-16-265-014c	किमर्थमागता सुभ्रूरिदं कण्टकितं वनम् ॥
KK03-16-265-015a	अपि नाम वरारोहा मामेषा लोकसुन्दरी ।
KK03-16-265-015c	भजेदद्यायतापाङ्गी सुदती तनुमध्यमा ॥
KK03-16-265-016a	अप्यहं कृतकामः स्यामिमां प्राप्य वरस्त्रियम् ।
KK03-16-265-016c	गच्छ जानीहि कोन्वस्या नाथ इत्येव कोटिक ॥
KK03-16-265-017a	स कोटिकाश्यस्तच्छ्रुत्वा रथात्प्रस्कन्द्य कुण्डली ।
KK03-16-265-017c	उपेत्य पप्रच्छ तदा क्रोष्टा व्याघ्रवधूमिव ॥

इति श्रीमन्महाभारते अरण्यपर्वणि द्रौपदीहरणपर्वणि पञ्चषष्ट्यधिकद्विशततमोऽध्यायः ॥ 265 ॥

3-265-7 परिबर्हेण परिच्छदेन ॥ 3-265-9 नीलाभ्रं नीलमेघम् ॥
