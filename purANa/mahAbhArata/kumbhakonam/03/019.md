अध्यायः 019

प्रद्युम्नपराजितस्य साल्वस्य रणादपयानम् ॥ 1 ॥

001	वासुदेव उवाच 
001a	एवमुक्तस्तु कौन्तेय सूतपुत्रस्ततो मृधे ।
001c	प्रद्युम्नमब्रवीच्छ्लक्ष्णं मधुरं वाक्यमञ्जसा ॥
002a	न मे भयं रौक्मिणेय सङ्ग्रामे यच्छतो हयान् ।
002c	युद्धज्ञोस्मि च वृष्णीनां नात्र किञ्चिदतोऽन्यथा ॥
003a	आयुष्मन्नुपदेशस्तु सारथ्ये वर्ततां स्मृतः ।
003c	सर्वार्थेषु रथी रक्ष्यस्त्वं चापि भृशपीडितः ॥
004a	त्वं हि साल्वप्रयुक्तेन शरेणाभिहतो भृशम् ।
004c	कश्मलाभिहतो वीर ततोऽहमपयातवान् ॥
005a	सत्वं सात्वतमुख्याद्य लब्धसञ्ज्ञो यदृच्छया ।
005c	पश्य मे हयसंयाने शिक्षां केशवनन्दन ॥
006a	दारुकेणाहमुत्पन्नो यथावच्चैव शिक्षितः ।
006c	वीतभीः प्रविशाम्येतां साल्वस्य महतीं चमूम् ॥
007	वासुदेव उवाच 
007a	एवमुक्त्वा ततो वीरो हयान्सञ्चोद्य सङ्गरे ।
007c	रश्मिभिस्तु समुद्यम्य जवेनाभ्यपतत्तदा ॥
008a	मण्डलानि विचित्राणि यमकानीतराणि च ।
008c	सव्यानि च विचित्राणि दक्षिणानि च सर्वशः ॥
009a	प्रतोदेनाहता राजन्रश्मिभिश्च समुद्यताः ।
009c	उत्पतन्त इवाकाशं विबभुस्ते हयोत्तमाः ॥
010a	ते हस्तलाघवोपेतं विज्ञाय नृप दारुकिम् ।
010c	उह्यमाना इव तदा नास्पृशंश्चरणैर्महीम् ॥
011a	सोपसव्यां चमूं तस्य साल्वस्य भरतर्षभ ।
011c	चकार नातियत्नेन तदद्भुतमिवाभवत् ॥
012a	अमृष्यमाणोपसव्यं साल्वः समितिदारुणः ।
012c	यन्तारमस्य सहसा त्रिभिर्बाणैः समार्दयत् ॥
013a	दारुकस्य सुतस्तं तु बाणवेगमचिन्तयन् ।
013c	भूय एव महाबाहो प्रययावपसव्यतः ॥
014a	ततो बाणान्बहुविधान्पुनरेव स सौभराट् ।
014c	मुमोच तनये वीर मम रुक्मिणिनन्दने ॥
015a	तानप्राप्ताञ्शितैर्बाणैश्चिच्छेद परवीरहा ।
015c	रौक्मिणेयः स्मितं कृत्वा दर्शयन्हस्तलाघवम् ॥
016a	छिन्नान्दृष्ट्वा तु तान्बाणान्प्रद्युम्नेन च सौभराट् ।
016c	आसुरीं दारुणीं मायामास्थाय व्यसृजच्छरान् ॥
017a	प्रयुज्यमानमाज्ञाय दैतेयास्त्रं महाबलम् ।
017c	ब्रह्मास्त्रेणान्तरा च्छित्त्वा मुमोचान्यान्पतत्त्रिणः ॥
018a	ते तदस्त्रं विधूयाशु विव्यधू रुधिराशनाः ।
018c	शिरस्युरसि वक्त्रे च स मुमोह पपात च ॥
019a	तस्मिन्निपतिते क्षुद्रे साल्वे बाणप्रपीडिते ।
019c	रौक्मिणेयोऽपरं बाणं सन्दधे शत्रुतापनः ॥
020a	तमर्चितं सर्वदाशार्हपूगैराशीर्भिरर्कज्वलनप्रकाशम् ।
020c	दृष्ट्वा शरं ज्यामभिनीयमानं बभूव हाहाकृतमन्तरिक्षम् ॥
021a	ततो देवगणाः सर्वे सेन्द्राः सहधनेश्वराः ।
021c	नारदं प्रेषयामासुः श्वसनं च मनोजवम् ॥
022a	तौ रौक्मिणेयमागम्य वचोऽब्रूतां दिवौकसाम् ।
022c	नैव वध्यस्त्वया वीर साल्वराजः कथञ्चन ॥
023a	संहरस्व पुनर्बाणमवध्योऽयं त्वया रणे ।
023c	एतस्य च शरस्याजौ नावध्योस्ति पुमान्क्वचित् ॥
024a	मृत्युरस्य महाबाहो रणे देवकिनन्दनः ।
024c	कृष्णः सङ्कल्पितो धात्रा तन्मिथ्या न भवेदिति ॥
025a	ततः परमसंहृष्टः प्रद्युम्नः शरमुत्तमम् ।
025c	सञ्जहार धनुःश्रेष्ठात्तूणे चैव न्यवेशयत् ॥
026a	तत उत्थाय राजेन्द्र साल्वः परमदुर्मनाः ।
026c	व्यपायात्सबलस्तूर्णं प्रद्युम्नशरपीडितः ॥
027a	स द्वारकां परित्यज्य साल्वो वृष्णिभिरार्दितः ।
027c	सौभमास्थाय राजेन्द्र दिवमाचक्रमे तदा ॥

इति श्रीमन्महाभारते अरण्यपर्वणि अर्जुनाभिगमनपर्वणि विंशोऽध्यायः ॥ 20 ॥

3-19-8 यमकानि सदृशानि । इतराणि विसदृशानि ॥ 3-19-10 दह्यमाना इवेति ख. झ. पाठः ॥
