अध्यायः 090

लोमशेन युधिष्ठिरंप्रति स्वसाहित्येन तीर्थयात्राविधायकपार्थवचननिवेदनम् ॥ 1 ॥ युधिष्ठिरेण लोमशाशयाऽधिकपरिजनविसर्जनम् ॥ 2 ॥

KK03-06-090-001	लोमश उवाच 
KK03-06-090-001a	धनञ्जयेन चाप्युक्तं यत्तच्छृणु युधिष्ठिर ।
KK03-06-090-001c	युधिष्ठिरं भ्रातरं मे योजयेर्धर्म्यया धिया ॥
KK03-06-090-002a	त्वं हि धर्मान्परान्वेत्थ तपांसि च तपोधन ।
KK03-06-090-002c	श्रीमतां चापि जानासि धर्मं राज्ञां सनातनम् ॥
KK03-06-090-003a	स भवान्परमं वेद पावनं पुरुषं प्रति ।
KK03-06-090-003c	तेन संयोजयेथास्त्वं तीर्थपुण्येन पाण्डवान् ॥
KK03-06-090-004a	यथा तीर्थानि गच्छेत गाश्च दद्यात्स पार्थिवः ।
KK03-06-090-004c	तथा सर्वात्मना कार्यमिति मामर्जुनोऽब्रवीत् ॥
KK03-06-090-005a	भवता चानुगुप्तोऽसौ चरेत्तीर्थानि सर्वशः ।
KK03-06-090-005c	रक्षोभ्यो रक्षितव्यश्च दुर्गेषु विषमेषु च ॥
KK03-06-090-006a	दधीच इव देवेन्द्रं यथा चाप्यङ्गिरा रविम् ।
KK03-06-090-006c	तथा रक्षस्व कौन्तेयान्राक्षसेभ्यो द्विजोत्तम ॥
KK03-06-090-007a	यातुधाना हि बहवो राक्षसाः पर्वतोपमाः ।
KK03-06-090-007c	त्वयाऽभिगुप्तान्कौन्तेयान्न विवर्तेयुरन्तिकम् ॥
KK03-06-090-008a	सोऽहमिन्द्रस्य वचनान्नियोगादर्जुनस्य च ।
KK03-06-090-008c	रक्षमाणो भयेभ्यस्त्वां चरिष्यामि त्वा सह ॥
KK03-06-090-009a	द्विस्तीर्थानि मया पूर्वं दृष्टानि कुरुनन्दन ।
KK03-06-090-009c	इदं तृतीयं द्रक्ष्यामि तान्येव भवता सह ॥
KK03-06-090-010a	इयं राजर्षिभिर्याता पुण्यकृद्भिर्युधिष्ठिर ।
KK03-06-090-010c	मन्वादिभिर्महाराज तीर्थयात्रा भयापहा ॥
KK03-06-090-011a	नानृजुर्नाकृतात्मा च नाविद्यो न च पापकृत् ।
KK03-06-090-011c	स्नाति तीर्थेषु कौरव्य न च वक्रमतिर्नरः ॥
KK03-06-090-012a	त्वं तु धर्ममतिर्नित्यं धर्मज्ञः सत्यसङ्गरः ।
KK03-06-090-012c	विमुक्तः सर्वपापेभ्यो भूय एव भविष्यसि ॥
KK03-06-090-013a	यथा भगीरथो राजा राजानश्च गयादयः ।
KK03-06-090-013c	यथा ययातिः कौन्तेय तथा त्वमपि पाण्डव ॥
KK03-06-090-014	युधिष्ठिर उवाच 
KK03-06-090-014a	न हर्षात्सम्प्रपश्यामि वाक्यस्यास्योत्तरं क्वचित् ।
KK03-06-090-014c	यन्मां स्मरति देवेशः किं नामाभ्यधिकं ततः ॥
KK03-06-090-015a	भवता सङ्गमो यस्य भ्राता चैव धनञ्जयः ।
KK03-06-090-015c	वासवः स्मरते यस्य को नामाभ्यधिकस्ततः ॥
KK03-06-090-016a	यच्च मां भगवानाह तीर्थानां गमनं प्रति ।
KK03-06-090-016c	धौम्यस्य वचनादेषा बुद्धिः पूर्वं कृतैव मे ॥
KK03-06-090-017a	तद्यदा मन्यसे ब्रह्मन्गमनं तीर्थदर्शने ।
KK03-06-090-017c	तदैव गन्तास्मि तीर्थान्येष मे निश्चयः परः ॥
KK03-06-090-018	वैशम्पायन उवाच 
KK03-06-090-018a	गमने कृतबुद्धिं तं पाण्डवं लोमशोऽब्रवीत् ।
KK03-06-090-018c	लघुर्भव महाराज लघुः स्वैरं गमिष्यसि ॥
KK03-06-090-019	युधिष्ठिर उवाच 
KK03-06-090-019ac	भिक्षाभुजो निवर्तन्तां ब्राह्मणा यतयश्च ये ॥
KK03-06-090-020a	क्षुत्तृडध्वश्रमायासशीतार्तिमसहिष्णवः ।
KK03-06-090-020c	ते सर्वे विनिवर्तन्तां ये च मृष्टभुजो द्विजाः ॥
KK03-06-090-021a	पक्वान्नलेह्यपानानां मांसानां च विकल्पकाः ।
KK03-06-090-021c	तेऽपि सर्वे निवर्तन्तां ये च सूदानुयायिनः ।
KK03-06-090-021e	मया यथोचिताऽऽजीव्यैः संविभक्ताश्च वृत्तिभिः ॥
KK03-06-090-022a	ये चाप्यनुगताः पौरा राजभक्तिपुरःसराः ।
KK03-06-090-022c	धृतराष्ट्रं महाराजमभिगच्छन्तु ते च वै ।
KK03-06-090-022e	स दास्यति यथाकालमुचिता यस्य या भृतिः ॥
KK03-06-090-023a	स चेद्यथोचितां वृत्तिं न दद्यान्मनुजेश्वरः ।
KK03-06-090-023c	अस्मत्प्रियहितार्थाय पाञ्चाल्यो वः प्रदास्यति ॥
KK03-06-090-024	वैशम्पायन उवाच 
KK03-06-090-024a	ततो भूयिष्ठशः पौरा गुरौ भारे समाहिते ।
KK03-06-090-024c	विप्राश्च यतयो मुख्या जग्मुर्नागपुरं प्रति ॥
KK03-06-090-025a	तान्सर्वान्धर्मराजस्य प्रेम्णा राजाऽम्बिकासुतः ।
KK03-06-090-025c	प्रतिजग्राह विधिवद्धनैश्च समतर्पयत् ॥
KK03-06-090-026a	ततः कुन्तीसुतो राजा लघुभिर्ब्राह्मणैः सह ।
KK03-06-090-026c	लोमशेन च सुप्रीतस्त्रिरात्रं काम्यकेऽवसत् ॥

इति श्रीमन्महाभारते अरण्यपर्वणि तीर्थयात्रापर्वणि नवतितमोऽध्यायः ॥ 90 ॥

3-90-3 पुरुषंप्रति पुरुषस्येत्यर्थः ॥ 3-90-9 द्विः द्विवारम् । तृतीयं तृतीयवारम् ॥ 3-90-10 तीर्थयात्रा शुभावहेति क ध. पाठः ॥ 3-90-11 नानृती नाकृतात्मा चेति क. ध. पाठः ॥ 3-90-18 लघुरल्पपरिवारः ॥ 3-90-21 विकल्पकाः मृष्टामृष्टविभाजकाः । आजीव्यैर्भृत्यादिभिः । वृत्तिभिर्जीवनहेतुभिरन्नादिभिः ॥ 3-90-23 पाञ्चाल्यो द्रुपदः ॥
