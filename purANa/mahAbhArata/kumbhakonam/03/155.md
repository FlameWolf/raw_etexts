अध्यायः 155

भीमेन सौगन्धिकसरोरक्षकान्प्रति स्वचिकीर्षितकथनपूर्वकं सौगन्धिकाहरणे प्रवर्तनम् ॥ 1 ॥ तथा सप्रतिषेधं स्वजिघांसूनां तेषां गदया ताडनम् ॥ 2 ॥ भीमगदाप्रहारमशक्नुवद्भिस्तैर्भीमवृत्तं निवेदितेन कुबेरेण तदनुमोदनम् ॥ 3 ॥
KK-03-06-155-001 भीम उवाच ।
KK-03-06-155-001a पाण्डवो भीमसेनोऽहं धर्मराजादनन्तरः ।
KK-03-06-155-001c विशालां बदरीं प्राप्तो भ्रातृभिः सह राक्षसाः ॥
KK-03-06-155-002a अपश्यत्तत्र पाञ्चाली सौगन्धिकमनुत्तमम् ।
KK-03-06-155-002c अनिलोढमितो नूनं सा बहूनि परीप्सति ॥
KK-03-06-155-003a तस्या मामनवद्याङ्ग्या धर्मपत्न्याः प्रिये स्थितम् ।
KK-03-06-155-003c पुष्पाहारमिह प्राप्तं निबोधत निशाचराः ॥
KK-03-06-155-004 राक्षसा ऊचुः ।
KK-03-06-155-004a आक्रीडोऽयं कुबेरस्य दयितः पुरुषर्षभ ।
KK-03-06-155-004c नेह शक्यं मनुष्येण विहर्तुं मर्त्यधर्मणा ॥
KK-03-06-155-005a देवर्षयस्तथा यक्षा देवाश्चात्र वृकोदर ।
KK-03-06-155-005c आमन्त्र्य यक्षप्रवरं पिबन्ति च हरन्ति च ॥
KK-03-06-155-006a गन्धर्वाप्सरसश्चैव विहरन्त्यत्र पाण्डव ।
KK-03-06-155-006c `यक्षाधिपस्यानुमते कुबेरस्य महात्मनः' ॥
KK-03-06-155-007a अन्यायेनेह यः कश्चिदवमत्य धनेश्वरम् ।
KK-03-06-155-007c विहर्तुमिच्छेद्दुर्वृत्तः स विनश्येन्न संशयः ॥
KK-03-06-155-008a तमनादृत्य पद्मानि जिहीर्षसि बलादिह ।
KK-03-06-155-008c धर्मराजस्य चात्मानं ब्रवीषि भ्रातरं कथम् ॥
KK-03-06-155-009a [आमन्त्र्य यक्षराजं वै ततः पिब हरस्व च ।
KK-03-06-155-009c नातोऽन्यथा त्वया शक्यं किंचित्पुष्करमीक्षितुं ॥
KK-03-06-155-010 भीमसेन उवाच ।
KK-03-06-155-010a राक्षसास्तं न पश्यामि धनेश्वरमिहान्तिके ।
KK-03-06-155-010c दृष्ट्वाऽपि च महाराजं नाहं याचितुमुत्सहे ॥
KK-03-06-155-011a न हि याचन्ति राजान एष धर्मः सनातनः ।
KK-03-06-155-011c न चाहं हातुमिच्छामि क्षात्रधर्मं कथंचन ॥
KK-03-06-155-012a इयं च नलिनी रम्या जाता पर्वतनिर्झरे ।
KK-03-06-155-012c नेयं भवनमासाद्य कुबेरस्य महात्मनः ॥
KK-03-06-155-013a तुल्या हि सर्वभूतानामियं वैश्रवणस्य च ।
KK-03-06-155-013c एवं गतेषु द्रव्येषु कः कं याचितुमर्हति ॥
KK-03-06-155-014a इत्युक्त्वा राक्षसान्सर्वान्भीमसेनो व्यगाहत ।
KK-03-06-155-014c तां तु पुष्करिणीं वीरः प्रभिन्न इव कुञ्जरः ॥
KK-03-06-155-015a ततः स राक्षसैर्वाचा प्रतिषिद्धः प्रतापवान् ।
KK-03-06-155-015c मा मैवमिति सक्रोधैर्भर्त्सयद्भिः समन्ततः ॥
KK-03-06-155-016a कदर्थीकृत्य तु स तान्राक्षसान्भीमविक्रमः ।
KK-03-06-155-016c व्यगाहत महातेजास्ते तं सर्वे न्यवारयन् ॥
KK-03-06-155-017a गृह्णीत बध्नीत विकर्ततेमं पचाम खादाम च भीमसेनम् ।
KK-03-06-155-017c क्रुद्धा ब्रुवन्तोऽभिययुर्द्रुतं ते शस्त्राणि चोद्यम्य विवृत्तनेत्राः ॥
KK-03-06-155-018a ततः स गुर्वीं यमदण्डकल्पां महागदां काञ्चनपट्टबद्धाम्
KK-03-06-155-018c प्रगृह्य तानभ्यपतत्तरस्वी ततोऽब्रवीत्तिष्ठत तिष्ठतेति ॥
KK-03-06-155-019a ते तं तदा तोमरपट्टसाद्यैर्व्याविद्धशस्त्रैः सहसा निपेतुः ।
KK-03-06-155-019c जिघांसवः क्रोधवशाः सुभीमा भीमं समन्तात्परिवव्रुरुग्राः ॥
KK-03-06-155-020a वातेन कुन्त्यां बलवान्सुजातःशूरस्तरस्वी द्विषतां निहन्ता ।
KK-03-06-155-020c सत्ये च धर्मे च रतः सदैव पराक्रमे शत्रुभिरप्रधृष्यः ॥
KK-03-06-155-021a तेषां स मार्गान्विविधान्महात्मा निहत्य शस्त्राणि च शात्रवाणाम् ।
KK-03-06-155-021c यथा प्रवीरान्निजघान भीमः परश्शतान्पुष्करिणी समीपे ॥
KK-03-06-155-022a ते तस्य वीर्यं च बलं च दृष्ट्वा विद्याबलं बाहुबलं तथैव ।
KK-03-06-155-022c अशक्नुवन्तः सहितं समन्ताद्द्रुतं प्रवीरा सहसा निवृत्ताः ॥
KK-03-06-155-023a विदीर्यमाणास्तत एव तूर्णमाकाशमास्थाय विमूढसंज्ञाः ।
KK-03-06-155-023c कैलासशृङ्गाण्यभिदुद्रुवुस्ते भीमार्दिताः क्रोधवशाः प्रभग्नाः ॥
KK-03-06-155-024a स शक्रवद्दानवदैत्यसङ्घान्विक्रम्य जित्वा च रणेऽरिसङ्घान् ।
KK-03-06-155-024c विगाह्य तां पुष्करीणीं जितारिः कामं स जग्राह ततोऽम्बुजानि ॥
KK-03-06-155-025a ततः स पीत्वाऽमृतकल्पमम्भो भूयो बभूवोत्तमवीर्यतेजाः ।
KK-03-06-155-025c उत्पाट्य जग्राह ततोऽम्बुजानि सौगन्धिकान्युत्तमगन्धवन्ति ॥
KK-03-06-155-026a ततस्तु ते क्रोधवशाः समेत्यधनेश्वरं भीमबलप्रणुन्नाः ।
KK-03-06-155-026c भीमस्य वीर्यं च बलं च संख्ये यथावदाचख्युरतीव दीनाः ॥
KK-03-06-155-027a तेषां वचस्तत्तु निशाम्य देवः प्रहस्य रक्षांसि ततोऽभ्युवाच ।
KK-03-06-155-027c गृह्णातु भीमो जलजानि कामं कृष्णानिमित्तं विदितं ममैतत् ॥
KK-03-06-155-028a ततोऽभ्यनुज्ञाय धनेश्वरं ते जग्मुः कुरूणां प्रवरं विरोषाः ।
KK-03-06-155-028c भीमं च तस्यां ददृशुर्नलिन्यांयथोपजोषं विहरन्तमेकम् ॥

इति श्रीमन्महाभारते अरण्यपर्वणि तीर्थयात्रापर्वणि पञ्चपञ्चाशदधिकशततमोऽध्यायः ॥ 155 ॥

3-155-1 प्राप्तं मां निबोधत राक्षसाः इति ध. पाठः ॥ 3-155-2 अनिलोढं वायुना आनीतम् ॥ 3-155-22 सहितमेकीभूयाप्यशक्नुवन्तः ॥