अध्यायः 010

धृतराष्ट्रेण दुर्योधनानुशासनम्प्रार्थितेन व्यासेन तत्रागमिष्यन्तं मैत्रेयम्प्रति तत्प्रार्थनाविधानपूर्वकं स्वावासम्प्रति गमनम् ॥ 1 ॥ तत्रागतेन मैत्रेयेण ऊर्वास्फालनपूर्वकं स्ववचनमनादृतवतो दुर्योधनस्य भीमसेनगदया तवोरुभेदो भूयादिति शापदानम् ॥ 2 ॥

001	धृतराष्ट्र उवाच 
001a	एवमेतन्महाप्राज्ञ यथा वदसि मां मुने ।
001c	अहं चैव विजानामि सर्वे चेमे नराधिपाः ॥
002a	भवांश्च मन्यते साधु यत्कुरूणां सुखोदयम् ।
002c	तदेव विदुरोऽप्याह भीष्मो द्रोणश्च मां मुने ॥
003a	यदि त्वहमनुग्राह्यः कौरव्येषु दया यदि ।
003c	अन्वशाधि दुरात्मानं पुत्रं दुर्योधनं मम ॥
004	व्यास उवाच
004a	अयमायाति वै राजन्मैत्रेयो भगवानृषिः ।
004c	अन्वीक्ष्य पाण्डवान्भ्रातॄनिहैवाऽस्मद्दिदृक्षया ॥
005a	एष दुर्योधनं पुत्रं तव राजन्महानृषिः ।
005c	अनुशास्ता यथान्यायं शमायास्य कुलस्य च ॥
006a	ब्रूयाद्यदेष कौरव्य तत्कार्यमविशङ्कया ।
006c	अक्रियायां तु कार्यस्य पुत्रं ते शप्स्यते रुषा ॥
007	वैशम्पायन उवाच 
007a	एवमुक्त्वा ययौ व्यासो मैत्रेयः प्रत्यदृश्यत ।
007c	पूजया प्रतिजग्राह सपुत्रस्तं नराधिपः ॥
008a	कृत्वाऽर्ध्याद्याः क्रियाः सर्वा विश्रान्तं मुनिसत्तमम्
008c	प्रश्रयेणाब्रवीद्राजा धृतराष्ट्रोऽम्बिकासुतः ॥
009a	सुखेनागमनं कच्चिद्भगवन्कुरुजाङ्गले ।
009c	कच्चित्कुशलिनो वीरा भ्रातरः पञ्च पाण्डवाः ।
010a	समये स्थातुमिच्छन्ति कच्चिच्च भरतर्षभाः ।
010c	कच्चित्कुरूणां सौभ्रात्रमव्युच्छिन्नं भविष्यति ॥
011	मैत्रेय उवाच 
011a	तीर्थयात्रामनुक्रामन्प्राप्तोऽस्मि कुरुजाङ्गलान् ।
011c	यदृच्छया धर्मराजं दृष्टवान्काम्यके वने ॥
012a	तं जटाजिनसंवीतं तपोवननिवासिनम् ।
012c	समाजग्मुर्महात्मानं द्रष्टुं मुनिगणाः प्रभो ॥
013a	तत्राश्रौषं महाराज पुत्राणां तव विग्रहम् ।
013c	अनयं द्यूतरूपेण महाभयमुपस्थितम् ॥
014a	ततोऽहं त्वामनुप्राप्तः कौरवाणामवेक्षया ॥
014c	सदा ह्यभ्यधिकः स्नेहः प्रीतिश्च त्वयि मे प्रभो ॥
015a	नैतदौपयिकं राजंस्त्वयि भीष्मे च जीवति ।
015c	यदन्योन्येन ते पुत्रा विरुध्यन्ते कथञ्चन ॥
016a	मेढीभूतः स्वयं राजन्निग्रहे प्रग्रहे भवान् ।
016c	किमर्थमनयं घोरमुत्पतन्तमुपेक्षसे ॥
017a	दस्यूनामिव यद्वृत्तं सभायां कुरुनन्दन ।
017c	तेन न भ्राजसे राजंस्तापसानां समागमे ॥
018	वैशम्पायन उवाच 
018a	ततो व्यावृत्य राजानं दुर्योधनममर्षणम् ।
018c	उवाच श्लक्ष्णया वाचा मैत्रेयो भगवानृषिः ॥
019	मैत्रेय उवाच 
019a	दुर्योधन महाबाहो निबोध वदतां वर ।
019c	वचनं मे महाभाग ब्रुवतो यद्धितं तव ॥
020a	मा द्रुहः पाण्डवान्राजन्कुरुष्व हितमात्मनः ।
020c	पाण्डवानां कुरूणां च लोकस्य च नरर्षभ ॥
021a	पाण्डवान्प्राप्य तान्रात्रौ किर्मीरो नाम राक्षसः ।
021c	आवृत्य मार्गं रौद्रात्मा तस्थौ गिरिरिवाचलः ॥
022a	तं भीमः समरश्लाघी बलेन बलिनां वरः ।
022c	जघान पशुमारेण व्याघ्रः क्षुद्रमृगं यथा ॥
023a	पश्य दिग्विजये राजन्यथा भीमेन पातितः ।
023c	जरासन्धो महेष्वासो नागायुतबलो युधि ॥
024a	सम्बन्धी वासुदेवश्च श्यालाः सर्वे च पार्षताः ।
024c	ते हि सर्वे नरव्याघ्राः शूरा विक्रान्तयोधिनः ॥
025a	सर्वे नागायुतप्राणा वज्रसंहनना दृढाः ।
025c	सत्यव्रतधराः सर्वे सर्वे पुरुषमानिनः ॥
026a	हन्तारो देवशत्रूणां रक्षसां कामरूपिणाम् ।
026c	हिडिम्बबकमुख्यानां किर्मीरश्च रक्षसः ।
026e	कस्तान्युधि समासीत जरामरणवान्नरः ॥
027a	तस्य ते शम एवास्तु पाण्डवैर्भरतर्षभ ।
027c	कुरु मे वचनं राजन्मा मृत्युवशमन्वगाः ॥
028	वैशम्पायन उवाच 
028a	एवं तु ब्रुवतस्तस्य मैत्रेयस्य विशाम्पते ।
028c	ऊरुं करिकराकारं करेणाभिजघान सः ॥
029a	दुर्योधनः स्मितं कृत्वा चरणेनोल्लिखन्महीम् ।
029c	न किञ्चिदुक्त्वा दुर्मेधास्तस्थौ किञ्चिदवाङ्मुखः ॥
030a	तमशुश्रूषमाणं तु विलिखन्तं वसुन्धराम् ।
030c	दृष्ट्वा दुर्योधनं राजन्मैत्रेयं कोप आविशत् ॥
031a	स कोपवशमापन्नो मैत्रेयो मुनिसत्तमः ।
031c	विधिना सम्प्रयुक्तश्च शापायास्य मनो दधे ॥
032a	ततः स वार्युपस्पृश्य कोपसंरक्तलोचनः ।
032c	मैत्रेयो धार्तराष्ट्रं तमशपद्दुष्टचेतसम् ॥
033a	यस्मात्त्वं मामनादृत्य नेमां वाचं चिकीर्षसि ।
033c	तस्मादस्यातिमानस्य सद्यः फलमवाप्स्यसि ॥
034a	त्वदभिद्रोहसंयुक्तं युद्धमुत्पत्स्यते महत् ।
034c	यत्र भीमो गदाघातैस्तवोरुं भेत्स्यते बली ॥
035a	इत्येवमुक्ते वचने धृतराष्ट्रो महीपतिः ।
035c	प्रसादयामास मुनिं नैतदेवं भवेदिति ॥
036	मैत्रेय उवाच 
036a	शमं यास्यति चेत्पुत्रस्तव राजन्यदा तदा ।
036c	शायो न भविता तात विपरीते भविष्यति ॥
037	वैशम्पायन उवाच 
037a	सविलक्षस्तु राजेन्द्रो दुर्योधनपिता तदा ।
037c	मैत्रेयं प्राह किर्मीरः कथं भीमेन पातितः ॥
038	मैत्रेय उवाच 
038a	नाहं वक्ष्याम्यसूया ते न ते शुश्रूषते सुतः ।
038c	एष ते विदुरः सर्वमाख्यास्यति गते मयि ॥
039	वैशम्पायन उवाच 
039a	इत्येवमुक्त्वा मैत्रेयः प्रातिष्ठत यथागतम् ।
039c	किर्मीरवधसंविग्नो भयं दुर्योधनो ययौ ॥

॥ इतिश्रीमन्महाभारते अरण्यपर्वणि किर्मीरवधपर्वणि दशमोऽध्यायः ॥ 10 ॥

3-10-5 अनुशास्ता अनुशासिष्यति ॥ 3-10-6 अक्रियायाम् अकरणे । कार्यस्य अवश्यकर्तव्यस्य ॥ 3-10-11 यदृच्छया दैवात् ॥ 3-10-15 औपयिकं योग्यम् ॥ 3-10-16 मेढीभूतः खलदामस्तम्भीभूतः । प्रग्रहे अनुग्रहे ॥ 3-10-18 व्यावृत्य अभिमुखीभूयेत्यर्थः ॥ 3-10-22 पशुमारेण पशुमारणप्रकारेण ॥ 3-10-24 विक्रान्तयोधिनः विक्रान्ताश्च युद्धशीलाश्च ॥ 3-10-25 वज्रसंहननाः वज्रकायाः ॥
