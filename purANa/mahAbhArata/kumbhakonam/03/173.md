अध्यायः 173

अर्जुनेन दिव्यास्त्रैर्मायानिरसनपूर्वकं दैत्यहननम् ॥ 1 ॥

KK03-09-173-001	अर्जुन उवाच 
KK03-09-173-001a	ततोऽश्मवर्षं सुमहत्प्रादुरासीत्समन्ततः ।
KK03-09-173-001c	नगमात्रैः शिलाखण्डैस्तन्मां दृढमपीडयत् ॥
KK03-09-173-002a	तदहं वज्रसङ्काशैः शरैरिन्द्रास्त्रचोदितैः ।
KK03-09-173-002c	अचूर्णयं वेगवद्भिः शतधैकैकमाहवे ॥
KK03-09-173-003a	चूर्ण्यमानेऽश्मवर्षे तु पावकः समजायत ।
KK03-09-173-003c	तत्राश्मचूर्णा न्यपतन्पावकप्रकरा इव ॥
KK03-09-173-004a	ततोऽश्मवर्षे विहते जलवर्षं महत्तरम् ।
KK03-09-173-004c	धाराभिरक्षमात्राभिः प्रादुरासीन्ममान्तिके ॥
KK03-09-173-005a	नभस प्रच्युता धारास्तिग्मवीर्याः सहस्रशः ।
KK03-09-173-005c	आवृण्वन्सर्वतो व्योम दिशश्चोपदिशस्तथा ॥
KK03-09-173-006a	धाराणां च निपातेन वायोर्विष्फूर्जितेन च ।
KK03-09-173-006c	गर्जितेन च मेघानां न प्राज्ञायत किञ्चन ॥
KK03-09-173-007a	धारा दिवि च सम्बद्धा वसुधायां च सर्वशः ।
KK03-09-173-007c	व्यामोहयन्त मां तत्र निपतन्त्योऽनिशं भुवि ॥
KK03-09-173-008a	तत्रोपदिष्टमिन्द्रेण दिव्यमस्त्रं विशोषणम् ।
KK03-09-173-008c	दीप्तं प्राहिणवं घोरमशुप्यत्तेन तज्जलम् ॥
KK03-09-173-009a	हतेऽश्मवर्षे च मया जलवर्षे च शोषिते ।
KK03-09-173-009c	मुमुचुर्दानवा मायामग्निं वायुं च भारत ॥
KK03-09-173-010a	ततोऽहमग्निं व्यधमं सलिलास्त्रेण सर्वशः ।
KK03-09-173-010c	शैलेन च महास्त्रेण वायोर्वेगमधारयम् ॥
KK03-09-173-011a	तस्यां प्रतिहतायां ते दानवा युद्धदुर्मदाः ।
KK03-09-173-011c	प्राकुर्वन्विविधां मायां यौगपद्येन भारत ॥
KK03-09-173-012a	ततो वर्षं प्रादुरभूत्सुमहद्रोमहर्षणम् ।
KK03-09-173-012c	अस्त्राणां घोररूपाणामग्नेर्वायोस्तथाऽश्मनाम् ॥
KK03-09-173-013a	सा तु मायामयी वृष्टिः पीडयामास मां युधि ।
KK03-09-173-013c	अथ घोरं तमस्तीव्रं प्रादुरासीत्समन्ततः ॥
KK03-09-173-014a	तमसा संवृते लोके घोरेण परुषेण च ।
KK03-09-173-014c	हरयो विमुखाश्चासन्प्रास्खलच्चापि मातलिः ॥
KK03-09-173-015a	हस्ताद्धिरण्मयश्चास्य प्रतोदः प्रापतद्भुवि ।
KK03-09-173-015c	असकृच्चाह मां भीतः किं करिष्याव इत्यपि ॥
KK03-09-173-016a	मां च भीराविशत्तीव्रा तस्मिन्विगतचेतसि ।
KK03-09-173-016c	स च मां विगतज्ञानः सन्त्रस्तमिदमब्रवीत् ॥
KK03-09-173-017a	सुराणामसुराणां च सङ्ग्रामः सुमहानभूत् ।
KK03-09-173-017c	अमृतार्थं पुरा पार्थ स च दृष्टो मयाऽनघ ॥
KK03-09-173-018a	शम्बरस्य वधे घोरः सङ्ग्रामः सुमहानभूत् ।
KK03-09-173-018c	सारथ्यं देवराजस्य तत्रापि कृतवानहम् ॥
KK03-09-173-019a	तथैव वृत्रस्य वधे सङ्गृहीता हया मया ।
KK03-09-173-019c	वैरोचनेर्मया युद्धं दृष्टं चापि सुदारुणम् ॥
KK03-09-173-020a	एते मया महाघोरः सङ्ग्रामाः पर्युपासिताः ।
KK03-09-173-020c	न चापि विगतज्ञानो भूतपूर्वोस्मि पाण्डव ॥
KK03-09-173-021a	पितामहेन संहारः प्रजानां विहितो ध्रुवम् ।
KK03-09-173-021c	न हि युद्धमिदं युक्तमन्यत्र जगतः क्षयात् ॥
KK03-09-173-022a	तस्य तद्वचनं श्रुत्वा संस्तभ्यात्मानमात्मना ।
KK03-09-173-022c	मोहयिष्यन्दानवानामहं मायाबलं महत् ॥
KK03-09-173-023a	अब्रुवं मातलिं भीतं पश्य मे भुजयोर्बलम् ।
KK03-09-173-023c	अस्त्राणां च प्रभावं वै धनुषो गाण्डिवस्य च ॥
KK03-09-173-024a	अद्यास्त्रमाययैतैषां मायामेतां सुदारुणाम् ।
KK03-09-173-024c	विनिहन्मि तमश्चोग्रं मा भैः सूत स्थिरो भव ॥
KK03-09-173-025a	एवमुक्त्वाहमसृजमस्त्रमायां नराधिप ।
KK03-09-173-025c	मोहनीं सर्वभूतानां हिताय त्रिदिवौकसाम् ॥
KK03-09-173-026a	पीड्यमानासु मायासु तासु तास्वसुरोत्तमाः ।
KK03-09-173-026c	पुनर्बहुविधा मायाः प्राकुर्वन्नमितौजसः ॥
KK03-09-173-027a	पुनः प्रकाशमभवत्तमसा ग्रस्यते पुनः ।
KK03-09-173-027c	भवत्यदर्शनो लोकः पुनरप्सु निमज्जति ॥
KK03-09-173-028a	सुसङ्गृहीतैर्हरिभिः प्रकाशे सति मातलिः ।
KK03-09-173-028c	व्यचरत्स्यन्दनाग्र्येण सङ्ग्रामे रोमहर्षणे ॥
KK03-09-173-029a	ततः पर्यपतन्नुग्रा निवातकवचा मयि ।
KK03-09-173-029c	तानहं विवरं दृष्ट्वा प्राहिण्वं यमसादनम् ॥
KK03-09-173-030a	वर्तमाने तथा युद्धे निवातकवचान्तके ।
KK03-09-173-030c	नापश्यं सहसा सर्वान्दानवान्मायया वृतान् ॥

इति श्रीमन्महाभारते अरण्यपर्वणि निवातकवचयुद्धपर्वणि त्रिसप्तत्यधिकशततमोऽध्यायः ॥ 173 ॥

3-173-1 नगमात्रैः वृक्षप्रमाणैः ॥ 3-173-3 पावकप्रकराः वह्निराशयः ॥ 3-173-19 वैरोचनेः बलेः ॥ 3-173-26 पीड्यमानासु नश्यमानासु ॥
