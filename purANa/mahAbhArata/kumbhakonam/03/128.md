अध्यायः 128

सोमकनामकेन राज्ञा भार्याशतोद्बाहेपि ज्येष्ठायामेव जन्तुनामकैकापत्यजननम् ॥ 1 ॥ पिपीलिकादष्टसुतदुःखदर्शननिर्विण्णेन तेन राज्ञा ऋत्विजंप्रति बहुपुत्रोत्पादनोपायप्रश्नः ॥ 2 ॥ ऋत्विजा राजानंप्रति जन्तोः पशूकरणेन होमे तद्वपाघ्राणनेन भार्याशते पुत्रशतजननोक्तिः ॥ 3 ॥

KK0306128001 युधिष्ठिर उवाच ।
KK0306128001a कथंवीर्यः स राजाऽभूत्सोमको ददतांवरः ।
KK0306128001c कर्माण्यस्य प्रभावं च श्रोतुमिच्छामि तत्त्वतः ॥
KK0306128002 लोमश उवाच ।
KK0306128002a युधिष्ठिरासीन्नृपतिः सोमको नाम धार्मिकः ।
KK0306128002c तस्य भार्याशतं राजन्सदृशीनामभूत्तदा ॥
KK0306128003a स वै यत्नेन महता तासु पुत्रं महीपतिः ।
KK0306128003c कंचिन्नासादयामास कालेन महता ह्यपि ॥
KK0306128004a कदाचित्तस्य वृद्धस्य यतमानस्य धीमतः ।
KK0306128004c जन्तुर्नाम सुतस्तस्य ज्येष्ठायां समजायत ॥
KK0306128005a तं जातं मातरः सर्वाः परिवार्य समासते ।
KK0306128005c सततं पृष्ठतः कृत्वा कामभोगान्विशांपते ॥
KK0306128006a ततः पिपीलिका जन्तुं कदाचिददशत्स्फिचि ।
KK0306128006c स दष्टो ह्यरुदद्राजंस्तेन दुःखेन बालकः ॥
KK0306128007a ततस्ता मातरः सर्वाः प्राक्रोशन्भृशदुःखिताः ।
KK0306128007c प्रवार्य जनतुं सहसा स शब्दस्तुमुलोऽभवत् ॥
KK0306128008a तमार्तनादं सहसा शुश्राव स महीपतिः ।
KK0306128008c अमात्यपर्षदो मध्ये उपविष्टः सहर्त्विजा ॥
KK0306128009a ततः प्रस्थापयामास किमेतदिति पार्थिवः ।
KK0306128009c तस्मै क्षत्ता यथावृत्तमाचचक्षे सुतं प्रति ॥
KK0306128010a त्वरमाणः स चोत्थाय सोमकः सह मन्त्रिभिः ।
KK0306128010c प्रविश्यान्तःपुरं पुत्रमाश्वासयदरिंदमः ॥
KK0306128011a सान्त्वयित्वा तु तं पुत्रं निष्क्रम्यान्तःपुरान्नृपः ।
KK0306128011c ऋत्विजा सहितो राजन्सहामात्य उपाविशत् ॥
KK0306128012 सोमक उवाच ।
KK0306128012a धिगस्त्विहैकपुत्रत्वमपुत्रत्वं वरं भवेत् ।
KK0306128012c नित्यातुरत्वाद्भूतानां शोक एवैकपुत्रता ॥
KK0306128013a इदं भार्याशतं ब्रह्मन्परीक्ष्यसदृशं प्रभो ।
KK0306128013c पुत्रार्थिना मया वोढं न तासां विद्यते प्रजा ॥
KK0306128014a एकः कथंचिदुत्पन्नः पुत्रो जन्तुरयं मम ।
KK0306128014c यतमानासु सर्वासु किंनु दुःखमतः परम् ॥
KK0306128015a वयश्च समतीतं मे सभार्यस्यं द्विजोत्तम ।
KK0306128015c आसां प्राणाः समायत्ता मम चात्रैकपुत्रके ॥
KK0306128016a स्यात्तु कर्म तथा युक्तं येन पुत्रशतं भवेत् ।
KK0306128016c महता लघुना वाऽपि कर्मणा दुष्करेण वा ॥
KK0306128017 ऋत्विगुवाच ।
KK0306128017a अस्ति चैतादृशं कर्म येन पुत्रशतं भवेत् ।
KK0306128017c यदि शक्नोषि तत्कर्तुमथ वक्ष्यामि सोमक ॥
KK0306128018 सोमक उवाच ।
KK0306128018a कार्यं वा यदि वाऽकार्यं येन पुत्रशतं भवेत् ।
KK0306128018c कृतमेवेति तद्विद्धि भगवान्प्रब्रवीतु मे ॥
KK0306128019 ऋत्विगुवाच ।
KK0306128019a यजस्व जन्तुना राजंस्त्वं मया वितते क्रतौ ।
KK0306128019c ततः पुत्रशतं श्रीमद्भविष्यत्यचिरेण ते ॥
KK0306128020a वपायां हूयमानायां धूममाघ्राय मातरः ।
KK0306128020c ततस्ताः सुमहावीर्याञ्जनयिष्यन्ति ते सुतान् ॥
KK0306128021a तस्यामेव तु ते जन्तुर्भविता पुनरात्मजः ।
KK0306128021c उत्तरे चास्य सौवर्णं लक्ष्म पार्श्वे भविष्यति ॥

इति श्रीमन्महाभारते अरण्यपर्वणि तीर्थयात्रापर्वणि अष्टाविंशत्यधिकशततमोऽध्यायः ॥ 128 ॥

3-128-6 स्फिचि कठ्याम् ॥ 3-128-8 अमात्यपर्षदो मध्ये मन्त्रिसभान्तः ॥ 3-128-9 क्षत्ता दौवारिकः ॥ 3-128-19 जन्तुना पशुभूतेन ॥ 