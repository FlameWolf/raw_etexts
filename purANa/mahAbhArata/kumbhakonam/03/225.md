अध्यायः 225

मार्कण्डेयेन युदिष्ठिरम् प्रति कुमारोत्पत्तिप्रकारकथनारम्भः ॥ 1 ॥ देवसेनानां नायकसम्पादनाय चिन्तयता इन्द्रेण मानसशैले कस्याश्चित्कन्याया अवलोकनम् तस्याः कुलचिकीर्षितादिप्रश्नश्च ॥ 2 ॥

KK03-11-225-001	मार्कण्डेय उवाच 
KK03-11-225-001a	अग्नीनां विविधा वंशाः कीर्तितास्ते मयाऽनघ ।
KK03-11-225-001c	शृणु जन्म तु कौरव्य कार्तिकेयस्य धीमतः ॥
KK03-11-225-002a	अद्भुतस्याद्भुतं पुत्रं प्रवक्ष्याम्यमितौजसम् ।
KK03-11-225-002c	जातं सप्तर्षिभार्याभिर्ब्रह्मण्यं कीर्तिवर्धनम् ॥
KK03-11-225-003a	देवासुराः पुरा यत्ता विनिघ्नन्तः परस्परम् ।
KK03-11-225-003c	तत्राजयन्सदा देवान्दानवा घोररूपिणः ॥
KK03-11-225-004a	वध्यमानं बलं दृष्ट्वा बहुशस्तैः पुरन्दरः ।
KK03-11-225-004c	स सैन्यनायकार्थाय चिन्तयामास वासवः ॥
KK03-11-225-005a	देवसेनां दानवैर्हि भग्नां दृष्ट्वा महाबलः ।
KK03-11-225-005c	पालयेद्वीर्यमाश्रित्य स ज्ञेयः पुरुषो मया ॥
KK03-11-225-006a	स शैलं मानसं गत्वा ध्यायन्नर्थमिमं भृशम् ।
KK03-11-225-006c	शुश्रावार्तस्वरं घोरमथ मुक्तं स्त्रिया तदा ॥
KK03-11-225-007a	अभिधावतु मां कश्चित्पुरुषस्त्रातु चैव ह ।
KK03-11-225-007c	पतिं च मे प्रदिशतु स्वयं वा पतिरस्तु मे ॥
KK03-11-225-008a	पुरन्दरस्तु तामाह मा भैर्नास्ति भयं तव ।
KK03-11-225-008c	एवमुक्त्वा ततोऽपश्यत्केशिनं स्थितमग्रतः ॥
KK03-11-225-009a	किरीटिनं गदापाणिं धातुमन्तमिवाचलम् ।
KK03-11-225-009c	हस्ते गृहीत्वा कन्यां तामथैनं वासवोऽब्रवीत् ॥
KK03-11-225-010a	अनार्यकर्मन्कस्मात्त्वमिमां कन्यां जिहीर्षसि ।
KK03-11-225-010c	वज्रिणं मां विजानीहि विरमास्याः प्रबाधनात् ॥
KK03-11-225-011	केश्युवाच 
KK03-11-225-011a	विसृजस्व त्वमेवैनां शक्रैषा प्रार्थिता मया ।
KK03-11-225-011c	क्षमं ते जीवतो गन्तुं स्वपुरं पाकशासन ॥
KK03-11-225-012a	एवमुक्त्वा गदां केशी चिक्षेपेन्द्रवधाय वै ।
KK03-11-225-012c	तामापतन्तीं चिच्छेद मध्ये वज्रेण वासवः ॥
KK03-11-225-013a	अथास्य शैलशिखरं केशी क्रुद्धो व्यवासृजत् ।
KK03-11-225-013c	`महामेघप्रतीकाशं चलत्पावकसङ्कुलम् ॥
KK03-11-225-014a	तदापन्ततं सम्प्रेक्ष्य शैलशृङ्गं शतक्रतुः ।
KK03-11-225-014c	बिभेद राजन्वज्रेण भुवि तन्निपपात ह ॥
KK03-11-225-015a	पतता तु तदा केशी तेन शृङ्गेण ताडितः ।
KK03-11-225-015c	हित्वा कन्यां महाभागां प्राद्रवद्भृशपीडितः ॥
KK03-11-225-016a	अपयातेऽसुरे तस्मिंस्तां कन्यां वासवोऽब्रवीत् ।
KK03-11-225-016c	कासि कस्यासि किं चेह कुरुषे त्वं शुभानने ॥

इति श्रीमन्महाभारते अरण्यपर्वणि मार्कण्डेयसमास्यापर्वणि पञ्चविंशत्यधिकशततमोऽध्यायः ॥ 225 ॥

3-225-2 अद्भुतस्याग्नेः । अद्भुतम् अभिवनम् ॥ 3-225-6 स्त्रिया देवसेनाभिमानिदेवतया ॥
