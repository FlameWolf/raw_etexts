अध्यायः 093

युधिष्ठिरादिभिः क्रमेण ब्रह्मसरस्तीर्थगमनम् ॥ 1 ॥ तत्र शमठेन युधिष्ठिरादीन्प्रति गययज्ञवर्णनम् ॥ 2 ॥

KK03-06-093-001	वैशम्पायन उवाच 
KK03-06-093-001a	ते तथा सहिता वीरा वसन्तस्तत्रतत्र ह ।
KK03-06-093-001c	क्रमेण पृथिवीपाल नैमिषारण्यमागताः ॥
KK03-06-093-002a	ततस्तीर्थेषु पुण्येषु गोमत्याः पाण्डवा नृप ।
KK03-06-093-002c	कृताभिषेकाः प्रददुर्गाश्च वित्तं च भारत ॥
KK03-06-093-003a	तत्र देवान्पितॄन्विप्रांस्तर्पयित्वा पुनःपुनः ।
KK03-06-093-003c	कन्यातीर्थेऽश्वतीर्थे च गवां तीर्थे च भारत ॥
KK03-06-093-004a	कालकोट्यां विपप्रस्थे गिरावुष्य च कौरवाः ।
KK03-06-093-004c	बाहुदायां महीपाल चक्रुः सर्वेऽभिषेचनम् ॥
KK03-06-093-005a	प्रयागे देवयजने देवानां पृथिवीपते ।
KK03-06-093-005c	ऊषुराप्लुत्य गात्राणि तपश्चातस्थुरुत्तमम् ॥
KK03-06-093-006a	गङ्गायमुनयोश्चैव सङ्गमे सत्यसङ्गराः ।
KK03-06-093-006c	विपाप्मानो महात्मानो विप्रेभ्यः प्रददुर्वसु ॥
KK03-06-093-007a	तपस्विजनजुष्टां च ततो वेदीं प्रजापतेः ।
KK03-06-093-007c	जग्मुः पाण्डुसुता राजन्ब्राह्मणैः सह भारत ॥
KK03-06-093-008a	तत्र ते न्यवसन्वीरास्तपश्चातस्थुरुत्तमम् ।
KK03-06-093-008c	सन्तर्पयन्तः सततं वन्येन हविषा द्विजान् ॥
KK03-06-093-009a	ततो महीधरं जग्मुर्धर्मज्ञेनाभिसत्कृतम् ।
KK03-06-093-009c	राजर्षिणा पुण्यकृता गयेनानुपमद्युते ॥
KK03-06-093-010a	नगो गयशिरो यत्र पुण्या चैव महानदी ।
KK03-06-093-010c	वानीरमालिनी रम्या नदी पुलिनशोभिता ॥
KK03-06-093-011a	दिव्यं पवित्रकूटं च पवित्रधरणीधरम् ।
KK03-06-093-011c	ऋषिजुष्टं सुपुण्यं तत्तीर्थं ब्रह्मसरोतुलम् ॥
KK03-06-093-012a	अगस्त्यो भगवान्यत्र गतो वैवस्वतं प्रति ।
KK03-06-093-012c	उवास च स्वयं तत्र धर्मराजः सनातनः ॥
KK03-06-093-013a	सर्वासां सरितां चैव समुद्भेदो विशाम्पते ।
KK03-06-093-013c	यत्र सन्निहितो नित्यं महादेवः पिनाकधृक् ॥
KK03-06-093-014a	`परिपूर्णः परञ्ज्योतिः परमात्मा सनातनः ।
KK03-06-093-014c	ब्रह्मादिभिरुपास्योऽयं भगवान्परमेश्वरः ॥
KK03-06-093-015a	तं प्रणम्य महादेवं चतुर्वर्गफलप्रदम् ।
KK03-06-093-015c	सिद्धिक्षेत्रमिदं मत्वा सर्वेषां मोक्षकाङ्क्षिणाम् ॥
KK03-06-093-016a	तत्र ते पाण्डवा वीराश्चातुर्मास्यैस्तदेजिरे ।
KK03-06-093-016c	ऋषियज्ञेन महता यत्राक्षयवटो महान् ।
KK03-06-093-016e	अक्षये देवयजने अक्षयं यत्र वै फलम् ॥
KK03-06-093-017a	ये तु तत्रोपवासांस्तु चक्रुर्निश्चितमानसाः ।
KK03-06-093-017c	ब्राह्मणास्तत्र शतशः समाजग्मुस्तपोधनाः ॥
KK03-06-093-018a	चातुर्मास्येनायजन्त आर्षेण विधिना तदा ।
KK03-06-093-018c	तत्र विद्यातपोवृद्धा ब्राह्मणा वेदपारगाः ।
KK03-06-093-018e	कथां प्रचक्रिरे पुण्यां सदसिस्था महात्मनाम् ॥
KK03-06-093-019a	तत्र विद्याव्रतस्नातः कौमारं व्रतमास्थितः ।
KK03-06-093-019c	शमठोऽकथयद्राजन्नाधूर्तरजसं गयम् ॥
KK03-06-093-020	शमठ उवाच 
KK03-06-093-020a	आधूर्तरजसः पुत्रो गयो राजर्षिसत्तमः ।
KK03-06-093-020c	पुण्यानि तस्य कर्माणि तानि मे शृणु भारत ॥
KK03-06-093-021a	यस्य यज्ञो बभूवेह बह्वन्नो बहुदक्षिणः ।
KK03-06-093-021c	यत्रान्नपर्वता राजञ्शतशोऽथ सहस्रशः ॥
KK03-06-093-022a	घृतकुल्याश्च दध्नश्च नद्यो बहुशतास्तथा ।
KK03-06-093-022c	व्यञ्जनानां प्रवाहाश्च महार्हाणां सहस्रशः ॥
KK03-06-093-023a	अहन्यहनि चाप्येवं याचतां सम्प्रदीयते ।
KK03-06-093-023c	अन्ये च ब्राह्मणा राजन्भुञ्जतेऽन्नं सुसंस्कृतम् ॥
KK03-06-093-024a	तत्र वै दक्षिणाकाले ब्रह्मघोषो दिवं गतः ।
KK03-06-093-024c	न च प्रज्ञायते किञ्चिद्ब्रह्मशब्देन भारत ॥
KK03-06-093-025a	पुण्येन चरता राजन्भूर्दिशः खं नभस्तथा ।
KK03-06-093-025c	आपूर्णमासीच्छब्देन तदप्यासीन्महाद्भुतम् ॥
KK03-06-093-026a	यत्र स्म गाथा गायन्ति मनुष्या भरतर्षभ ।
KK03-06-093-026c	अन्नपानैः शुभैस्तृप्ता देशे देशे सुवर्चसः ॥
KK03-06-093-027a	गयस्य यज्ञे के त्वद्य प्राणिनो भोक्तुमीप्सवः ।
KK03-06-093-027c	तत्र भोजनशिष्टस्य पर्वताः पञ्चविंशतिः ॥
KK03-06-093-028a	न तत्पूर्वे जनाश्चक्रुर्न करिष्यन्ति चापरे ।
KK03-06-093-028c	गयो यदकरोद्यज्ञे राजर्षिरमितद्युतिः ॥
KK03-06-093-029a	कथं तु देवा हविषा गयेन परितर्पिताः ।
KK03-06-093-029c	पुनः शक्ष्यन्त्युपादातुमन्यैर्दत्तानि कानिचित् ॥
KK03-06-093-030a	सिकता वा यथा लोके यथा वा दिवि तारकाः ।
KK03-06-093-030c	यथा वा वर्षतोधारा असङ्ख्येयाः स्म केनचित् ।
KK03-06-093-030e	तथा गणयितुं शक्या गययज्ञे न दक्षिणाः ॥
KK03-06-093-031a	एवंविधाः सुबहवस्तस्य यज्ञा महीपतेः ।
KK03-06-093-031c	बभूवुरस्य सरसः समीपे कुरुनन्दन ॥

इति श्रीमन्महाभारते अरण्यपर्वणि तीर्थयात्रापर्वणि त्रिनवतितमोऽध्यायः ॥ 93 ॥

3-93-10 वानीरमालिनी वेत्रपङ्क्तियुक्ता । सरो गयशिरो यत्रेति क. ध. पाठः ॥ 3-93-24 ब्रह्मशब्देन वेदध्वनिना ॥
