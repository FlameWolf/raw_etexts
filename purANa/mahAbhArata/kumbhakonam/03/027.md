अध्यायः 027

भीमादिसनिधाने युधिष्ठिरम्प्रति द्रौपद्याः सविषादवचनम् ॥

KK0302027001	वैशम्पायन उवाच 
KK0302027001a	ततो वनगताः पार्थाः सायाह्ने सह कृष्णया ।
KK0302027001c	उपविष्टाः कथाश्चक्रुर्दुःखशोकपरायणाः ॥
KK0302027002a	प्रिया च दर्शनीया च पण्डिता च पतिव्रता ।
KK0302027002c	अथ कृष्णा धर्मराजमिदं वचनमब्रवीत् ॥
KK0302027003	द्रौपद्युवाच 
KK0302027003a	न नूनं तस्य पापस्य दुःखमस्मासु किञ्चन ।
KK0302027003c	विद्यते धार्तराष्ट्रस्य नृशंसस्य दुरात्मनः ॥
KK0302027004a	यस्त्वां राजन्मया सार्धमजिनैः प्रतिवासितम् ।
KK0302027004c	वनं प्रस्थाप्य दुष्टात्मा नान्वतप्यत दुर्मतिः ॥
KK0302027005a	आयसं हृदयं नूनं तस्य दुष्कृतकर्मणः ।
KK0302027005c	यस्त्वां धर्मपरं श्रेष्ठं रूक्षाण्यश्रावयत्तदा ।
KK0302027005e	`वचनान्यपरोक्षाणि दुर्वाच्यानि च संसदि ॥'
KK0302027006a	सुखोचितमदुःखार्हं दुरात्मा ससुहृद्गणः ।
KK0302027006c	ईदृशं दुःखमानीय मोदते पापपूरुषः ॥
KK0302027007a	चतुर्णामेव पापानामस्रं न पतितं तदा ।
KK0302027007c	त्वयि भारत निष्क्रान्ते वनायाजिनवाससि ॥
KK0302027008a	दुर्योधनस्य कर्णस्य शकुनेश्च दुरात्मनः ।
KK0302027008c	दुर्भ्रातुस्तस्य चोग्रस्य राजन्दुःशासनस्य च ॥
KK0302027009a	इतरेषां तु सर्वेषां कुरूणां कुरुसत्तम ।
KK0302027009c	दुःखेनाभिपरीतानां नेत्रेभ्यः प्रापतज्जलम् ॥
KK0302027010a	इदं च शयनं दृष्ट्वा यच्चासीत्ते पुरातनम् ।
KK0302027010c	शोचामि त्वां महाराज दुःखानर्हं सुखोचितम् ॥
KK0302027011a	दान्तं यच्च सभामध्य आसनं रत्नभूषितम् ।
KK0302027011c	दृष्ट्वा कुशबृशीं चेमां शोको मां दारयत्ययम् ॥
KK0302027012a	यदपश्यं सभायां त्वां राजभिः परिवारितम् ।
KK0302027012c	तच्च राजन्नपश्यन्त्याः का शान्तिर्हृदयस्य मे ॥
KK0302027013a	या त्वाऽह्रं चन्दनादिग्धमपश्यं सूर्यवर्चसम् ।
KK0302027013c	सा त्वां पङ्कमलादिग्धं दृष्ट्वा मुह्यामि भारत ॥
KK0302027014a	या त्वाऽहं कौशिकैर्वस्त्रैः शुभ्रैराच्छादितं पुरा ।
KK0302027014c	दृष्टवत्यस्मि राजेन्द्र साऽद्य पश्यामि चीरिणम् ॥
KK0302027015a	यच्च तद्रुक्मपात्रीभिर्ब्राह्मणेभ्यः सहस्रशः ।
KK0302027015c	ह्रियते ते गृहादन्नं संस्कृतं सार्वकामिकम् ॥
KK0302027016a	यतीनामगृहाणां ते तथैव गृहमेधिनाम् ।
KK0302027016c	दीयते भोजनं राजन्नतीव गुणवत्प्रभो ॥
KK0302027017a	सत्कृतानि सहस्राणि सर्वकामैः पुरा गृहे ।
KK0302027017c	सर्वकामैः सुविहितैर्यदपूजयथा द्विजान् ।
KK0302027017e	तच्च राजन्नपश्यन्त्याः का शान्तिर्हृदयस्य मे ॥
KK0302027018a	यत्ते भ्रातॄन्महाराज युवानो मृष्टकुण्डलाः ।
KK0302027018c	अभोजयन्त मृष्टान्नैः सूदाः परमसंस्कृतैः ॥
KK0302027019a	सर्वांस्तानद्य पश्यामि वने वन्येन जीविनः ।
KK0302027019c	अदुःखार्हान्मनुष्येन्द्र नोपशाम्यति मे मनः ॥
KK0302027020a	भीमसेनमिमं चापि दुःखितं वनवासिनम् ।
KK0302027020c	ध्यायतः किं न मन्युस्ते प्राप्ते काले विवर्धते ॥
KK0302027021a	भीमसेनं हि कर्माणि स्वयं कुर्वाणमच्युतम् ।
KK0302027021c	सुखार्हं दुःखितं दृष्ट्वा कस्माद्राजन्नुपेक्षसे ॥
KK0302027022a	सत्कृतं विविधैर्यानैर्वस्त्रैरुच्चावचैस्तथा ।
KK0302027022c	तं ते वनगतं दृष्ट्वा कस्मान्मन्युर्न वर्धते ॥
KK0302027023a	अयं कुरून्रणे सर्वान्हन्तुमुत्सहते प्रभुः ।
KK0302027023c	त्वत्प्रतिज्ञां प्रतीक्षंस्तु सहतेऽयं वृकोदरः ॥
KK0302027024a	योऽर्जुनेनार्जुनस्तुल्यो द्विबाहुर्बहुबाहुना ।
KK0302027024c	शरातिसर्गे शीघ्रत्वात्कालान्तकयमोपमः ॥
KK0302027025a	यस्य शस्त्रप्रतापेन प्रणताः सर्वपार्थिवाः ।
KK0302027025c	यज्ञे तव महाराज ब्राह्मणानुपतस्थिरे ॥
KK0302027026a	तमिमं पुरुषव्याघ्रं पूजितं देवदानवैः ।
KK0302027026c	ध्यायन्तमर्जुनं दृष्ट्वा कस्माद्राजन्न कुप्यसि ॥
KK0302027027a	दृष्ट्वा वनगतं पार्थमदुःखार्हं सुखोचितम् ।
KK0302027027c	न च ते वर्धते मन्युस्तेन मुह्यामि भारत ॥
KK0302027028a	यो देवांश्च मनुष्यांश्च सर्पांश्चैकरथोऽजयत् ।
KK0302027028c	तं ते वनगतं दृष्ट्वा कस्मान्मन्युर्न वर्धते ॥
KK0302027029a	यो यानैरद्भुताकारैर्हयैर्नागैश्च संवृतः ।
KK0302027029c	प्रसह्य वित्तान्यादत्त पार्थिवेभ्यः परन्तप ॥
KK0302027030a	क्षिपत्येकेन वेगेन पञ्चबाणशतानि यः ।
KK0302027030c	तं ते वनगतं दृष्ट्वा कस्मान्मन्युर्न वर्धते ॥
KK0302027031a	श्यामं बृहन्तं तरुणं चर्मिणामुत्तमं रणे ।
KK0302027031c	नकुलं ते वने दृष्ट्वा कस्मान्मन्युर्न वर्धते ॥
KK0302027032a	दर्शनीयं च शूरं च माद्रीपुत्रं युधिष्ठिर । 
KK0302027032c	सहदेवं वने दृष्ट्वा कस्मात्क्षमसि पार्थिव ॥
KK0302027033a	नकुलं सहदेवं च दृष्ट्वा ते दुःखितावुभौ ।
KK0302027033c	अदुःखार्हौ मनुष्येन्द्र कस्मान्मन्युर्न वर्धते ॥
KK0302027034a	द्रुपदस्य कुले जातां स्नुषां पाण्डोर्महात्मनः ।
KK0302027034c	धृष्टद्युम्नस्य भगिनीं वीरपत्नीमनुव्रताम् ।
KK0302027034e	मां वै वनगतां दृष्ट्वा कस्मात्क्षमसि पार्थिव ॥
KK0302027035a	नूनं च तव नैवास्ति मन्युर्भरतसत्तम ।
KK0302027035c	यत्ते भ्रातॄंश्च मां चैव दृष्ट्वा न व्यथते मनः ॥
KK0302027036a	न निर्मन्युः क्षत्रियोऽस्ति लोके निर्वचनं स्मृतम् ।
KK0302027036c	तदद्य त्वयि पश्यामि क्षत्रिये विपरीतवत् ॥
KK0302027037a	यो न दर्शयते तेजः क्षत्रियः काल आगते ।
KK0302027037c	सर्वभूतानि तं पार्थ सदा परिभवन्त्युत ॥
KK0302027038a	तत्त्वया न क्षमा कार्या शत्रून्प्रति कथञ्चन ।
KK0302027038c	तेजसैव हि ते शक्या निहन्तुं नात्र संशयः ॥
KK0302027039a	तथैव यः क्षमाकाले क्षत्रियो नोपशाम्यति ।
KK0302027039c	अप्रियः सर्वभूतानां सोमुत्रेह च नश्यति ॥

इति श्रीमन्महाभारते अरण्यपर्वणि अर्जुनाभिगमनपर्वणि सप्तविंशोऽध्यायः ॥ 27 ॥

3-27-3 अस्मासु दुःखितेष्विति शेषः ॥ 3-27-6 आनीय प्रापय्य ॥ 3-27-7 अस्रं नेत्रजलम् ॥ 3-27-11 दान्तं गजदन्तमयम् । कुशबृसीं कुशासनम् ॥ 3-27-13 आदिग्धं लिप्तम् ॥ 3-27-14 कौशिकैः कोशजैः ॥ 3-27-16 अगृहाणां ब्रह्मचारिणाम् ॥ 3-27-17 सर्वकामैः काम्यमानैरन्नैः सर्वैः कामैर्मनोरथैर्द्विजान् अपूजयथाः ॥ 3-27-24 अर्जुनेन कार्तवीर्येण ॥ 3-27-29 आदत्त आत्तवान् ॥ 3-27-31 चर्मिणां खड्गचर्मधराणाम् ॥ 3-27-36 निर्वचनं क्षत्रियशब्दस्य क्षरते हिनस्तीति क्षत्रमिति ॥
