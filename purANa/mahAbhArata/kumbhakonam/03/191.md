अध्यायः 191

मार्कण्डेयेन युधिष्ठिरादीन्प्रति कृतादियुगचतुष्टयधर्मकथनपूर्वकम् प्रलयवर्णनम् ॥ 1 ॥ तथा प्रलयजले परिप्लवता मार्कण्डेयेन वटशाखाशायिनः शिशुरूपस्य हरेरुदरान्तःप्रविश्य ब्रह्माण्डदर्शनपूर्वकम् पुनर्बहिर्निर्गमनम् ॥ 2 ॥

KK03-11-191-001	वैशम्पायन उवाच 
KK03-11-191-001a	ततः स पुनरेवाथ मार्कण्डेयं तपस्विनम् ।
KK03-11-191-001c	पप्रच्छ विनयोपेतो धर्मराजो युधिष्ठिरः ॥
KK03-11-191-002a	नैके युगसहस्रान्तास्त्वया दृष्टा महामुने ।
KK03-11-191-002c	न चापीह समः कश्चिदायुष्मान्दृश्यते तव ॥
KK03-11-191-003a	वर्जयित्वा महात्मानं ब्रह्माणं परमेष्ठिनम् ।
KK03-11-191-003c	न तेऽस्ति सदृशः कश्चिदायुषा ब्रह्मसत्तम ॥
KK03-11-191-004a	अथाऽन्तरिक्षे लोकेऽस्मिन्देवदानववर्जिते ।
KK03-11-191-004c	त्वमेव प्रलये विप्र ब्रह्माणमुपतिष्ठसे ॥
KK03-11-191-005a	प्रलये चापि निर्वृत्ते प्रबुद्धे च पितामहे ।
KK03-11-191-005c	त्वमेकः सृज्यमानानि भूतानीह प्रपश्यसि ॥
KK03-11-191-006a	चतुर्विधानि विप्रर्षे यथावत्परमेष्ठिना ।
KK03-11-191-006c	वायुभूता दिशः कृत्वा विक्षिप्यापस्ततस्ततः ॥
KK03-11-191-007a	त्वया लोकगुरुः साक्षात्सर्वलोकपितामहः ।
KK03-11-191-007c	आराधितो द्विजश्रेष्ठ तत्परेण समाधिना ॥
KK03-11-191-008a	स्वप्रमाणमथो विप्र त्वया कृतमनेकशः ।
KK03-11-191-008c	घोरेणाविश्य तपसा वेधसो निर्जितास्त्वया ॥
KK03-11-191-009ac	नारायणाङ्कप्रख्यस्त्वं साम्परायेऽतिपठ्यसे ॥
KK03-11-191-010a	भगवाननेकशः कृत्वा त्वया विष्णोश्च विश्वकृत् ।
KK03-11-191-010c	कर्णिकोद्धरणं दिव्यं ब्रह्मणः कामरूपिणः ।
KK03-11-191-010e	रत्नालङ्कारयोगाभ्यां दृग्भ्यां दृष्टस्त्वया पुरा ॥
KK03-11-191-011a	तस्मात्तवान्तको मृत्युर्जरा वा देहनाशिनी ।
KK03-11-191-011c	न त्वां विशति विप्रर्षे प्रसादात्परमेष्ठिनः ॥
KK03-11-191-012a	यदा नैव रविर्नाग्निर्न वायुर्न च चन्द्रमाः ।
KK03-11-191-012c	नैवान्तरिक्षं नैवोर्वी शेषं भवति किञ्चन ॥
KK03-11-191-013a	तस्मिन्नेकार्णवे लोके नष्टे स्थावरजङ्गमे ।
KK03-11-191-013c	नष्टे देवासुरगणे समुत्सन्नमहोरगे ॥
KK03-11-191-014a	शयानममितात्मानं पद्मे पद्मनिकेतनम् ।
KK03-11-191-014c	त्वमेकः सर्वभूतेशं ब्रह्माणमुपतिष्ठसि ॥
KK03-11-191-015a	एतत्प्रत्यक्षतः सर्वं पूर्वं वृत्तं द्विजोत्तम ।
KK03-11-191-015c	तस्मादिच्छाम्यहं श्रोतुं सर्वां हेत्वात्मिकां कथाम् ॥
KK03-11-191-016a	अनुभूतं हि बहुशस्त्वयैकेन द्विजोत्तम ।
KK03-11-191-016c	न तेऽस्त्यविदितं किञ्चित्सर्वलोकेषु नित्यदा ॥
KK03-11-191-017	मार्कण्डेय उवाच 
KK03-11-191-017a	हन्त ते कथयिष्यामि नमस्कृत्वा स्वयम्भुवे ।
KK03-11-191-017c	पुरुषाय पुराणाय शाश्वतायाव्ययाय च ।
KK03-11-191-017e	अव्यक्ताय सुसूक्ष्माय निर्गुणाय गुणात्मने ॥
KK03-11-191-018a	य एष पृथुदीर्घाक्षः पीतवासा जनार्दनः ।
KK03-11-191-018c	एष कर्ता विकर्ता च भूतात्मा भूतकृत्प्रभुः ॥
KK03-11-191-019a	अचिन्त्यं महदाश्चर्यं पवित्रमिति चोच्यते ।
KK03-11-191-019c	अनादिनिधनं भूतं विश्वमव्ययमक्षयम् ॥
KK03-11-191-020a	एष कर्ता न क्रियते कारणं चापि पौरुषे ।
KK03-11-191-020c	को ह्येनं परुषं वेत्ति देवा अपि न तं पौरषे ॥
KK03-11-191-021a	सर्वमाश्चर्यमेवैतन्निर्वृत्तं राजसत्तम ।
KK03-11-191-021c	आदितो मनुजव्याघ्र कृत्स्नस्य जगतः क्षये ॥
KK03-11-191-022a	चत्वार्याहुः सहस्राणि वर्षाणां तत्कृतं युगम् ।
KK03-11-191-022c	तस्य तावच्छती सन्ध्या सन्ध्यांशश्च तथाविधः ॥
KK03-11-191-023a	त्रीणि वर्षसहस्राणि त्रेतायुगमिहोच्यते ।
KK03-11-191-023c	तस्य तावच्छती सन्ध्या सन्ध्यांशश्च ततः परम् ॥
KK03-11-191-024a	तथा वर्षसहस्रे द्वे द्वापरं परिमाणतः ।
KK03-11-191-024c	तस्यापि द्विशती सन्ध्या सन्ध्यांशश्च तथाविधः ॥
KK03-11-191-025a	सहस्रमेकं वर्षाणां ततः कलियुगं स्मृतम् ।
KK03-11-191-025c	तस्य वर्षशतं सन्ध्या सन्ध्यांशश्च ततः परम् ॥
KK03-11-191-026a	सन्ध्यासन्ध्यांशयोस्तुल्यं प्रमाणमुपधारय ।
KK03-11-191-026c	क्षीणे कलियुगे चैव प्रवर्तति कृतं युगम् ॥
KK03-11-191-027a	एषा द्वादशसाहस्री युगाख्या परिकीर्तिता ।
KK03-11-191-027c	एतत्सहस्रपर्यन्तमहो ब्राह्ममुदाहृतम् ॥
KK03-11-191-028a	विश्वं हि ब्रह्मभवने सर्वतः परिवर्तते ।
KK03-11-191-028c	लोकानां मनुजव्याघ्र प्रलयं तं विदुर्बुधाः ॥
KK03-11-191-029a	अल्पावशिष्टे तु तदा युगान्ते भरतर्षभ ।
KK03-11-191-029c	सहस्रान्ते नराः सर्वे प्रायशोऽनृतवादिनः ॥
KK03-11-191-030a	यज्ञप्रतिनिधिः पार्थ दानप्रतिनिधिस्तथा ।
KK03-11-191-030c	व्रतप्रतिनिधिश्चैव तस्मिन्काले प्रवर्तते ॥
KK03-11-191-031a	ब्राह्मणाः शूद्रकर्माणस्तथा शूद्रा धनार्जकाः ।
KK03-11-191-031c	क्षत्रधर्मेण वाऽप्यत्र वर्तयन्ति युगक्षये ॥
KK03-11-191-032a	निवृत्तयज्ञस्वाध्याया दण्डाजिनविवर्जिताः ।
KK03-11-191-032c	ब्राह्मणा सर्वभक्षाश्च भविष्यन्ति कलौ युगे ॥
KK03-11-191-033a	अजपा ब्राह्मणास्तात शूद्रा जपपरायणाः ।
KK03-11-191-033c	विपरीते तदा लोके पूर्वरूपं क्षयस्य तत् ॥
KK03-11-191-034a	बहवो म्लेच्छराजानः पृथिव्यां मनुजाधिप ।
KK03-11-191-034c	मृषानुशासिनः पापा मृषावादपरायणाः ॥
KK03-11-191-035a	आन्ध्राः शकाः पुलिन्दाश्च यवनाश्च नराधिपाः ।
KK03-11-191-035c	काम्भोजा बाह्लिकाः शूरास्तथाऽऽभीरा नरोत्तम ॥
KK03-11-191-036a	न तदा ब्राह्मणः कश्चित्स्वधर्ममुपजीवति ।
KK03-11-191-036c	क्षत्रियाश्चापि वैश्याश्च विकर्मस्था नराधिप ॥
KK03-11-191-037a	अल्पायुषः स्वल्पबलाः स्वल्पवीर्यपराक्रमाः ।
KK03-11-191-037c	अल्पसाराल्पदेहाश्च तथा सत्याल्पभाषिणः ॥
KK03-11-191-038a	बहुशून्या जनपदा मृगव्यालावृता दिशः ।
KK03-11-191-038c	युगान्ते समनुप्राप्ते वृथा च ब्रह्मवादिनः ॥
KK03-11-191-039a	भोवादिनस्तथा शूद्रा ब्राह्मणाश्चार्यवादिनः ।
KK03-11-191-039c	युगान्ते मनुजव्याघ्र भवन्ति बहुजन्तवः ॥
KK03-11-191-040a	न तथा घ्राणयुक्ताश्च सर्वगन्धा विशाम्पते ।
KK03-11-191-040c	रसाश्च मनुजव्याघ्र न तथा स्वादुयोगिनः ॥
KK03-11-191-041a	बहुप्रजा ह्रस्वदेहा शीलाचारविवर्जिताः ।
KK03-11-191-041c	मुखेभगाः स्त्रियो राजन्भविष्यन्ति युगक्षये ॥
KK03-11-191-042a	अट्टशूला जनपदाः शिवशूलाश्चतुष्पथाः ।
KK03-11-191-042c	केशशूलाः स्त्रियो राजन्भविष्यन्ति युगक्षये ॥
KK03-11-191-043a	अल्पक्षीरास्तथा गावो भविष्यन्ति जनाधिप ।
KK03-11-191-043c	अल्पपुष्पफलाश्चापि पादपा बहुवायसाः ॥
KK03-11-191-044a	ब्रह्मवध्यानुलिप्तानां तथा मिथ्याभिशंसिनाम् ।
KK03-11-191-044c	नृपाणां पृथिवीपाल प्रतिगृह्णन्ति वै द्विजाः ॥
KK03-11-191-045a	लोभमोहपरीताश्च मिथ्याधर्मध्वजावृताः ।
KK03-11-191-045c	भिक्षार्थं पृथिवीपाल चञ्चूर्यन्ते द्विजैर्दिशः ॥
KK03-11-191-046a	करभारभयाद्भीता गृहस्थाः परिमोषकाः ।
KK03-11-191-046c	मुनिच्छद्माकृतिच्छन्ना वाणिज्यमुपभुञ्जते ॥
KK03-11-191-047a	मिथ्या च नखरोमाणि धारयन्ति तदा द्विजाः ।
KK03-11-191-047c	अर्थलोभान्नरव्याघ्र वृथा च ब्रह्मचारिणः ॥
KK03-11-191-048a	आश्रमेषु वृथाचारः पानपा गुरुतल्पगाः ।
KK03-11-191-048c	ऐहलौकिकमीहन्ते मांसशोणितवर्धनम् ॥
KK03-11-191-049a	`पारलौकिककार्येषु प्रमत्ता भृशनास्तिकाः' ।
KK03-11-191-049c	बहुपाषण्डसङ्कीर्णाः परान्नगुणवादिनः ।
KK03-11-191-049e	आश्रमा मनुजव्याघ्र न भवन्ति युगक्षये ॥
KK03-11-191-050a	यथर्तुवर्षी भगवान्न तथा पाकशासनः ।
KK03-11-191-050c	न चापि सर्वबीजानि सम्यग्रोहन्ति भारत ॥
KK03-11-191-051a	फलं धर्मस्य राजेन्द्र सर्वत्र परिहीयते ।
KK03-11-191-051c	हिंसाभिरामश्च जनस्तथा सम्पद्यतेऽशुचिः ।
KK03-11-191-051e	अधर्मफलमत्यर्थं तदा भवति चानघ ॥
KK03-11-191-052a	तदा च पृथिवीपाल यो भवेद्धर्मसंयुतः ।
KK03-11-191-052c	अल्पायुः स हि मन्तव्यो न हि धर्मोस्ति कश्चन ॥
KK03-11-191-053a	भूयिष्ठं कूटमानैश्च पण्यं विक्रीणते जनाः ।
KK03-11-191-053c	वणिजश्च नरव्याघ्र बहुमाया भवन्त्युत ॥
KK03-11-191-054a	धर्मिष्ठाः परिहीयन्ते पापीयान्वर्धते जनः ।
KK03-11-191-054c	धर्मस्य बलहानिः स्यादधर्मश्च बलायते ॥
KK03-11-191-055a	अल्पायुषो दरिद्राश्च धर्मिष्ठा मानवास्तथा ।
KK03-11-191-055c	दीर्घायुषः समृद्धाश्च विधर्माणो युगक्षये ॥
KK03-11-191-056a	नगराणां विहारेषु विधर्माणो युगक्षये ।
KK03-11-191-056c	अधर्मिष्ठैरुपायैश्च प्रजा व्यवहरन्त्युत ॥
KK03-11-191-057a	सञ्चयेन तथाऽल्पेन भवन्त्याढ्यमदान्विताः ।
KK03-11-191-057c	धनं विश्वासतो न्यस्तं मिथो भूयिष्ठशो नराः ॥
KK03-11-191-058a	हर्तुं व्यवसिता राजन्पापाचारसमन्विताः ।
KK03-11-191-058c	नैतदस्तीति मनुजा वर्तन्ते निरपत्रपाः ॥
KK03-11-191-059a	पुरुषादानि सत्वानि पक्षिणोऽथ मृगास्तथा ।
KK03-11-191-059c	नगराणां विहारेषु चैत्येष्वपि च शेरते ॥
KK03-11-191-060a	सप्तवर्षाष्टवर्षाश्च स्त्रियो गर्भधरा नृप ।
KK03-11-191-060c	दशद्वादशवर्षाणां पुंसां पुत्रः प्रजायते ॥
KK03-11-191-061a	भवन्ति षोडशे वर्षे नराः पलितिनस्तथा ।
KK03-11-191-061c	आयुःक्षयो मनुष्याणां क्षिप्रमेव प्रपद्यते ॥
KK03-11-191-062a	क्षीणायुषो महाराज तरुणा वृद्धशीलिनः ।
KK03-11-191-062c	तरुणानां च यच्छीलं तद्वृद्धेषु प्रजायते ॥
KK03-11-191-063a	विपरीतास्तदा नार्यो वञ्चयित्वाऽर्हतः पतीन् ।
KK03-11-191-063c	व्युच्चरन्त्यपि दुःशीला दासैः पशुभिरेव च ॥
KK03-11-191-064a	वीरपत्न्यस्तथा नार्यः संश्रयन्ति नरान्नृप ।
KK03-11-191-064c	भर्तारमपि जीवन्तमन्यान्व्यभिचरन्त्युत ॥
KK03-11-191-065a	तस्मिन्युगसहस्रान्ते सम्प्राप्ते चायुषः क्षये ।
KK03-11-191-065c	अनावृष्टिर्महाराज जायते बहुवार्षिकी ॥
KK03-11-191-066a	ततस्तान्यल्पसाराणि सत्वानि क्षुधितानि वै ।
KK03-11-191-066c	प्रलयं यान्ति भूयिष्ठं पृथिव्यां पृथिवीपते ॥
KK03-11-191-067a	ततो दिनकरैर्दीप्तैः सप्तभिर्मनुजाधिप ।
KK03-11-191-067c	पीयते सलिलं सर्वं समुद्रेषु सरित्सु च ॥
KK03-11-191-068a	यच्च काष्ठं तृणं चापि शुष्कं चार्द्रं च भारत ।
KK03-11-191-068c	सर्वं तद्भस्मसाद्भूतं दृश्यते भरतर्षभ ॥
KK03-11-191-069a	ततः संवर्तको वह्निर्वायुना सह भारत ।
KK03-11-191-069c	लोकमाविशते पूर्वमादित्यैरुपशोषितम् ॥
KK03-11-191-070a	ततः स पृथिवीं भित्त्वा प्रविश्य च रसातलम् ।
KK03-11-191-070c	देवदानवयक्षाणां भयं जनयते महत् ॥
KK03-11-191-071a	निरदहन्नागलोकं च यच्च किञ्चित्क्षिताविह ।
KK03-11-191-071c	अधस्तात्पृथिवीपाल सर्वं नाशयते क्षणात् ॥
KK03-11-191-072a	ततो योजनविंशानां सहस्राणि शतानि च ।
KK03-11-191-072c	निर्दहत्यशिवो वायुः स च संवर्तकोऽनलः ॥
KK03-11-191-073a	सदेवासुरगन्धर्वं सयक्षोरगराक्षसम् ।
KK03-11-191-073c	ततो दहति दीप्तः स सर्वमेव जगद्विभुः ॥
KK03-11-191-074a	ततो गजकुलप्रख्यास्तडिन्मालाविभूषिताः ।
KK03-11-191-074c	उत्तिष्ठन्ति महामेघा नभस्यद्भुतदर्शनाः ॥
KK03-11-191-075a	केचिन्नीलोत्पलश्यामाः केचित्कुमुदसन्निभाः ।
KK03-11-191-075c	केचित्किञ्जल्कसङ्काशाः केचित्पीताः पयोधराः ॥
KK03-11-191-076a	केचिद्धारिद्रसङ्काशाः कारण्डवनिभास्तथा ।
KK03-11-191-076c	केचित्कमलपत्राभाः केचिद्धिङ्गुलसप्रभाः ॥
KK03-11-191-077a	केचित्पुरवराकाराः केचिद्गजकुलोपमाः ।
KK03-11-191-077c	केचिदञ्जनसङ्काशाः केचिन्मकरसन्निभाः ॥
KK03-11-191-078a	विद्युन्मालापिनद्धाङ्गाः समुत्तिष्ठन्ति वै घनाः ।
KK03-11-191-078c	घोररूपा महाराज घोरस्वननिनादिताः ॥
KK03-11-191-079a	ततो जलधराः सर्वं व्याप्नुवनति नभस्तलम् ।
KK03-11-191-079c	`गर्जन्तः पृथिवीपाल पृथिवीधरसन्निभाः' ॥
KK03-11-191-080a	तैरियं पृथिवी सर्वा सपर्वतवनाकरा ।
KK03-11-191-080c	आपूर्यते महाराज सलिलौघपरिप्लुता ॥
KK03-11-191-081a	ततस्ते जलदा घोरा राविणः पुरुषर्षभ ।
KK03-11-191-081c	पर्वतान्प्लावयन्त्याशु चोदिताः परमेष्ठिना ॥
KK03-11-191-082a	वर्षमाणा महत्तोयं पूरयन्तो वसुन्धराम् ।
KK03-11-191-082c	सुघोरमशिवं रौद्रं नाशयन्ति च पावकम् ॥
KK03-11-191-083a	ततो द्वादशवर्षाणि पयोदास्त उपप्लवे ।
KK03-11-191-083c	धाराभिः पूरयन्तो वै चोद्यमाना महात्मना ॥
KK03-11-191-084a	ततः समुद्रः स्वां वेलामतिक्रामति भारत ।
KK03-11-191-084c	पर्वताश्च विदीर्यन्ते मही चापि विदीर्यते ॥
KK03-11-191-085a	सर्वतः सहसा भ्रान्तास्ते पयोदा नभस्तलम् ।
KK03-11-191-085c	संवेष्टयित्वा नश्यन्ति वायुवेगपराहताः ॥
KK03-11-191-086a	कततस्तं मारुतं घोरं स्वयम्भूर्मनुजाधिप ।
KK03-11-191-086c	आदिः पद्मालयो देवः पीत्वा स्वपिति भारत ॥
KK03-11-191-087a	तस्मिन्नेकार्णवे घोरे नष्टे स्थावरजङ्गमे ।
KK03-11-191-087c	नष्टे देवासुरगणे यक्षराक्षसवर्जिते ॥
KK03-11-191-088a	निर्मनुष्ये महीपाल निःश्वापदमहीरुहे ।
KK03-11-191-088c	अनन्तरिक्षे लोकेऽस्मिन्भ्रमाम्येकोऽहमातुरः ॥
KK03-11-191-089a	एकार्णवे जले घोरे विचरन्पार्थिवोत्तम ।
KK03-11-191-089c	अपश्यन्सर्वभूतानि वैक्लव्यमगमं ततः ॥
KK03-11-191-090a	ततः सुदीर्घं गत्वाऽहं प्लवमानो धराधिप ।
KK03-11-191-090c	श्रान्तः क्वचिन्न शरणं लब्धवानस्म्यतन्द्रितः ॥
KK03-11-191-091a	ततः कदाचित्पश्यामि तस्मिन्सलिलसन्निधौ ।
KK03-11-191-091c	न्यग्रोधं सुमहान्तं वै विशालं पृथिवीपते ॥
KK03-11-191-092a	शाखायां तस्य वृक्षस्य विस्तीर्णायां नराधिप ।
KK03-11-191-092c	पर्यङ्के पृथिवीपाल दिव्यास्तरणसंस्तृते ॥
KK03-11-191-093a	उपविष्टं महाराज पद्मेन्दुसदृशाननम् ।
KK03-11-191-093c	फुल्लपद्मविशालाक्षं बालं पश्यामि भारत ॥
KK03-11-191-094a	ततो मे पृथिवीपाल विस्मयः सुमहाभूत् ।
KK03-11-191-094c	कथं त्वयं शिशुः शेते लोके नाशमुपागते ॥
KK03-11-191-095a	तपसा चिन्तयंश्चापि तं शिशुं नोपलक्षये ।
KK03-11-191-095c	भूतं भव्यं भविष्यं च जानन्नपि नराधिप ॥
KK03-11-191-096a	अतसीपुष्पवर्णाभिः श्रीवत्सकृतभूषणः ।
KK03-11-191-096c	साक्षाल्लक्ष्म्या इवावास स तदा प्रतिभाति मे ॥
KK03-11-191-097a	ततो मामब्रवीद्बालः स पद्मनिभलोचनः ।
KK03-11-191-097c	श्रीवत्सधारी द्युतिमान्वाक्यं श्रुतिसुखावहम् ॥
KK03-11-191-098a	जानामि त्वां परिश्रान्तं तात विश्रामकाङ्क्षिणम् ।
KK03-11-191-098c	मार्कण्डेय महासत्वं यावदिच्छसि भार्गव ॥
KK03-11-191-099a	अभ्यन्तरं शरीरं मे प्रविश्य मुनिसत्तम ।
KK03-11-191-099c	आस्स्वेह विहितो वासः प्रसादस्ते कृतो मया ॥
KK03-11-191-100a	ततो बालेन तेनैव मुक्तस्यासीत्तदा मम ।
KK03-11-191-100c	निर्वेदो जीविते दीर्घे मनुष्यत्वे च भारत ॥
KK03-11-191-101a	ततो बालेन तेनास्यं सहसा विवृतं कृतम् ।
KK03-11-191-101c	तस्याहमवशो वक्त्रे दैवयोगात्प्रवेशितः ॥
KK03-11-191-102a	ततः प्रविष्टस्तत्कुक्षिं सहसा मनुजाधिप ।
KK03-11-191-102c	सराष्ट्रनगराकीर्णां कृत्स्नां पश्यामि मेदिनीम् ॥
KK03-11-191-103a	गङ्गां शतद्रुं सीतां च यमुनामथ कौशिकीम् ।
KK03-11-191-103c	चर्मण्वतीं वेत्रवतीं चन्द्रभागां सरस्वतीम् ॥
KK03-11-191-104a	सिन्धुं चैव विपाशां च नदीं गोदावरीमपि ।
KK03-11-191-104c	वस्वोकसारां नलिनीं नर्मदां चैव भारत ॥
KK03-11-191-105a	नदीं ताम्रां च वेणां च पुण्यतोयां शुभावहाम् ।
KK03-11-191-105c	सुवेणां कृष्णवेणां च इरामां च महानदीम् ॥
KK03-11-191-106a	वितस्तां च महाराज कावेरीं च महानदीम् ।
KK03-11-191-106c	`तुङ्गभद्रां कृष्णवेणीं कमलां च महानदीम्' ।
KK03-11-191-106e	शोणं च पुरुषव्याघ्र विशल्यां किम्पुनामपि ॥
KK03-11-191-107a	एताश्चान्याश्च नद्योऽहं पृथिव्यां या नरोत्तम ।
KK03-11-191-107c	परिक्रामन्प्रपश्यामि तस्य कुक्षौ महात्मनः ॥
KK03-11-191-108a	ततः समुद्रं पश्यामि यादोगणनिषेवितम् ।
KK03-11-191-108c	रत्नाकरममित्रघ्न पयसोनिधिमुत्तमम् ॥
KK03-11-191-109a	ततः पश्यामि गगनं चन्द्रसूर्यविराजितम् ।
KK03-11-191-109c	जाज्वल्यमानं तेजोभिः पावकार्कसमप्रभम् ॥
KK03-11-191-110a	पश्यामि च महीं राजन्काननैरुपशोभिताम् ।
KK03-11-191-110c	`सपर्वतवनद्वीपां निम्नगाशतसङ्कुलाम् ॥
KK03-11-191-111a	यजन्ते हि ततो राजन्ब्राह्मणा बहुभिर्मखैः ।
KK03-11-191-111c	क्षत्रियाश्च प्रवर्तन्ते सर्ववर्णानुरञ्जनैः ॥
KK03-11-191-112a	वैश्याः कृषिं यथान्यायं कारयन्ति नराधिप ।
KK03-11-191-112c	शुश्रूषायां च निरता द्विजानां वृषलास्तथा ॥
KK03-11-191-113a	ततः परिपतन्राजंस्तस्य कुक्षौ महात्मनः ।
KK03-11-191-113c	हिमवन्तं च पश्यामि हेमकूटं च पर्वतम् ॥
KK03-11-191-114a	निषधं चापि पश्यामि श्वेतं च रजतान्वितम् ।
KK03-11-191-114c	पश्यामि च महीपाल पर्वतं गन्धमादनम् ॥
KK03-11-191-115a	मन्दरं मनुजव्याघ्र नीलं चापि महागिरिम् ।
KK03-11-191-115c	पश्यामि च महाराज मेरुं कनकपर्वतम् ॥
KK03-11-191-116a	महेन्द्रं चैव पश्यामि विन्ध्यं च गिरिमुत्तमम् ।
KK03-11-191-116c	मलयं चापि पश्यामि पारियात्रं च पर्वतम् ॥
KK03-11-191-117a	एते चान्ये च बहवो यावन्तः पृथिवीधराः ।
KK03-11-191-117c	तस्योदरे मया दृष्टाः सर्वे रत्नविभूषिताः ॥
KK03-11-191-118a	सिंहान्व्याघ्रान्वराहांश्च पश्यामि मनुजाधिप ।
KK03-11-191-118c	पृथिव्यां यानि चान्यानि सत्त्वानि जगतीपते ।
KK03-11-191-118e	तानि सर्वाण्यहं तत्र पश्यन्पर्यचरं तदा ॥
KK03-11-191-119a	कुक्षौ तस्य नरव्याघ्र प्रविष्टः सञ्चरन्दिशः ।
KK03-11-191-119c	शक्रादींश्चापि पश्यामि कृत्स्नान्देवगणानहम् ॥
KK03-11-191-120a	साध्यान्रुद्रांस्तथाऽऽदित्यान्गुह्यकान्पितरस्तथा ।
KK03-11-191-120c	सर्पान्नागान्सुपर्णांश्च वसूनप्यश्विनावपि ॥
KK03-11-191-121a	गन्धर्वाप्सरसो यक्षानृषींश्चैव महीपते ।
KK03-11-191-121c	दैत्यदानवसङ्घांश्च नागांश्च मनुजाधिप ॥
KK03-11-191-122a	सिंहिकातनयांश्चापि ये चान्ये सुरशत्रवः ।
KK03-11-191-122c	यच्च किञ्चिन्मया लोके दृष्टं स्थावरजङ्गमम् ॥
KK03-11-191-123a	सर्वं पश्याम्यहं राजंस्तस्य कुक्षौ महात्मनः ।
KK03-11-191-123c	त्वरमाणः फलाहारः कृत्स्नं जगदिदं विभो ॥
KK03-11-191-124a	अन्तःशरीरे तस्याहं वर्षाणामधिकं शतम् । 
KK03-11-191-124c	न च पश्यामि यस्याहं देहस्यान्तं कदाचन ॥
KK03-11-191-125a	सततं धावमानश्च चिन्तयानो विशाम्पते ।
KK03-11-191-125c	`भ्रमंस्तत्र महीपाल यदा वर्षगणान्बहून्' ।
KK03-11-191-125e	आसादयामि नैवान्तं तस्य राजन्महात्मनः ॥
KK03-11-191-126a	ततस्तमेव शरणं गतोस्मि विधिवत्तदा ।
KK03-11-191-126c	वरेण्यं वरदं देवं मनसा कर्मणैव च ॥
KK03-11-191-127a	ततोऽहं सहसा राजन्वायुवेगेन निःसृतः ।
KK03-11-191-127c	महात्मनो मुखात्तस्य विवृतात्पुरुषोत्तम ॥
KK03-11-191-128a	ततस्तस्यैव शाखायां न्यग्रोधस्य विशाम्पते ।
KK03-11-191-128c	आस्ते मनुजशार्दूल कृत्स्नमादाय वै जगत् ॥
KK03-11-191-129a	तेनैव बालवेषेण श्रीवत्सकृतलक्षणम् ।
KK03-11-191-129c	आसीनं तं नरव्याघ्र पश्याम्यमिततेजसम् ॥
KK03-11-191-130a	ततो मामब्रवीद्बालः स प्रीतः प्रहसन्निव ।
KK03-11-191-130c	श्रीवत्सधारी द्युतिमान्पीतवासा महाद्युतिः ॥
KK03-11-191-131a	अपीदानीं शरीरेऽस्मिन्मामके मुनिसत्तम ।
KK03-11-191-131c	उषितस्त्वं परिश्रान्तो मार्कण्डेय ब्रवीहि मे ॥
KK03-11-191-132a	मुहूर्तादथ मे दृष्टिः प्रादुर्भूता पुनर्नवा ।
KK03-11-191-132c	मायानिर्मुक्तमात्मनमपश्यं लब्धचेतसम् ॥
KK03-11-191-133a	तस्य ताम्रतलौ तात चरणौ सुप्रतिष्ठितौ ।
KK03-11-191-133c	सुजातौ मृदुरक्ताभिरङ्गुलीभिर्विराजितौ ॥
KK03-11-191-134a	प्रयत्नेन मया मूर्ध्ना गृहीत्वा ह्यभिवन्दितौ ।
KK03-11-191-134c	दृष्ट्वाऽपरिमितं तस्य प्रभावममितौजसः ॥
KK03-11-191-135a	विनयेनाञ्जलिं कृत्वा प्रयत्नेनोपगम्य ह ।
KK03-11-191-135c	दृष्टो मया स भूतात्मा देवः कमललोचनः ॥
KK03-11-191-136a	तमहं प्राञ्जलिर्भूत्वा नमस्कृत्येदमब्रवम् ।
KK03-11-191-136c	ज्ञातुमिच्छामि देव त्वां मायां चैतां तवोत्तमाम् ॥
KK03-11-191-137a	आस्येनानुप्रविष्टोऽहं शरीरे भगवंस्तव ।
KK03-11-191-137c	दृष्टवानखिलाँल्लोकान्समस्तान्जठरे हि ते ॥
KK03-11-191-138a	तव देव शरीरस्था देवदानवराक्षसाः ।
KK03-11-191-138c	यक्षगन्धर्वनागाश्च जगत्स्थावरजङ्गमम् ॥
KK03-11-191-139a	त्वत्प्रसादाच्च मे देव स्मृतिर्न परिहीयते ।
KK03-11-191-139c	द्रुतमन्तःशरीरे ते सततं परिवर्तिनः ॥
KK03-11-191-140a	निर्गतोऽहमकामस्तु इच्छया ते महाप्रभो ।
KK03-11-191-140c	यतिष्ये पुण्डरीकाक्ष ज्ञातुं त्वाऽहमनिन्दितम् ॥
KK03-11-191-141a	इह भूत्वा शिशुः साक्षात्किं भवानवतिष्ठते ।
KK03-11-191-141c	पीत्वा जगदिदं सर्वमेतदाख्यातुमर्हसि ॥
KK03-11-191-142a	किमर्थं च जगत्सर्वं शरीरस्थं तवानघ ।
KK03-11-191-142c	कियन्तं च त्वया कालमिह स्थेयमरिन्दम ॥
KK03-11-191-143a	एतदिच्छामि देवेश श्रोतुं ब्राह्मणकाम्यया ।
KK03-11-191-143c	त्वत्तः कमलपत्राक्ष विस्तरेण यथातथम् ।
KK03-11-191-143e	महद्ध्येतदचिन्त्यं च यदहं दृष्टवान्प्रभो ॥
KK03-11-191-144a	इत्युक्तः स मया श्रीमान्देवदेवो महाद्युतिः ।
KK03-11-191-144c	सान्त्वयन्मामिदं वाक्यमुवाच वदतांवरः ॥

इति श्रीमन्महाभारते अरण्यपर्वणि मार्कण्डेयसमास्यापर्वणि एकनवत्यधिकशततमोऽध्यायः ॥ 191 ॥

3-191-4 अनन्तरिक्षे लोके इति झ. पाठः ॥ 3-191-6 चतुर्विधानि जरायुजाण्डजस्वेदजोद्भिज्जानि ॥ 3-191-9 नारायणास्य अङ्कः स्थानं समीपं वा । तत्र प्रख्यः प्रख्यातः भगवद्भक्तेषूत्तमः । साम्पराये परलोके अतिपठ्यसे अत्यन्तं स्तूयसे । लोकैरिति शेषः ॥ 3-191-10 विष्णोर्ब्रह्मणः उपलब्धिस्थानत्वेन सम्बन्धिकर्णिकोद्धरणं कृत्वा योगकलया हृदयपुण्डरीकमुद्घाट्येत्यर्थः । त्वया दृग्भ्यां भगवाननेकशोऽनेकवारं दृष्ट इत्यन्वयः । रत्नानि तत्तज्जात्युत्कृष्टवस्तूनि तेषाम् अलङ्कारो निवारणक्रिया । परं वैराग्यमिति यावत् । योगः अभियोगोऽभ्यासः । वैराग्याभ्यासाभ्यामित्यर्थः ॥ 3-191-11 तव त्वां न विशतीत्यपकृष्यते ॥ 3-191-12 शेषम् अवशिष्टम् । पञ्चमहाभूतप्रलये सतीत्यर्थः ॥ 3-191-15 एतत्सर्वं त्वया दृष्टमिति शेषः ॥ 3-191-17 स्वयम्भुवे अजन्मने । पुरुषाय पूर्णाय । पुराणाय नित्यैकरूपाय । शाश्वताय अनादये । अव्ययाय नित्याय ॥ 3-191-20 यद्येष पुरुषो वेद चेदा अपि इति झ. पाठः ॥ 3-191-22 तावच्छती चतुःशती । सन्ध्या पूर्वस्मिन् युगे उत्तरयुगधर्माणामुपसर्जनतया सङ्क्रमः । सन्ध्यांशस्तूत्तरस्मिन् पूर्वयुगधर्माणाम् । तथाविध उत्तरप्रकारस्त्रिशतीमितोयमेव पूर्वयुगापेक्षया सन्ध्यांश उत्तरयुगापेक्षया सन्ध्येति चोच्यते । तथाच कृतत्रेतयोः सन्ध्यासन्ध्यांशौ सप्तशती । त्रेताद्वापरयोः पञ्चशती । द्वापारकल्योस्त्रिशती । कलिकृतयोस्तु पञ्चशतीति विज्ञेयम् । एवञ्च कृतस्यादौ चतुःशती कल्यपेक्षया सन्ध्यांशोपि कृतापेक्षया सन्ध्या । एवं सर्वत्र । तेन सन्ध्यासन्ध्यांशयोस्तुल्यं प्रमाणं भवति ॥ 3-191-31 तथा शूद्रधनार्जकाः इति थ. पाठः ॥ 3-191-37 सत्येऽल्पं सत्याल्पम् । सत्यवादोऽत्यन्तमल्प इत्यर्तः ॥ 3-191-38 वृथा अनुभवाभावात् ॥ 3-191-41 मुखेभगाः प्रथमं मुखेनैव भगकार्यं कृत्वा पुरुषस्य काममुद्दीपयन्त्यः । अत्यन्तं रतार्तत्वात् ॥ 3-191-42 अट्टमन्नं शिवो वेदो ब्राह्मणाश्च चतुष्पथाः । केशो भगं समाख्यातं शूलं तद्विक्रयं विदुरिति पूर्वेषां व्याख्यासङ्क्षेपः ॥ 3-191-45 मिथ्याधर्मः कपटधर्मः सएव ध्वजइव ख्यात्यर्थं ज्ञाप्यो येषां ते तथा चञ्चूर्यन्ते पीड्यन्ते । दिशः दिक्स्थाः जनाः ॥ 3-191-48 पानपाः मद्यपाः ॥ 3-191-56 नगराणां नगरस्थानाम् ॥ 3-191-57 आढ्योहमिति मदः आढ्यमदः ॥ 3-191-59 पुरुषादानि वृकव्याघ्रादीनि चैत्येष देवतास्थानेषु ॥ 3-191-63 अर्हतः योग्यान् ॥ 3-191-86 ततस्तं सलिलं घोरम् इति क. ध. पाठः ॥
