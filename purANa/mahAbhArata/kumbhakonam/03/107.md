अध्यायः 107

कपिलेन हयचोरत्वभ्रमेण स्वजिघांसूनां सर्वसागराणां नयनानलेन भस्मीकरणम् ॥ 1 ॥ सगरनिदेशान्निर्गतेनांशुमता कपिलप्रसादनेन हयानयनपूर्वकं पितामहयज्ञसमापनम् ॥ 2 ॥ सगर इवांशुमत्यपि स्वर्गते तत्सुतेन  दिलीपेन गङ्गावतरणाय यतमानेनापि तदपारयतैव त्रिदिवगमनम् ॥ 3 ॥

KK03-06-107-001	लोमश उवाच 
KK03-06-107-001a	*ते तं दृष्ट्वा हयं राजन्सम्प्रहृष्टतनूरुहाः ।
KK03-06-107-001c	अनादृत्य महात्मानं कपिलं कालचोदिताः ॥
KK03-06-107-002a	सङ्क्रुद्धाः सम्प्रधावन्त वाजिग्रहणकाङ्क्षिणः ।
KK03-06-107-002c	ततः क्रुद्धो महाराज कपिलो मुनिसत्तमः ॥
KK03-06-107-003a	वासुदेवेति यं प्राहुः कपिलं मुनिपुङ्गवम् ।
KK03-06-107-003c	स चक्षुर्विकृतं कृत्वा तेजस्तेषु समुत्सृजन् ॥
KK03-06-107-004a	ददाह सुमहातेजा मन्दबुद्धीन्स सागरान् ।
KK03-06-107-004c	षष्टिं तानि सहस्राणि युगपन्मुनिसत्तमः ॥
KK03-06-107-005a	तान्दृष्ट्वा भस्मसाद्भूतान्नारदः सुमहातपाः ।
KK03-06-107-005c	सगरान्तिकमागत्य तच्च तस्मै न्यवेदयत् ॥
KK03-06-107-006a	स तच्छ्रुत्वा वचो घोरं राजा मुनिमुखोद्गतम् ।
KK03-06-107-006c	मुहूर्तं विमना भूत्वा स्थाणोर्वाक्यमचिन्तयत् ॥
KK03-06-107-007a	`स पुत्रनिधनोत्थेन दुःखेन समभिप्लुतः ।
KK03-06-107-007c	आत्मानमात्मनाऽऽश्वास्य हयमेवान्वचिन्तयत्' ॥
KK03-06-107-008a	अंशुमन्तं समाहूय असमञ्जसुतं तदा ।
KK03-06-107-008c	पौत्रं भरतशार्दूल इदं वचनमब्रवीत् ॥
KK03-06-107-009a	षष्टिस्तात सहस्राणि पुत्राणाममितौजसाम् ।
KK03-06-107-009c	कापिलं तेज आसाद्य मत्कृते निधनं गताः ॥
KK03-06-107-010a	तव चापि पिता तात परित्यक्तो मयाऽनघ ।
KK03-06-107-010c	धर्मं संरक्षमाणेन पौराणां हितमिच्छता ॥
KK03-06-107-011	युधिष्ठिर उवाच 
KK03-06-107-011a	किमर्थं राजशार्दूलः सगरः पुत्रमात्मजम् ।
KK03-06-107-011c	त्यक्तवान्दुस्त्यजं वीरं तन्मे ब्रूहि तपोधन ॥
KK03-06-107-012	लोमश उवाच 
KK03-06-107-012a	असमञ्ज इति ख्यातः सगरस्य सुतो ह्यभूत् ।
KK03-06-107-012c	यं शैब्या जनयामास पौराणां स हि दारकान् ॥
KK03-06-107-013a	`क्रीडतः सहसाऽऽसाद्य तत्रतत्र महीपते' ।
KK03-06-107-013c	चूडासु क्रोशतो गृह्य नद्यां चिक्षेप दुर्बलान् ॥
KK03-06-107-014a	ततः पौराः समाजग्मुर्भयशोकपरिप्लुताः ।
KK03-06-107-014c	सगरं चाभ्यभाषन्त सर्वे प्राञ्जलयः स्थिताः ॥
KK03-06-107-015a	त्वं नस्त्राता महाराज परचक्रादिभिर्भयात् ।
KK03-06-107-015c	असमञ्जभयाद्घोरात्ततो नस्त्रातुमर्हसि ॥
KK03-06-107-016a	पौराणां वचनं श्रुत्वा घोरं नृपतिसत्तमः ।
KK03-06-107-016c	मुहूर्तं विमना भूत्वा सचिवानिदमब्रवीत् ॥
KK03-06-107-017a	असमञ्जः पुरादद्य सुतो मे विप्रवास्यताम् ।
KK03-06-107-017c	यदि वो मत्प्रियं कार्यमेतच्छीघ्रं विधीयताम् ॥
KK03-06-107-018a	एवमुक्ता नरेन्द्रेण सचिवास्ते नराधिप ।
KK03-06-107-018c	यथोक्तं त्वरिताश्चक्रुर्यथाऽऽज्ञापितवान्नृपः ॥
KK03-06-107-019a	एतत्ते सर्वमाख्यातं यथा पुत्रो महात्मना ।
KK03-06-107-019c	पौराणां हितकामेन सगरेण विवासितः ॥
KK03-06-107-020a	अंशुमांस्तु महेष्वासो यदुक्तः सगरेण हि ।
KK03-06-107-020c	तत्ते सर्वं प्रवक्ष्यामि कीर्त्यमानं निबोध मे ॥
KK03-06-107-021	सगर उवाच 
KK03-06-107-021a	पितुश्च तेऽहं त्यागेन पुत्राणां निधनेन च ।
KK03-06-107-021c	अलाभेन तथाऽश्वस्य परितप्यामि पुत्रक ॥
KK03-06-107-022a	तस्माद्दुःखाभिसन्तप्तं यज्ञविघ्नाच्च मोहितम् ।
KK03-06-107-022c	हयस्यानयनात्पौत्र नरकान्मां समुद्धर ॥
KK03-06-107-023	लोमश उवाच 
KK03-06-107-023a	अंशुमानेवमुक्तस्तु सगरेण महात्मना ।
KK03-06-107-023c	जगाम दुःखात्तं देशं यत्रवै दारिता मही ॥
KK03-06-107-024a	स तु तेनैव मार्गेण समुद्रं प्रविवेश ह ।
KK03-06-107-024c	अपश्यच्च महात्मानं कपिलं तुरगं च तम् ॥
KK03-06-107-025a	स दृष्ट्वा तेजसो राशिं पुराणमृषिसत्तमम् ।
KK03-06-107-025c	प्रणम्य शिरसा भूमौ कार्यमस्मै न्यवेदयत् ॥
KK03-06-107-026a	ततः प्रीतो महाराज कपिलोंऽशुमतोऽभवत् ।
KK03-06-107-026c	उवाच चैनं धर्मात्मा वरदोस्मीति भारत ॥
KK03-06-107-027a	स वव्रे तुरगं तत्र प्रथमं यज्ञकारणात् ।
KK03-06-107-027c	द्वितीयमुदकं वव्रे पितॄणां पावनेच्छया ॥
KK03-06-107-028a	तमुवाच महातेजाः कपिलो मुनिपुङ्गवः ।
KK03-06-107-028c	ददानि तव भद्रं ते यद्यत्प्रार्थयसेऽनघ ॥
KK03-06-107-029a	त्वयि क्षमा च धर्मश्च सत्यं चापि प्रतिष्ठितम् ।
KK03-06-107-029c	त्वया कृतार्थः सगरः पुत्रवांश्च त्वया पिता ॥
KK03-06-107-030a	तव चैव प्रभावेन स्वर्गं यास्यन्ति सागराः ।
KK03-06-107-030c	`शलभत्वं गता ये ते मम क्रोधहुताशने' ॥
KK03-06-107-031a	पौत्रश्च ते त्रिपथगां त्रिदिवादानयिष्यति ।
KK03-06-107-031c	पावनार्थं सागराणां तोषयित्वा महेश्वरम् ॥
KK03-06-107-032a	हयं नयस्व भद्रं ते याज्ञियं नरपुङ्गव ।
KK03-06-107-032c	यज्ञः समाप्यतां तात सगरस्य महात्मनः ॥
KK03-06-107-033a	अंशुमानेवमुक्तस्तु कपिलेन महात्मना ।
KK03-06-107-033c	आजगाम हयं गृह्य यज्ञवाटं महात्मनः ॥
KK03-06-107-034a	सोभिवाद्य ततः पादौ सगरस्य महात्मनः ।
KK03-06-107-034c	मूर्ध्नि तेनाप्युपाघ्रातस्तस्मै सर्वं न्यवेदयत् ॥
KK03-06-107-035a	यथा दृष्टं श्रुतं चापि सागराणां क्षयं तथा ।
KK03-06-107-035c	तं चास्मै हयमाचष्ट यज्ञवाटमुपागतम् ॥
KK03-06-107-036a	तच्छ्रुत्वा सगरो राजा पुत्रजं दुःखमत्यजत् ।
KK03-06-107-036c	अंशुमन्तं च सम्पूज्य समापयत तं क्रतुम् ॥
KK03-06-107-037a	समाप्तयज्ञः सगरो देवैः सर्वैः सभाजितः ।
KK03-06-107-037c	पुत्रत्वे कल्पयामास समुद्रं वरुणालयम् ॥
KK03-06-107-038a	प्रशास्य सुचिरं कालं राज्यं राजीवलोचनः ।
KK03-06-107-038c	पौत्रे भारं समवेश्य जगाम त्रिदिवं तदा ॥
KK03-06-107-039a	अंशुमानपि धर्मात्मा महीं सागरमेखलाम् ।
KK03-06-107-039c	प्रशशास महाराज यथैवास्य पितामहः ॥
KK03-06-107-040a	तस्य पुत्रः समभवद्दिलीपो नाम धर्मवित् ।
KK03-06-107-040c	तस्मिन्राज्यं समाधाय अंशुमानपि संस्थितः ॥
KK03-06-107-041a	दिलीपस्तु ततः श्रुत्वा पितॄणां निधनं महत् ।
KK03-06-107-041c	पर्यतप्यत दुःखेन तेषां गतिमचिन्तयत् ॥
KK03-06-107-042a	गङ्गावतरणे यत्नं सुमहच्चाकरोन्नृपः ।
KK03-06-107-042c	न चावतारयामास चेष्टमानो यथाबलम् ॥
KK03-06-107-043a	तस् पुत्र समभवच्छ्रीमान्धर्मपराणः ।
KK03-06-107-043c	भगीरथ इति ख्यातः सत्यवागनसूयकः ॥
KK03-06-107-044ac	अभिषिच्य तु तं राज्ये दिलीपो वनमाश्रितः ॥
KK03-06-107-045a	तपःसिद्धिसमायोगात्स राजा भरतर्षभ ।
KK03-06-107-045c	वनाज्जगाम त्रिदिवं कालयोगेन भारत ॥
KK03-06-107-046a	[ते तं दृष्ट्वा हयं राजन्सम्प्रहृष्टतनूरुहाः ।
KK03-06-107-046c	अनादृत्य महात्मानं कपिलं कालचोदिताः ।
KK03-06-107-046e	सङ्क्रुद्धाः समधावन्त कपिलं हन्तुमुद्यताः ॥ 
KK03-06-107-047a	तान्दृष्ट्वा हन्तुमुद्युक्तान्कपिलो रोषमूर्च्छितः । 
KK03-06-107-047c	सगरस्यात्मजान्सर्वान्ददाह क्षणतो नृप ॥ 
KK03-06-107-048a	तान्दृष्ट्वा भस्मसाद्भूतान्नारदः सुमहातपाः । 
KK03-06-107-048c	सगरान्तिकमागत्य तच्च तस्मै न्यवेदयत् ॥ 
KK03-06-107-049a	एतच्छ्रुत्वा वचो राजा घोरं मुनिमुखोद्गतम् । 
KK03-06-107-049c	मुहूर्तं विमना भूत्वा स्थाणोर्वाक्यमचिन्तयत् ॥ 
KK03-06-107-050a	अंशुमन्तं प्रेषयित्वा हयमानाय्य यत्नतः ।
KK03-06-107-050c	यज्ञं समाप्य विधिवन्सगरो भृशदुःखितः । 
KK03-06-107-050e	कृत्वांऽशुमति तद्राज्यं वनमेवान्वपद्यत ॥ 
KK03-06-107-051a	अंशुमानकरोद्राज्यं प्रजा धर्मेण रञ्जयन् ।
KK03-06-107-051c	दिलीपे राज्यमाधाय वनमेवान्वपद्यत ॥ 
KK03-06-107-052ac	दिलीपोपि महाराज चिरं राज्यमकारयत् ॥
KK03-06-107-053a	तस्य पुत्रो महीपाल भगीरथ इति श्रुतः ।
KK03-06-107-053c	धर्मज्ञश्च कृतज्ञश्च प्रजानामनुरञ्जकः ॥ 
KK03-06-107-054a	पितरि स्वर्गते राजन्दिलीपे पुण्यशालिनि ।
KK03-06-107-054c	भगीरथो महानासीद्राजा परमधार्मिकः ॥ 
KK03-06-107-055a	स चिरं तप आतिष्ठन्महादेवप्रसादतः ।
KK03-06-107-055c	ऊर्ध्वबाहुर्निरालम्बः पादाङ्गुष्ठाश्रितावनिः ॥ 
KK03-06-107-056a	वायुभक्षो निराहारो भक्तियुक्तेन चेतसा । 
KK03-06-107-056c	तत आविरभूद्देवः पिनाकी वृषभध्वजः ॥ 
KK03-06-107-057a	परं ब्रह्म परं धाम परमात्मा सनातनः । 
KK03-06-107-057c	आनादिमध्यनिधनः शङ्करः सर्वपूजितः ॥
KK03-06-107-058a	भगीरथोपि तं दृष्ट्वा भगवन्तमुमापतिम् ।
KK03-06-107-058c	प्रणिपत्य महादेवमस्तौषीद्विविधैः स्तवैः ॥ 
KK03-06-107-059a	स्तुत्वा च विविधै स्तोत्रैः कृताञ्जलिपुटो नृपः । 
KK03-06-107-059c	अयाचत वरं देवं गङ्गाया धारणं प्रति ॥
KK03-06-107-060a	भगवंस्तपसा तुष्टो ब्रह्मा मे स्वर्गवासिनीम् । 
KK03-06-107-060c	गङ्गां सम्प्रेषयामीति ददौ वरमनुत्तमम् ॥ 
KK03-06-107-061a	तां वै धारयितुं शक्तं नान्यं पश्यामि शूलिनः । 
KK03-06-107-061c	तं तोषय महाराजेत्येवमुक्त्वा दिवं गतः ॥ 
KK03-06-107-062a	भवत्प्रसादसिद्ध्यर्थं तपस्तप्तं मया विभो । 
KK03-06-107-062c	भवता धृतया देव गङ्गया पूतया मम । 
KK03-06-107-063a	पितामहाश्च लोकाश्च सर्वे सद्गतिमाप्नुयुः ॥ 
KK03-06-107-063c	एवं सम्प्रार्थितो देवस्तथा चक्रे महेश्वरः ॥
KK03-06-107-064a	ब्रह्मणा समनुज्ञता गङ्गाऽपि क्रोधमूर्च्छिता । 
KK03-06-107-064c	विशाम्यहं तु पातालं स्रोतसा गृह्य शङ्करम् ॥ 
KK03-06-107-065a	इत्याग्रहान्महाराज शिवे शिवशिरस्युत । 
KK03-06-107-065c	पतित्वा तव बभ्राम बहून्वर्षान्विमोहिता । 
KK03-06-107-065e	तृणेऽवश्यायकणिका यथा तद्वत्स्थिता क्वचित् ॥ 
KK03-06-107-066a	तामदृष्ट्वाऽथ भूपालस्तोषयामास शङ्करम् ।
KK03-06-107-066c	पुनश्च व्यसृजद्देवो गङ्गां वै गूहितां नृप ॥ 
KK03-06-107-067a	प्रणिपत्य महादेवं पुरा राजा भगीरथः । 
KK03-06-107-067c	पितॄनाप्लावयामास सागरं चाप्यपूरयत् ॥ 
KK03-06-107-068a	तेऽपि स्वर्गं गता राजन्सगरस्यात्मजाः क्षणात् । 
KK03-06-107-068c	पितृभ्यश्चोदकं तत्र ददौ पूर्णमनोरथः ॥ 
KK03-06-107-069a	एतत्ते सर्वमाख्यातं यन्मां त्वं परिपृच्छसि । 
KK03-06-107-069c	एवं स सागरो राजन्पूरितोऽगस्त्यदूषितः ॥]

इति श्रीमन्महाभारते अरण्यपर्वणि तीर्थयात्रापर्वणि सप्ताधिकशततमोऽध्यायः ॥ 107 ॥ 
