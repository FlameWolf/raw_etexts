अध्यायः 092

लोमशेन युधिष्ठिरंप्रति धर्माधर्मयोः समृद्ध्यसमृद्धिलक्षणोदर्ककारणत्वाभिधानम् ॥ 1 ॥

KK03-06-092-001	युधिष्ठिर उवाच 
KK03-06-092-001a	न वै निर्गुणमात्मानं मन्ये देवर्षिसत्तम ।
KK03-06-092-001c	तथाऽस्मि दुःखसन्तप्तो यथा नान्यो महीपतिः ॥
KK03-06-092-002a	परांश्च निर्गुणान्मन्ये न च धर्मगतानपि ।
KK03-06-092-002c	ते च लोमश लोकेऽस्मिन्नृध्यन्ते के न हेतुना ॥
KK03-06-092-003	लोमश उवाच 
KK03-06-092-003a	नात्र दुःखं त्वया राजन्कार्यं पार्थ कथञ्चन ।
KK03-06-092-003c	यदधर्मेण वर्धेयुरधर्मरुचयो जनाः ॥
KK03-06-092-004a	वर्धत्यधर्मेण नरस्ततो भद्राणि पश्यति ।
KK03-06-092-004c	ततः सपत्नाञ्जयति समूलस्तु विनश्यति ॥
KK03-06-092-005a	`यत्र धर्मेण वर्धन्ते राजानो राजसत्तम ।
KK03-06-092-005c	सर्वान्सपत्नान्बाधन्ते राज्यं चैषां विवर्धते' ॥
KK03-06-092-006a	मया हि दृष्टा दैतेया दानवाश्च महीपते ।
KK03-06-092-006c	वर्धमाना ह्यधर्मेण क्षयञ्चोपगताः पुनः ॥
KK03-06-092-007a	पुरा देवयुगे चैव दृष्टं सर्वं मया विभो ।
KK03-06-092-007c	अरोचयन्सुरा धर्मं धर्मं तत्यजिरेऽसुराः ॥
KK03-06-092-008a	तीर्थानि देवा विविशुर्नाविशन्भारतासुराः ।
KK03-06-092-008c	तानधर्मकृतो दर्पः पूर्वमेव समाविशत् ॥
KK03-06-092-009a	दर्पान्मानः समभवन्मानात्क्रोधो व्यजायत ।
KK03-06-092-009c	क्रोधादह्रीस्ततोऽलज्जा वृत्तं तेषां ततोऽनशत् ॥
KK03-06-092-010a	तानलज्जान्गतश्रीकान्हीनवृत्तान्वृथाव्रतान् ।
KK03-06-092-010c	क्षमा लक्ष्मीः स्वधर्मश्च नचिरात्प्रजहुस्ततः ॥
KK03-06-092-011ac	लक्ष्मीस्तु देवानगमदलक्ष्मीरसुरान्नृप ॥
KK03-06-092-012a	तानलक्ष्मीसमाविष्टान्दर्पोपहतचेतसः ।
KK03-06-092-012c	दैतेयान्दानवांश्चैव कलिरप्याविशत्ततः ॥
KK03-06-092-013a	तानलक्ष्मीसमाविष्टान्दानवान्कलिनाहतान् ।
KK03-06-092-013c	दर्पाभिभूतान्कौन्तेय क्रियाहीनानचेतसः।
KK03-06-092-013e	मानाभिभूतानचिराद्विनाशः समपद्यत ॥
KK03-06-092-014a	निर्यशस्कास्तथा दैत्याः कृत्स्नशो विलयं गताः ।
KK03-06-092-014c	`अधर्मरुचयो राजन्नलक्ष्म्या समधिष्ठिताः' ॥
KK03-06-092-016a	देवास्तु सागरांश्चैव सरितश्च सरांसि च ।
KK03-06-092-015c	अभ्यगच्छन्धर्मशीलाः पुण्यान्यायतनानि च ॥
KK03-06-092-016a	तपोभिः क्रतुभिर्दानैराशीर्वादैश्च पाण्डव ।
KK03-06-092-016c	प्रजहुः सर्वपापानि श्रेयश्च प्रतिपेदिरे ॥
KK03-06-092-017a	एवमादानवन्तश्च निरादानाश्च सर्वशः ।
KK03-06-092-017c	तीर्थान्यगच्छन्विबुधास्तेनापुर्भूतिमुत्तमाम् ॥
KK03-06-092-018a	तथा त्वमपि राजेन्द्र स्नात्वा तीर्थेषु सानुजः ।
KK03-06-092-018c	पुनर्वेत्स्यसि तां लक्ष्मीमेष पन्थाः सनातनः ॥
KK03-06-092-019a	यथैव हि नृगो राजा शिबिरौशीनरो यथा ।
KK03-06-092-019c	भगीरथो वसुमना गयः पूरुः पुरूरवाः ॥
KK03-06-092-020a	चरमाणास्तपो नित्यं स्पर्शनादम्भसश्च ते ।
KK03-06-092-020c	तीर्थाभिगमनात्पूता दर्शनाच्च महात्मनाम् ॥
KK03-06-092-021a	अलभन्त यशः पुण्यं धनानि च विशाम्पते ।
KK03-06-092-021c	तथा त्वमपि राजेन्द्र लब्ध्वा सुविपुलां श्रियम् ॥
KK03-06-092-022a	यथा चेक्ष्वाकुरभवत्सपुत्रजनबान्धवः ।
KK03-06-092-022c	मुचुकुन्दोऽथ मान्धाता मरुत्तश्च महीपतिः ॥
KK03-06-092-023a	कीर्तिं पुण्यामविन्दन्त यथा देवास्तपोबलात् ।
KK03-06-092-023c	देवर्षयश्च कार्त्स्न्येन तथा त्वमपि वेत्स्यसि ॥
KK03-06-092-024a	धार्तराष्ट्रास्त्वधर्मेण मोहेन च वशीकृताः ।
KK03-06-092-024c	नचिराद्वै विनङ्क्ष्यन्ति दैत्या इव न संशयः ॥
	
इति श्रीमन्महाभारते अरण्यपर्वणि तीर्थयात्रापर्वणि द्विनवतितमोऽध्यायः ॥ 92 ॥

3-92-2 परान् शत्रून् ॥ 3-92-8 विविशुः स्नानार्थमिति शेषः ॥ 3-92-9 अह्रीः अकार्ये प्रवृत्तिः । ततः अलज्जा लज्जा निन्द्यतादोषाद्भयं तस्य नाशः । 3-92-10 नचिरात् शीघ्रमेव ॥ 3-92-17 आदानवन्तः आर्जवादिनियमग्रहणवन्तः । निरादानाः अप्रतिबद्धाः । सर्वशः देवादिभिरपि । एवं हि दानवन्तश्च क्रियावन्तश्च सर्वशः इति ध. पाठः ॥ 3-92-18 वेत्स्यसि लप्स्यसे ॥ 3-92-24 धार्तराष्ट्रस्तु दर्पेण इति क. ध. पाठः ॥
