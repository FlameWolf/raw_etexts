अध्यायः 085

धौम्येन युधिष्ठिराय प्राचीस्थ नानातीर्थकथनम् ॥ 1 ॥

KK03-06-085-001	वैशम्पायन उवाच 
KK03-06-085-001a	तान्सर्वानुत्सुकान्दृष्ट्वा पाण्डवान्दीनचेतसः ।
KK03-06-085-001c	अश्वासयंस्तथा धौम्यो बृहस्पतिसमोऽब्रवीत् ॥
KK03-06-085-002a	ब्राह्मणानुमतान्पुण्यानाश्रमान्भरतर्षभ ।
KK03-06-085-002c	दिशस्तीर्थानि शैलांश्च शृणु मे वदतोऽनघ ॥
KK03-06-085-003a	याञ्श्रुत्वा गदतो राजन्विशोको भवितासि ह ।
KK03-06-085-003c	द्रौपद्या चानया सार्धं भ्रातृभिश्च नरेश्वर ॥
KK03-06-085-004a	श्रवणाच्चैव तेषां त्वं पुण्यमाप्स्यसि पाण्डव ।
KK03-06-085-004c	गत्वा शतगुणं चैव तेभ्य एव नरोत्तम ॥
KK03-06-085-005a	शृणु पूर्वां दिशं राजन्देवर्षिगणसेविताम् ।
KK03-06-085-005c	रम्यां ते कथयिष्यामि युधिष्ठिर यथास्मृति ॥
KK03-06-085-006a	तस्यां रदेवर्षिजुष्टायां नैमिषं नाम भारत ।
KK03-06-085-006c	यत्र तीर्थानि देवानां पुण्यानि च पृथक् पृथक् ॥
KK03-06-085-007a	यत्र सा गोमती पुण्या रम्या देवर्षिसेविता ।
KK03-06-085-007c	यज्ञभूमिश्च देवानां शामित्रं च विवस्वतः ॥
KK03-06-085-008a	तस्यां गिरिवरः पुण्यो गयो राजर्षिसत्कृतः ।
KK03-06-085-008c	शिवं ब्रह्मसरो यत्र सेवितं त्रिदशर्षिभिः ॥
KK03-06-085-009a	यदर्थे पुरुषव्याघ्र कीर्तयन्ति पुरातनाः ।
KK03-06-085-009c	एष्टव्या बहवः पुत्रा यद्येकोपि गयां व्रजेत् ॥
KK03-06-085-010a	गौरीं वा वरयेत्कन्यां नीलं वा वृषमुत्सृजेत् ।
KK03-06-085-010c	उत्तारयति सन्तत्या दश पूर्वान्दशावरान् ॥
KK03-06-085-011a	महानदी च तत्रैव तथा गयशिरो नृप ।
KK03-06-085-011c	यत्रासौ कीर्त्यते विप्रैरक्षय्यकरणो वटः ॥
KK03-06-085-012a	यत्र दत्तं पितृभ्योऽन्नमक्षय्यं भवति प्रभो ।
KK03-06-085-012c	सा च पुण्यजला तत्र फल्गुनामा महानदी ॥
KK03-06-085-013a	बहुमूलफला चापि कौशिकी भरतर्षभ ।
KK03-06-085-013c	विश्वामित्रोऽध्यगाद्यत्र ब्राह्मणत्वं तपोधनः ॥
KK03-06-085-014a	गङ्गा यत्र नदी पुण्या यस्यास्तीरे भगीरथः ।
KK03-06-085-014c	अयजत्तत्र बहुभिः क्रतुभिर्भूरिदक्षिणैः ॥
KK03-06-085-015a	पाञ्चालेषु च कौरव्य कथयन्त्युत्पलावतम् ।
KK03-06-085-015c	विश्वामित्रोऽयजद्यत्र शक्रेण सह कौशिकः ॥
KK03-06-085-016a	यत्रानुवंशं भगवाञ्जामदग्न्यस्तथा जगौ ।
KK03-06-085-016c	विश्वामित्रस्य तां दृष्ट्वा विभूतिमतिमानुषीम् ॥
KK03-06-085-017a	कान्यकुब्जेऽपिबत्सोममिन्द्रेण सह कौशिकः ।
KK03-06-085-017c	ततः क्षत्रादपाक्रामद्ब्राह्मणोस्मीति चाब्रवीत् ॥
KK03-06-085-018a	पवित्रमृषिभिर्जुष्टं पुण्यं पावनमुत्तमम् ।
KK03-06-085-018c	गङ्गायमुनयोर्वीर सङ्गमं लोकविश्रुतम् ॥
KK03-06-085-019a	यत्रायजत भूतात्मा पूर्वमेव पितामहः ।
KK03-06-085-019c	प्रयागमिति विख्यातं तस्माद्भरतसत्तम ॥
KK03-06-085-020a	अगस्त्यस्य तु राजेन्द्र तत्राश्रमवरो नृप ।
KK03-06-085-020c	तत्तथा तापसारण्यं तापसैरुपशोभितम् ॥
KK03-06-085-021a	हिरण्यबिन्दुः कथितो गिरौ कालञ्जरे महान् ।
KK03-06-085-021c	आगस्त्यपर्वतो रम्यः पुण्यो गिरिवरः शिवः ॥
KK03-06-085-022a	महेन्द्रो नाम कौरव्य भार्गवस्य महात्मनः ।
KK03-06-085-022c	अयजत्तत्र कौन्तेय पूर्वमेव पितामहः ॥
KK03-06-085-023a	यत्र भागीरथी पुण्यां सरस्यासीद्युधिष्ठिर ।
KK03-06-085-023c	यत्र सा ब्रह्मशालेति पुण्या ख्याता विशाम्पते ।
KK03-06-085-023e	धूतपाप्मभिराकीर्णा पुण्यं तस्याश्च दर्शनम् ॥
KK03-06-085-024a	पवित्रो मङ्गलीयश्च ख्यातो लोके सनातनः ।
KK03-06-085-024c	केदारश्च मतङ्गस्य महानाश्रम उत्तमः ॥
KK03-06-085-025a	कुण्डोदः पर्वतो रम्यो बहुमूलफलोदकः ।
KK03-06-085-025c	नैषधस्तृषितो यत्र जलं शर्म च लब्धवान् ॥
KK03-06-085-026a	यत्र देववनं पुण्यं तापसैरुपशोभितम् ।
KK03-06-085-026c	बाहुदा च नदी यत्र नन्दा च गिरिमूर्धनि ॥
KK03-06-085-027a	तीर्थानि सरितः शैलाः पुण्यान्यायतनानि च ।
KK03-06-085-027c	प्राच्यां दिशि महाराज कीर्तितानि मया तव ॥
KK03-06-085-028a	तिसृष्वन्यासु पुण्यानि दिक्षु तीर्थानि मे शृणु ।
KK03-06-085-028c	सरितः पर्वतांश्चैव पुण्यान्यायतनानि च ॥

इति श्रीमन्महाभारते अरण्यपर्वणि तीर्थयात्रापर्वणि पञ्चाशीतितमोऽध्यायः ॥ 85 ॥

3-85-7 शामित्रं शमितुः कर्म यज्ञे पशुमारणम् । विवस्वतः पुत्रस्य यमस्येति शेषः ॥ 3-85-8 तस्यां प्राच्यां दिशि । राजर्षिरपि गयसञ्ज्ञः ॥ 3-85-18 पविर्वज्रं तत्तुल्यं जन्ममरणादिदुःखं तस्मात्त्रायत इति पवित्रम् । अतएव ऋषिभिर्जुष्टं सेवितम् । पुण्यं धर्मवृद्धिहेतुः । पावनं पापनाशनम् ॥ 3-85-21 अत्यन्यान्पर्वतान्राजन्पुण्यो गिरिवरः शिवः इति क.ध. पाठः ॥ 3-85-23 सरसि मणिकर्णिकाख्ये प्रविष्टा आसीत् । आकार्णा व्याप्ता ॥ 3-85-24 मङ्गलीयः मङ्गलावहः ॥ 3-85-25 नैषधो नलः ॥ 3-85-26 बहुला च नदी यत्रेति क. ध. पाठः ॥
