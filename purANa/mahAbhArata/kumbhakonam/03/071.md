अध्यायः 071

ऋतुपर्णे कुण्डिनपुरम् प्रविष्टे तद्रथघोषश्रवणेन दमयन्त्या तत्सारथौ नलसम्भावना ॥ 1 ॥ ततस्तत्वजिज्ञासया नलंप्रति दूत्याः प्रस्थापनम् ॥ 2 ॥

KK03-05-071-001	बृहदश्व उवाच 
KK03-05-071-001a	ततो विदर्भान्सम्प्राप्तं सायाह्ने सत्यविक्रमम् ।
KK03-05-071-001c	ऋतुपर्णं जना राज्ञे भीमाय प्रत्यवेदयन् ॥
KK03-05-071-002a	स भीमवचनाद्राजा कुण्डिनं प्राविशत्पुरम् ।
KK03-05-071-002c	नादयन्रथघोषेण सर्वाः स विदिशो दिशः ॥
KK03-05-071-003a	ततस्तं रथनिर्घोषं नलाश्वास्तत्र शुश्रुवुः ।
KK03-05-071-003c	श्रुत्वा तु समहृष्यन्त पुरेव नलसन्निधौ ॥
KK03-05-071-004a	दमयन्ती तु शुश्राव रथघोषं नलस्य तम् ।
KK03-05-071-004c	यथा मेघस्य नदतो गम्भीरं जलदागमे ॥
KK03-05-071-005a	परं विस्मयमापन्ना श्रुत्वा नादं महास्वनम् ।
KK03-05-071-005c	नलेन सङ्गृहीतेषु पुरेव नलवाजिषु ।
KK03-05-071-005e	सदृशं रथनिर्घोषं मेने भैमी तथा हयाः ॥
KK03-05-071-006a	प्रासादस्थाश्च शिखिनः शालास्थाश्चैव वारणाः ।
KK03-05-071-006c	हयाश्च शुश्रुवुस्तस्य रथघोषं महीपतेः ॥
KK03-05-071-007a	तच्छ्रुत्वा रथनिर्घोषं वारणाः शिखिनस्तथा ।
KK03-05-071-007c	प्रवेदुरुन्मुखा राजन्दृष्ट्वेव जलदोदयम् ॥
KK03-05-071-008	दमयन्त्युवाच 
KK03-05-071-008a	यथाऽसौ रथनिर्घोषः पूरयन्निव मेदिनीम् ।
KK03-05-071-008c	ममाह्लादयते चेतो नल एव महीपतिः ॥
KK03-05-071-009a	अद्य चन्द्राभवक्त्रं तं न पश्यामि नलं यदि ।
KK03-05-071-009c	असङ्ख्येयगुणं वीरं विनङ्क्ष्यामि न संशयः ॥
KK03-05-071-010a	यदि वै तस्य वीरस्य बाह्वोर्नाद्याहमन्तरम् ।
KK03-05-071-010c	प्रविशामि सुखस्पर्शं नभविष्याम्यसंशयम् ॥
KK03-05-071-011a	यदि मां मेघनिर्घोषो नोपगच्छति नैषधः ।
KK03-05-071-011c	अद्य चामीकरप्रख्यं प्रवेक्ष्यामि हुताशनम् ॥
KK03-05-071-012a	यदि मां सिंहविक्रान्तो मत्तवारणविक्रमः ।
KK03-05-071-012c	नाभिगच्छति राजेन्द्रो विनङ्क्ष्यामि न संशयः ॥
KK03-05-071-013a	न स्मराम्यनृतं किञ्चिन्न स्मराम्यपकारताम् ।
KK03-05-071-013c	न च पर्युषितं वाक्यं स्वैरेष्वपि महात्मनः ॥
KK03-05-071-014a	प्रभुः क्षमावान्वीरश्च दाता चाप्यधिको नृपैः ।
KK03-05-071-014c	अहो नीचानुवर्ती च क्लीबवन्मम नैषध ॥
KK03-05-071-015a	गुणांस्तस्य स्मरन्त्या मे तत्पराया दिवानिशम् ।
KK03-05-071-015c	हृदयं दीर्यत इदं शोकात्प्रियविनाकृतम् ॥
KK03-05-071-016a	एवं विलपमाना सा नष्टसञ्ज्ञेव भारत ।
KK03-05-071-016c	आरुरोह महद्वेश्म पुण्यश्लोकदिदृक्षया ॥
KK03-05-071-017a	ततो मध्यमकक्षायां ददर्श रथमास्थितम् ।
KK03-05-071-017c	ऋतुपर्णं महीपालं सहवार्ष्णेयबाहुकम् ॥
KK03-05-071-018a	ततोऽवतीर्य वार्ष्णेयो बाहुकश्च रथोत्तमात् ।
KK03-05-071-018c	हयांस्तानवमुच्याथ स्थापयामासतू रथम् ॥
KK03-05-071-019a	सोऽवतीर्य रथोपस्थादृतुपर्णो नराधिपः ।
KK03-05-071-019c	उपतस्थे महाराजं भीमं भीमपराक्रमम् ॥
KK03-05-071-020a	तं भीमः प्रतिजग्राह पूजया परया मुदा ।
KK03-05-071-020c	स तेन पूजितो राज्ञा ऋतुपर्णो नराधिपः ॥
KK03-05-071-021a	स तत्र कुण्डिने रम्ये वसमानो महीपतिः ।
KK03-05-071-021c	न च किञ्चित्तदाऽपश्यत्प्रेक्षमाणो मुहुर्मुहुः ।
KK03-05-071-021e	स तु राज्ञा समागम्य विदर्भपतिना तदा ॥
KK03-05-071-022a	अकस्मात्सहसा प्राप्तं स्त्रीमन्त्रं न स्म विन्दति ।
KK03-05-071-022c	किं कार्यं स्वागतं तेऽस्तु राज्ञा पृष्टः स भारत ।
KK03-05-071-022e	नाभिजज्ञे स नृपतिर्दुहित्रर्थे समागतम् ॥
KK03-05-071-023a	ऋतुपर्णोपि राजा स धीमान्सत्यपराक्रमः ।
KK03-05-071-023c	राजानं राजपुत्रं वा न स्म पश्यति कञ्चन ॥
KK03-05-071-024a	नैव स्वयंवरकथां न च विप्रसमागमम् ।
KK03-05-071-024c	`न चान्यं कञ्चिदारम्भं स्वयंवरविधिं प्रति' ॥
KK03-05-071-025a	ततो विगणयद्राजा मनसा कोसलाधिपः ।
KK03-05-071-025c	आगतोस्मीत्युवाचैनं भवन्तमभिवादुकः ॥
KK03-05-071-026a	राजापि च स्मयन्भीमो मनसा समचिन्तयत् ।
KK03-05-071-026c	अधिकं योजनशतं तस्यागमनकारणम् ।
KK03-05-071-026e	ग्रामान्बहूनतिक्रम्य नाध्यगच्छद्यथातथम् ॥
KK03-05-071-027a	अल्पकार्यं विनिर्दिष्टं तस्यागमनकारणम् ।
KK03-05-071-027c	पश्चादुदर्के ज्ञास्यामि कारणं यद्भविष्यति ॥
KK03-05-071-028a	नैतदेवं स नृपतिस्तं सत्कृत्य व्यसर्जयत् ।
KK03-05-071-028c	विश्राम्यतामित्युवाच क्लान्तोसीति पुनःपुनः ॥
KK03-05-071-029a	स सत्कृतः प्रहृष्टात्मा प्रीतः प्रीतेन पार्थिवः ।
KK03-05-071-029c	राजप्रेष्यैरनुगतो दिष्टं वेश्म समाविशत् ॥
KK03-05-071-030a	ऋतुपर्णे गते राजन्वार्ष्णेयसहिते नृपे ।
KK03-05-071-030c	बाहुको रथमादाय रथशालामुपागमत् ॥
KK03-05-071-031a	स मोचयित्वा तानश्वानुपचर्य च शास्त्रतः ।
KK03-05-071-031c	स्वयं चैतान्समाश्वास्य रथोपस्थ उपाविशत् ॥
KK03-05-071-032a	दमयन्त्यपि शोकार्ता दृष्ट्वा भागस्वरिं नृपम् ।
KK03-05-071-032c	सूतपुत्रं च वार्ष्णेयं बाहुकं च तथाविधम् ॥
KK03-05-071-033a	चिन्तयामास वैदर्भी कस्यैष रथनिःस्वनः ।
KK03-05-071-033c	नलस्येव महानासीन्न च पश्यामि नैषधम् ॥
KK03-05-071-034a	वार्ष्णेयेन भवेन्नूनं विद्या सैवोपशिक्षिता ।
KK03-05-071-034c	तेनाद्य रथनिर्घोषो नलस्येव महानभूत् ॥
KK03-05-071-035a	आहोस्विदृतुपर्णोऽपि यथा राजा नलस्तथा ।
KK03-05-071-035c	यथाऽयं रथनिर्घोषो नैषधस्येव लक्ष्यते ॥
KK03-05-071-036a	एवं सा तर्कयित्वा तु दमयन्ती विशाम्पते ।
KK03-05-071-036c	दूतीं प्रस्थापयामास नैषधान्वेषणे शुभा ॥

इति श्रीमन्महाभारते अरण्यपर्वणि नलोपाख्यानपर्वणि एकसप्ततितमोऽध्यायः ॥ 71 ॥

3-71-3 नलाश्वाः विदर्भनगरे ये दमयन्त्याऽपत्याभ्यां सह प्रेषिताः ॥ 3-71-7 शिखिनो मयूराः ॥ 3-71-13 पर्युषितं प्रतिज्ञातकालातिलङ्घि ॥ 3-71-29 दिष्टं निर्दिष्टम् ॥
