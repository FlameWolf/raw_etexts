अध्यायः 153

उपसंहृतपृथुरूपेण हनुमता सपरिष्वङ्गवरदानं विसृष्टेन भीमेन गन्धमादने सौगन्धिकसरोदर्शनम् ॥ 1 ॥
KK-03-06-153-001वैशंपायन उवाच ।
KK-03-06-153-001a ततः संहृत्य विपुलं तद्वपुः कामवर्धितम् ।
KK-03-06-153-001c भीमसेनं पुनर्दोर्भ्यां पर्यष्वजत वानरः ॥
KK-03-06-153-002a परिष्वक्तस्य तस्याशु भ्रात्रा भीमस्य भारत ।
KK-03-06-153-002c श्रमो नाशमुपागच्छत्सर्वं चासीत्प्रदक्षिणम् ॥
KK-03-06-153-003a [बलं चातिबलो मेने न मेऽस्ति सदृशो महान् ।]
KK-03-06-153-003c ततः पुनरथोवाच पर्यश्रुनयनो हरिः ॥
KK-03-06-153-004a भीममाभाष्य सौहार्दाद्बाष्पगद्गदया गिरा ।
KK-03-06-153-004c गच्छ वीर स्वमावासं स्मर्तव्योऽस्मि कथान्तरे ॥
KK-03-06-153-005a इहस्थश्च कुरुश्रेष्ठ न निवेद्योस्मि कस्यचित् ।
KK-03-06-153-005c धनदस्यालयाच्चापि विसृष्टानां महाबल ॥
KK-03-06-153-006a एष काल इहायातुं देवगन्धर्वयोषिताम् ।
KK-03-06-153-006c ममापि सफलं चक्षुः स्मारितश्चास्मि राघवम् ॥
KK-03-06-153-007a [रामाभिधानं विष्णुं हि जगद्धृदयनन्दनम् ।
KK-03-06-153-007c सीतावक्रारविन्दार्कं दशास्यध्वान्तभास्करम् ॥]
KK-03-06-153-008a मानुषं गात्रसंस्पर्शं गत्वा भीम त्वया सह ।
KK-03-06-153-008c तदस्मद्दर्शनं वीर कौन्तेयामोघमस्तु ते ॥
KK-03-06-153-009a भ्रातृत्वं त्वं पुरस्कृत्य वरं वरय भारत ।
KK-03-06-153-009c यदि तावन्मया क्षुद्रा गत्वा वारणसाह्वयम् ॥
KK-03-06-153-010a धार्तराष्ट्रा निहन्तव्या यावदेतत्करोम्यहम् ।
KK-03-06-153-010c शिलया नगरं वा तन्मर्दितव्यं मया यदि ॥
KK-03-06-153-011a [बद्ध्वा दुर्योधनं चाद्य आनयामि तवान्तिकम् ।]
KK-03-06-153-011c यावदेतत्करोम्यद्य कामं तव महाबल ॥
KK-03-06-153-012a भीमसेनस्तु तद्वाक्यं श्रुत्वा तस्य महात्मनः ।
KK-03-06-153-012c प्रत्युवाच हनूमन्तं प्रहृष्टेनान्तरात्मना ॥
KK-03-06-153-013a कृतमेव त्वया सर्वं मम वानरपुङ्गव ।
KK-03-06-153-013c स्वस्ति तेऽस्तु महाबाहो कामये त्वां प्रसीद मे ॥
KK-03-06-153-014a सनाथाः पाण्डवाः सर्वे त्वया नाथेन वीर्यवन् ।
KK-03-06-153-014c तवैव तेजसा सर्वान्विजेष्यामो वयं परान् ॥
KK-03-06-153-015a एवमुक्तस्तु हनुमान्भीमसेनमभाषत ।
KK-03-06-153-015c भ्रातृत्वात्सौहृदाच्चैव करिष्यामि प्रियं तव ॥
KK-03-06-153-016a चमूं विगाह्य शत्रूणां परशक्तिसमाकुलाम् ।
KK-03-06-153-016c यदा सिंहरवं वीर करिष्यसि महाबल ॥
KK-03-06-153-017a तदाहं बृंहयिष्यामि स्वरवेण रवं तव ।
KK-03-06-153-017c `यं श्रुत्वैव भविष्यन्ति व्यसवस्तेऽरयो रणे' ॥
KK-03-06-153-018a विजयस्य ध्वजस्थश्च नादान्मोक्ष्यामि दारुणान् ।
KK-03-06-153-018c शत्रूणां ये प्राणहराः सुखं येन हनिष्यथ ॥
KK-03-06-153-019a एवमाभाष्य हनुमांस्तदा पाण्डवनन्दनम् ।
KK-03-06-153-019c मार्गमाख्याय भीमाय तत्रैवान्तरधीयत ॥
KK-03-06-153-020a गते तस्मिन्हरिवरे भीमोपि बलिनां वरः ।
KK-03-06-153-020c तेन मार्गेण विपुलं व्यचरद्गन्धमादनम् ॥
KK-03-06-153-021a अनुस्मरन्वपुस्तस्य श्रियं चाप्रतिमां भुवि ।
KK-03-06-153-021c माहात्म्यमनुभावं च स्मरन्दाशरथेर्ययौ ॥
KK-03-06-153-022a स तानि रमणीयानि वनान्युपवनानि च ।
KK-03-06-153-022c विलोलयामास तदा सौगन्धिकवनेप्सया ॥
KK-03-06-153-023a फुल्लपद्मविचित्राणि सरांसि सरितस्तथा ।
KK-03-06-153-023c नानाकुसुमचित्राणि पुष्पितानि वनानि च ॥
KK-03-06-153-024a मत्तवारणयूथानि पङ्कक्लिन्नानि भारत ।
KK-03-06-153-024c वर्षतामिव मेघानां वृन्दानि ददृशे तदा ॥
KK-03-06-153-025a हरिणैश्चपलापाङ्गैर्हरिणीसहितैर्वनम् ।
KK-03-06-153-025c सशष्पकवलैः श्रीमान्पथि दृष्ट्वा द्रुतं ययौ ॥
KK-03-06-153-026a महिषैश्च वराहैश्च शार्दूलैश्च निषेवितम् ।
KK-03-06-153-026c व्यपेतभीर्गिरिं शौर्याद्भीमसेनो व्यगाहत ॥
KK-03-06-153-027a कुसुमानतशाखैश्च ताम्रपल्लवकोमलैः ।
KK-03-06-153-027c याच्यमान इवारण्ये द्रुमैर्मारुतकम्पितैः ॥
KK-03-06-153-028a कृतपद्माञ्जलिपुटा मत्तषट्पदसेविताः ।
KK-03-06-153-028c प्रियतीर्थवना मार्गे पद्मिनीः समतिक्रमन् ॥
KK-03-06-153-029a सज्जमानमनोदृष्टिः फुल्लेषु गिरिसानुषु ।
KK-03-06-153-029c द्रौपदीवाक्यपाथेयो भीमो भीमपराक्रमः ॥
KK-03-06-153-030a परिवृत्तेऽहनि ततः प्रकीर्णहरिणे वने ।
KK-03-06-153-030c काञ्चनैर्विमलैः पद्मैर्ददर्श विपुलां नदीम् ॥
KK-03-06-153-031a हंसकारण्डवयुतां चक्रवाकोपशोभिताम् ।
KK-03-06-153-031c रचितामिव तस्याद्रेर्मालां विमलपङ्कजाम् ॥
KK-03-06-153-032a तस्यां नद्यां महासत्वः सौगन्धिकवनं महत् ।
KK-03-06-153-032c अपश्यत्प्रीतिजननं बालार्कसदृशद्युति ॥
KK-03-06-153-033a तद्दृष्ट्वा लब्धकामः स मनसा पाण्डुनन्दनः ।
KK-03-06-153-033c वनवासपरिक्लिष्टां जगाम मनसा प्रियाम् ॥

इति श्रीमन्महाभारते अरण्यपर्वणि तीर्थयात्रापर्वणि त्रिपञ्चाशदधिकशततमोऽध्यायः ॥ 153 ॥