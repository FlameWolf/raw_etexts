अध्यायः 268

कोटिकाश्याद्द्रौपदीतत्वं विदितवता जयद्रथेन द्रौपदीमेत्य स्वभार्यात्वयाचना ॥ 1 ॥

KK03-16-268-001	वैशम्पायन उवाच
KK03-16-268-001a	तथाऽऽसीनेषु सर्वेषु तेषु राजसु भारत ।
KK03-16-268-001c	`कोटिकाश्यो जगामाशु सिन्धुराजनिवेशनम् ॥
KK03-16-268-002a	यदुक्तं कृष्णया सार्धं तत्सर्वं प्रत्यवेदयत् ।
KK03-16-268-002c	कोटिकाश्यवचः श्रुत्वा शैब्यं सौवीरकोऽब्रवीत् ॥
KK03-16-268-003a	यदा वाचं व्याहरन्त्यामस्यां मे रमते मनः ।
KK03-16-268-003c	सीमन्तिनीनां मुख्यायां विनिवृत्तः कथं भवान् ॥
KK03-16-268-004a	एतां दृष्ट्वा स्त्रियो मेऽन्या यथा शाखामृगस्त्रियः ।
KK03-16-268-004c	प्रतिभान्ति महाबाहो सत्यमेतद्ब्रवीमि ते ॥
KK03-16-268-005a	दर्शनादेव हि मनस्तया मेऽपहृतं भृशम् ।
KK03-16-268-005c	तां समाचक्ष्व कल्याणीं यदि स्याच्छैब्य मानुषी ॥
KK03-16-268-006	कोटिक उवाच 
KK03-16-268-006a	एषा वै द्रौपदी कृष्णा राजपुत्री यशस्विनी ।
KK03-16-268-006c	पञ्चानां पाण्डुपुत्राणां महिषी सम्मता भृशम् ॥
KK03-16-268-007a	सर्वेषां चैव पार्थानां प्रिया बहुमता सती ।
KK03-16-268-007c	तया समेत्य सौवीर सौवीराभिमुखो व्रज ॥
KK03-16-268-008	वैशम्पायन उवाच
KK03-16-268-008a	एवमुक्तः प्रत्युवाच पश्यामि द्रौपदीमिति ।
KK03-16-268-008c	पतिः सौवीरसिन्धूनां दुष्टभावो जयद्रथः ॥
KK03-16-268-009a	स प्रविश्याश्रमं पुण्यं सिंहगोष्ठं वृको यथा ।
KK03-16-268-009c	आत्मना सप्तमः कृष्णामिदं वचनमब्रवीत् ॥
KK03-16-268-010a	कुशलं ते वरारोहे भर्तारस्तेऽप्यनामयाः ।
KK03-16-268-010c	येषां कुशलकामासि तेऽपि कच्चिदनामयाः ॥
KK03-16-268-011	द्रौपद्युवाच 
KK03-16-268-011a	अपि ते कुशलं राजन्राष्ट्रे कोशे बले तथा ।
KK03-16-268-011c	कच्चिदेकः शिबीनाढ्यान्सौवीरान्सह सिन्धुभिः ।
KK03-16-268-011e	अनुतिष्ठसि धर्मेण ये चान्ये विदितास्त्वया ॥
KK03-16-268-012a	कौरव्यः कुशली राजा कुन्तीपुत्रो युधिष्ठिरः ।
KK03-16-268-012c	अहं च भ्रातरश्चास्य यांश्चान्यान्परिपृच्छसि ॥
KK03-16-268-013a	पाद्यं प्रतिगृहाणेदमासनं च नृपात्मज ।
KK03-16-268-013c	मृगान्विता मृगीश्चैव प्रातराशं ददानि ते ॥
KK03-16-268-014a	ऐणेयान्पृषतान्न्यङ्कून्हरिणाञ्शरभाञ्शशान् ।
KK03-16-268-014c	ऋक्षान्रुरूञ्शम्बरांश्च गवयांश्च मृगान्बहून् ॥
KK03-16-268-015a	वराहान्महिषांश्चैव याश्चान्या मृगजातयः ।
KK03-16-268-015c	प्रदास्यति स्वयं तुभ्यं कुन्तीपुत्रो युधिष्टिरः ॥
KK03-16-268-016	जयद्रथ उवाच 
KK03-16-268-016a	कुशलं प्रातराशस्य सर्वं मे दित्सितं त्वया ।
KK03-16-268-016c	एहि मे रथमारोह सुखमाप्नुहि केवलम् ॥
KK03-16-268-017a	गतश्रीकान्हृतराज्यान्कृपणान्गतचेतसः ।
KK03-16-268-017c	अरण्यवासिनः पार्थान्नानुरोद्धुं त्वमर्हसि ॥
KK03-16-268-018a	नैव प्राज्ञा गतश्रीकं भर्तारमुपयुञ्जते ।
KK03-16-268-018c	युञ्जानमनुयुञ्जीत न शरियः सङ्क्षये वसेत् ॥
KK03-16-268-019a	श्रिया विहीना राष्ट्राच्च विनष्टाः शाश्वतीः समाः ।
KK03-16-268-019c	अलं ते पाण्डुपुत्राणां भक्त्या क्लेशमुपासितुम् ॥
KK03-16-268-020a	भार्या मे भव सुश्रोणि त्यजैनान्मुखमाप्नुहि ।
KK03-16-268-020c	अखिलान्सिन्धुसौवीरानाप्नुहि त्वं मया सह ॥
KK03-16-268-021	वैशम्पायन उवाच
KK03-16-268-021a	इत्युक्ता सिन्धुराजेन वाक्यं हृदयकम्पनम् ।
KK03-16-268-021c	कृष्णा तस्मादपाक्रामद्देशात्सभ्रुकुटीमुखी ॥
KK03-16-268-022a	अवमत्यास्य तद्वाक्यमाक्षिप्य च सुमध्यमा ।
KK03-16-268-022c	मैवमित्यब्रवीत्कृष्णा लज्जस्वेति च सैन्धवम् ॥
KK03-16-268-023a	सा काङ्क्षमाणा भर्तॄणामुपयातमनिन्दिता ।
KK03-16-268-023c	विलम्बयामास परं वाक्यैर्वाक्यानि युञ्जती ॥
KK03-16-268-024	द्रैपद्युवाच 
KK03-16-268-024a	नैवं वद महाबाहो न्याय्यं त्वं न च मन्यसे ।
KK03-16-268-024c	पाण्डूनां धार्तराष्ट्राणां स्वसा चैव कनीयसी ॥
KK03-16-268-025a	दुश्शला नाम तस्यास्त्वं भर्ता राजकुलोद्वह ।
KK03-16-268-025c	मम भ्राता च न्याय्येन त्वया रक्ष्या महारथ ॥
KK03-16-268-026a	धर्मिष्ठानां कुले जातो न धर्मं त्वमवेक्षसे ।
KK03-16-268-026c	इत्युक्तः सिन्धुराजोथ वाक्यमुत्तरमब्रवीत् ॥
KK03-16-268-027a	राज्ञां धर्मं न जानीषे स्त्रियो रत्नानि चैव हि ।
KK03-16-268-027c	साधारणानि लोकेऽस्मिन्प्रवदन्ति मनीषिणः ॥
KK03-16-268-028a	स्वसा च स्वस्रिया चैव भ्रातृभार्या तथैव च ।
KK03-16-268-028c	सुखं गृह्णन्ति राजानस्ताश्च तत्र नृपोद्भवाः' ॥

इति श्रीमन्महाभारते अरण्यपर्वणि द्रौपदीहरणपर्वणि अष्टषष्ट्यधिकद्विशततमोऽध्यायः ॥ 268 ॥

3-268-3 सौवीरको जयद्रथः ॥ 3-268-7 यदास्यां मे मनोरमते तदा भवान्कथं विनिवृत्त इति योज्यम् ॥ 3-268-9 सिंहगोष्ठं गोष्ठमिव गोष्ठं स्थानम् ॥ 3-268-11 अनुतिष्ठसि पालयसि । विदिता लब्धाः ॥ 3-268-18 श्रियः सङ्क्षये सतीति शेषः । हीनलक्ष्मीके इत्यर्थः ॥ 3-268-19 समाः संवत्सरान् ॥ 3-268-23 विलोभयामास परमिति झ. पाठः ॥
