अध्यायः 017

कृष्णेन युधिष्ठिरम्प्रति साल्वप्रद्युम्नयुद्धवर्णनम् ॥ 1 ॥

KK0302017001	वासुदेव उवाच 
KK0302017001a	एवमुक्त्वा रौक्मिणेयो यादवान्यादवर्षभ ।
KK0302017001c	दंशितैर्हरिभिर्युक्तं रथमास्थाय काञ्चनम् ॥
KK0302017002a	उच्छ्रित्य मकरं केतुं व्यात्ताननमलङ्कृतम् ।
KK0302017002c	उत्पतद्भिरिवाकाशं तैर्हयैरन्वयात्परान् ॥
KK0302017003a	विक्षिपन्नादयंश्चापि धनुः श्रेष्ठं महाबलैः ।
KK0302017003c	तूणखड्गधरः शूरो बद्धगोधाङ्गुलित्रवान् ॥
KK0302017004a	सविद्युच्छुरितं चापं विहरन्वै तलात्तलम् ।
KK0302017004c	मोहयामास दैतेयान्सर्वान्सौभनिवासिनः ॥
KK0302017005a	तस्य विक्षिपतश्चापं सन्दधानस्य चासकृत् ।
KK0302017005c	नान्तरं ददृशे कश्चिन्निघ्नतः शात्रवान्रणे ॥
KK0302017006a	मुखस्य वर्णो न विकल्पतेऽस्य चेलुश्च गात्राणि न चापि तस्य ।
KK0302017006c	सिंहोन्नतं चाप्यभिगर्जतोऽस्य शुश्राव लोकोऽद्भुतवीर्यमग्र्यम् ॥
KK0302017007a	जलेचरः काञ्चनयष्टिसंस्थो व्यात्ताननः शत्रुबलप्रमाथी ।
KK0302017007c	वित्रासयन्राजति वाहमुख्ये साल्वस्य सेनाप्रमुखे ध्वजाग्र्यः ॥
KK0302017008a	ततस्तूर्णं विनिष्पत्य प्रद्युम्नः शत्रुकर्शनः ।
KK0302017008c	साल्वमेवाभिदुद्राव विधित्सुः कलहं नृप ॥
KK0302017009a	अभियानं तु वीरेण प्रद्युम्नेन महारणे ।
KK0302017009c	नामर्षयत सङ्क्रुद्धः साल्वः कुरुकुलोद्वह ॥
KK0302017010a	सरोषमदमत्तो वै कामगादवरुह्य च ।
KK0302017010c	प्रद्युम्नं योधयामास साल्वः परपुरञ्जयः ॥
KK0302017011a	तयोः सुतुमुलं युद्धं साल्ववृष्णिप्रवीरयोः ।
KK0302017011c	समेता ददृशुर्लोका बलिवासवयोरिव ॥
KK0302017012a	तस्य मायामयो वीर रथो हेमपरिष्कृतः ।
KK0302017012c	सपताकः सध्वजश्च सानुकर्षः स तूणवान् ॥
KK0302017013a	स तं रथवरं श्रीमान्समारुह्य किल प्रभो ।
KK0302017013c	मुमोच बाणान्कौख्य प्रद्युम्नाय महाबलः ॥
KK0302017014a	ततो बाणमयं वर्षं व्यसृजत्तरसा रणे ।
KK0302017014c	प्रद्युम्नो भुजवेगेन साल्वं सम्मोहयन्निव ॥
KK0302017015a	स तैरभिहतः सङ्ख्ये नामर्षयत सौभराट् ।
KK0302017015c	शरान्दीप्ताग्निसङ्काशान्मुमोच तनये मम ॥
KK0302017016a	तमापतन्तं बाणौघं स चिच्छेद महाबलः ।
KK0302017016c	ततश्चान्याञ्शरान्दीप्तान्प्रचिक्षेप सुते मम ॥
KK0302017017a	स साल्वबाणै राजेन्द्र विद्धो रुक्मिणिनन्दनः ।
KK0302017017c	मुमोच बाणं त्वरितो मर्मभेदिनमाहवे ॥
KK0302017018a	तस्य वर्म विभिद्याशु स बाणो मत्सुतेरितः ।
KK0302017018c	विवेश हृदयं पत्री स पपात भृशाहतः ॥
KK0302017019a	तस्मिन्निपतिते वीरे साल्वराजे विचेतसि ।
KK0302017019c	सम्प्रद्रवन्दानवेन्द्रा दारयन्तो वसुन्धराम् ॥
KK0302017020a	हाहाकृतमभूत्सैन्यं साल्वस्य पृथिवीपते ।
KK0302017020c	नष्टसञ्ज्ञे निपतिते तदा सौभपतौ नृपे ॥
KK0302017021a	तत उत्थाय राजेन्द्र प्रतिलभ्य च चेतनाम् ।
KK0302017021c	मुमोच बाणान्सहसा प्रद्युम्नाय महाबलः ॥
KK0302017022a	तेन बाणेन महता प्रद्युम्नः समरे स्थितः ।
KK0302017022c	जत्रुदेशे भृशं विद्धो व्यथितो ददृशे तदा ॥
KK0302017023a	तं स विद्ध्वा महाराज साल्वो रुक्मिणिनन्दनम् ।
KK0302017023c	ननाद सिंहनादं वै नादेनापूरयन्महीम् ॥
KK0302017024a	ततो मोहं समापन्ने तनये मम भारत ।
KK0302017024c	मुमोच बाणांस्त्वरितः पुनरन्यान्दुरात्मवान् ॥
KK0302017025a	स तैरभिहतो बाणैर्बहुभिस्तेन मोहितः ।
KK0302017025c	निश्चेष्टः कौरवश्रेष्ठ प्रद्युम्नोऽभूद्रणाजिरे ॥

इति श्रीमन्महाभारते अरण्यपर्वणि अर्जुनाभिगमनपर्वणि सप्तदशोऽध्यायः ॥ 17 ॥

3-17-1 हरिभिः अश्वैः ॥ 3-17-2 व्यात्ताननमिवान्तकम् इति झ. पाठः । अन्वयात् उपगतः ॥ 3-17-3 विक्षिपन् परान्धिक्वुर्वन् । महाबलैः हयैः ॥ 3-17-4 समानं विद्युच्छुरितेन विद्युत्कम्पनेनेति । विद्युच्छुरितम् । तलात्तलं सव्यापसव्यहस्ततलपरिवर्तेन ॥ 3-17-5 विक्षिपतः कर्षतः ॥ 3-17-6 विकल्पते भिद्यते ॥ 3-17-7 जलेचरः मीनः । सर्वतिमिप्रमाथी इति झ. पाठः । वाहमुख्ये रथश्रेष्ठे ॥ 3-17-12 सानुकर्षः रथाधस्थकाष्ठम् अनुकर्षः सः । रथः तूणवान् ॥ 3-17-16 आपततेति विसर्गलोप आर्षः ॥ 3-17-22 जत्रुदेशे कण्ठमूले ॥
