अध्यायः 159

जटासुरवधानन्तरं सपरिवारेण युधिष्ठिरेण नरनारायणाश्रमे निवासः ॥ 1 ॥ ततो वृषपर्वाश्रमादिषु सुखेन सञ्चरणम् ॥ 2 ॥ तत आर्ष्टिषेणाश्रमगमनम् ॥ 3 ॥
KK-03-08-159-001 वैशम्पायन उवाच ।
KK-03-08-159-001a निहते राक्षसे तस्मिन्पुनर्नारायणाश्रमम् ।
KK-03-08-159-001c अभ्येत्य राजा कौन्तेयो निवासमकरोत्प्रभुः ॥
KK-03-08-159-002a स समानीय तान्सर्वान्भ्रातॄनित्यब्रवीद्वचः ।
KK-03-08-159-002c द्रौपद्या सहितः काले संस्मरन्भ्रातरं जयम् ॥
KK-03-08-159-003a समाश्चतस्रोऽभिगताः शिवेन चरतां वने ।
KK-03-08-159-003c कृतोद्देशः स बीभत्सुः पञ्चमीमभितः समाम् ॥
KK-03-08-159-004a प्राप्य पर्वतराजानं श्वेतं शिखरिणांवरम् ।
KK-03-08-159-004c [पुष्पितैर्द्रुमषण्डैश्च मत्तकोकिलषट्पदैः ॥
KK-03-08-159-005a मयूरैश्चातकैश्चापि नित्योत्सवविभूषितम् ।
KK-03-08-159-005c व्याघ्रैर्वराहैर्महिषैर्गवयैर्हरिणैस्तथा ॥
KK-03-08-159-006a श्वापदैर्व्यालरूपैश्च रुरुभिश्च निषेवितम् ।
KK-03-08-159-006c फुल्लैः सहस्रपत्रैश्च शतपत्रैस्तथोत्पलैः ॥
KK-03-08-159-007a प्रफुल्लैः कमलैश्चैव तथा नीलोत्पलैरपि ।
KK-03-08-159-007c महापुण्यं पवित्रं च सुरासुरनिषेवितम् ।]
KK-03-08-159-007e तत्रापि च कृतोद्देशः समागमदिदृक्षुभिः ॥
KK-03-08-159-008a कृतश्च समयस्तेन पार्थेनामिततेजसा ।
KK-03-08-159-008c पञ्चवर्षाणि वत्स्याभि विद्यार्थीति पुरा मयि ॥
KK-03-08-159-009a अत्र गाण्डीवधन्वानमवाप्तास्त्रमरिंदमम् ।
KK-03-08-159-009c देवलोकादिमं लोकं द्रक्ष्यामः पुनरागतम् ॥
KK-03-08-159-010a इत्युक्त्वा ब्राह्मणान्सर्वानामन्त्रयत पाण्डवः ।
KK-03-08-159-010c कारणं चैव तत्तेवामाचचक्षे तपस्विनाम् ॥
KK-03-08-159-011a तमुग्रतपसः प्रीताः कृत्वा पार्थं प्रदक्षिणम् ।
KK-03-08-159-011c ब्राह्मणास्तेऽन्वमोदन्त शिवेन कुशलेन च ॥
KK-03-08-159-012a सुखोदर्कमिमं क्लेशमचिराद्भरतर्षभ ।
KK-03-08-159-012c क्षत्रधर्मेण धर्मज्ञ तीर्त्वा गां पालयिष्यसि ॥
KK-03-08-159-013a तत्तु राजा वचस्तेषां प्रतिगृह्य तपस्विनाम् ।
KK-03-08-159-013c प्रतस्थे सह विप्रैस्तैर्भ्रातृभिश्च परंतपः ॥
KK-03-08-159-014a `द्रौपद्या सहितः श्रीमान्हैडिम्बेयादिभिस्तदा' ।
KK-03-08-159-014c राक्षसैरनुयातो वै लोमशेनाभिरक्षितः ॥
KK-03-08-159-015a क्वचित्पद्भ्यां ततोऽगच्छद्राक्षसैरुदह्यते क्वचित् ।
KK-03-08-159-015c तत्रतत्र महातेजा भ्रातृभिः सह सुव्रतः ॥
KK-03-08-159-016a ततो युधिष्ठिरो राजा बहुन्क्लेशान्विचिन्तयन् ।
KK-03-08-159-016c सिंहव्याघ्रगजाकीर्णामुदीचीं प्रययौ दिशम् ॥
KK-03-08-159-017a अवेक्षमाणः कैलासं मैनाकं चैव पर्वतम् ।
KK-03-08-159-017c गन्धमादनपादांश्च मेरुं चापि शिलोच्चयम् ॥
KK-03-08-159-018a उपर्युपरि शैलस्य बहीश्च सरितः शिवाः ।
KK-03-08-159-018c पृष्ठं हिमवतः पुण्यं ययौ सप्तदशेऽहनि ॥
KK-03-08-159-019a ददृशुः पाण्डवा राजन्गन्धमादनमन्तिकम् ।
KK-03-08-159-019c पृष्ठे हिमवतः पुण्ये नानाद्रुमलतावृते ॥
KK-03-08-159-020a सलिलावर्तसंजातैः पुष्पितैश्च महीरुहैः ।
KK-03-08-159-020c समावृतं पुण्यतममाश्रमं वृषपर्वणः ॥
KK-03-08-159-021a तमुपक्रम्य राजर्षिं धर्मात्मानमरिंदमाः ।
KK-03-08-159-021c पाण्डवा वृषपर्वाणमवदन्त गतक्लमाः ॥
KK-03-08-159-022a अभ्यनन्दत्स राजर्षिः पुत्रवद्भरतर्षभान् ।
KK-03-08-159-022c पूजिताश्चावसंस्तत्रसप्तरात्रमरिंदमाः ॥
KK-03-08-159-023a अष्टमेऽहनि संप्राप्ते तमृषिं लोकविश्रुतम् ।
KK-03-08-159-023c आमन्त्र्य वृषपर्वाणं प्रस्थानं प्रत्यरोचयन् ॥
KK-03-08-159-024a एकैकशश्च तान्विप्रान्निवेद्य वृषपर्वणि ।
KK-03-08-159-024c न्यासभूतान्यथाकालं बन्धूनिव सुसत्कृतान् ।
KK-03-08-159-024e पारिबर्हं च तं शेषं परिदाय महात्मने ॥
KK-03-08-159-025a ततस्ते यज्ञपात्राणि रत्नान्याभरणानि च ।
KK-03-08-159-025c न्यदधुः पाण्डवा राजन्नाश्रमे वृषपर्वणः ॥
KK-03-08-159-026a अतीतानागते विद्वान्कुशलः सर्वधर्मवित् ।
KK-03-08-159-026c अन्वशासत्स धर्मज्ञः पुत्रवद्भरतर्षभान् ॥
KK-03-08-159-027a तेऽनुज्ञाता महात्मानः प्रययुर्दिशमुत्तराम् ।
KK-03-08-159-027c `कुष्णया सहिता वीरा ब्राह्मणैश्च महात्मभिः
KK-03-08-159-028a तान्प्रस्थितानन्वगच्छद्वृषपर्वा महीपतीन् ।
KK-03-08-159-028c उपन्यस्य महातेजा विप्रेभ्यः पाण्डवांस्तदा ॥
KK-03-08-159-029a अनुसंसार्य कौन्तेयानाशीर्भिरभिनन्द्य च ।
KK-03-08-159-029c वृषपर्वा निववृते पन्थानमुपदिश्य च ॥
KK-03-08-159-030a नानामृगगणैर्जुष्टङ् कौन्तेयः सत्यविक्रमः ।
KK-03-08-159-030c पदातिर्भ्रातृभिः सार्धम् प्रातिष्ठत युधिष्ठिरः ॥
KK-03-08-159-031a नानाद्रुमनिरोधेषु वसन्तः शैलसानुषु ।
KK-03-08-159-031c पर्वतं विविशुस्ते तञ् चतुर्थेऽहनि पाण्डवाः ॥
KK-03-08-159-032a महाभ्रघनसंकाशं सलिलोपहितं शुभम् ।
KK-03-08-159-032c मणिकाञ्चनरम्यञ् च शैलन् नानासमुच्छ्रयम् ॥
KK-03-08-159-033a `रम्यं हिमवतः प्रस्थम् बहुकन्दरनिर्झरम् ।
KK-03-08-159-033c शिलाविभङ्गविकटं लतापादपसङ्कुलम्' ॥
KK-03-08-159-034a ते समासाद्य पन्थानं यथोक्तं वृषपर्वणा ।
KK-03-08-159-034c अनुसस्रुर्यथोद्देशम् पश्यन्तो विविधान्नगान् ॥
KK-03-08-159-035a उपर्युपरि शैलस्य गुहाः परमदुर्गमाः ।
KK-03-08-159-035c सुदुर्गमांस्ते सुबहून्सुखेनैवाभिचक्रमुः ॥
KK-03-08-159-036a  धौम्यः कृष्णा च पार्थाश्च लोमशश्च महानृषिः ।
KK-03-08-159-036c आगच्छन्सहितास्तत्र न कश्चिदपि हीयते ॥
KK-03-08-159-037a ते मृगद्विजसङ्घुष्टन् नानाद्रुमलतायुतम् ।
KK-03-08-159-037c शाखामृगगणैश्चैव सेवितं सुमनोरमम् ॥
KK-03-08-159-038a पुण्यम् पद्मसरोपेतं सपल्वलमहावनम् ।
KK-03-08-159-038c उपतस्थुर्महाभागा माल्यवतम् महागिरिम् ॥
KK-03-08-159-039a  ततः किंपुरुषावासं सिद्धचारणसेवितम् ।
KK-03-08-159-039c  ददृशुर्हृष्टरोमाणाः पर्वतङ् गन्धमादनम् ॥
KK-03-08-159-040a  विद्याधरानुचरितङ् किन्नरीभिस्तथैव च ।
KK-03-08-159-040c गजसङ्घसमावासं सिंहव्याघ्रगणायुतम् ॥
KK-03-08-159-041a शरभोन्नादसंघुष्टन् नानमृगनिषेवितम् ॥
KK-03-08-159-042a ते गन्धमादनवनं तन्नन्दनवनोपमम् ।
KK-03-08-159-042c मुदिताः पाण्डुतनया मनोनयननन्दनम् ॥
KK-03-08-159-043a विविशुः क्रमशो वीरा अरण्यं शुभकाननम् ।
KK-03-08-159-043c द्रौपदीसहिता वीरास्तैश्च विप्रैर्महात्मभिः ॥
KK-03-08-159-044a शृण्वन्तः प्रीतिजननान्वल्गून्मन्दकलाञ्शुभान् ।
KK-03-08-159-044c श्रोत्ररम्यान्सुमधुराञ्शब्दान्खगमुखेरितान् ॥
KK-03-08-159-045a सर्वर्तुफलभाराढ्यान्सर्वर्तुकुसुमोज्ज्वलाम् ।
KK-03-08-159-045c पश्यन्तः पादपांश्चापि फलभारावनामितान् ॥
KK-03-08-159-046a आम्रानाम्रातकान्फुल्लान्नारिकेलान्सतिन्दुकान् ।
KK-03-08-159-046c मुञ्जातकांस्तथाञ्जीरान्दाडिमान्बीजपूरकान् ॥
KK-03-08-159-047a पनसाँल्लिकुचान्मोचाः खर्जूरानम्लवेतसान् ।
KK-03-08-159-047c परावतांस्तथा क्षौद्रानीपांश्चापि मनोरमान् ॥
KK-03-08-159-048a बिल्वान्कपित्थाञ्जम्बूश्च काश्मरीर्ब्रदरीस्तथा ।
KK-03-08-159-048c पुक्षानुदुम्बरवटानश्वत्थान्क्षीरिकास्तथा ॥
KK-03-08-159-049a भल्लातकानामलकीर्हरीतकबिभीतकान् ।
KK-03-08-159-049c इङ्गुदान्करमर्दांश्च तिन्दुकांश्च महाफलान् ॥
KK-03-08-159-050a एतानन्यांश्च विविधान्गन्धमादनसानुषु ।
KK-03-08-159-050c फलैरमृतकल्पैस्तानाचितान्स्वादुभिस्तरून् ॥
KK-03-08-159-051a तथैव चम्पकाशोकान्केतकान्बकुलांस्तथा ।
KK-03-08-159-051c पुन्नागान्सप्तपर्णांश्च कर्णिकारान्सकेतकान् ।
KK-03-08-159-051e पाटलान्कुटजान्रम्यान्मन्दारेन्दीवरांस्तथा ॥
KK-03-08-159-052a पारिजातान्कोविदारान्देवदारुद्रुमांस्तथा ।
KK-03-08-159-052c  शालांस्तालांस्तमालांश्च पिप्पलान्हिङ्गुकांस्तथा ॥
KK-03-08-159-052e शाल्मलीःकिंशुकाशोकाञ्शिंशुपाः सरलांस्तथा ||
KK-03-08-159-053a चकोरैः शतपत्रैश्च भृङ्गराजैस्तथा शुकैः ।
KK-03-08-159-053c कोकिलैः कलविङ्कैश्च हारितैर्जीवजीवकैः ॥
KK-03-08-159-054a प्रियकैश्चातकैश्चैव तथाऽन्यैर्विविधैः खगैः ।
KK-03-08-159-054c श्रोत्ररम्यं सुमधुरं कूजद्भिश्चाप्यधिष्ठितान् ॥
KK-03-08-159-055a सरांसि च मनोज्ञानि समन्ताज्जलचारिभिः ।
KK-03-08-159-055c कुमुदैः पुण्डरीकैश्च तथा कोकनदोत्पलैः ।
KK-03-08-159-055e कहारैः कमलैश्चैव आचितानि समन्ततः ॥
KK-03-08-159-056a कादम्बैश्चक्रवाकैश्च कुररैर्जलकुक्कुटैः ।
KK-03-08-159-056c कारण्डवैः प्लवैर्हंसैर्बकैर्मद्गुभिरेव च ॥
KK-03-08-159-057a एतैश्चान्यैश्च कीर्णानि समन्ताज्जलचारिभिः ।
KK-03-08-159-057c हृष्टैस्तथा तामरसरसासवमदालसैः ॥
KK-03-08-159-058a पद्मोदरच्युतरजःकिञ्जल्कारुणरञ्जितैः ।
KK-03-08-159-058c मञ्जुस्वरैर्मधुकरैर्विरुतान्कमलाकरान् ॥
KK-03-08-159-059a अपश्यंस्ते नरव्याघ्रा गन्धमादनसानुषु ।
KK-03-08-159-059c तथैव पद्मषण्डैश्च मण्डितांश्च समन्ततः ॥
KK-03-08-159-060a शिखण्डिनीभिः सहिताँल्लतामण्डलकेषु च ।
KK-03-08-159-060c मेघतूर्यरवोद्दाममदनाकुलितान्भृशम् ॥
KK-03-08-159-061a कृत्वैव केकामधुरं संगीतं मधुरस्वरम् ।
KK-03-08-159-061c चित्रान्कलापान्विस्तीर्य सविलासान्मदालसान् ॥
KK-03-08-159-062a मयूरान्ददृशुर्हृष्टान्नृत्यतो वनलालसान् ।
KK-03-08-159-062c कांश्चित्प्रियाभिः सहितान्रममाणान्कलापिनः ॥
KK-03-08-159-063a वल्लीलतासङ्कटेषु कुटजेषु स्थितांस्तथा ।
KK-03-08-159-063c कांश्चिच्च कुटजानां तु विटपेषूत्कटानिव ॥
KK-03-08-159-064a कलापरुचिराटोपनिचितान्मुकुटानिव ।
KK-03-08-159-064c विवरेषु तरूणां च रुचिरान्ददृशुश्च ते ॥
KK-03-08-159-065a सिन्धुवारांस्तथोदारान्मन्मथस्येव तोमरान् ।
KK-03-08-159-065c सुवर्णवर्णकुसुमान्गिरीणां शिखरेषु च ।
KK-03-08-159-065e कर्णिकारान्विकसितान्कर्णपूरानिवोत्तमान् ॥
KK-03-08-159-066a तथाऽपश्यन्कुरबकान्वनराजिषु पुष्पितान् ।
KK-03-08-159-066c कामवश्यौत्सुक्यकरान्कामस्येव शरोत्करान् ॥
KK-03-08-159-067a तथैव वनराजीनामुदारान्रचितानिव ।
KK-03-08-159-067c विराजमानांस्तेऽपश्यंस्तिलकांस्तिलकानिव ॥
KK-03-08-159-068a तथानङ्गशराकारान्सहकारान्मनोरमान् ।
KK-03-08-159-068c अपश्यन्भ्रामरान्राजन्मञ्जरीभिर्विराजितान् ॥
KK-03-08-159-069a हिरण्यसदृशैः पुष्यैर्दावाग्निसदृशैरपि ।
KK-03-08-159-069c लोहितैरञ्जनाभैश्च वैदूर्यसदृशैरपि ।
KK-03-08-159-069e अतीव वृक्षा राजन्ते पुष्पिताः शैलसानुषु ॥
KK-03-08-159-070a तथा सालांस्तमालांश्च पाटलाबकुलानपि ।
KK-03-08-159-070c माला इव समासक्ताः शैलानां शिखरेषु च ॥
KK-03-08-159-071a विमलस्फाटिकाभानि पाण्डुरच्छदनैर्द्विजैः ।
KK-03-08-159-071c कलहंसैरुपेतानि सारसाभिरुतानि च ॥
KK-03-08-159-072a सरांसि बहुशः पार्था पश्यन्तः शैलसानुषु ।
KK-03-08-159-072c पद्मोत्पलविमिश्राणि सुखशीतजलानि च ॥
KK-03-08-159-073a एवं क्रमेण ते वीरा वीक्षमाणाः समन्ततः ।
KK-03-08-159-073c  गन्धवन्त्यथ माल्यानि रसवन्ति फलानि च ॥
KK-03-08-159-074a सरांसि च मनोज्ञानि वृक्षांश्चातिमनोरमान् ।
KK-03-08-159-074c विविशुः पाण्डवाः सर्वेविस्मयोत्फुल्ललोचनाः ॥
KK-03-08-159-075a कमलोत्पलकह्लारपुण्डरीकसुगन्धिना ।
KK-03-08-159-075c सेव्यमाना वने तस्मिन्सुखस्पर्शेन वायुना ॥
KK-03-08-159-076a ततो युधिष्ठिरो भीममाहेदं प्रीतिमद्वचः ।
KK-03-08-159-076c अहो श्रीमदिदं भीम गन्धमादनकाननम् ॥
KK-03-08-159-077a वने ह्मस्मिन्मनोरम्ये दिव्या काननजा द्रुमाः ।
KK-03-08-159-077c लताश्च विविधाकाराः पत्रपुष्पफलोपगाः ।
KK-03-08-159-077e भान्त्येते पुष्पविकचाः पुंस्कोकिलकुलाकुलाः ॥
KK-03-08-159-078a नात्र कण्टकिनः केचिन्न च विद्यन्त्यपुष्पिताः ।
KK-03-08-159-078c स्निग्धपत्रफला वृक्षा गन्धमादनसानुषु ॥
KK-03-08-159-079a भ्रमरारावमधुरा नलिनीः फुल्लपङ्कजाः ।
KK-03-08-159-079c विलोड्यमाना पश्येमाः करिभिः सकरेणुभिः ॥
KK-03-08-159-080a पश्येमां नलिनीं चान्यां कमलोत्पलमालिनीम् ।
KK-03-08-159-080c स्रग्धरां विग्रहवतीं साक्षाच्छ्रियमिवापराम् ॥
KK-03-08-159-081a नानाकुसुमगन्धाढ्यास्तस्येमाः काननोत्तमे ।
KK-03-08-159-081c उपगीयमाना भ्रमरै राजन्ते वनराजयः ॥
KK-03-08-159-082a पश्य भीम शुभान्देशान्देवाक्रीडान्समन्ततः ।
KK-03-08-159-082c अमानुषगतिं प्राप्ताः संसिद्धाः स्म वृकोदर ॥
KK-03-08-159-083a लताभिः पुष्पिताग्राभिः पुष्पिताः पादपोत्तमाः ।
KK-03-08-159-083c संश्लिष्टाः पार्थ शोभन्ते गन्धमादनसानुषु ॥
KK-03-08-159-084a शिखण्डिनीभिश्चरतां सहितानां शिखण्डिनाम् ।
KK-03-08-159-084c नदतां शृणु निर्घोषं भीम पर्वतसानुषु ॥
KK-03-08-159-085a चकोराः शतपत्राश्च मत्तकोकिलशारिकाः ।
KK-03-08-159-085c पत्रिणः पुष्पितानेतान्संपतन्ति महाद्रुमान् ॥
KK-03-08-159-086a रक्तपीतारुणाः पार्थ पादपाग्रगताः खगाः ।
KK-03-08-159-086c परस्परमुदीन्ते बहवो जीवजीवकाः ॥
KK-03-08-159-087a हरितारुणवर्णानां शाड्वलानां समीपतः ।
KK-03-08-159-087c सारसाः प्रतिदृश्यन्ते शैलप्रस्रवणेष्वपि ॥
KK-03-08-159-088a वदन्ति मधुरा वाचः सर्वभूतमनोरमाः ।
KK-03-08-159-088c भृङ्गराजोपचक्राश्च लोहपृष्ठाः पतत्रिणः ॥
KK-03-08-159-089a चतुर्विषाणाः पद्माभाः कुञ्जराः सकरेणवः ।
KK-03-08-159-089c एते वैडूर्यवर्णाभं क्षोभयन्ति महत्सरः ॥
KK-03-08-159-090a बहुतालसमुत्सेघाः शैलशृङ्गपरिच्युताः ।
KK-03-08-159-090c नानाप्रस्रवणेभ्यश्च वारिधाराः पतन्ति च ॥
KK-03-08-159-091a भास्कराभप्रभा भीमाः शारदाभ्रघनोपमाः ।
KK-03-08-159-091c शोभयन्ति महाशैलं नानारजतधातवः ॥
KK-03-08-159-092a क्वचिदञ्जनवर्णाभाः क्वचित्काञ्चनसन्निभाः ।
KK-03-08-159-092c धातवो हरितालस्य क्वचिद्धिङ्गुलकस्य च ॥
KK-03-08-159-093a मनःशिलागुहाश्चैव संध्याभ्रनिकरोपमाः ।
KK-03-08-159-093c शशलोहितवर्णाभाः क्वचिद्गैरिकधातवः ॥
KK-03-08-159-094a सितासिताभ्रप्रतिमा बालसूर्यसमप्रभाः ।
KK-03-08-159-094c एते बहुविधाः शैलं शोभयन्ति महाप्रभाः ॥
KK-03-08-159-095a गन्धर्वाः सह कान्ताभिर्यथेष्टं भीमविक्रमाः ।
KK-03-08-159-095c दृश्यन्ते शैलशृङ्गेषु पार्थ किंपुरुषैः सह ॥
KK-03-08-159-096a गीतानां समतालानां तथा साम्नां च निःस्वनः ।
KK-03-08-159-096c श्रूयते बहुधा भीम सर्वभूतमनोहरः ॥
KK-03-08-159-097a महागङ्गामुदीक्षस्व पुण्यां देवनदीं शुभाम् ।
KK-03-08-159-097c कलहंसगणैर्जुष्टामृषिकिन्नरसेविताम् ॥
KK-03-08-159-098a धातुभिश्च सरिद्भिश्च किन्नरैर्मृगपक्षिभिः ।
KK-03-08-159-098c गन्धर्वैरप्सरोभिश्च काननैश्च मनोरमैः ॥
KK-03-08-159-099a व्यालैश्च विविधाकारैः शतशीर्षैः समन्ततः ।
KK-03-08-159-099c उपेतं पश्य कौन्तेय शैलराजमरिंदम ॥
KK-03-08-159-100 वैशम्पायन उवाच ।
KK-03-08-159-100a ते प्रीतमनसः शूराः प्राप्ता गतिमनुत्तमाम् ।
KK-03-08-159-100c  नातृप्यन्पर्वतेन्द्रस्य दर्शनेन परंतपाः ॥
KK-03-08-159-101a उपेतमथ माल्यैश्च फलवद्भिश्च पादपैः ।
KK-03-08-159-101c आर्ष्टिषेणस्य राजर्षेराश्रमं ददृशुस्तदा ॥
KK-03-08-159-102a ततस्ते तिग्मतपसं कृशं धमनिसंततम् ।
KK-03-08-159-102c पारगं सर्वविद्यानामार्ष्टिषेणमुपागमन् ॥

इति श्रीमन्महाभारते अरण्यपर्वणि यक्षयुद्धपर्वणि एकोनषष्ट्यधिकशततमोऽध्यायः ॥ 159 ॥

3-159-2 जयं अर्जुनम् ॥ 3-159-3 कृतोद्देशः पञ्चमे वर्षे मयाऽवश्यमागन्तव्यमिति कृतसंकेतः ॥ 3-159-4 श्वेतं कैलासम् ॥ 3-159-7 तत्रापि देशे अस्माभिरिति शेषः । उद्देशः कृतः । संधिरार्षः ॥ 3-159-12 सुखोदर्कं सुखोदयम् ॥ 3-159-28 उपन्यस्य निवेद्य ॥ 3-159-29 अनुसंसार्य अनुगम्य ॥ 3-159-57 तामरसानां रसएव आसवो मद्यं तज्जेन मदेन अलसाः ॥ 3-159-58 विरुतान्विशिष्टशब्दयुतान् ॥ 3-159-63 कुटजेषु वृक्षविशेषेषु । वल्लीनां रलताप्रतानानि तैः संकटेषु कुञ्जीकृतेषु ॥ 3-159-65 सिंधुवारान् पद्मविशेषान् ॥ 3-159-66 कामवश्यानां नराणामौत्मुक्यकरान् ॥ 3-159-76 हे भीम ॥ 3-159-80 नलिनीं सरसीम् । कमलोत्पलयोरवान्तरजातिभेदः । विग्रहवतीं शरीरवतीम् ॥ 3-159-81 तस्य शैलस्य ॥ 3-159-88 भृङ्गराजादयः पक्षिविशेषाः ॥ 3-159-89 चतुर्विषाणाश्चतुर्दन्ताः ॥