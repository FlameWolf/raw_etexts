अध्यायः 244

भीमेन युधिष्ठिरम् प्रति दुर्योधनकृतापनयानुस्मनारणपूर्वकं तद्विमोचनस्यानौचित्यप्रतिपादने युधिष्ठिरेण पुनस्तम् प्रति तच्चोदनायामर्जुनेन तत्प्रतिज्ञानम् ॥ 1 ॥

KK03-13-244-001	युधिष्ठिर उवाच 
KK03-13-244-001a	अस्मानभिगतांस्तात भयार्ताञ्छरणैषिणः ।
KK03-13-244-001c	कौरवान्विषमप्राप्तान्कथं ब्रूयास्त्वमीदृशम् ॥
KK03-13-244-002a	भवन्ति भेदा ज्ञातीनां कलहाश्च वृकोदर ।
KK03-13-244-002c	प्रसक्तानि च वैराणि ज्ञातिधर्मो न नश्यति ॥
KK03-13-244-003a	यदा तु कश्चिज्ज्ञातीनां बाह्यः प्रार्थयते कुलम् ।
KK03-13-244-003c	न मर्षयन्ति तत्सन्तो बाह्येनाभिप्रधर्षणम् ॥
KK03-13-244-004a	जानात्येष हि दुर्बुद्धिरस्मानिह चिरोषितान् ।
KK03-13-244-004c	स एवं परिभूयास्मानकार्षीदिदमप्रियम् ॥
KK03-13-244-005a	दुर्योधनस्य ग्रहणाद्गन्धर्वेण बलाद्रणे ।
KK03-13-244-005c	स्त्रीणां बाह्याभिमर्शाच्च हतं भवति नः कुलम् ॥
KK03-13-244-006a	शरणं च प्रपन्नानां त्राणार्थं च कुलस्य च ।
KK03-13-244-006c	उत्तिष्ठध्वं नरव्याघ्राः सज्जीभवत मा चिरम् ॥
KK03-13-244-007a	अर्जुनश्च यमौ चैव त्वं च भीमापराजितः ।
KK03-13-244-007c	मोक्षयध्वं नरव्याघ्रा ह्रियमाणं सुयोधनम् ॥
KK03-13-244-008a	एते रथा नरव्याघ्राः सर्वशस्त्रसमन्विताः ।
KK03-13-244-008c	धृतराष्ट्रस्य पुत्राणां विमला काञ्चनध्वजाः ॥
KK03-13-244-009a	सस्वनानधिरोहध्वं नित्यसज्जानिमान्रथान् ।
KK03-13-244-009c	इन्द्रसेनादिभिः सूतैः कृतशस्त्रैरधिष्ठितान् ॥
KK03-13-244-010a	एतानास्थाय वै यत्ता गन्धर्वान्योद्धुमाहवे ।
KK03-13-244-010c	सुयोधनस्य मोक्षाय प्रयतध्वमतन्द्रिताः ॥
KK03-13-244-011a	`परैः परिभवे प्राप्ते वयं पञ्चोत्तरं शतम् ।
KK03-13-244-011c	परस्परविरोधे तु वयं पञ्चैव ते शतम् ॥'
KK03-13-244-012a	य एव कश्चिद्राजन्यः शरणार्थमिहागतम् ।
KK03-13-244-012c	परं शक्त्याभिरक्षेत किं पुनस्त्वं वृकोदर ॥
KK03-13-244-013a	`एवमुक्तस्तु कौन्तेयः पुनर्वाक्यमभाषत ।
KK03-13-244-013c	कोपसंरक्तनयनः पूर्ववैरमनुस्मरन् ॥
KK03-13-244-014a	पुरा जतुगृहेऽनेन दग्धुमस्मान्युधिष्ठिर ।
KK03-13-244-014c	दुर्बुद्धिर्हि कृता वीर तदा दैवेन रक्षिताः ॥
KK03-13-244-015a	कालकूटविषं तीक्ष्णं भोजने मम भारत ।
KK03-13-244-015c	उप्त्वा गङ्गां लतापाशैर्बद्ध्वा च प्राक्षिपत्प्रभो ॥
KK03-13-244-016a	रसातलं च सम्प्राप्य तदा वासुकिमञ्जसा ।
KK03-13-244-016c	तत्र दृष्ट्वा तु राजेन्द्र पुनः प्राप्तो महीतलम् ॥
KK03-13-244-017a	द्यूतकालेऽपि कौन्तेय वृजिनानि कृतानि वै ।
KK03-13-244-017c	द्रौपद्याश्च परामर्शः केशग्रहणमेव च ।
KK03-13-244-017e	वस्त्रापहरणं चैव सभामध्ये कृतानि वै ॥
KK03-13-244-018a	राज्यं चाच्छिद्य राजेन्द्र उक्तवान्परुषाणि नः ।
KK03-13-244-018c	पुरा कृतानां पापानां फलं भुङ्क्ते सुयोधनः ॥
KK03-13-244-019a	अस्माभिरेव कर्तव्यं धार्तराष्ट्रस्य निग्रहम् ।
KK03-13-244-019c	अन्येन तु कृतं तद्वै मैत्र्यमस्माकमिच्छता ।
KK03-13-244-019e	उपकारी तु गन्धर्वो मा राजन्विमना भव ॥
KK03-13-244-020	वैशम्पायन उवाच 
KK03-13-244-020a	एतस्मिन्नन्तरे राजंश्चित्रसेनेन वै हृतः ।
KK03-13-244-020c	विललाप सुदुःखार्तो नीयमानः सुयोधनः ॥
KK03-13-244-021a	युधिष्ठिर महाबाहो सर्वधर्मभृतांवर ।
KK03-13-244-021c	सपुत्रान्सहदारांश्च गन्धर्वेण हृतान्बलात् ॥
KK03-13-244-022a	पाण्डुपुत्र महाबाहो कौरवाणां यशस्कर।
KK03-13-244-022c	'सर्वधर्मभृतां श्रेष्ठ गन्धर्वेण हृतं बलात् ।
KK03-13-244-022e	रक्षस्व पुरुषव्याघ्र युधिष्ठिर महायशः ॥
KK03-13-244-023a	भ्रातरं ते महाबाहो बद्ध्वा नयति मामयम् ।
KK03-13-244-023c	दुश्शासनं दुर्विषहं दुर्मुखं दुर्जयं तथा ॥
KK03-13-244-024a	बद्ध्वा हरन्ति गन्धर्वा अस्मान्दारांश्च सर्वशः ।
KK03-13-244-024c	अनुधावत मां क्षिप्रं रक्षध्वं पुरुषोत्तमाः ॥
KK03-13-244-025a	यमौ मामनुधावेतां रक्षार्थं मम सायुधौ ।
KK03-13-244-025c	कुरुवंशस्य सुमहदयशः प्राप्तमीदृशम् ।
KK03-13-244-025e	व्यपोहयध्वं गन्धर्वाञ्जित्वा वीर्येण पाण्डवाः ॥
KK03-13-244-026a	एवं विलपमानस्य कौरवस्यार्तया गिरा ।
KK03-13-244-026c	श्रुत्वा विलापं सम्भ्रान्तो घृणयाऽभिपरिप्लुतः ॥
KK03-13-244-027a	युधिष्ठिरः पुनर्वाक्यं भीमसेनमथाब्रवीत् ।
KK03-13-244-027c	सुयोधनस्य मोक्षाय प्रयतध्वमतन्द्रिताः' ॥
KK03-13-244-028a	क इवार्यो दयेत्प्राणानभिधावेति चोदितः ।
KK03-13-244-028c	प्राञ्जलं शरणापन्नं दृष्ट्वा शत्रुमपि ध्रुवम् ॥
KK03-13-244-029a	वरप्रदानं राज्यं च पुत्रजन्म च पाण्डवाः ।
KK03-13-244-029c	शत्रोश्च मोक्षणं क्लेशास्त्रीणि चैकं च तत्समम् ॥
KK03-13-244-030a	न ह्यस्त्यधिकमेतस्माद्यदापन्नः सुयोधनः ।
KK03-13-244-030c	त्वद्बाहुबलमाश्रित्य जीवितं परिमार्गते ॥
KK03-13-244-031a	स्वयमेव प्रधावेयं यदि न स्याद्वृकोदर ।
KK03-13-244-031c	विततो मे क्रतुर्वीर न हि मेऽत्र विचारणा ॥
KK03-13-244-032a	साम्नैव तु यथा भीम मोक्षयेथाः सुयोधनम् ।
KK03-13-244-032c	तथा सर्वैरुपायैस्त्वं यतेथाः कुरुनन्दन ॥
KK03-13-244-033a	न साम्ना प्रतिपद्येत यदि गन्धर्वराडसौ ।
KK03-13-244-033c	पराक्रमेण मृदुना मोक्षयेथाः सुयोधनम् ॥
KK03-13-244-034a	अथासौ मृदुयुद्धेन न मुञ्चेद्भीम कौरवान् ।
KK03-13-244-034c	सर्वोपायैर्विमोच्यास्ते निगृह्य परिपन्थिनः ॥
KK03-13-244-035a	एतावद्धि मया शक्यं सन्देष्टुं वै वृकोदर ।
KK03-13-244-035c	वैताने कर्मणि तते वर्तमाने च भारत ।
KK03-13-244-035e	`वरप्रदानं सुमहद्याचकस्य प्रकीर्तितम्' ॥
KK03-13-244-036	वैशम्पायन उवाच 
KK03-13-244-036a	अजातशत्रोर्वचनं तच्छ्रुत्वा तु धनञ्जयः ।
KK03-13-244-036c	प्रतिजज्ञे गुरोर्वाक्यं कौरवाणां विमोक्षणम् ॥
KK03-13-244-037	अर्जुन उवाच 
KK03-13-244-037a	यदि साम्ना न मोक्ष्यन्ति गन्धर्वा धृतराष्ट्रजान् ।
KK03-13-244-037c	अद्य गन्धर्वराजस्य भूमिः पास्यति शोणितम् ॥
KK03-13-244-038a	अर्जुनस्य तु तां श्रुत्वा प्रतिज्ञां सत्यवादिनः ।
KK03-13-244-038c	कौरवाणां तदा राजन्पुनः प्रत्यागतं मनः ॥

इति श्रीमन्महाभारते अरण्यपर्वणि घोषयात्रापर्वणि चतुश्चत्वारिंशदधिकद्विशततमोऽध्यायः ॥ 244 ॥

3-244-28 क इवार्यो नयेत्प्राणान् इति थ. पाठः । क इहार्यो भवेत्त्राणम् इति झ. पाठः । अभिधाव याहीति चोदित आर्यः प्राणान् दयेत् । स्वप्राणेषु दयां कुर्यादित्यर्थः ॥
