अध्यायः 074

दमयन्त्या बाहुकस्य केशिन्या स्वगृहानयनम् ॥ 1 ॥ बाहुकदमयन्त्योः संवादः ॥ 2 ॥ बाहुकेन स्वस्य नलत्वोत्कीर्तनपूर्वकं कर्कोटकानुस्मरणेन तद्दत्तवस्त्रद्वयपरिधाने तस्य निजरूपप्रादुर्भावः ॥ 3 ॥ ततो नलंप्रत्यभिजानन्त्या दमयन्त्या तत्परिरम्भणम् ॥ 4 ॥

KK03-05-074-001	बृहदश्व उवाच 
KK03-05-074-001a	सर्वं विकारं दृष्ट्वा तु पुण्यश्लोकस्य धीमतः ।
KK03-05-074-001c	आगत्य केशिनी क्षिप्रं दमयन्त्यै न्यवेदयत् ॥
KK03-05-074-002a	दमयन्ती ततो भूयः प्रेषयामास केशिनीम् ।
KK03-05-074-002c	मातुः सकाशं दुःखार्ता नलशङ्कासमुत्सुका ॥
KK03-05-074-003a	परीक्षितो मे बहुशो बाहुको नलशङ्कया ।
KK03-05-074-003c	रूपे मे संशयस्त्वेकः स्वयमिच्छामि वेदितुम् ॥
KK03-05-074-004a	स वा प्रवेश्यतां मातर्मां वाऽनुज्ञातुमर्हसि ।
KK03-05-074-004c	विदितं वाऽथवाऽज्ञातं पितुर्मे संविधीयताम् ॥
KK03-05-074-005a	एवमुक्ता तु वैदर्भ्या सा देवी भीममब्रवीत् ।
KK03-05-074-005c	दुहितुस्तमभिप्रायमन्वजानात्स पार्थिवः ॥
KK03-05-074-006a	सा वै पित्राऽभ्यनुज्ञाता मात्रा च भरतर्षभ ।
KK03-05-074-006c	`तयोर्नियोगात्कौरव्य केशिनीमिदमब्रवीत्' ॥
KK03-05-074-007a	गच्छ केशिनि शीघ्रं त्वं बाहुकं पितृशासनात् ।
KK03-05-074-007c	आनयस्व यथा माता त्वं तथा कुरु मे प्रियम् ॥
KK03-05-074-008a	गत्वा तु केशिनी शिघ्रं बाहुकं वाक्यमब्रवीत् ।
KK03-05-074-008c	भीमस्य शासनात्सूतागताहं विद्धि बाहुक ॥
KK03-05-074-009a	प्रविश्यतां राजवेश्म इत्युक्तो भरतर्षभ ।
KK03-05-074-009c	बाहुकस्तु चिरं ध्यात्वा केशिन्या सह भारत ।
KK03-05-074-009e	प्रविवेश महाबाहुर्दमयन्तीनिवेशनम्' ॥
KK03-05-074-010ac	नलं प्रवेशयामास यत्र तस्याः प्रतिश्रयः ॥
KK03-05-074-011a	तां स्म दृष्ट्वैव सहसा दमयन्तीं नलो नृपः ।
KK03-05-074-011c	आविष्टः शोकदुःखाभ्यां बभूवाश्रुपरिप्लुतः ॥
KK03-05-074-012a	तं तु दृष्ट्वा तथायुक्तं दमयन्ती नलं तदा ।
KK03-05-074-012c	तीव्रशोकसमाविष्टा बभूव वरवर्णिनी ॥
KK03-05-074-013a	ततः काषायवसना जटिला मलपङ्किनी ।
KK03-05-074-013c	दमयन्ती महाराज बाहुकं वाक्यमब्रवीत् ॥
KK03-05-074-014a	पूर्वं दृष्टस्त्वया कश्चिद्धर्मज्ञो नाम बाहुक ।
KK03-05-074-014c	सुप्तामुत्सृज्य विपिने गतो यः पुरुषः स्त्रियम् ॥
KK03-05-074-015a	अनागसं प्रियां भार्यां विजने श्रममोहिताम् ।
KK03-05-074-015c	अपहाय तु को गच्छेत्पुण्यश्लोकमृते नलम् ॥
KK03-05-074-016a	किमु तस्य मया बाल्यादपराद्धं महीपतेः ।
KK03-05-074-016c	यो मामुत्सृज्य विपिने गतवान्निद्रयाऽर्दिताम् ॥
KK03-05-074-017a	साक्षाद्देवानपाहाय वृतो यः स पुरा मया ।
KK03-05-074-017c	अनुव्रतामभिमतां पुत्रिणीं त्यक्तवान्कथम् ॥
KK03-05-074-018a	अग्नौ पाणिगृहीतां च हंसानां वचने स्थिताम् ।
KK03-05-074-018c	भरिष्यामीति सत्यं तु प्रतिश्रुत्य क्व तद्गतम् ॥
KK03-05-074-019	बृहदश्व उवाच 
KK03-05-074-019a	दमयन्त्या ब्रुवन्त्यास्तु सर्वमेतदरिन्दम ।
KK03-05-074-019c	शोकजं वारिनेत्राभ्यामसुखं प्रास्रवद्बहु ॥
KK03-05-074-020a	अतीव कृष्णताराभ्यां रक्तान्ताभ्यां जलं तु तत् ।
KK03-05-074-020c	परिस्रवन्नलो राजा शोकार्त इदमब्रवीत् ॥
KK03-05-074-021a	`नलोऽहं विपुलश्रोणि त्वामुत्सृज्य यतो गतः ।
KK03-05-074-021c	आविष्टः कलिना भद्रे तेन मोहवशं गतः ॥'
KK03-05-074-022a	मम राज्यं प्रनष्टं यन्नाहं तत्कृतवान्स्वयम् ।
KK03-05-074-022c	कलिना तत्कृतं भीरु यच्च त्वामहमत्यजम् ॥
KK03-05-074-023a	यत्त्वया धर्मकृच्छ्रे तु शापेनाभिहतः पुरा ।
KK03-05-074-023c	वनस्थया दुःखितया शोचन्त्या मां दिवानिशम् ॥
KK03-05-074-024a	स मच्छरीरे त्वच्छापाद्दह्यमानोऽवसत्कलिः ।
KK03-05-074-024c	त्वच्छापदग्धः सततं सोऽग्नावग्निरिवाहितः ॥
KK03-05-074-025a	मम च व्यवसायेन तपसा चैव निर्जितः ।
KK03-05-074-025c	दुःखस्यान्तेन चानेन भवितव्यं हि नौ शुभे ॥
KK03-05-074-026a	विमुच्य मां गतः पापस्ततोऽहमिह चागतः ।
KK03-05-074-026c	त्वदर्थं विपुलश्रोणि न हि मेऽन्यत्प्रयोजनम् ॥
KK03-05-074-027a	कथं नु नारी भर्तारमनुरक्तमनुव्रतम् ।
KK03-05-074-027c	उत्सृज्य वरयेदन्यं यथा त्वं भीरु कर्हिचित् ॥
KK03-05-074-028a	दूताश्चरन्ति पृथिवीं कृत्स्नां नृपतिशासनात् ।
KK03-05-074-028c	भैमी किल स्म भर्तारं द्वितीयं वरयिष्यति ॥
KK03-05-074-029a	स्वैरवृत्ता यथाकाममनुरूपमिवात्मनः ।
KK03-05-074-029c	श्रुत्वैव चैवं त्वरितो भागस्वरिरुपस्थितः ॥
KK03-05-074-030a	दमयन्ती तु तच्छ्रुत्वा नलस्य परिदेवितम् ।
KK03-05-074-030c	प्राञ्जलिर्वेपमाना च भीता वचनमब्रवीत् ॥
KK03-05-074-031a	न मामर्हसि कल्याण पापेन परिशङ्कितुम् ।
KK03-05-074-031c	मया हि देवानुत्सृज्य वृतस्त्वं निषधाधिप ॥
KK03-05-074-032a	तवाभिगमनार्थं तु सर्वतो ब्राह्मणा गताः ।
KK03-05-074-032c	वाक्यानि मम गाथाभिर्गायमाना दिशो दश ॥
KK03-05-074-033a	ततस्त्वां ब्राह्मणो विद्वान्पर्णादो नाम पार्थिव ।
KK03-05-074-033c	अभ्यगच्छत्कोसलायामृतुपर्णनिवेशने ॥
KK03-05-074-034a	तेन वाक्ये कृते सम्यक्प्रतिवाक्ये तथा हृते ।
KK03-05-074-034c	उपायोऽयं मया दृष्टो नैषधानयने तव ॥
KK03-05-074-035a	त्वामृते नहि लोकेऽन्य एकाह्ना पृथिवीपते ।
KK03-05-074-035c	समर्थो योजनशतं गन्तुमश्वैर्नराधिप ॥
KK03-05-074-036a	`तथापि मां महीपाल भजेतां चरणौ तव ।
KK03-05-074-036c	'स्पृशेयं तेन सत्येन पादावेतौ महीपते ।
KK03-05-074-036e	यथा नासत्कृतं किञ्चिन्मनसाऽपि चराम्यहम् ॥
KK03-05-074-037a	अयं चरति लोकेऽस्मिन्भूतसाक्षी सदागतिः ।
KK03-05-074-037c	एष मे मुञ्चतु प्राणान्यदि पापं चराम्यहम् ॥
KK03-05-074-038a	यथा चरति तिग्मांशुः परितो भुवनं सदा ।
KK03-05-074-038c	स मुञ्चतु मम प्राणान्यदि पापं चराम्यहम् ॥
KK03-05-074-039a	चन्द्रमाः सर्वभूतानामन्तश्चरति साक्षिवत् ।
KK03-05-074-039c	स मुञ्चतु मम प्राणान्यदि पापं चराम्यहम् ॥
KK03-05-074-040a	एते देवास्त्रयः कृत्स्नं त्रैलोक्यं धारयन्ति वै ।
KK03-05-074-040c	विब्रुवन्तु यथा सत्यमेतद्देवास्त्यजन्तु माम् ॥
KK03-05-074-041a	एवमुक्ते ततो वायुरन्तरिक्षादभाषत ।
KK03-05-074-041c	नैषा कृतवती पापं नल सत्यं ब्रवीमि ते ॥
KK03-05-074-042a	राजञ्शीलनिधिः स्फीतो दमयन्त्या सुरक्षितः ।
KK03-05-074-042c	साक्षिणो रक्षिणश्चास्या वयं त्रीन्परिवत्सरान् ॥
KK03-05-074-043a	उपायो विहितश्चायं त्वदर्थमतुलोऽनया ।
KK03-05-074-043c	न ह्येकाह्ना शतं गन्ता त्वामृतेऽन्यः पुमानिह ॥
KK03-05-074-044a	उपपन्ना त्वया भैमी त्वं च भैम्या महीपते ।
KK03-05-074-044c	नात्र शङ्का त्वया कार्या सङ्गच्छ सह भार्यया ॥
KK03-05-074-045a	तथा ब्रुवति वायौ तु पुष्पवृष्टिः पपात ह ।
KK03-05-074-045c	देवदुन्दुभयो नेदुर्ववौ च पवनः शिवः ॥
KK03-05-074-046a	तदद्भुतमयं दृष्ट्वा नलो राजाऽथ भारत ।
KK03-05-074-046c	दमयन्त्यां विशङ्कां तामुपाकर्षदरिन्दमः ॥
KK03-05-074-047a	ततस्तद्वस्त्रमरजः प्रावृणोद्वसुधाधिपः ।
KK03-05-074-047c	संस्मृत्य नागराजं तं ततो लेभे स्वकं वपुः ॥
KK03-05-074-048a	स्वरूपिणं तु भर्तारं दृष्ट्वा भीमसुता तदा ।
KK03-05-074-048c	प्राक्रोशदुच्चैरालिङ्ग्य पुण्यश्लोकमनिन्दिता ॥
KK03-05-074-049a	भैमीमपि नलो राजा भ्राजमानो यथा पुरा ।
KK03-05-074-049c	सस्वजे स्वसुतौ चापि यथावत्प्रत्यनन्दत ॥
KK03-05-074-050a	ततः स्वोरसि विन्यस्य वक्त्रं तस्य शुभानना ।
KK03-05-074-050c	परीता तेन दुःखेन निशश्वासायतेक्षणा ॥
KK03-05-074-051a	तथैव मलदिग्धाङ्गीं परिष्वज्य शुचिस्मिताम् ।
KK03-05-074-051c	सुचिरं पुरुषव्याघ्रस्तस्थौ शोकपरिप्लुतः ॥
KK03-05-074-052a	ततः सर्वं यथावृत्तं दमयन्त्या नलस्य च ।
KK03-05-074-052c	भीमायाकथयत्प्रीत्या वैदर्भ्या जननी नृप ॥
KK03-05-074-053a	ततोऽब्रवीन्महाराजः कृतशौचमहं नलम् ।
KK03-05-074-053c	दमयन्त्या सहोपेतं कल्ये द्रष्टा सुखोषितम् ॥
KK03-05-074-054a	ततस्तौ सहितौ रात्रिं कथयन्तौ पुरातनम् ।
KK03-05-074-054c	वने विचरितं सर्वमूषतुर्मुदितौ नृप ॥
KK03-05-074-055a	गृहे भीमस्य नृपतेः परस्परसुखैषिणौ ।
KK03-05-074-055c	वसेतां हृष्टसङ्कल्पौ वैदर्भी च नलश्च ह ॥
KK03-05-074-056a	स चतुर्थे ततो वर्षे सङ्गम्य सह भार्यया ।
KK03-05-074-056c	सर्वकामैः सुसिद्धार्थो लब्धवान्परमां मुदम् ॥
KK03-05-074-057a	दमयन्त्यपि भर्तारमासाद्याप्यायिता भृशम् ।
KK03-05-074-057c	अर्धसञ्जातसस्येव तोयं प्राप्य वसुन्धरा ॥
KK03-05-074-058a	सैवं समेत्य व्यपनीय तन्द्रां शान्तज्वरा हर्षविवृद्धसत्त्वा ।
KK03-05-074-058c	रराज भैमी समवाप्तकामा शीतांशुना रात्रिरिवोदितेन ॥

इतिश्रीमन्महाभारते अरण्यपर्वणि नलोपाख्यानपर्वणि चतुःसप्ततितमोऽध्यायः ॥ 74 ॥

3-74-10 प्रतिश्रयः गृहम् ॥ 3-74-16 किन्नु तस्य मया चीर्णमपराधमिति ध. पाटः ॥ 3-74-18 अग्नौ पाणिं गृहीत्वा तु देवानामप्रतस्तथेति झ. पाठः ॥ 3-74-33 त्वां दृष्टवान्कोसलेष्विति ध. पाठः ॥ 3-74-37 सदागतिर्वायुः ॥ 3-74-39 चन्द्रमाश्चित्ताभिमानिनी देवता ॥ 3-74-53 कल्ये प्रभाते । कृतार्थं तमहं नलमिति क. ध. पाठः ॥
