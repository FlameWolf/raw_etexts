अध्यायः 076

नलेन पुनः स्वपुरंप्रत्यागमनम् ॥ 1 ॥ तथा पुनर्द्यूतेन पुष्करं पराजित्य तस्य तत्पुरम् प्रतियापनम् ॥ 2 ॥

KK03-05-076-001	बृहदश्व उवाच 
KK03-05-076-001a	स मासमुष्य कौन्तेय भीममामन्त्र्य नैषधः ।
KK03-05-076-001c	पुरादल्पपरीवारो जगाम निषधान्प्रति ॥
KK03-05-076-002a	रथेनैकेन शुभ्रेण दन्तिभिः परिषोडशैः ।
KK03-05-076-002c	पञ्चाशद्भिर्हयैश्चैव षट्शतैश्च पदातिभिः ॥
KK03-05-076-003a	स कम्पयन्निव महीं त्वरमाणो महापुरीम् ।
KK03-05-076-003c	प्रविवेशाथ संरब्धस्तरसैव महामनाः ॥
KK03-05-076-004a	ततः पुष्करमासाद्य वीरसेनसुतो नलः ।
KK03-05-076-004c	उवाच दीव्याव पुनर्बहुवित्तं मयाऽर्जितम् ॥
KK03-05-076-005a	दमयन्ती च यच्चान्यन्मम किञ्चन विद्यते ।
KK03-05-076-005c	एष वै मम सन्न्यासस्तव राज्यं तु पुष्कर ॥
KK03-05-076-006a	पुनः प्रवर्ततां द्यूतमिति मे निश्चिता मतिः ।
KK03-05-076-006c	एकपाणेन भद्रं ते प्राणयोश्च पणावहे ॥
KK03-05-076-007a	जित्वा परस्वमाहृत्य राज्यं वा यदि वा वसु ।
KK03-05-076-007c	प्रतिपाणः प्रदातव्यः प्राणो हि पणमुच्यते ॥
KK03-05-076-008a	न चेद्वाञ्छसि तद्द्यूतं युद्धद्यूतं प्रवर्तताम् ।
KK03-05-076-008c	द्वैरथेनास्तु वै शान्तिस्तव वा मम वा नृप ॥
KK03-05-076-009a	वंशभोज्यमिदं राज्यमर्थितव्यं यथा तथा ।
KK03-05-076-009c	येनकेनाप्युपायेन वृद्धानामिति शासनम् ॥
KK03-05-076-010a	द्वयोरेकतरे बुद्धिः क्रियतामद्य पुष्कर ।
KK03-05-076-010c	कैतवेनाक्षवत्यां वा युद्धे वा नाम्यतां धनुः ॥
KK03-05-076-011a	नैषधेनैवमुक्तस्तु पुष्करः प्रहसन्निव ।
KK03-05-076-011c	ध्रुवमात्मजयं मत्वा प्रत्याह निषधाधिपम् ॥
KK03-05-076-012a	दिष्ट्या त्वयाऽर्जितं वित्तं प्रतिपाणाय नैषध ।
KK03-05-076-012c	दिष्ट्या च दुष्कृतं कर्म दमयन्त्याः क्षयं गतम् ॥
KK03-05-076-013a	दिष्ट्या वै प्रीयसे राजन्मम लाभाय नैषध ।
KK03-05-076-013c	पुनर्द्यूते च ते बुद्धिर्दिष्ट्या पुरुषसत्तम ॥
KK03-05-076-014a	धनेनानेन वै भैमी जितेन समलङ्कृता ।
KK03-05-076-014c	मामुपस्थास्यति व्यक्तं दिवि शक्रमिवाप्सराः ॥
KK03-05-076-015a	नित्यशो हि स्मरामि त्वां प्रतीक्षेऽपि च नैषध ।
KK03-05-076-015c	देवने च मभ प्रीतिर्भवत्येवासुहृद्गणैः ॥
KK03-05-076-016a	जित्वा त्वद्य वरारोहां दमयन्तीमनिन्दिताम् ।
KK03-05-076-016c	कृतकृत्यो भविष्यामि सा हिमे नित्यशो हृदि ॥
KK03-05-076-017a	श्रुत्वा तु तस्य ता वाचो बह्वबद्धप्रलापिनः ।
KK03-05-076-017c	इयेष स शिरश्छेत्तुं खड्गेन कुपितो नलः ॥
KK03-05-076-018a	स्मयंस्तु रोषताम्राक्षस्तमुवाच नलो नृपः ।
KK03-05-076-018c	पणावः किं व्याहरसे जितो न व्याहरिष्यसि ॥
KK03-05-076-019a	ततः प्रावर्तत द्यूतं पुष्करस्य नलस्य च ।
KK03-05-076-019c	एकपाणेन भद्रं ते नलेन स पराजितः ॥
KK03-05-076-020a	स रत्नकोशनिचयैः प्राणेन पणितोपि च ।
KK03-05-076-020c	जित्वा च पुष्करं राजा प्रहसन्निदमब्रवीत् ॥
KK03-05-076-021a	मम सर्वमिदं राज्यमव्यग्रं हतकण्टकम् ।
KK03-05-076-021c	वैदर्भी न त्वया शक्या राजापशद वीक्षितम् ।
KK03-05-076-021e	तस्यास्त्वं सपरीवारो मूढ दासत्वमागतः ॥
KK03-05-076-022a	न त्वया तत्कृतं कर्म येनाहं विजितः पुरा ।
KK03-05-076-022c	कलिना तत्कृतं कर्म त्वं च मूढ न बुध्यसे ॥
KK03-05-076-023a	नाहं परकृतं दोषं त्वय्याधास्ये कथञ्चन ।
KK03-05-076-023c	यथासुखं वै जीवत्वं प्राणानवसृजामि ते ॥
KK03-05-076-024a	तथैव सर्वसम्भारं स्वमंशं वितरामि ते ।
KK03-05-076-024c	तथैव च मम प्रीतिस्त्वयि वीर न संशयः ॥
KK03-05-076-025a	सौहार्दं चापि मे त्वत्तो न कदाचित्प्रहास्यति ।
KK03-05-076-025c	पुष्कर त्वं हि मे भ्राता सञ्जीव शरदः शतम् ॥
KK03-05-076-026a	एवं नलः सान्त्वयित्वा भ्रातरं सत्यविक्रमः ।
KK03-05-076-026c	वचनैस्तोषयामास परिष्वज्य पुनः पुनः ॥
KK03-05-076-027a	सान्त्वितो नैषधेनैवं पुष्करः प्रत्युवाच तम् ।
KK03-05-076-027c	पुण्यश्लोकं तदा राजन्नभिवाद्य कृताञ्जलिः ॥
KK03-05-076-028a	कीर्तिरस्तु तवाक्षय्या जीव वर्षायुतं सुखी ।
KK03-05-076-028c	यो मे वितरसि प्राणानधिष्ठानं च पार्थिव ॥
KK03-05-076-029a	स तथा सत्कृतो राज्ञा मासमुष्य तदा नृपः ।
KK03-05-076-029c	प्रययौ पुष्करो हृष्टः स्वपुरं स्वजनावृतः ॥
KK03-05-076-030a	महत्या सेनया सार्धं विनीतैः परिचारकैः ।
KK03-05-076-030c	भ्राजमान इवादित्यो वपुषा पुरुषर्षभ ॥
KK03-05-076-031a	प्रस्थाप्य पुष्करं राजा वित्तवन्तमनामयम् ।
KK03-05-076-031c	प्रविवेश पुरं श्रीमानत्यर्थमुपशोभिताम् ॥
KK03-05-076-032a	प्रविश्य सान्त्वयामास पौरांश्च निषधाधिपः ।
KK03-05-076-032c	`हितेषु चैषां सततं पितेवावहितोऽभवत्' ॥
KK03-05-076-033a	पौरा जानपदाश्चापि सम्प्रहृष्टतनूरुहाः ।
KK03-05-076-033c	ऊचुः प्राञ्जलयः सर्वे सामात्यप्रमुखा जनाः ॥
KK03-05-076-034a	अद्य स्म निर्वृता राजन्पुरे जनपदेऽपि च ।
KK03-05-076-034c	उपासितुं पुनः प्राप्ता देवा इव शतक्रतुम् ॥

इति श्रीमन्महाभारते अरण्यपर्वणि नलोपाख्यानपर्वणि षट्सप्ततितमोऽध्यायः ॥ 76॥

3-76-1 उष्य वासं कृत्वा ॥ 3-76-5 दमयन्त्या च यच्चान्यज्जय त्वं सुसमार्जितमिति ध. पाठः . । 3-76-6 राज्यम् एकपाणेनैव मम तु दमयन्त्यादि च प्राणयोश्च पणावहे युद्धमपि वर्ततामित्यर्थः ॥ 3-76-7 प्राणो हि धनमुच्यते इति ध. पाठः ॥ 3-76-9 परहस्तगतं राज्यम् इति ध. पाठः ॥ 3-76-13 दिष्ट्या च ध्रियसे राजन्सदारोऽद्य महाभुजेति झ. पाठः ॥ 3-76-18 पणाय किं व्याहरसे शीघ्रं द्यूतं प्रवर्ततामिति क. पाठः ॥
