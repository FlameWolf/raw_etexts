अध्यायः 020

कृष्णेन युधिष्ठिरम्प्रति स्वस्य साल्वेन सह युद्धप्रकारकथनम् ॥ 1 ॥

001	वासुदेव उवाच 
001a	आनर्तनगरं मुक्तं ततोऽहमगमं तदा ।
001c	महाक्रतौ राजसूये निवृत्ते नृपते तव ॥
002a	अपश्यं द्वारकां चाहं महाराज हतत्विषम् ।
002c	निःस्वाध्यायवषट्कारां निर्भूषणवरस्त्रियम् ॥
003a	अनभिज्ञेयरूपाणि द्वारकोपवनानि च ।
003c	दृष्ट्वा शङ्कोपपन्नोऽहमपृच्छं हृदिकात्मजम् ॥
004a	अस्वस्थनरनारीकमिदं वृष्णिकुलं भृशम् ।
004c	किमिदं नरशार्दूल श्रोतुमिच्छामि तत्त्वतः ॥
005a	एवमुक्तः स तु मया विस्तरेणेदमब्रवीत् ।
005c	रोधं मोक्षं च साल्वेन हार्दिक्यो राजसत्तम ॥
006a	ततोऽहं भरतश्रेष्ठ श्रुत्वा सर्वमशेषतः ।
006c	विनाशे साल्वराजस्य तदैवाकरवं मतिम् ॥
007a	ततोऽहं भरतश्रेष्ठ समाश्वास्य पुरे जनम् ॥
007c	राजानमाहुकं चैव तथैवानकदुन्दुभिम् ॥
008a	सर्वान्वृष्णिप्रवीरांश्च हर्षयन्नब्रुवं तदा ।
008c	अप्रमादः सदा कार्यो नगरे यादवर्षभाः ॥
009a	साल्वराजविनाशाय प्रयातं मां निबोधत ।
009c	नाहत्वा तं निवर्तिष्ये पुरीं द्वारवतीं प्रति ॥
010a	ससाल्वं सौभनगरं हत्वा द्रष्टास्मि वः पुनः ।
010c	त्रिःसामा हन्यतामेषा दुन्दुभिः शत्रुभीषणा ॥
011a	ते मयाऽऽश्वासिता वीरा यथावद्भरतर्षभ ।
011c	सर्वे मामब्रुवन्हृष्टाः प्रयाहि जहि शात्रवान् ॥
012a	तैः प्रहृष्टात्मभिर्वीरैराशीर्भिरभिनन्दितः ।
012c	वाचयित्वा द्विजश्रेष्ठान्प्रणम्य शिरसा भवम् ॥
013a	शैब्यसुग्रीवयुक्तेन रथेनानादयन्दिशः ।
013c	प्रध्माय शङ्खप्रवरं पाञ्चजन्यमहं नृप ॥
014a	प्रयातोस्मि नरव्याघ्र बलेन महता वृतः ।
014c	क्लृप्तेन चतुरङ्गेण यत्तेन जितकाशिना ॥
015a	समतीत्य बहून्देशान्गिरींश्च बहुपादपान् ।
015c	सरांसि सरितश्चैव मार्तिकावतमासदम् ॥
016a	तत्राश्रौषं नरव्याघ्र साल्वं सागरमन्तिकात् ।
016c	प्रयान्तं सौभमास्थाय तमहं पृष्ठतोऽन्वगाम् ॥
017a	`दृष्टवानस्मि राजेन्द्र साल्वराजमथान्तिके ।
017c	'ततः सागरमासाद्य कुक्षौ तस्य महोर्मिणः ।
017e	समुद्रनाभ्यां साल्वोऽभूत्सौभमास्थाय शत्रुहन् ॥
018a	`स मामालोक्य सहसा सेनां स्वां प्राहिणोन्मृधे ।
018c	मद्बाहुना च सेनायां शिष्टायां किञ्चिदेव च'
019a	स समालोक्य सहसा स्मयन्निव युधिष्ठिर ।
019c	आह्वयामास दुष्टात्मा युद्धायैव मुहुर्मुहुः ॥
020a	तस्य शार्ङ्गविनिर्मुक्तैर्बहुभिर्मर्मभेदिभिः ।
020c	पुरं नासाद्यत शरैस्ततो मां रोष आविशत् ॥
021a	स चापि पापप्रकृतिर्दैतेयापशदो नृप ।
021c	मय्यवर्षत दुर्धर्षः शरधाराः सहस्रशः ॥
022a	सैनिकान्मम सूतं च हयांश्च स समाकिरत् ।
022c	अचिन्तयन्तस्तु शरान्वयं युध्याम भारत ॥
023a	ततः शतसहस्राणि शराणां नतपर्वणाम् ।
023c	चिक्षिपुः समरे वीरा मयि साल्वपदानुगाः ॥
024a	ते हयांश्च रथं चैव ध्वजं दारुकमेव च ।
024c	छादयामासुरसुरास्तैर्बाणैर्मर्मभेदिभिः ॥
025a	न हया न रथो वीर न ध्वजो न च दारुकः ।
025c	अदृश्यन्त शरैश्छन्नास्तथाऽहं सैनिकाश्च मे ॥
026a	ततोऽहमपि कौन्तेय शराणामयुतान्बहून् ।
026c	आमन्त्रितानां धनुषा दिव्येन विधिनाऽक्षिपम् ॥
027a	न तत्रविषयस्त्वासीन्मम सैन्यस्य भारत ।
027c	खे विषक्तं हि तत्सौभं क्रोशमात्र इवाभवत् ॥
028a	ततस्ते प्रेक्षकाः सर्वे देवा वै दिवमास्थिताः ।
028c	हर्षयामासुरुच्चैर्मां सिंहनादतलस्वनैः ॥
029a	मत्कार्मुकविनिर्मुक्ता दानवानां महारणे ।
029c	अङ्गेषु रुधिराक्तास्ते विविशुः शलभा इव ॥
030a	ततो हलहलाशब्दः सौभमध्ये व्यवर्धत ।
030c	वध्यतां विशिखैस्तीक्ष्णैः पतताञ्च महार्णवे ॥
031a	ते निकृत्तभुजस्कन्धाः कबन्धाकृतिदर्शनाः ।
031c	नदन्तो भैरवान्नादान्निपतन्ति स्म दानवाः ।
031e	पतितास्तेऽपि भक्ष्यन्ते समुद्राम्भोनिवासिभिः ॥
032a	ततो गोक्षीरकुन्देन्दुमृणालरजतप्रभम् ।
032c	जलजं पाञ्चजन्यं वै प्राणेनाहमपूरयम् ॥
033a	तान्दृष्ट्वा पतितांस्तत्र साल्वः सौभपतिस्ततः ।
033c	मायायुद्धेन महता योधयामास मां युधि ॥
034a	ततो गदा हलाः प्रासाः शूलशक्तिपरश्वथाः ।
034c	असयः शक्तिकुलिशपाशर्ष्टिकनपाः शराः ।
034e	पट्टसाश्च भुशुण्ड्यश्च प्रपतन्त्यनिशं मयि ॥
035a	तामहं माययैवाशु प्रतिगृह्य व्यनाशयम् ।
035c	तस्यां हतायां मायायां गिरिशृङ्गैरयोधयत् ॥
036a	ततोऽभवत्तम इव प्रकाश इव चाभवत् ।
036c	दुर्दिनं सुदिनं चैव शीतमुष्णं च भारत ॥
037a	अङ्गारपांसुवर्षं च शस्त्रवर्षं च भारत ।
037c	एवं मायां प्रकुर्वाणो योधयामास मां रिपुः ॥
038a	विज्ञाय तदहं सर्वं माययैव व्यनाशयम् ।
038c	यथाकालं तु युद्धेन व्यधमं सर्वतः शरैः ॥
039a	`ततो हतायां च मया मायायां युधि दानवः ।
039c	मायामन्यां महाराज चकार मतिमोहिनीम् ॥'
040a	ततो व्योम महाराज शतसूर्यमिवाभवत् ।
040c	शतचन्द्रं च कौन्तेय सहस्रायुततारकम् ॥
041a	ततो नाज्ञायत तदा दिवारात्रं तथा दिशः ।
041c	ततोऽहं मोहमापन्नः प्रज्ञास्त्रं समयोजयम् ॥
042a	तदस्त्रमस्तमस्त्रेण विधूतं शरतूलवत् ।
042c	तथा तदभवद्युद्धं तुमुलं रोमहर्षणम् ।
042e	लब्धालोकस्तु राजेन्द्र पुनः शत्रुमयोधयम् ॥

इति श्रीमन्महाभारते अरण्यपर्वणि अर्जुनाभिगमनपर्वणि विंशोऽध्यायः ॥ 20 ॥

3-20-3 हृदिकात्मजं कृतकर्माणम् ॥ 3-20-10 त्रिस्सामा त्रिस्वरा नीचमन्द्रतारभावेन ॥ 3-20-12 वाचयित्वा स्वस्तिवादानिति शेषः । शिरसा हरमिति ट. पाठः । शिरसाहुकमिति क. पाठः ॥ 3-20-14 जितकाशिना जयशोभिना ॥ 3-20-15 मार्तिकावतं देशविशेषम् । आसदं प्राप्तः ॥ 3-20-16 सागरमन्तिकात् सागरसमीपे । अन्वगाम् अनुगतवानस्मि ॥ 3-20-17 महोर्मिणः महोर्मिमतः । व्रीह्यादित्वादिनिः । नाभ्यां गर्भे गुप्त इत्यर्थः ॥ 3-20-20 तस्य पुरं मदीयैः शरैर्नासाद्यतेति सम्बन्धः ॥ 3-20-26 आमन्त्रितानाम् अभिमन्त्रितानाम् । दिव्येन विधिना अलौकिकया अस्त्रिविद्यया ॥ 3-20-30 वध्यतां वध्यमानानाम् ॥ 3-20-32 प्राणेन बलेन ॥ 3-20-34 शक्त्यादीनां कनो दीप्तिर्गतिः शोभा वा तां पान्ति ते । कार्तिकेयेन्द्रवरुणयमायुधतुल्या इत्यर्थः ॥
