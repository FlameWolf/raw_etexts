अध्यायः 026

दाल्भ्येन युधिष्ठिरम्प्रति ब्राह्मणस्य क्षत्रवृद्धिकारणत्वकथनम् ॥ 1 ॥ महर्षीणां युधिष्ठिराभिगमनम् ॥ 2 ॥

001	वैशम्पायन उवाच 
001a	वसत्सु वै द्वैतवने पाण्डवेषु महात्मसु ।
001c	अनुकीर्णं महारण्यं ब्राह्मणैः समपद्यत ॥
002a	ईर्यमाणेन सततं ब्रह्मघोषेण सर्वशः ।
002c	ब्रह्मलोकसमं पुण्यमासीद्द्वैतवनं सरः ॥
003a	यजुषामृचां साम्नां च गद्यानां चैव सर्वशः ।
003c	आसीदुच्चार्यमाणानां निःस्वनो हृदयङ्गमः ॥
004a	ज्याघोषश्चैव पार्थानां ब्रह्मघोषश्च धीमताम् ।
004c	संसृष्टं ब्रह्मणा क्षत्रं भूय एव व्यरोचत ॥
005a	अथाब्रवीद्बको दाल्भ्यो धर्मराजं युधिष्ठिरम् ।
005c	सन्ध्यां कौन्तेयमासीनमृषिभिः परिवारितम् ॥
006a	पश्य द्वैतवने पार्थ ब्राह्मणानां तपस्विनाम् ।
006c	होमवेलां कुरुश्रेष्ठ सम्प्रज्वलितपावकाम् ॥
007a	चरन्ति धर्मं पुण्येऽस्मिंस्त्वया गुप्ता धृतव्रताः ।
007c	भृगवोऽङ्गिरसश्चैव वासिष्ठाः काश्यपैः सह ॥
008a	आगस्त्याश्च महाभागा आत्रेयाश्चोत्तमव्रताः ।
008c	सर्वस्य जगतः श्रेष्ठा ब्राह्मणाः सङ्गतास्त्वया ॥
009a	इदं तु वचनं पार्थ शृण्वेकाग्रमना मम ।
009c	भ्रातृभिः सह कौन्तेय यत्त्वां वक्ष्यामि कौरव ॥
010a	ब्रह्म क्षत्रेण संसृष्टं क्षत्रं च ब्रह्मणा सह ।
010c	उदीर्णे दहतः शत्रून्वनानीवाग्निमारुतौ ॥
011a	नाब्राह्मणस्तात चिरं बुभूषेदिच्छन्निमं लोकममुं च जेतुम् ।
011c	विनीतधर्मार्थमपेतमोहं लब्ध्वा द्विजं हन्ति नृपः सपत्नान् ॥
012a	चरन्नैश्रेयसं धर्मं प्रजापालनकारितम् ।
012c	नाध्यगच्छद्बलिर्लोके तीर्थमन्यत्र वै द्विजात् ॥
013a	अनूनमासीदसुरस्य कामैर्वैरोचनेः श्रीरपि चाक्षयाऽऽसीत् ।
013c	लब्ध्वा महीं ब्राह्मणसम्प्रयोगात्तेष्वाचरन्दुष्टमथो व्यनश्यत् ॥
014a	नाब्राह्मणं भूमिरियं सभूतिर्वर्णं द्वितीयं भजते चिराय ।
014c	समुद्रनेमिर्नमते तु तस्मै यं ब्राह्मणः शास्ति नयैर्विनीतम् ॥
015a	कुञ्जरस्येव सङ्ग्रामे परिगृह्याङ्कुशग्रहम् ।
015c	ब्राह्माणैर्विप्रहीनस्य क्षत्रस्य क्षीयते बलम् ॥
016a	ब्राह्मण्यनुपमा दृष्टिः क्षात्रमप्रतिमं बलम् ।
016c	तौ यदा चरतः सार्धं तदा लोकः प्रसीदति ॥
017a	यथा हि सुमहानग्निः कक्षं दहति सानिलः ।
017c	तथा दहति राजन्यो ब्राह्मणेन समं रिपुम् ॥
018a	ब्राह्मणेष्वेव मेधावी बुद्धिपर्येषणं चरेत् ।
018c	अलब्धस्य च लाभाय लब्धस्य परिवृद्धये ॥
019a	अलब्धलाभाय च लब्धवृद्धये यथार्हतीर्थप्रतिपादनाय ।
019c	यशस्विनं वेदविदं विपश्चितं बहुश्रुतं ब्राह्मणमेव वासयेत् ॥
020a	ब्राह्मणेषूत्तमा भक्तिस्तव नित्यं युधिष्ठिर ।
020c	तेन ते सर्वलोकेषु दीप्यते प्रथितं यशः ॥
021	वैशम्पायन उवाच 
021a	ततस्ते ब्राह्मणाः सर्वे बकं दाल्भ्यमपूजयन् ।
021c	युधिष्ठिरं स्तूयमाने भूयः सुमनसोऽभवन् ॥
022a	द्वैपायनो नारदश्च जामदग्न्यः पृथुश्रवाः ।
022c	इन्द्रद्युम्नो भालुकिश्च कृतचेताः सहस्रपात् ॥
023a	कर्णश्रवाश्च मुञ्जश्च लवणाश्वश्च काश्यपः ।
023c	हारीतः स्थूणकर्णश्च अग्निवेश्योऽथ शौनकः ॥
024a	कृतवाक्च सुवाक्चैव बृहदश्वो विभावसुः ।
024c	ऊर्ध्वरेता वृषामित्रः सुहोत्रो होत्रवाहनः ॥
025a	एते चान्ये च बहवो ब्राह्मणाः संशितव्रताः ।
025c	अजातशत्रुमानर्चुः पुरन्दरमिवर्षयः ॥

इति श्रीमन्महाभारते अरण्यपर्वणि अर्जुनाभिगमनपर्वणि षड्विंशोऽध्यायः ॥ 26 ॥

3-26-1 अनुकीर्णं व्याप्तम् ॥ 3-26-3 गद्यानां ब्राह्मणवाक्यानां पादाक्षरादिनियमहीनानाम् । साम्नां च निगमानां च भारतेति क. पाठः । भाष्याणाञ्चैव सर्वश इति ख. पाठः.॥ 3-26-5 सन्ध्यामुपास्येति शेषः ॥ 3-26-11 नृपः अब्राह्मणो ब्राह्मणहीनो न बुभूषेत् न भवितुमिच्छेत् । तस्येच्छतोपि जयो दुर्लभ इत्यर्थः । विनीतौ सम्यक् शिक्षितौ धर्मार्थौ येन ॥ 3-26-12 तीर्थमुपायम् ॥ 3-26-13 वैरोचनेर्बलेः ॥ 3-26-15 अङ्कुशग्रहमङ्कुशेन निगृह्णाति तम् । परिगृह्य वर्जयित्वा । परिर्वर्जने ॥ 3-26-18 बुद्धिपर्येषणं बुद्धेः साकल्येन सङ्ग्रहणम् ॥ 3-26-19 यथार्हतीर्थे यथायोग्यपात्रे । प्रतिपादनाय दानाय ॥
