अध्यायः 127

लोमशेन युधिष्ठिरं प्रति मान्धातृपदप्रवृत्तिनिमित्तकथनपूर्वकं मान्धातृचरित्रकीर्तनम् ॥ 1 ॥
KK0306127001युधिष्ठिर उवाच ।
KK0306127001a मान्धाता राजशार्दूलस्त्रिषु लोकेषु विश्रुतः ।
KK0306127001c कथं जातो महाब्रह्मन्यौवनाश्वो नृपोत्तमः ॥
KK0306127002a कथं चैनां परां ख्यातिं प्राप्तवानमितद्युतिः ।
KK0306127002c यस्य लोकास्त्रयो वश्या विष्णोरिव महात्मनः ॥
KK0306127003a एतदिच्छाम्यहं श्रोतुं चरितं तस्य धीमतः ।
KK0306127003c `सत्यकीर्तेर्हि मान्धातुः कथ्यमानं त्वयाऽनघ' ॥
KK0306127004a यथा मान्धातृशब्दश्च तस्य शक्रसमद्युते ।
KK0306127004c जन्म चाप्रतिवीर्यस्य कुशलो ह्यसि भाषितुम् ॥
KK0306127005 लोमश उवाच ।
KK0306127005a शृणुष्वावहितो राजन्राज्ञस्तस्य महात्मनः ।
KK0306127005c यथा मान्धातृशब्दो वै लोकेषु परिगीयते ॥
KK0306127006a इक्ष्वाकुवंशप्रभवो युवनाश्वो महीपतिः ।
KK0306127006c सोऽयजत्पृथिवीपालः क्रतुभिर्भूरिदक्षिणैः ॥
KK0306127007a अश्वमेधसहस्रं च प्राप्य धर्मभृतांवरः ।
KK0306127007c अन्यैश्च क्रतुभिर्मुख्यैरयजत्स्वाप्तदक्षिणैः ॥
KK0306127008a अनपत्यस्तु राजर्षिः स महात्मा महाव्रतः ।
KK0306127008c मन्त्रिष्वाधाय तद्राज्यं वननित्यो बभूव ह ।
KK0306127008e शास्त्रदृष्टेन विधिना संयोज्यात्मानमात्मवान् ॥
KK0306127009a स कदाचिन्नृपो राजन्नुपवासेन दुःखितः ।
KK0306127009a पिपासाशुष्कहृदयः प्रविवेशाश्रमं भृगोः ॥
KK0306127010a तामेव रात्रिं राजेन्द्र महात्मा भृगुनन्दनः ।
KK0306127010c इष्टिं चकार सौद्युम्नेर्महर्षिः पुत्रकारणात् ॥
KK0306127011a संभृतो मन्त्रपूतेन वारिणा कलशो महान् ।
KK0306127011c तत्रातिष्ठत राजेन्द्र पूर्वमेव समाहितः ॥
KK0306127012a यत्प्राश्य प्रसवेत्तस्य पत्नी शक्रसमं सुतम् ।
KK0306127012c `तद्वारि विहितं राजन्यस्मिन्नासीत्सुसंस्कृतम्' ।
KK0306127012e तं न्यस्य वेद्यां कलशं सुषुपुस्ते महर्षयः ॥
KK0306127013a रात्रिजागरणाच्छ्रान्तान्सौद्युम्निः समतीत्य तान् ।
KK0306127013c शुष्ककण्ठः पिपासार्तः पानीयार्थी भृशं नृपः ।
KK0306127013e तं प्रविश्याश्रमं शान्तः पानीयं सोऽभ्ययाचत ॥
KK0306127014a तस्य श्रान्तस्य शुष्केण कण्ठेन क्रोशतस्तदा ।
KK0306127014a नाश्रौषीत्कश्चन तदा शकुनेरिव वाशतः ॥
KK0306127015a ततस्तं कलशं दृष्ट्वा जलपूर्णं स पार्थिवः ।
KK0306127015c अभ्यद्रवत वेगेन पीत्वा चाम्भो व्यवासृजत् ॥
KK0306127016a स पीत्वा शीतलं तोयं पिपासार्तो महीपतिः ।
KK0306127016c निर्वाणमगमद्धीमान्सुसुखी चाभवत्तदा ॥
KK0306127017a ततस्ते प्रत्यबुध्यन्त मुनयः सतपोधनाः ।
KK0306127017c निस्तोयं तं च कलशं ददृशुः सर्व एव ते ॥
KK0306127018a कस्य कर्मेदमिति ते पर्यपृच्छन्समागताः ।
KK0306127018c युवनाश्वो ममेत्येवं सत्यं समभिपद्यत ॥
KK0306127019a न युक्तमिति तं प्राह भगवान्भार्गवस्तदा ।
KK0306127019a सुतार्थं स्थापिता ह्यापस्तपसा चैव संभृताः ॥
KK0306127020a मया ह्यत्राहितं ब्रह्म तप आस्थाय दारुणम् ।
KK0306127020c पुत्रार्थं तव राजर्षे महाबलपराक्रम ॥
KK0306127021a महाबलो महावीर्यस्तपोबलसमन्वितः ।
KK0306127021a यः शक्रमपि वीर्येण गमयेद्यमसादनम् ॥
KK0306127022a अनेन विधिना राजन्मयैतदुपपादितम् ।
KK0306127022c अब्भक्षणं त्वया राजन्न युक्तं कृतमद्य वै ॥
KK0306127023a न त्वद्य शक्यमस्माभिरेतत्कर्तुमतोऽनय्था ।
KK0306127023a नूनं दैवकृतं ह्येतद्यदेवं कृतवानसि ॥
KK0306127024a पिपासितेन याः पीता विधिमन्त्रपुरस्कृताः ।
KK0306127024c आपस्त्वया महाराज मत्तपोवीर्यसंभृताः ॥
KK0306127025a ताभ्यस्त्वमात्मना पुत्रमीदृशं जनयिष्यसि ।
KK0306127025c विधास्यामो वयं तत्र तवेष्टिं परमाद्भुताम् ॥
KK0306127026a यथा शक्रसमं पुत्रं जनयिष्यसि वीर्यवान् ।
KK0306127026c `न च प्राणैर्महाराज वियोगस्ते भविष्यति' ॥
KK0306127027a मा खिदस्त्वं हि राजेनद्र दैवं हि बलवत्तरम्' ।
KK0306127027c गर्भधारणजं वाऽपि न खेदं समवाप्स्यसि ॥
KK0306127028a ततो वर्षशते पूर्णे तस्य राज्ञो महात्मनः ।
KK0306127028c वामं पार्श्वं विनिर्भिद्य सुतः सूर्य इव स्थितः ॥
KK0306127029a निश्चक्राम महातेजा न च तं मृत्युराविशत् ।
KK0306127029c युवनाश्वं नरपतिं तदद्भुतमिवाभवत् ॥
KK0306127030a ततः शक्रो महातेजास्तं दिदृक्षुरुपागमत् ।
KK0306127030c ततो देवा महेन्द्रं तमपृच्छन्धास्यतीति किम् ॥
KK0306127031a प्रदेशिनीं ततोऽस्यास्ये शक्रः समभिसंदधे ।
KK0306127031c मामयं धास्यतीत्येवं भाषिते चैव वज्रिणा ।
KK0306127031e मांधातेति च नामास्य चक्रुः सेन्द्रा दिवौकसः ॥
KK0306127032a प्रदेशिनीं शक्रदत्तामास्वाद्य स शिशुस्तदा ।
KK0306127032c अवर्धत महातेजाः किष्कून्राजंस्त्र्योदश ॥
KK0306127033a वेदास्तं सधनुर्वेदा दिव्यान्स्त्राणि चेश्वरम् ।
KK0306127033c उपतस्थुर्महाराजं ध्यातमात्राणि सर्वशः ॥
KK0306127034a धनुराजगवं नाम शराः शृङ्गोद्भवाश्च ये ।
KK0306127034c अभेद्यं कवचं चैव सद्यस्तमुपशिश्रियुः ॥
KK0306127035a सोऽभिषिक्तो भगवता स्वयं शक्रेण भारत ।
KK0306127035c धर्मेण व्यजयल्लोकांस्त्रीन्विष्णुरिव विक्रमैः ॥
KK0306127036a तस्याप्रतिहतं चक्रं प्रावर्तत महात्मनः ।
KK0306127036c रत्नानि चैव राजर्षिं स्वयमेवोपतस्थिरे ॥
KK0306127037a तस्येयं वसुसंपूर्णा वसुधा वसुधाधिप ।
KK0306127037c तेनेष्टं विविधैर्यज्ञैर्बहुभिः स्वाप्तदक्षिणैः ॥
KK0306127038a चितचैत्यो महातेजा धर्मान्प्राप्य च पुष्कलान् ।
KK0306127038c शक्रस्यार्धासनं राजँल्लब्धवानमितद्युतिः ॥
KK0306127039a एकाह्ना पृथिवी तेन धर्मनित्येन धीमता ।
KK0306127039c विजिता शासनादेव सरत्नाकरपत्तना ॥
KK0306127040a तस्य चैत्यैर्महाराज क्रतूनां दक्षिणावताम् ।
KK0306127040c चतुरन्ता मही व्याप्ता नासीत्किंचिदनावृतम् ॥
KK0306127041a तेन पद्मसहस्राणि गवां दश महात्मना ।
KK0306127041c ब्राह्मणेभ्यो महाराज दत्तानीति प्रचक्षते ॥
KK0306127042a तेन द्वादशवार्षिक्यामनावृष्ट्यां महात्मना ।
KK0306127042c वृष्टं सस्यविवृद्ध्यर्थं मिषतो वज्रपाणिनः ॥
KK0306127043a तेन सोमकुलोत्पन्नो गान्धाराधिपतिर्महान् ।
KK0306127043c गर्जन्निव महामेघः प्रमथ्य निहतः शरैः ॥
KK0306127044a प्रजाश्चतुर्विधास्तेन त्राता राजन्कृतात्मना ।
KK0306127044c तेनात्मतपसा लोकास्तापिताश्चातितेजसा ॥
KK0306127045a तस्यैतद्देवयजनं स्थानमादित्यवर्चसः ।
KK0306127045c यस्य पुण्यतमे देशे कुरुक्षेत्रेस्य मध्यतः ॥
KK0306127046a `तथा त्वमपि राजेन्द्र मान्धातेव महीपतिः ।
KK0306127046c धर्मं कृत्वा महीं रक्ष स्वर्गलोकं गमिष्यसि' ॥
KK0306127047a एतत्ते सर्वमाख्यातं मान्धातुश्चरितं महत् ।
KK0306127047c जन्म चाग्र्यं महीपाल यन्मां त्वं परिपृच्छसि ॥
KK0306127048 वैशंपायन उवाच ।
KK0306127048a एवमुक्तः स कौन्तेयो लोमशेन महर्षिणा ।
KK0306127048c पप्रच्छानन्तरं भूयः सोमकं प्रति भारत ॥

इति श्रीमन्महाभारते अरण्यपर्वणि तीर्थयात्रापर्वणि सप्तविंशत्यधिकशततमोऽध्यायः ॥ 127 ॥

3-127-1 यौवनाश्वो युवनाश्वपुत्रः । यौवनाश्विर्नृपोत्तम इति क. पाठः ॥ 3-127-8 आत्मानं चित्तम् । आत्मवान् जितचित्तः । संयोज्येष्टदेवतया ऐक्यं नीत्वा ॥ 3-127-10 सौद्युम्नेः युवनाश्वस्य ॥ 3-127-14 वाशतः शब्दं कुर्वतः ॥ 3-127-16 निर्वाणं तपःफलम् ॥ 3-127-25 इष्टिमिच्छितम् ॥ 3-127-30 किं धास्यति पास्यति स्तन्याभावात् ॥ 3-127-31 मां धास्यति मां धाता । धातेति लुडन्तस्य व्याख्यानं धास्यतीति । प्रदेशिनीं, तर्जनीम् ॥ 3-127-32 किष्कून् हस्तान् वितस्तीन्वा ॥ 3-127-36 चक्रमाज्ञा 3-127-38 चितचैत्यः कृतचयनक्रतुः ॥ 3-127-41 पद्मं शतकोटयस्तेषामपि सहस्राणि दश ॥ 3-127-44 चतुर्विधाः सुरनरतिर्यक्स्थावराः ॥
