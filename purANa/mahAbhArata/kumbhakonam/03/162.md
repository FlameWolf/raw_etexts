अध्यायः 162

भीमादर्शनेन दुर्मनायमानैर्युधिष्ठिरादिभिः पर्वताग्रारोहणेन भीमसमीपगमनम् ॥ 1 ॥ भीमहतावशिष्टैर्निवेदितमणिमदादिवधेन कुबेरेण युयुत्सया भीमं प्रत्यागमनम् ॥ 2 ॥ तत्र युधिष्ठिरादिदर्शनेन शान्तमन्युना तेन तान्प्रति स्वस्यागस्त्यशापावाप्तिकथनपूर्वकं भीमसेनकार्यानुमोदनम् ॥ 3 ॥
KK-03-08-162-001 वैशम्पायन उवाच ।
KK-03-08-162-001a श्रुत्वा बहुविधैः शब्दैर्नाद्यमानां गिरेर्गुहाम् ।
KK-03-08-162-001c अजातशत्रुः कौन्तेयो माद्रीपुत्रावुभावपि ॥
KK-03-08-162-002a धौम्यः कृष्णा च विप्राश्च सर्वे च सुहृदस्तथा ।
KK-03-08-162-002c भीमसेनमपश्यन्तः सर्वे विमनसोऽभवन् ॥
KK-03-08-162-003a द्रौपदीमार्ष्टिषेणाय संप्रधार्य महारथाः ।
KK-03-08-162-003c सहिताः सायुधाः शूराः शैलमारुरुहुस्तदा ॥
KK-03-08-162-004a ततः संप्राप्य शैलाग्रं वीक्षमाणा महारथाः ।
KK-03-08-162-004c ददृशुस्ते महेष्वासा भीमसेनमरिंदमम् ॥
KK-03-08-162-005a स्फुरतश्च महाकायान्गतसत्वांश्च राक्षसान् ।
KK-03-08-162-005c महाबलान्महासत्वान्भीमसेनेव पातितान् ॥
KK-03-08-162-006a शुशुभे स महाबाहुर्गदाखाड्गधनुर्धरः|
KK-03-08-162-006c निहत्य समरे सर्वान्दानवान्मघवानिव ||
KK-03-08-162-007a ततस्ते समतिक्रम्य परिष्वज्य वृकोदरम् ।
KK-03-08-162-007c तत्रोपविविशुः पार्थाः प्राप्ता गतिमनुत्तमाम् ॥
KK-03-08-162-008a तैश्चतुर्भिर्महेष्वासैर्गिरिशृङ्गमशोभत ।
KK-03-08-162-008c लोकपालैर्महाभागैर्दिवं देववरैरिव ॥
KK-03-08-162-009a कुबेरसदनं दृष्ट्वा राक्षसांश्च निपातितान् ।
KK-03-08-162-009c भ्राता भ्रातरमासीनमथोवाच युधिष्ठिरः ॥
KK-03-08-162-010a साहसाद्यदि वा मोहाद्बीम पापमिदं कृतम् ।
KK-03-08-162-010c नैतत्ते सदृशं वीर मुनेरिव मृषा वधः ॥
KK-03-08-162-011a राजद्विष्टं न कर्तव्यमिति धर्मविदो विदुः ।
KK-03-08-162-011c त्रिदशानामिदं द्विष्टं भीमसेन त्वया कृतम् ॥
KK-03-08-162-012a अर्थधर्मावनादृत्य यः पापे कुरुते मनः ।
KK-03-08-162-012c कर्मणां पार्थ पापानां स फलं विन्दते ध्रुवम् ॥
KK-03-08-162-013a `साहसं बत भद्रं ते देवानामपि चाप्रियम्' ।
KK-03-08-162-013c पुनरेवं न कर्तव्यं मम चेदिच्छसि प्रियम् ॥
KK-03-08-162-014 वैशम्पायन उवाच ।
KK-03-08-162-014a एवमुक्त्वा स धर्मात्मा भ्राता भ्रातरमच्युतम् ।
KK-03-08-162-014c `भीमसेनं महाबाहुमप्रधृष्यपराक्रमम्' ॥
KK-03-08-162-015a अर्थतत्त्वविभागज्ञः कुन्तीपुत्रो युधिष्ठिरः ।
KK-03-08-162-015c विरराम महातेजास्तमेवार्थं विचिन्तयन् ॥
KK-03-08-162-016a ततस्ते हतशिष्टा ये भीमसेनेन राक्षसाः ।
KK-03-08-162-016c सहिताः प्रत्यपद्यन्त कुबेरसदनं प्रति ॥
KK-03-08-162-017a ते जवेन महावेगाः प्राप्य वैश्रवणालयम् ।
KK-03-08-162-017c भीममार्तस्वरं चक्रुर्भीमसेनभयार्दिताः ॥
KK-03-08-162-018a न्यस्तशस्त्रायुधाः क्लान्ताः शोणिताक्तपरिच्छदाः ।
KK-03-08-162-018c प्रकीर्णमूर्धजा राजन्यक्षाधिपतिमब्रुवन् ॥
KK-03-08-162-019a गदापरिघनिस्त्रिंशतोमरप्रासयोधिनः ।
KK-03-08-162-019c राक्षसा निहताः सर्वे तव देवपुरःसराः ॥
KK-03-08-162-020a प्रमृद्य तरसा शैलं मानुषेण धनेश्वर ।
KK-03-08-162-020c एकेन निहताः सङ्ख्ये गताः क्रोधवशा गणाः ॥
KK-03-08-162-021a प्रवरा राक्षसेन्द्राणां यक्षाणां च नराधिप ।
KK-03-08-162-021c शेरते निहता देव गतसत्वाः परासवः ॥
KK-03-08-162-022a भग्नः शैलो वयं भग्ना मणिमांस्ते सखा हतः ।
KK-03-08-162-022c मानुषेणं कृतं कर्म विधत्स्व यदनन्तरम् ॥
KK-03-08-162-023a स तच्छ्रुत्वा तु संक्रुद्धः सर्वयक्षगणाधिपः ।
KK-03-08-162-023c कोपसंरक्तनयनः कथमित्यब्रवीद्वचः ॥
KK-03-08-162-024a द्वितीयमपराध्यन्तं भीमं श्रुत्वा धनेश्वरः ।
KK-03-08-162-024c चुक्रोध यक्षाधिपतिर्युज्यतामिति चाब्रवीत् ॥
KK-03-08-162-025a अथाभ्रघनसंकाशं गिरिकूटमिवोच्छ्रितम् ।
KK-03-08-162-025c रथं संयोजयामासुर्गर्न्धैवर्हेममालिभिः ॥
KK-03-08-162-026a तस्य सर्वगुणोपेता विमलाक्षा हयोत्तमाः ।
KK-03-08-162-026c तेजोबलगुणोपेता नानारत्नविभूषिताः ।
KK-03-08-162-026e शोभमाना रथे युक्तास्तरिष्यन्त इवाशुगाः ॥
KK-03-08-162-027a `ततस्ते तु महायक्षाः क्रुद्धं दृष्ट्वा धनेश्वरम्' ।
KK-03-08-162-027c हर्षयामासुरन्योन्यमिङ्गितैर्विजयावहैः ॥
KK-03-08-162-028a स तमास्थाय भगवान्राजराजो महारथम् ।
KK-03-08-162-028c प्रययौ देवगन्धर्वैः स्तूयमानो महाद्युतिः ॥
KK-03-08-162-029a तं प्रयान्तं महात्मानं सर्वे यक्षा धनाधिपम् ।
KK-03-08-162-029c `अनुजग्मुर्महात्मानं धनदं घोरदर्शनाः' ॥
KK-03-08-162-030a रक्ताक्षा हेमसंकाशा महाकाया महाबलाः ।
KK-03-08-162-030c सायुधा बद्धनिस्त्रिंशा यक्षा बहुशतायुधाः ॥
KK-03-08-162-031a ते जवेन महावेगाः प्लवमाना विहायसा ।
KK-03-08-162-031c गन्धमादनमाजग्मुः प्रकर्षन्त इवाम्बरम् ॥
KK-03-08-162-032a तत्केसरिमहाजालं धनाधिपतिपालितम् ।
KK-03-08-162-032c `रम्यं चैव गिरेः शृङ्गमासेदुर्यत्रपाण्डवाः' ॥
KK-03-08-162-033a कुबेरं च महात्मानं यक्षरक्षोगणावृतम् ।
KK-03-08-162-033c ददृशुर्हृष्टरोमाणः पाण्डवाः प्रियदर्शनम् ॥
KK-03-08-162-034a कुबेरस्तु महासत्वान्पाण्डोः पुत्रान्महारथान् ।
KK-03-08-162-034c आत्तकार्मुकनिस्त्रिंशान्दृष्ट्वा प्रीतोऽभवत्तदा ॥
KK-03-08-162-035a `सर्वे चेमे नरव्याघ्राः पुरन्दरसमौजसः ।
KK-03-08-162-035c 'देवकार्यं करिष्यन्ति हृदयेन तुतोष ह ॥
KK-03-08-162-036a ते पक्षिण इवापेतुर्गिरिशृङ्गं महाजवाः ।
KK-03-08-162-036c तस्थुस्तेषां सकाशे वै धनेश्वरपुरःसराः ॥
KK-03-08-162-037a ततस्तं हृष्टमनसं पाण्डवान्प्रति भारत ।
KK-03-08-162-037c समीक्ष्ययक्षगन्धर्वा निर्विकारमवस्थिताः ॥
KK-03-08-162-038a पाण्डवाश्च महात्मानः प्रणम्य धनदं प्रभुम् ।
KK-03-08-162-038c नकुलः सहदेवश्च धर्मपुत्रश्च धर्मवित् ॥
KK-03-08-162-039a अपराद्धमिवात्मानं मन्यमाना महारथाः ।
KK-03-08-162-039c तस्थुः प्राञ्जलयः सर्वे परिवार्य धनेश्वरम् ॥
KK-03-08-162-040a शय्यासनयुतं श्रीमत्पुष्पकं विश्वकर्मणा ।
KK-03-08-162-040c विहितं चित्रपर्यन्तमातिष्ठत धनाधिपः ॥
KK-03-08-162-041a तमासीनं महाकायाः शङ्कुकर्णा महाजवाः ।
KK-03-08-162-041c उपोपविविशुर्यक्षा राक्षसाश्च सहस्रशः ॥
KK-03-08-162-042a शतशश्चापि गन्धर्वास्तथैवाप्सरसां गणाः ।
KK-03-08-162-042c परिवार्योपतिष्ठन्ति यथा देवाः शतक्रतुम् ॥
KK-03-08-162-043a काञ्चनीं शिरसा बिभ्रद्भीमसेनः स्रजं शुभाम् ।
KK-03-08-162-043c बाणखङ्गधनुष्पाणिरुदैक्षत धनाधिपम् ॥
KK-03-08-162-044a न भीर्भीमस्य न ग्लानिर्विक्षतस्यापि राक्षसैः ।
KK-03-08-162-044c आसीत्तस्यामवस्थायां कुबेरमपि पश्यतः ॥
KK-03-08-162-045a आददानं शितान्बाणान्योद्धुकाममवस्थितम् ।
KK-03-08-162-045c दृष्ट्वा भीमं धर्मसुतमब्रवीन्नरवाहनः ॥
KK-03-08-162-046a विदुस्त्वां सर्वभूतानि पार्थ भूतहिते रतम् ।
KK-03-08-162-046c निर्भयश्चापिशैलाग्रे वस त्वं सह बन्धुभिः ॥
KK-03-08-162-047a न च मन्युस्त्वया कार्यो भीमसेनस्य पाण्डव ।
KK-03-08-162-047c कालेनैते हताः पूर्वं निमित्तमनुजस्तव ॥
KK-03-08-162-048a व्रीडा चात्रन कर्तव्या साहसं यदिदं कृतम् ।
KK-03-08-162-048c दृष्टश्चापि सुरैः पूर्वं विनाशो यक्षरक्षसाम् ॥
KK-03-08-162-049a न भीमसेने कोपो मे प्रीतोस्मि भरतर्षभ ।
KK-03-08-162-049c कर्मणा भीमसेनस्य मम तुष्टिरभूत्पुरा ॥
KK-03-08-162-050 वैशम्पायन उवाच ।
KK-03-08-162-050a स एवमुक्त्वा राजानं भीमसेनमभाषत ।
KK-03-08-162-050c नैतन्मनसि मे तात वर्तते कुरुसत्तम ॥
KK-03-08-162-051a यदिदं साहसं भीम कृष्णार्थे कृतवानसि ।
KK-03-08-162-051c मामनादृत्य देवांश्च विनाशं यक्षरक्षसाम् ॥
KK-03-08-162-052a स्वबाहुबलमाश्रित्य तेनाहं प्रीतिमांस्त्वयि ।
KK-03-08-162-052c शापादद्य विनिर्मुक्तो घोरादस्माद्वृकोदर ॥
KK-03-08-162-053a अहं पूर्वमगस्त्येन क्रुद्धेन परमर्षिणा ।
KK-03-08-162-053c शप्तोऽपराधे कस्मिंश्चित्तस्यैषा निष्कृतिर्ध्रुवम् ॥
KK-03-08-162-054a दृष्टो हि मम संक्लेशः पुरा पाण्डवनन्दन ।
KK-03-08-162-054c न तवात्रापराधोस्ति कथंचिदपि पाण्डव ॥
KK-03-08-162-055 युधिष्ठिर उवाच ।
KK-03-08-162-055a कथं शप्तोसि भगवन्नगस्त्येन महात्मना ।
KK-03-08-162-055c श्रोतुमिच्छाम्यहं देव यथैतच्छापकारणम् ॥
KK-03-08-162-056a इदं चाश्चर्यभूतं मे यत्क्रोधात्तस्य धीमतः ।
KK-03-08-162-056c तदैव त्वं न निर्दग्धः सबलः सपदानुगः ॥
KK-03-08-162-057 धनेश्वर उवाच ।
KK-03-08-162-057a देवतानामभून्मन्त्रः कुशावत्यां नरेश्वर ॥
KK-03-08-162-058a वृतस्तत्राहमगमं महापद्मशतैस्त्रिभिः ।
KK-03-08-162-058c यक्षाणां घोररूपाणां विविधायुधधारिणाम् ॥
KK-03-08-162-059a अध्वन्यहमथापश्यमगस्त्यमृषिसत्तमम् ।
KK-03-08-162-059c उग्रं तपस्तप्यभानं यमुनातीरमाश्रितम् ।
KK-03-08-162-059e नानापक्षिगणाकीर्णं पुष्पितद्रुमशोभितम् ॥
KK-03-08-162-060a तमूर्द्वबाहुं दृष्ट्वैव सूर्यस्याभिमुखे स्थितम् ।
KK-03-08-162-060c तेजोराशिं दीप्यमानं हुताशनमिवैधितम् ॥
KK-03-08-162-061a राक्षसाधिपतिः श्रीमान्मणिमान्नाम मे सखा ।
KK-03-08-162-061c मौर्ख्यादज्ञानभावाच्च दर्पान्मोहाच्च पार्थिव ॥
KK-03-08-162-062a न्यष्ठीवदाकाशगतो महर्षेस्तस्य मूर्धनि ।
KK-03-08-162-062c ततः क्रुद्धः स भगवानुवाचेदं तपोधनः ॥
KK-03-08-162-063a मामवज्ञाय दुष्टात्मा यस्मादेष सखा तव ।
KK-03-08-162-063c धर्षणां कृतवानेतां पश्यतस्ते धनेश्वर ॥
KK-03-08-162-064a त्वं चाप्येभिर्हतैः सैन्यैः क्लेशं प्राप्नुहि दुर्भते ।
KK-03-08-162-064c तमेव मानुषं दृष्ट्वाकिल्विषाद्विप्रमोक्ष्यसे ॥
KK-03-08-162-065a सैन्यानां तु तवैतेषां पुत्रपौत्रबलान्वितम् ।
KK-03-08-162-065c न शापं प्राप्यते घोरं गच्छ तेऽऽज्ञां करिष्यति ॥
KK-03-08-162-066a एष शापो मया प्राप्तः प्राक्तस्मादृषिसत्तमात् ।
KK-03-08-162-066c स भीमेन महाराज भ्रात्रा तव विमोक्षितः ॥

इति श्रीमन्महाभारते अरण्यपर्वणि यक्षयुद्धपर्वणि द्विषष्ट्यधिकशततमोऽध्यायः ॥ 162 ॥

3-162-3 संप्रधार्य रक्षार्थं समर्प्य ॥ 3-162-10 मुनेरिव वनवासिनस्ते तवैतत् सदृशं नोचितम् । यत् मृषा निर्निमित्तम्. वधो रक्षसां हिंसा ॥ 3-162-16 सहिता मिलिताः ॥ 3-162-24 युज्यतां रथ इति शेषः ॥ 3-162-25 अभ्रघनः सजलमेघः । गन्धर्वैर्हयैर्योजयामासुः यक्षा इति शेषः ॥ 3-162-26 विमलाक्षाः दशावर्तशुद्धाः ॥ 3-162-48 दृष्टो ज्ञातः ॥ 3-162-54 मम मया । संक्लेशो भाविदुःखम् ॥ 3-162-57 कुशावत्यां कुशस्थलीसंज्ञे देशविशेषे ॥ 3-162-60 एधितं समिद्धम् ॥ 3-162-61 मौर्ख्यात् विचाराक्षमत्वात् । अतएव अगस्त्योयमित्यज्ञानभावात् । मौर्ख्यमपि दर्पात्संपत्तिगर्वात् । सोपि मोहात् संपत्तेर्नश्वरत्वाज्ञानात् ॥ 3-162-62 न्यष्ठीवत् थूत्कृतवान् ॥