अध्यायः 008

तदा समागतेन व्यासेन धृतराष्ट्रम्प्रति पाण्डवैः सह विरोधस्यानर्थहेतुत्वकथनपूर्वकं तैः सह शमविधानम् ॥ 1 ॥

KK0301008001	व्यास उवाच 
KK0301008001a	धतराष्ट्र महाप्राज्ञ निबोध वचनं मम ।
KK0301008001c	वक्ष्यामि त्वां कौरवाणां सर्वेषां हितमुत्तमम् ॥
KK0301008002a	न मे प्रियं महाबाहो यद्गताः पाण्डवा वनम् ।
KK0301008002c	निकृत्त्या निकृताश्चैव दुर्योधनपुरोगमैः ॥
KK0301008003a	ते स्मरन्तः परिक्लेशान्वर्षे पूर्णे त्रयोदशे ।
KK0301008003c	विमोक्ष्यन्ति विषं क्रुद्धाः कौरवेयेषु भारत ॥
KK0301008004a	तदयं किन्नु पापात्मा तव पुत्रः सुमन्दधीः ।
KK0301008004c	पाण्डवान्नित्यसङ्क्रुद्धो राज्यहेतोर्जिघांसति ॥
KK0301008005a	वार्यतां साध्वयं मूढः शमं गच्छतु ते सुतः ।
KK0301008005c	वनस्थांस्तानयं हन्तुमिच्छन्प्राणान्विमोक्ष्यति ॥
KK0301008006a	यथाऽऽह विदुरः प्राज्ञो यथा भीष्मो यथा वयम् ।
KK0301008006c	यथा कृपश्च द्रोणश्च तथा साधु विधीयताम् ॥
KK0301008007a	विग्रहो हि महाप्राज्ञ स्वजनेन विगर्हितः ।
KK0301008007c	अधर्म्यमयशस्यं च मा राजन्प्रतिपद्यथाः ॥
KK0301008008a	समीक्षा यादृशी ह्यस्य पाण्डवान्प्रति भारत ।
KK0301008008c	उपेक्ष्यमाणा सा राजन्महान्तमनयं व्रजेत् ॥
KK0301008009a	अथवाऽयं सुमन्दात्मा वनं गच्छतु ते सुतः ।
KK0301008009c	पाण्डवैः सहितो राजन्नेक एवासहायवान् ॥
KK0301008010a	ततः संसर्गजः स्नेहः पुत्रस्य तव पाण्डवैः ।
KK0301008010c	यदि स्यात्कृतकृत्यस्त्वं भवेथाः पुरषर्षभ ॥
KK0301008011a	अथवा जायमानस्य यच्छीलमनुजायते ।
KK0301008011c	श्रूयते तन्महाराज नामृतस्यापसर्पति ॥
KK0301008012a	कथं वा मन्यते भीष्मो द्रोणोऽथ विदुरोपि वा ।
KK0301008012c	भवान्वाऽत्र परं कार्यं पुरा चार्थो निवर्तते ॥

इति श्रीमन्महाभारते अरण्यपर्वणि किर्मीरवधपर्वणि अष्टमोऽध्यायः ॥ 8 ॥

3-8-2 निकृताः निर्जिताः ॥ 3-8-3 विषमिव विषं शस्त्रम् ॥ 3-8-8 समीक्षा विचारपूर्विका बुद्धिः ॥ 3-8-11 एतदपि दुर्घटमित्याह अथवेति ॥
