अध्यायः 021
कृष्णसाल्वयोर्युद्धम् ॥ 1 ॥ साल्वेन स्वमायासृष्टवसुदेवस्य शिरश्छेदनप्रदर्शनेन कृष्णव्यामोहनम् ॥ 2 ॥ ततो मुहूर्तेन प्रतिबुद्धेन कृष्णेन स्वानुभूतस्य मायिकत्वाध्यवसायः ॥ 3 ॥

001	वासुदेव उवाच 
001a	एवं स पुरुषव्याघ्रः साल्वो राज्ञां महारिपुः ।
001c	युध्यमानो मया सङ्ख्ये वियदभ्यगमत्पुनः ॥
002a	ततः शतघ्नीश्च महागदाश्च दीप्ताश्च शूलान्मुसलानसींश्च ।
002c	चिक्षेप रोषान्मयि मन्दबुद्धिः साल्वो महाराज जयाभिकाङ्क्षी ॥
003a	तानाशुगैरापततोऽहमाशु निवार्य तूर्णं खगमान्ख एव ।
003c	द्विधा त्रिता चाच्छिनमाशु मुक्तैस्ततोऽन्तरिक्षे निनदो बभूव ॥
004a	ततः शतसहस्रेण शराणां नतपर्वणाम् ।
004c	दारुकं वाजिनश्चैव रथं च समवाकिरत् ॥
005a	ततो मामब्रवीद्वीर दारुको विह्वलन्निव ।
005c	स्थातव्यमिति तिष्ठामि साल्वबाणप्रपीडितः ।
005e	अवस्थातुं न शक्नोमि अङ्गं मे व्यवसीदति ॥
006a	इति तस्य निशम्याहं सारथेः करुणं वचः ।
006c	अवेक्षमाणो यन्तारमपश्यं शरपीडितम् ॥
007a	न तस्योरसि नो मूर्ध्नि न काये न भुजद्वये ।
007c	अन्तरं पाण्डवश्रेष्ठ पश्याम्यनिचितं शरैः ॥
008a	स तु बाणवरोत्पीडाद्विस्रवत्यसृगुल्बणम् ।
008c	अभिवृष्टो यथा मेघैर्गिरिर्गैरिकधातुमान् ॥
009a	अभीशुहस्तं तं दृष्ट्वा सीदन्तं सारथिं रणे ।
009c	अस्तम्भयं महाबाहो साल्वबाणप्रपीडितम् ॥
010a	अथ मां पुरुषः कश्चिद्द्वारकानिलयोऽब्रवीत् ।
010c	त्वरितो रथमारोप्य सौहृदादिव भारत ॥
011a	आहुकस्य वचो वीर तस्यैव परिचारकः ।
011c	विषण्णः सन्नकण्ठेन तन्निबोध युधिष्ठिर ॥
012a	द्वारकाधिपतिर्वीर आह त्वामाहुको वचः ।
012c	केशवैहि विजानीष्व यत्त्वां पितृसखोऽब्रवीत् ॥
013a	उपयात्वा तु साल्वेन द्वारकां वृष्णिनन्दन ।
013c	विषक्ते त्वयि दुर्धर्ष हतः शूरसुतो बलात् ॥
014a	तदलं साधुयुद्धेन निवर्तस्व जनार्दन ।
014c	द्वारकामेव रक्षस्व कार्यमेतन्महत्तव ॥
015a	इत्यहं तस्य वचनं श्रुत्वा परमदुर्मनाः ।
015c	निश्चयं नाधिगच्छामि कर्तव्यस्येतरस्य च ॥
016a	सात्यकिं बलदेवं च प्रद्युम्नं च महारथम् ।
016c	जगर्हे मनसा वीर तच्छ्रुत्वा महदप्रियम् ॥
017a	अहं हि द्वारकायाश्च पितुश्च कुरुनन्दन ।
017c	तेषु रक्षां समाधाय प्रयातः सौभपातने ॥
018a	बलदेवो महाबाहुः कच्चिज्जीवति शत्रुहा ।
018c	सात्यकी रौक्मिणेयश्च चारुदेष्णश्च वीर्यवान् ।
018e	साम्बप्रभृतयश्चैवेत्यहमासं सुदुर्मनाः ॥
019a	एतेषु हि नरव्याघ्र जीवत्सु न कथञ्चन ।
019c	शक्यः शूरसुतो हन्तुमपि वज्रभृता स्वयम् ॥
020a	हतः शूरसुतो व्यक्तं व्यक्तं चैते परासवः ।
020c	बलदेवमुखाः सर्व इति मे निश्चिता मतिः ॥
021a	सोहं सर्वविनाशं तं चिन्तयानो मुहुर्मुहुः ।
021c	अविह्वलो महाराज पुनः साल्वमयोधयम् ॥
022a	तदोऽपश्यं महाराज प्रपतन्तमहं तदा ।
022c	सौभाच्छूरसुतं वीर ततो मां मोह आविशत् ॥
023a	तस्य रूपं प्रपततः पितुर्मम नराधिप ।
023c	ययातेः क्षीणपुण्यस्य स्वर्गादिव महीतलम् ॥
024a	विशीर्णमलिनोष्णीषप्रकीर्णाम्बरमूर्धजः ।
024c	प्रपतन्दृश्यते ह स्म क्षीणपुण्य इव ग्रहः ॥
025a	ततः शार्ङ्गं धनुःश्रेष्ठं करात्प्रपतितं मम ।
025c	मोहापन्नश्च कौन्तेय रथोपस्थ उपाविशम् ॥
026a	ततो हाहाकृतं सर्वं सैन्यं मे गतचेतनम् ।
026c	मां दृष्ट्वा रथनीडस्थं गतासुमिव भारत ॥
027a	प्रसार्य बाहू पततः प्रसार्य चरणावपि ।
027c	रूपं पितुर्मे विबभौ शकुनेः पततो यथा ॥
028a	तं पतन्तं महाबाहो शूलपट्टसपाणयः ।
028c	अभिघ्नन्तो भृशं वीर मम चेतो ह्यकम्पयन् ॥
029a	ततो मुहूर्तात्प्रतिलभ्य सञ्ज्ञामहं तदा वीर महाविमर्दे ।
029c	न तत्र सौभं न रिपुं च साल्वं पश्यामि वृद्धं पितरं न चापि ॥
030a	ततो ममासीन्मनसि मायेयमिति निश्चितम् ।
030c	प्रबुद्धोस्मि ततो भूयः शतशो वाऽकिरं शरान् ॥

इति श्रीमन्महाभारते अरण्यपर्वणि अर्जुनाभिगमनपर्वणि एकविंशोऽध्यायः ॥ 21 ॥

3-21-8 बाणवरोत्पीडात् क्षतस्थानात् । उल्बणमुत्कटम् ॥ 3-21-9 अस्तम्भयमाश्वासितवान् ॥ 3-21-12 पितृसख आहुकः ॥ 3-21-13 विषक्तेऽन्यत्र व्यासक्ते । शूरसुतो वसुदेवः ॥ 3-21-16 अहं जगर्हे निन्दितवान् ॥
