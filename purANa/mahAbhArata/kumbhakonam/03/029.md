अध्यायः 029

युधिष्ठिरेण द्रौपदीम्प्रति क्रोधे बहुदोषोद्भावनपूर्वकं क्रोधगर्हणम् ॥ 1 ॥

001	`वैशम्पायन उवाच 
001a	द्रौपद्या वचनं श्रुत्वा श्लक्ष्णाक्षरपदं शुभम् ।
001c	उवाच द्रौपदीं राजा स्मयमानो युधिष्ठिरः ॥
002a	कारणे भवती क्रुद्धा धार्तराष्ट्रस्य दुर्मतेः ।
002c	येन क्रोधं महाप्रज्ञे बहुधा बहुमन्यसे ।
002e	क्रोधमूलं हरं शत्रुं कारणैः शृणु तं मम' ॥
003	युधिष्ठिर उवाच 
003a	क्रोधो हन्ता मनुष्याणां क्रोधो भावयिता पुनः ।
003c	इति विद्धि महाप्रात्रे क्रोधमूलौ भवाभवौ ।
004a	यो हि संहरते क्रोधं भावस्तस्य सुशोभने ।
004c	`यो न संहरते क्रोधं तस्याभावो भवत्युत ।
004e	अभावकारणं तस्मात्क्रोधो भवति शोभने' ॥
005a	यः पुनः पुरुषः क्रोधं नित्यं विसृजते शुभे ।
005c	तस्याभावाय भवति क्रोधः परमदारुणः ॥
006a	क्रोधमूलो विनाशो हि प्रजानामिह दृश्यते ।
006c	तत्कथं मादृशः क्रोधमुत्सृजेल्लोकनाशनम् ॥
007a	क्रुद्धः पापं नरः कुर्यात्क्रुद्धो हन्याद्गुरूनपि ।
007c	क्रुद्धः परुषया वाचा श्रेयसोऽप्यवमन्यते ॥
008a	वाच्यावाच्ये हि कुपितो न प्रजानाति कर्हिचित् ।
008c	नाकार्यमस्ति क्रुद्धस्य नावाच्यं विद्यते तथा ॥
009a	हिंस्यात्क्रोधादवध्यांस्तु वध्यान्सम्पूजयीत च ।
009c	आत्मानमपि च क्रुद्धः प्रेषयेद्यमसादनम् ॥
010a	एतान्दोषान्प्रपश्यद्भिर्जितः क्रोधो मनीषिभिः ।
010c	इच्छद्भिः परमं श्रेय इह चामुत्र चोत्तमम् ॥
011a	तं क्रोधं वर्जितं धीरैः कथमस्मद्विधश्चररेत् ।
011c	एतद्द्रौपदि संस्मृत्यन मे मन्युः प्रवर्धते ॥
012a	आत्मानं च परांश्चैव त्रायते महतो भयात् ।
012c	क्रुध्यन्तमप्रतिक्रुध्यन्द्वयोरेष चिकित्सकः ॥
013a	मूढो यदि क्लिश्यमानः क्रुध्यतेऽशक्तिमान्नरः ।
013c	बलीयसां मनुष्याणां त्यजत्यात्मानमन्ततः ॥
014a	तस्यात्मानं सन्त्यजतो लोका नश्यन्त्यनात्मनः ।
014c	तस्माद्द्रौपद्यशक्तस्य मन्योर्नियमनं स्मृतम् ॥
015a	विद्वांस्तथैव यः शक्तः क्लिश्यमानः प्रकुप्यति ।
015c	स नाशयित्वा द्वेष्टारं परलोके न नन्दति ॥
016a	तस्माद्बलवता चैव दुर्बलेन च नित्यदा ।
016c	क्षन्तव्यं पुरुषेणाहुरापत्स्वपि विजानता ॥
017a	मन्योर्हि विजयं कृष्णे प्रशंसन्तीह साधवः ।
017c	क्षमावतो जयो नित्यं साधोरिह सतां मतम् ॥
018a	सत्यं चानृततः श्रेयो नृशंसाच्चानृशंसता ।
018c	तमेवं बहुदोषं तु क्रोधं सद्भिर्विवर्जितम् ।
018e	मादृशो विसृजेत्तस्मात्सर्वलोकविनाशनम् ॥
019a	तेजस्वीति यमाहुर्वै पण्डिता दीर्घदर्शिनः ।
019c	न क्रोधोऽभ्यन्तरस्तस्य भवतीति विनिश्चेतम् ॥
020a	यस्तु क्रोधं समुत्पन्नं प्रज्ञया परिबाधते ।
020c	तेजस्विनं तं विदुषो मन्यन्ते तत्त्वदर्शिनः ॥
021a	क्रुद्धो हि कार्यं सुश्रोणि न यथावत्प्रपश्यति ।
021c	नाकार्यं न च मर्यादां नरः क्रुद्धोऽनुपश्यति ॥
022a	हन्त्यवध्यानपि क्रुद्धो गुरून्रूक्षैस्तुदत्यपि ।
022c	तस्मात्तेजसि कर्तव्ये क्रोधो दूरात्प्रतिष्ठितः ॥
023a	दाक्ष्यं ह्यमर्षः शौर्यं च शीघ्रत्वमिति तेजसः ।
023c	गुणाः क्रोधाभिभूतेन न शक्याः प्राप्तुमञ्जसा ॥
024a	क्रोधं त्यक्त्वा तु पुरुषः सम्यक्तेजोऽभिपद्यते ।
024c	कालयुक्तं महाप्राज्ञैः क्रुद्धैस्तेजः सुदुर्लभम् ॥
025a	क्रोधस्त्वपण्डितैः शश्वत्तेज इत्यभिनिश्चितम् ।
025c	रजस्तु लोकनाशाय विहितं मानुषान्प्रति ॥
026a	तस्माच्छश्वत्त्यजेत्क्रोधं पुरुषः सम्यगाचरन् ।
026c	श्रेयान्स्वधर्मानपगो न क्रुद्ध इति निश्चितम् ॥
027a	यदि सर्वमबुद्धीनामतिक्रान्तमचेतसाम् ।
027c	अतिक्रमो मद्विधस्य कथं स्वित्स्यादनिन्दिते ॥
028a	यदि न स्युर्मानुषेषु क्षमिणः पृथिवीसमाः ।
028c	न स्यात्सन्धिर्मनुष्याणां क्रोधमूलो हि विग्रहः ॥
029a	अभिषक्तो ह्यभिषजेदाहन्याद्गुरुणा हतः ।
029c	एवं विनाशो भूतानामधर्मः प्रथितो भवेत् ॥
030a	आक्रुष्टः पुरुषः सर्वं प्रत्याक्रोशेदनन्तरम् ।
030c	प्रतिहन्याद्धतश्चैव तथा हिंस्याच्च हिंसितः ॥
031a	हन्युर्हि पितरः पुत्रान्पुत्राश्चापि तथा पितॄन् ।
031c	हन्युश्च पतयो भार्याः पतीन्भार्यास्तथैव च ॥
032a	एवं सङ्कुपिते लोके जन्म कृष्णे न विद्यते ।
032c	प्रजानां सन्धिमूलं हि जन्म विद्धि शुभानने ॥
033a	ताः क्षीयेरन्प्रजाः सर्वाः क्षिप्रं द्रौपदि तादृशाः ।
033c	तस्मान्मन्युर्विनाशाय प्रजानामभवाय च ॥
034a	यस्मात्तु लोके दृश्यन्ते क्षमिणः पृथिवीसमाः ।
034c	तस्माज्जन्म च भूतानां भवश्च प्रतिपद्यते ॥
035a	क्षन्तव्यं पुरुषेणेह सर्वापत्सु सुशोभने ।
035c	क्षमावतो हि भूतानां जन्म चैव प्रकीर्तितम् ॥
036a	आक्रुष्टस्ताडितः क्रुद्धः क्षमते यो बलीयसा ।
036c	यश्च नित्यं जितक्रोधो विद्वानुत्तमपूरुषः ।
036e	प्रभाववानपि नरस्तस्य लोकाः सनातनाः ॥
037ac	क्रोधनस्त्वल्पविज्ञानः प्रेत्य चेह च नश्यति ॥
038a	अत्राप्युदाहरन्तीमा गाथा नित्यं क्षमावताम् ।
038c	गीताः क्षमावतां कृष्णे काश्यपेन महात्मना ॥
039a	क्षमा धर्मः क्षमा यज्ञः क्षमा वेदाः क्षमा श्रुतम् ।
039c	यस्तमेवं विजानाति स सर्वं क्षन्तुर्महति ॥
040a	क्षमा ब्रह्म क्षमा सत्यं क्षमा भूतं च भावि च ।
040c	क्षमा तपः क्षमा शौचं क्षमयेदं धृतं जगत् ॥
041a	अति यज्ञविदां लोकान्क्षमिणः प्राप्नुवन्ति च ।
041c	अति ब्रह्मविदां लोकानति चापि तपस्विनाम् ॥
042a	अन्ये वै यजुषां लोकाः कर्मिणामपरे तथा ।
042c	क्षमावतां ब्रह्मलोके लोकाः परमपूजिताः ॥
043a	क्षमा तेजस्विनां तेजः क्षमा ब्रह्म तपस्विनाम् ।
043c	क्षमा सत्यं सत्यवतां क्षमा यज्ञः क्षमा शमः ॥
044a	तां क्षमां तादृशीं कृष्णे कथमस्मद्विधस्त्यजेत् ।
044c	यत्र ब्रह्म च सत्यं च यज्ञा लोकाश्च धिष्ठिताः ॥
045a	`इज्यन्ते यज्वनां लोकाः क्षमिणामपरे तथा ।
045c	'क्षन्तव्यमेव सततं पुरुषेण विजानता ।
045e	यदा हि क्षमते सर्वं ब्रह्म सम्पद्यते तदा ॥
046a	क्षमावतामयं लोकः परश्चैव क्षमावताम् ।
046c	इह सन्मानमृच्छन्ति परत्र च परां गतिम् ॥
047a	येषां मन्युर्मनुष्याणां क्षमयाऽभिहतः सदा ।
047c	तेषां परतरे लोकास्तस्मात्क्षान्तिः परा मता ॥
048a	इति गीताः काश्यपेन गाथा नित्यं क्षमावताम् ।
048c	श्रुत्वा गाथाः क्षमायास्त्वं तुष्य द्रौपदि मा क्रुधः ॥
049a	पितामहः शान्तनवः शमं सम्पूजयिष्यति ।
049c	कृष्णश्च देवकीपुत्रः शमं सम्पूजयिष्यति ॥
050a	आचार्यो विदुरः क्षत्ता शममेव वदिष्यतः ।
050c	कृपश्च सञ्जयश्चैव शममेव वदिष्यतः ॥
051a	सोमदत्तो युयुत्सुश्च द्रोणपुत्रस्तथैव च ।
051c	पितामहश्च नो व्यासः शमं वदति नित्यशः ॥
052a	एतैर्हि राजा नियतं चोद्यमानः शमं प्रति ।
052c	राज्यं दातेति मे बुद्धिर्न चेल्लोभान्नशिष्यति ॥
053a	कालोऽयं दारुणः प्राप्तो भरतानामभूतये ।
053c	निश्चितं मे सदैवैतत्पुरस्तादपि भामिनि ॥
054a	सुयोधनो नार्हतीति क्षमा मामेव विन्दति ।
054c	अर्हस्तत्राहमित्येवं तस्मान्मां विन्दते क्षमा ॥
055a	एतदात्मवतां वृत्तमेष धर्मः सनातनः ।
055c	क्षमा चैवानृशंस्यं च तत्कर्ताऽस्म्यहमञ्जसा ॥

इति श्रीमन्महाभारते अरण्यपर्वणि अर्जुनाभिगमनपर्वणि एकोनत्रिंशोऽध्यायः ॥ 29 ॥

3-29-3 भावयिता वर्धयिता । जितःसन्निति शेषः ॥ 3-29-7 पापं न कः कुर्यात् इति क. पाठः ॥ 3-29-11 चरेदाचरेत् ॥ 3-29-12 द्वयोरात्मपरयोः चिकित्सकः दोषापहर्ता । क्रुध्यन्तमप्रतिक्रुध्याञ्जयेल्लोकांश्च शाश्वतान् इति ख. पाठः ॥ 3-29-13 बलीयसामुपरि यदि अशक्तिमान् क्रुध्यते तर्हि आत्मानं देहं त्यजति । मनुष्याणामात्मनैव विपद्यते इति ख. पाठः । मनुष्याणां त्यजत्यात्मानमात्मना इति झ.पाठः ॥ 3-29-14 अनात्मनः अजितचित्तस्य ॥ 3-29-25 रजः रजोगुणपरिणामः ॥ 3-29-26 स्वधर्मान् अपगः अपहाय गच्छतीति तथा । द्वितीयाया अलुगार्षः ॥ 3-29-27 सर्वं क्षमार्जवादिकम् । अबुद्धीनां मूढैः अतिक्रान्तं लङ्घितम् । अनिन्दिते प्रशस्ते विषये क्षमादौ ॥ 3-29-29 अभिषक्तः तापितः । अभिषजेत्तापयेत् ॥ 3-29-30 आक्रुष्टो वाचा ताडितः । हतोऽन्येनाभिगतः । हिंसितस्ताडितः ॥ 3-29-32 जन्म उत्पत्तिः । तत्रहेतुः । प्रजानां सन्धिः दम्पत्योः प्रीतिः । एवं सङ्कुचिते लोके इति प्रजानां वृद्धिमूलं हि इति च. क. पाठः ॥ 3-29-33 अभवाय अनैश्वर्याय ॥ 3-29-34 जन्म प्रतिपद्यते । अन्यथा क्रोधप्राबल्ये । पूर्ववयस्येव दम्पत्योर्नाशाज्जन्मासम्भव इत्यर्थः ॥ 3-29-36 बलीयसा आक्रुष्टस्ताडितो वाऽशक्तः क्षमते तथा यः प्रभाववानपि क्षमते तस्य लोका इत्यर्थः ॥ 3-29-38 क्षमावतां गाथाः प्रशंसाः । क्षमावतां मध्ये महात्मना ॥ 3-29-40 ब्रह्म ब्राह्मणजातिः । भूतं सञ्चितं तपः भावि च क्षमैव रक्षति ॥ 3-29-41 अति अतिक्रम्य प्राप्नुवन्ति । तदूर्ध्वं पदमिति शेषः । ब्रह्मविदां वेदविदाम् ॥ 3-29-42 यजुषां त्रोताग्निसाध्यकर्मवताम् । कर्मिणां वापीकूपादिधर्मवताम् ॥ 3-29-48 तुष्य तुष्टा भव ॥ 3-29-52 दाता दास्यति ॥ 3-29-53 अभूतये नाशाय ॥
