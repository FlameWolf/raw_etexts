अध्यायः 086

धौम्येन युधिष्टिरंप्रति दक्षिणदिक्स्थ नानातीर्थानुकीर्तनम् ॥ 1 ॥

KK03-06-086-001	धौम्य उवाच 
KK03-06-086-001a	दक्षिणस्यां तु पुण्यानि शृणु तीर्थानि भारत ।
KK03-06-086-001c	विस्तरेण यथाबुद्धि कीर्त्यमानानि तानि वै ॥
KK03-06-086-002a	यस्यामाख्यायते पुण्या दिशि गोदावरी नदी ।
KK03-06-086-002c	बह्वारामा बहुजला तापसाचरिता शिवा ॥
KK03-06-086-003a	वेणा भीमरथी चैव नद्यौ पापभयापहे ।
KK03-06-086-003c	मृगद्विजसमाकीर्णे तापसालयभूषिते ॥
KK03-06-086-004a	राजर्षेस्तस्य च सरिन्नृगस्य भरतर्षभ ।
KK03-06-086-004c	रम्यतीर्था बहुजला पयोष्णी द्विजसेविता ॥
KK03-06-086-005a	अपि चात्र महायोगी मार्कण्डेयो महायशाः ।
KK03-06-086-005c	अनुवंश्यां जगौ गाथां नृगस्य धरणीपतेः ॥
KK03-06-086-006a	नृगस्य यजमानस्य प्रत्यक्षमिति नः श्रुतम् ।
KK03-06-086-006c	`मरुतः परिवेष्टारः सदस्याश्च दिवौकसः' ॥
KK03-06-086-007a	पयोष्ण्यां यजमानस्य वाराहे तीर्थ उत्तमे ।
KK03-06-086-007c	उद्धृतं भूतलस्थं वायुना समुदीरितम् ।
KK03-06-086-007e	पयोष्ण्या हरते तोयं पापमामरणान्तिकम् ॥
KK03-06-086-008a	स्वर्गादुत्तुङ्गममलं विषाणं यत्र शूलिनः ।
KK03-06-086-008c	स्वमात्मविहितं दृष्ट्वा मर्त्यः शिवपुरं व्रजेत् ॥
KK03-06-086-009a	एकतः सरितः सर्वा गङ्गाद्याः सलिलोच्चयाः ।
KK03-06-086-009c	पयोष्णी चैकतः पुण्या तीर्थेभ्यो हि मता मम ॥
KK03-06-086-010a	माठरस्य वनं पुण्यं बहुमूलफलं शिवम् ।
KK03-06-086-010c	यूपश्च भरतश्रेष्ठ वरुणस्रोतसे गिरौ ॥
KK03-06-086-011a	प्रवेण्युत्तरपार्श्वे तु पुण्ये कण्वाश्रमे तथा ।
KK03-06-086-011c	तापसानामरण्यानि कीर्तितानि यथाश्रुति ॥
KK03-06-086-012a	वेदी शूर्पारके तात जमदग्नेर्महात्मनः ।
KK03-06-086-012c	रम्या पाषाणतीर्था च पुरश्चन्द्रा च भारत ॥
KK03-06-086-013a	अशोकतीर्थं तत्रैव कौन्ते य बहुलाश्रमम् ।
KK03-06-086-013c	अगस्त्यतीर्थं पाण्ड्येषु वारुणं च युधिष्ठिर ॥
KK03-06-086-014a	कुमार्यः कथिताः पुण्याः पाण्ड्येष्वेव नरर्षभ ।
KK03-06-086-014c	ताम्रपर्णी तु कौन्तेय कीर्तयिष्यामि तां शृणु ॥
KK03-06-086-015a	यत्र देवैस्तपस्तप्तं महदिच्छद्भिराश्रमे ।
KK03-06-086-015c	गोकर्णमिति विख्यातं त्रिषु लोकेषु भारत ॥
KK03-06-086-016a	शीततोयो बहुजलः पुण्यस्तात शिवश्च सः ।
KK03-06-086-016c	ह्रदः परमदुष्प्रापो मानुषैरकृतात्मभिः ॥
KK03-06-086-017a	तत्र वृक्षतृणाद्यैश्च सम्पन्नः फलमूलवान् ।
KK03-06-086-017c	आश्रमोऽगस्त्यशिष्यस्य पुण्यो देवसहे गिरौ ॥
KK03-06-086-018a	वैडूर्यपर्वतस्तत्र श्रीमान्मणिमयः शिवः ।
KK03-06-086-018c	अगस्त्यस्याश्रमश्चैव बहुमूलफलोदकः ॥
KK03-06-086-019a	सुराष्ट्रेष्वपि वक्ष्यामि पुण्यान्यायतनानि च ।
KK03-06-086-019c	आश्रमान्सरितश्चैव सरांसि च नराधिप ॥
KK03-06-086-020a	चमसोद्भेदनं विप्रास्तत्रापि कथयन्त्युत ।
KK03-06-086-020c	प्रभासं चोदधौ तीर्थं त्रिषु लोकेषु विश्रुतम् ॥
KK03-06-086-021a	तत्र पिण्डारकं नाम तापसाचरितं शिवम् ।
KK03-06-086-021c	उज्जयन्तश्च शिखरी क्षिप्रं सिद्धिकरो महान् ॥
KK03-06-086-022a	तत्र देवर्षिवीरेण नारदेनानुकीर्तितः ।
KK03-06-086-022c	पुराणः श्रूयते श्लोकस्तं निबोध युधिष्ठिर ॥
KK03-06-086-023a	पुण्ये गिरौ सुराष्ट्रेषु मृगपक्षिनिषेविते ।
KK03-06-086-023c	उज्जयन्ते स्म तप्ताङ्गो नाकपृष्ठे महीयते ॥
KK03-06-086-024a	`एष नारायणः श्रीमान्क्षीरार्णवनिकेतनः ।
KK03-06-086-024c	नागपर्यङ्कमुत्सृज्य ह्यागतो मधुरां पुरीम्' ॥
KK03-06-086-025a	पुण्या द्वारवती तत्र यत्रासौ मधुसूदनः ।
KK03-06-086-025c	साक्षाद्देवः पुराणोसौ स हि धर्मः सनातनः ॥
KK03-06-086-026a	ये च वेदविदो विप्रा ये चाध्यात्मविदो जनाः ।
KK03-06-086-026c	ते वदन्ति महात्मानं कृष्णं धर्मं सनातनम् ॥
KK03-06-086-027a	पवित्राणां हि गोविन्दः पवित्रं परमुच्यते ।
KK03-06-086-027c	पुण्यानामपि पुण्योसौ मङ्गालानां च मङ्गलम् ।
KK03-06-086-027e	त्रैलोक्ये पुण्डरीकाक्षो देवदेवः सनातनः ॥
KK03-06-086-028a	अव्ययात्मा व्ययात्मा च क्षेत्रज्ञः परमेश्वरः ।
KK03-06-086-028c	आस्ते हरिरचिन्त्यात्मा तत्रैव मधुसूदनः ॥

इति श्रीमन्महाभारते अरण्यपर्वणि तीर्थयात्रापर्वणि षडशीतितमोऽष्यायः ॥

3-86-5 अनुवंश्यां वंशानूरूपां तु नृगमात्रानुरूपाम् ॥ 3-86-13 अशोकतीर्थं मत्स्येष्विति ध. पाठः ॥ 3-86-15 महत् मोक्षफलम् ॥ 3-86-23 तप्ताङ्ग कृततपस्कः ॥
