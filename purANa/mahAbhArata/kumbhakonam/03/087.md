अध्यायः 087

धौम्येन युधिष्ठिरंप्रति प्रतीचीस्थतीर्थकथनम् ॥ 1 ॥

KK03-06-087-001	धौम्य उवाच 
KK03-06-087-001a	अवन्तीषु प्रतीच्यां वै कीर्तयिष्यामि ते दिशि ।
KK03-06-087-001c	यानि तत्र पवित्राणि पुण्यान्यायतनानि च ॥
KK03-06-087-002a	प्रियङ्ग्वाम्रवणोपेता वानीरफलमालिनी ।
KK03-06-087-002c	प्रत्यक्स्रोता नदी पुण्या नर्मदा तत्र भारत ॥
KK03-06-087-003a	त्रैलोक्ये यानि तीर्थानि पुण्यान्यायतनानि च ।
KK03-06-087-003c	सरिद्वनानि शैलेन्द्रा देवाश्च सपितामहाः ॥
KK03-06-087-004a	नर्मदायां कुरुश्रेष्ठ सहसिद्धर्षिचारणैः ।
KK03-06-087-004c	स्नातुमायान्ति पुण्यौघैः सदा वारिषु भारत ॥
KK03-06-087-005a	निकेतः श्रूयते पुण्यो यत्र विश्रवसो मुनेः ।
KK03-06-087-005c	जज्ञे धनपतिर्यत्र कुबेरो नरवाहनः ॥
KK03-06-087-006a	वैढूर्यशिखरो नाम पुण्यो गिरिवरः शिवः ।
KK03-06-087-006c	नित्यपुष्पफलास्तत्र पादपा हरितच्छदाः ॥
KK03-06-087-007a	तस्य शैलस्य शिखरे सरः पुण्यं महीपते ।
KK03-06-087-007c	फुल्लपद्मं महाराज देवगन्धर्वसेवितम् ॥
KK03-06-087-008a	बह्वाश्चर्यं महाराज दृश्यते तत्र पर्वते ।
KK03-06-087-008c	पुण्ये स्वर्गोपमे चैव देवर्षिगणसेविते ॥
KK03-06-087-009a	ह्रदिनी पुण्यतीर्था च राजर्षेस्तत्र वै सरित् ।
KK03-06-087-009c	 विश्वामित्रेण तपसा निर्मिता सर्वपावनी ॥
KK03-06-087-010a	यस्यास्तीरे सतां मध्ये ययातिर्नहुषात्मजः ।
KK03-06-087-010c	पपात स पुनर्लोकाँल्लेभे धर्मान्सनातनान् ॥
KK03-06-087-011a	तत्र पुण्यो ह्रदः ख्यातो मैनाकश्चैव पर्वतः ।
KK03-06-087-011c	बहुमूलफलोपेतस्त्वमितो नाम पर्वतः ॥
KK03-06-087-012a	आश्रमः कक्षसेनस्य पुण्यस्तत्र युधिष्ठिरः ।
KK03-06-087-012c	च्यवनस्याश्रमश्चैव विख्यातस्तत्र पाण्डव ।
KK03-06-087-012e	तत्राल्पेनैव सिद्ध्यन्ति मानवास्तपसा विभो ॥
KK03-06-087-013a	जम्बूमार्गो महाराज ऋषीणां भावितात्मनाम् ।
KK03-06-087-013c	आश्रमः शाम्यतां श्रेष्ठ मृगद्विजनिषेवितः ॥
KK03-06-087-014a	ततः पुण्यतमा राजन्सततं तापसैर्युता ।
KK03-06-087-014c	केतुमाला च मेध्या च गङ्गाद्वारं च भूमिप ।
KK03-06-087-014e	ख्यातं च सैन्धवारण्यं पुण्यं द्विजनिषेवितम् ॥
KK03-06-087-015a	पितामहसरः पुण्यं पुष्करं नाम नामतः ।
KK03-06-087-015c	वैखानसानां सिद्धानामृषीणामाश्रमः प्रियः ॥
KK03-06-087-016a	अप्यत्र संश्रयार्थाय प्रजापतिरथो जगौ ।
KK03-06-087-016c	पुष्करेषु कुरुश्रेष्ठ गाथां सुकृतिनांवर ॥
KK03-06-087-017a	मनसाऽप्यभिकामस्य पुष्कराणि मनस्विनः ।
KK03-06-087-017c	विप्रणश्यन्ति पापानि नाकपृष्ठे च मोदते ॥

इति श्रीमन्महाभारते अरण्यपर्वणि तीर्थयात्रापर्वणि सप्ताशीतितमोऽध्यायः ॥

3-87-2 प्रत्यक्स्रोता- पश्चिमवाहिनी ॥ 3-87-13 शाम्यतां शमवताम् ॥ 3-87-14 गङ्गारण्यं च भूमिपेति ध. पाठः ॥ 3-87-16 संश्रयार्थाय वासार्थम् ॥ 3-87-17 अभिकामस्य गन्तुमिच्छोः ॥
