अध्यायः 012

श्रीकृष्णेन स्वीयैः सह वने पाण्डवसमीपगमनम् ॥ 1 ॥ अर्जुनेन कृष्णस्तवनम् ॥ 2 ॥ स्वदुःखनिवेदनपूर्वकं रुदन्त्या द्रौपद्याः कृष्णेन समाश्वासनम् ॥ 3 ॥

001	वैशम्पायन उवाच 
001a	भोजाः प्रव्रजिताञ्श्रुत्वा वृष्णयश्चान्धकैः सह ।
001c	पाण्डवान्दुःखसन्तप्तान्समाजग्मुर्महावने ॥
002a	पाञ्चालस्य च दायादो धृष्टकेतुश्च चेदिपः ।
002c	केकयाश्च महावीर्या भ्रातरो लोकविश्रुताः ॥
003a	वने द्रष्टुं ययुः पार्थान्क्रोधामर्षसमन्विताः ।
003c	गर्हयन्तो धार्तराष्ट्रान्किं कुर्म इति चाब्रुवन् ॥
004a	वासुदेवं पुरस्कृत्य सर्वे ते क्षत्रियर्षभाः ।
004c	परिवार्योपविविशुर्धर्मराजं युधिष्ठिरम् ।
004e	अभिवाद्य कुरुश्रेष्ठं विषण्णः केशवोऽब्रवीत् ॥
005	वासुदेव उवाच 
005a	दुर्योधनस्य कर्णस्य शकुनेश्च दुरात्मनः ।
005c	दुःशासनचतुर्थानां भूमिः पास्यति शोणितम् ॥
006a	एतान्निहत्य समरे ये च तेषां पदानुगाः ।
006c	तांश्च सर्वान्विनिर्जित्य सहितान्स नराधिपान् ॥
007a	ततः सर्वेऽभिषिञ्चामो धर्मराजं युधिष्ठिरम् ।
007c	निकृत्याऽभिचरन्वध्य एष धर्मः सनातनः ॥
008	वैशम्पायन उवाच 
008a	पार्थानामभिषङ्गेण तथा क्रुद्धं जनार्दनम् ।
008c	अर्जुनः शमयामास दिधक्षन्तमिव प्रजाः ॥
009a	सङ्क्रुद्धं केशवं दृष्ट्वा पूर्वदेवेषु फल्गुनः ।
009c	कीर्तयामास कर्माणि सत्यकीर्तेर्महात्मनः ॥
010a	पुरुषस्याप्रमेयस्य सत्यस्यामिततेजसः ।
010c	प्रजापतिपतेर्विष्णोर्लोकनाथस्य धीमतः ॥
011	अर्जुन उवाच 
011a	दशवर्षसहस्राणि यत्र सायङ्गृहो मुनिः ।
011c	व्यचरस्त्वं पुरा कृष्ण पर्वते गन्धमादने ॥
012a	दशवर्षसहस्राणि दशवर्षशतानि च ।
012c	पुष्करेष्ववसः कृष्णं त्वमपो भक्षयन्पुरा ॥
013a	ऊर्ध्वबाहुर्विशालायां बदर्यां मधुसूदन ।
013c	अतिष्ठ एकपादेन वायुभक्षः शतं समाः ॥
014a	कृष्णाजिनोत्तरासङ्गः कृशो धमनिसन्ततः ।
014c	आसीः कृष्ण सरस्वत्यां सत्रे द्वादशवार्षिके ॥
015a	प्रभासमप्यथासाद्य तीर्थं पुण्यजनार्चितम् ।
015c	तत्र कृष्ण महातेजा दिव्यं वर्षसहस्रकम् ॥
016a	आतिष्ठस्त्वमथैकेन पादेन नियमस्थितः ।
016c	लोकप्रवृत्तिहेतोस्त्वमिति व्यासो ममाब्रवीत् ॥
017a	क्षेत्रज्ञः सर्वभूतानामादिरन्तश्च केशव ।
017c	निधानं तपसां कृष्ण यज्ञस्त्वं च सनातनः ॥
018a	`योगकर्ता हृषीकेशः साङ्ख्यकर्ता सनातनः ।
018c	शीलस्त्वं सर्वयोगानां करणं नियमस्य च' ॥
019a	निहत्य नरकं भौममाहृत्य मणिकुण्डले ।
019c	प्रथमोत्पादितं कृष्ण मेध्यमश्वमवासृजः ॥
020a	कृत्वा तत्कर्म लोकानामृषभः सर्वलोकजित् ।
020c	अवधीस्त्वं रणे सर्वान्समेतान्दैत्यदानवान् ॥
021a	ततः सर्वेश्वरत्वं च सम्प्रदाय शचीपतेः ।
021c	मानुषेषु महाबाहो प्रादुर्भूतोऽसि केशव ॥
022a	स त्वं नारायणो भूत्वा हरिरासीः परन्तप ।
022c	ब्रह्मा सोमश्च सूर्यश्च धर्मो धाता यमोऽनलः ॥
023a	वायुर्वैश्रवणो रुद्रः कालः खं पृथिवी दिशः ।
023c	अजश्चराचरगुरुः स्रष्टा त्वं पुरुषोत्तम ॥
024a	तुरायणादिभिर्देव क्रतुभिर्भूरिदक्षिणैः ।
024c	अयजो भूरितेजा वै कृष्ण चैत्ररथे वने ॥
025a	शतं शतसहस्राणि सुवर्णस्य जनार्दन ।
025c	एकैकस्मिंस्तदा यज्ञे परिपूर्णानि दत्तवान् ॥
026a	अदितेरपि पुत्रत्वमेत्य यादवनन्दन ।
026c	त्वं विष्णुरिति विख्यात इन्द्रादवरजो विभुः ॥
027a	शिशुर्भूत्वा दिवं खं च पृथिवीं च परन्तप ।
027c	त्रिभिर्विक्रमणैः कृष्ण क्रान्तवानसि तेजसा ।
028a	सम्प्राप्य दिवमाकाशमादित्यस्यन्दने स्थितः ।
028c	अत्यरोचश्च भूतात्मन्भास्करं स्वेन तेजसा ॥
029a	प्रादुर्भावसहस्रेषु तेषु तेषु त्वया विभो ।
029c	अधर्मरुचयः कृष्ण निहताः शतशोऽसुराः ॥
030a	सादिता मौरवाः पाशा निशुम्भनरकौ हतौ ।
030c	कृतः क्षेमः पुनः पन्थाः पुरं प्राग्ज्योतिषं प्रति ॥
031a	जारूथ्यामाहुतिः क्राथः शिशुपालो नृपैः सह ।
031c	जरासन्धश्च शैब्यश्च शतधन्वा च निर्जितः ॥
032a	तथा पर्जन्यघोषेण रथेनादित्यवर्चसा ।
032c	अहार्षी रुक्मिणीं भैष्मीं रणे निर्जित्य रुक्मिणम् ॥
033a	इन्द्रद्युम्नो हतः कोपाद्यवनश्च कशेरुमान् ।
033c	हतः सौभपतिः साल्वस्त्वया सौभं च पातितम्
034a	एवमेते युधि हता भूयश्चान्याञ्शृणुष्व ह ।
034c	इरावत्यां हतो भोजः कार्तवीर्यसमो युधि ।
034e	गोपतिस्तालकेतुश्च त्वया विनिहतावुभौ ॥
035a	तां च भोगवतीं पुण्यामृषिकान्तां जनार्दन ।
035c	द्वारकामात्मसात्कृत्वा समुद्रं गमयिष्यसि ॥
036a	न क्रोधो न च मात्सर्यं नानृतं मधुसूदन ।
036c	त्वयि तिष्ठति दाशार्ह न नृशंस्यं कुतोऽनृजु ॥
037a	आसीनं चैत्यमध्ये त्वां दीप्यमानं स्वतेजसा ।
037c	आगम्य ऋषयः सर्वेऽयाचन्ताभयमच्युत ॥
038a	युगान्ते सर्वभूतानि सङ्क्षिप्य मधुसूदन ।
038c	आत्मनैवात्मसात्कृत्वा जगदासीः परन्तप ॥
039a	युगादौ तव वार्ष्णेय नाभिपद्मादजायत ।
039c	ब्रह्मा चराचरगुरुर्यस्येदं सकलं जगत् ।
039e	तं हन्तुमुद्यतौ घोरौ दानवौ मधुकैटभौ ॥
040a	तयोर्व्यतिक्रमं दृष्ट्वा क्रुद्धस्य भवतो हरेः ।
040c	ललाटाज्जातवाञ्शम्भुः शूलपाणिस्त्रिलोचनः ॥
041a	इत्थं तावपि देवेशौ त्वच्छरीरसमुद्भवौ ।
041c	त्वन्नियोगकरावेताविति मे नारदोऽब्रवीत् ॥
042a	तथा नारायण पुरा क्रतुभिर्भूरिदक्षिणैः ।
042c	इष्टवांस्त्वं महासत्रं कृष्ण चैत्ररथे वने ॥
043a	नैवं परे नापरे वा करिष्यन्ति कृतानि वा ।
043c	यानि कर्माणि देव त्वं बाल एव महाबलः ॥
044a	कृतवान्पुण्डरीकाक्ष बलदेवसहायवान् ।
044c	वैराजभवने चापि ब्रह्मणा न्यवसः सह ॥
045	वैशम्पायन उवाच 
045a	एवमुक्त्वा महात्मानमात्मा कृष्णस्य पाण्डवः ।
045c	तूष्णीमासीत्ततः पार्थमित्युवाच जनार्दनः ॥
046a	ममैव त्वं तवैवाहं ये मदीयास्तवैव ते ।
046c	यस्त्वां द्वेष्टि स मां द्वेष्टि यस्त्वामनु स मामनु ॥
047a	नरस्त्वमसि दुर्धर्ष हरिर्नारायणो ह्यहम् ।
047c	काले लोकमिमं प्राप्तौ नरनारायणावृषी ॥
048a	अनन्यः पार्थ मत्तस्त्वं त्वत्तश्चाहं तथैव च ।
048c	नावयोरन्तरं शक्यं वेदितुं भरतर्षभ ॥
049	वैशम्पायन उवाच 
049a	`इत्युक्त्वा पुण्डरीकाक्षः पाण्डवं सुप्रियं वचः ।
049c	प्रीयमाणो हृषीकेशस्तूष्णीं तत्र बभूव सः ॥'
050a	एवमुक्ते तु वचने केशवेन महात्मना ।
050c	तस्मिन्वीरसमावाये संरब्धेष्वथ राजसु ॥
051a	धृष्टद्युम्नमुखैर्वीरैर्भ्रातृभिः परिवारिता ।
051c	पाञ्चाली पुण्डरीकाक्षमासीनं यादवैः सह ।
051e	अभिगम्याब्रवीत्कृष्णा शरण्यं शरणैषिणी ॥
052	द्रौपद्युवाच 
052a	`वासुदेव हृषीकेश वासवावरजाच्युत ।
052c	देवदेवोसि देवानामिति द्वैपायनोऽब्रवीत्' ॥
053a	पूर्वे प्रजाभिसर्गे त्वामाहुरेकं प्रजापतिम् ।
053c	स्रष्टारं सर्वलोकानामसितो देवलोऽब्रवीत् ॥
054a	विष्णुस्त्वमसि दुर्धर्ष त्वं यज्ञो मधुसूदन ।
054c	यष्टात्वमसि त्वमसि यष्टव्यो जामदग्न्यो यथाऽब्रवीत् ॥
055a	ऋषयस्त्वां क्षमामाहुः सत्यं च पुरुषोत्तम ।
055c	सत्याद्यज्ञोसि सम्भूतः कश्यपस्त्वां यथाऽब्रवीत् ॥
056a	साध्यानामपि देवानां शिवानामीश्वरेश्वर ।
056c	लोकभावन लोकेश यथा त्वां नारदोऽब्रवीत् ॥
057a	ब्रह्मशङ्करशक्राद्यैर्देववृन्दैः पुनः पुनः ।
057c	क्रीडसे त्वं नरव्याघ्र बालः क्रीडनकैरिव ॥
058a	द्यौश्च ते शिरसा व्याप्ता पद्भ्याञ्च पृथिवी प्रभो ।
058c	जठरे खमिमे लोकाः पुरुषोसि सनातनः ॥
059a	विद्यातपोभितप्तानां तपसा भावितात्मनाम् ।
059c	आत्मदर्शनतृप्तानामृषीणामसि सत्तमः ॥
060a	राजर्षीणां पुण्यकृतामाहवेष्वनिवर्तिनाम् ।
060c	सर्वधर्मोपपन्नानां त्वं गतिः पुरुषर्षभ ।
060e	त्वं प्रभुस्त्वं विभुश्च त्वं भूतात्मा त्वं विचेष्टसे ॥
061a	लोकपालाश्च लोकाश्च नक्षत्राणि दिशो दश ।
061c	नभश्चन्द्रश्च सूर्यश्च त्वयि सर्वं प्रतिष्ठितम् ॥
062a	मर्त्यता चैव भूतानाममरत्वं दिवौकसाम् ।
062c	त्वयि सर्वं महाबाहो लोककार्यं प्रतिष्ठितम् ॥
063a	सा तेऽहं दुःखमाख्यास्ये प्रणयान्मधुसूदन ।
063c	ईशस्त्वं सर्वभूतानां ये दिव्या ये च मानुषाः ॥
064a	कथं नु भार्या पार्थानां तव कृष्ण सखी विभो ।
064c	धृष्टद्युम्नस्य भगिनी सभां कृष्येत मादृशी ॥
065a	स्त्रीधर्मिणी वेपमाना शोणितेन समुक्षिता ।
065c	एकवस्त्रा विकृष्टाऽस्मि दुःखिता कुरुसंसदि ॥
066a	राज्ञां मध्ये सभायां तु रजसाऽतिपरिप्लुता ।
066c	दृष्ट्वा च मां धार्तराष्ट्राः प्राहसन्पापचेतसः ॥
067a	दासीभावेन मां भोक्तुमीषुस्ते मधुसूदन ।
067c	जीवत्सु पाण्डुपुत्रेषु पाञ्चालेषु च वृष्णिषु ॥
068a	नन्वहं कृष्ण भीष्मस्य धृतराष्ट्रस्य चोभयोः ।
068c	स्नुषा भवामि धर्मेण साऽहं दासीकृता बलात् ॥
069a	गर्हये पाण्डवांस्त्वेव युधि श्रेष्ठान्महाबलान् ।
069c	यत्क्लिश्यमानां प्रेक्षन्ते धर्मपत्नीं यशस्विनीम् ॥
070a	धिग्बलं भीमसेनस्य धिक्पार्थस्य च गाण्डिवम् ।
070c	यौ मां विप्रकृतां क्षुद्रैर्मर्षयेतां जनार्दन ॥
071a	शाश्वतोऽयं धर्मपथः सद्भिराचरितः सदा ।
071c	यद्भार्यां परिरक्षन्ति भर्तारोऽल्पबला अपि ॥
072a	भार्यायां रक्ष्यमाणायां प्रजा भवति रक्षिता ।
072c	प्रजायां रक्ष्यमाणायामात्मा भवति रक्षितः ॥
073a	आत्मा हि जायते तस्यां तस्माज्जाया भवत्युत ।
073c	भर्ता च भार्यया रक्ष्यः कथं जायान्ममोदरे ॥
074a	नन्विमे शरणं प्राप्तं न त्यजन्ति कदाचन ।
074c	ते मां शरणमापन्नां नान्वपद्यन्त पाण्डवाः ॥
075a	पञ्चभिः पतिभिर्जाताः कुमारा मे महौजसः ।
075c	एतेषामप्यवेक्षार्थं त्रातव्याऽस्मि जनार्दन ॥
076a	प्रतिविन्ध्यो युधिष्ठिरात्सुतसोमो वृकोदरात् ।
076c	अर्जुनाच्छ्रुतकीर्तिश्च शतानीकस्तु नाकुलिः ॥
077a	कनिष्ठाच्छ्रुतकर्मा च सर्वे सत्यपराक्रमाः ।
077c	प्रद्युम्नो यादृशः कृष्ण तादृशास्ते महारथाः ॥
078a	नन्विमे धनुषि श्रेष्ठा अजेया युधि शात्रवैः ।
078c	किमर्थं धार्तराष्ट्राणां सहन्ते दुर्बलीयसाम् ॥
079a	अधर्मेण हृतं राज्यं सर्वे दासाः कृतास्तथा ।
079c	सभायां परिकृष्टाऽहमेकवस्त्रा रजस्वला ॥
080a	नाधिज्यमपि यच्छक्यं कर्तुमन्येन गाण्डिवम् ।
080c	अन्यत्रार्जुनभीमाभ्यां त्वया वा मधुसूदन ॥
081a	धिग्बलं भीमसेनस्य धिक्पार्थस्य च पौरुषम् ।
081c	यत्र दुर्योधनः कृष्ण मुहूर्तमपि जीवति ॥
082a	य एतानाक्षिपद्राष्टात्सह मात्राऽविहिंसकान् ।
082c	अधीयानान्पुरा बालान्व्रतस्थान्मधुसूदन ॥
083a	भोजने भीमसेनस्य पापः प्राक्षेपयद्विषम् ।
083c	कालकूटं नवं तीक्ष्णं सम्भृतं रोमहर्षणम् ॥
084a	तज्जीर्णमविकारेण सहान्नेन जनार्दन ।
084c	सशेषत्वान्महाबाहो भीमस्य पुरुषोत्तम ॥
085a	प्रमाणकोट्यां विश्वस्तं तथा सुप्तं वृकोदरम् ।
085c	बद्ध्वैनं कृष्ण गङ्गायां प्रक्षिप्य पुरमाव्रजत् ॥
086a	यदा विबुद्धः कौन्तेयस्तदा सञ्छिद्य बन्धनम् ।
086c	उदतिष्ठन्महाबाहुर्भीमसेनो महाबलः ॥
087a	आशीविषैः कृष्णसर्पैः सुप्तञ्चैनमदंशयत् ।
087c	सर्वेष्वेवाङ्गदेशेषु न ममार च शत्रुहा ॥
088a	प्रतिबुद्धस्तु कौन्तेयः सर्वान्सर्पानपोथयत् ।
088c	सारथिं चास्य दयितमपहस्तेन जघ्निवान् ॥
089a	पुनः सुप्तानुपाधाक्षीद्बालकान्वारणावते ।
089c	शयानानार्यया सार्धं को नु तत्कर्तुमर्हति ॥
090a	यत्रार्या रुदती भीता पाण्डवानिदमब्रवीत् ।
090c	महद्व्यसनमापन्ना शिखिना परिवारिता ॥
091a	हा हतास्मि कुतोन्वद्य भवेच्छान्तिरिहानलात् ।
091c	अनाथा विनशिष्यामि बालकैः पुत्रकैः सह ॥
092a	तत्र भीमो महाबाहुर्वायुवेगपराक्रमः ।
092c	आर्यामाश्वासयामास भ्रातॄंश्चापि वृकोदरः ॥
093a	वैनतेयो यथा पक्षी गरुत्मान्पततांवरः ।
093c	तथैवाभिपतिष्यामि भयं वो नेह विद्यते ॥
094a	आर्यामङ्केन वामेन राजानं दक्षिणेन च ।
094c	अंसयोश्च यमौ कृत्वा पृष्ठे बीभत्सुमेव च ॥
095a	सहसोत्पत्य वेगेन सर्वानादाय वीर्यवान् ।
095c	भ्रातॄनार्यां च बलवान्मोक्षयामास पावकात् ॥
096a	ते रात्रौ प्रस्थिताः सर्वे सह मात्रा यशस्विनः ।
096c	अभ्यगच्छन्महारण्ये हिडिम्बवनमन्तिकात् ॥
097a	श्रान्ताः प्रसुप्तास्तत्रेमे मात्रा सह सुदुःखिताः ।
097c	सुप्तांश्चैनानभ्यगच्छद्धिडिम्बा नाम राक्षसी ॥
098a	सा दृष्ट्वा पाण्डवांस्तत्र सुप्तान्मात्रा सह क्षितौ ।
098c	हृच्छयेनाभिभूतात्मा भीमसेनमकामयत् ॥
099a	भीमस्य पादौ कृत्वा तु स्वउत्सङ्गे ततोऽबला ।
099c	पर्यमर्दत संहृष्टा कल्याणी मृदुपाणिना ॥
100a	तामबुद्ध्यदमेयात्मा बलवान्सत्यविक्रमः ।
100c	पर्यपृच्छत तां भीमः किमिहेच्छस्यनिन्दिते ॥
101a	एवमुक्ता तु भीमेन राक्षसी कामरूपिणी ।
101c	भीमसेनं महात्मानमाह चैवमनिन्दिता ॥
102a	पलायध्वमितः क्षिप्रं मम भ्रातैष वीर्यवान् ।
102c	आगमिष्यति वो हन्तुं तस्माद्गच्छत माचिरम् ॥
103a	अथ भीमोऽभ्युवाचैनां साभिमानमिदं वचः ।
103c	नोद्विजेयमहं तस्मान्निहनिष्येऽहमागतम् ॥
104a	तयोः श्रुत्वा तु सञ्जल्पमागच्छद्राक्षसाधमः ।
104c	भीमरूपो महानादान्विसृजन्भीमदर्शनः ॥
105	राक्षस उवाच 
105a	केन सार्धं कथयसि आनयैनं ममान्तिकम् ।
105c	हिडिम्बे भक्षयिष्यामो न चिरं कर्तुमर्हसि ॥
106a	सा कृपासङ्गृहीतेन हृदयेन मनस्विनी ।
106c	नैनमैच्छत्तदाकर्तुमनुक्रोशादनिन्दिता ॥
107a	स नादान्विनदन्घोरान्राक्षसः पुरुषादकः ।
107c	अभ्यद्रवत वेगेन भीमसेनं तदा किल ॥
108a	तमभिद्रुत्य सङ्क्रुद्धो वेगेन महता बली ।
108c	अगृह्णात्पाणिना पाणिं भीमसेनस्य राक्षसः ॥
109a	इन्द्राशनिसमस्पर्शं वज्रसंहननं दृढम् ।
109c	संहत्य भीमसेनाय व्याक्षिपत्सहसा करम् ॥
110a	गृहीतं पाणिना पाणिं भीमसेनस्य रक्षसा ।
110c	नामृष्यत महाबाहुस्तत्राक्रुद्ध्यद्वृकोदरः ॥
111a	तदासीत्तुमुलं युद्धं भीमसेनहिडिम्बयोः ।
111c	सर्वास्त्रविदुषोर्घोरं वृत्रवासवयोरिव ॥
112a	विक्रीड्य सुचिरं भीमो राक्षसेन सहानघ ।
112c	निजघान महावीर्यस्तं तदा निर्बलं बली ॥
113a	हत्वा हिडिम्बं भीमोऽथ प्रस्थितो भ्रातृभिः सह ।
113c	हिडिम्बामग्रतः कृत्वा यस्यां जातो घटोत्कटः ॥
114a	ततः सम्प्राद्रवन्सर्वे सह मात्रा परन्तपाः ।
114c	एकचक्रामभिमुखाः संवृता ब्राह्मणव्रजैः ॥
115a	प्रस्थाने व्यास एषां च मन्त्री प्रियहिते रतः ।
115c	ततोऽगच्छन्नेकचक्रां पाण्डवाः संशितव्रताः ॥
116a	तत्राप्यासादयामासुर्बकं नाम महाबलम् ।
116c	पुरुषादं प्रतिभयं हिडिम्बेनैव सम्मितम् ॥
117a	तं चापि विनिहत्योग्रं भीमः प्रहरतां वरः ।
117c	सहितो भ्रातृभिः सर्वैर्द्रुपदस्य पुरं ययौ ॥
118a	लब्धाऽहमपि तत्रैव वसता सव्यसाचिना ।
118c	यथा त्वया जिता कृष्णरुक्मिणी भीष्मकात्मजा ॥
119a	एवं सुयुद्धे पार्थेन जिताऽहं मधुसूदन ।
119c	स्वयंवरे महत्कर्म कृत्वा न सुकरं परैः ॥
120a	एवं क्लेशैः सुबहुभिः क्लिश्यमाना सुदुःखिता ।
120c	निवसाम्यार्यया हीना कृष्ण धौम्यपुरःसुरा ॥
121a	त इमे सिंहविक्रान्ता वीर्येणाभ्यधिकाः परैः ।
121c	निहीनैः परिक्लिश्यन्ति समुपेक्षन्ति मां कथम् ।
122a	एतादृशानि दुःखानि सहन्ती दुर्बलीयसाम् ।
122c	दीर्घकालं प्रदीप्ताऽस्मि पापानां पापकर्मणाम् ॥
123a	कुले महति जाताऽस्मि दिव्येन विधिना किल ।
123c	पाण्डवानां प्रिया भार्या स्नुषा पाण्डोर्महात्मनः ॥
124a	केशग्रहमनुप्राप्ता का नु जीवेत मादृशी ।
124c	पञ्चानामिन्द्रकल्पानां प्रेक्षतां मधुसूदन ॥
125a	इत्युक्त्वा प्रारुदत्कृष्णा मुखं प्रच्छाद्य पाणिना ।
125c	पद्मकोशप्रकाशेन मृदुना मृदुभाषिणी ॥
126a	स्तनावपतितौ पीनौ सुजातौ शुभलक्षणौ ।
126c	अभ्यवर्षत पाञ्चाली दुःखजैरश्रुबिन्दुभिः ॥
127a	चक्षुषी परिमार्जन्ती निःश्वसन्ती पुनःपुनः ।
127c	बाष्पपूर्णेन कण्ठेन क्रुद्धा वचनमब्रवीत् ॥
128a	नैव मे पतयः सन्ति न पुत्रा न च बान्धवाः ।
128c	न भ्रातरो न च पिता नैव त्वं मधुसूदन ॥
129a	ये मां विप्रकृतां क्षुद्रैरुपेक्षध्वं विशोकवत् ।
129c	न च मे शाम्यते दुःखं कर्णो यत्प्राहसत्तदा ॥
130a	चतुर्भिः कारणैः कृष्ण त्वया रक्ष्याऽस्मि नित्यशः ।
130c	सम्बन्धाद्गौरवात्सख्यात्प्रभुत्वेनैव केशव ॥
131	वैशम्पायन उवाच 
131a	अथ तामब्रवीत्कृष्णस्तस्मिन्वीरसमागमे ।
131c	रोदिष्यन्ति स्त्रियो ह्येवं येषां क्रुद्धासि भामिनि ॥
132a	बीभत्सुशरसञ्छन्नाञ्शोणितौघपरिप्लुतान् ।
132c	निहतान्वल्लभान्वीक्ष्य शयानान्वसुधातले ॥
133a	यत्समर्थं पाण्डवानां तत्करिष्यामि मा शुचः ।
133c	सत्यं ते प्रतिजानामि राज्ञां राज्ञी भविष्यसि ॥
134a	पतेद्द्यौर्हिमवाञ्शीर्येत्पृथिवी शकली भवेत् ।
134c	शुष्येत्तोयनिधिः कृष्णे न मे मोघं वचो भवेत् ॥
135a	तच्छ्रुत्वा द्रौपदी वाक्यं प्रतिवाक्यमथाच्युतात् ।
135c	साचीकृतमवैक्षत्सा पाञ्चाली मध्यमं पतिम् ॥
136a	आबभाषे महाराज द्रौपदीमर्जुनस्तदा ।
136c	मा रोदीः शुभताम्राक्षि यदाह मधुसूदनः ।
136e	तथा तद्भविता देवि नान्यथा वरवर्णिनि ॥
137	धृष्टद्युम्न उवाच 
137a	अहं द्रोणं हनिष्यामि शिखण्डी तु पितामहम् ।
137c	दुर्योधनं भीमसेनः कर्णं हन्ता धनञ्जयः ॥
138a	रामकृष्णौ व्यपाश्रित्य अजेयाः स्म रणे स्वसः ।
138c	अपि वृत्रहणा युद्धे किं पुनर्धृतराष्ट्रजैः ॥
139	वैशम्पायन उवाच 
139a	इत्युक्तेऽभिमुखा वीरा वासुदेवमुपास्थिताः ।
139c	तेषां मध्ये महाबाहुः केशवो वाक्यमब्रवीत् ॥

इति श्रीमन्महाभारते अरण्यपर्वणि अर्जुनाभिगमनपर्वणि द्वादशोऽध्यायः ॥ 12 ॥

3-12-7 निकृत्या छलेन ॥ 3-12-8 अभिषङ्गेण दुःखेन पराभवेन वा ॥ 3-12-11 यत्र सायङ्कालस्तत्रैव गृहं यस्य स यत्रसायङ्गृहः ॥ 3-12-14 उत्तरासङ्ग उत्तरीयवस्त्रम् ॥ 3-12-17 क्षेत्रज्ञः अन्तरात्मेत्यर्थः ॥ 3-12-19 भौमं भूमिपुत्रम् । मेध्यं यज्ञियम् ॥ 3-12-20 तत्कर्म अश्वोत्सर्गाख्यम् ॥ 3-12-28 सम्प्राप्य सम्यक्व्याप्य । आदित्यस्यन्दने सूर्यदेहे भास्करमण्डलाभिमानिनं जीवम् ॥ 3-12-30 सादिताः छिन्नाः मौरवाः आन्त्रतन्तिमयाः । मुर वेष्टने अस्मादौणादिके उक्रप्रत्यये तद्धितः ॥ 3-12-31 जारूथ्यां नगर्याम् ॥ 3-12-32 सौभं खेचरं पुरम् ॥ 3-12-36 नृशंस्यं निर्दयत्वम् ॥ 3-12-37 चैत्यम् आयतनम् आध्यात्मिकं हृदयपुण्डरीकम् । बाह्यं देवालयादि ॥ 3-12-38 आत्मनैव निमित्तान्तरं विना ॥ 3-12-50 समावाये समूहे । संरब्धेषु कुपितेषु ॥ 3-12-65 स्त्रीधर्मिणी रजस्वला ॥ 3-12-67 ईषुः ऐच्छन् ॥ 3-12-68 स्नुषा वधूः ॥ 3-12-69 धर्मपत्नीं यज्ञसंयोगिनीम् ॥ 3-12-70 विप्रकृतां दुःखम्प्रापिताम् । मर्षयेतां क्षमेताम् ॥ 3-12-74 नान्वपद्यन्त नानुगृहीतवन्तः ॥ 3-12-78 राष्ट्राणामपराधम् । दुर्बलीयसां दुर्बलतराणाम् ॥ 3-12-80 अधिज्यमारोपितगुणम् ॥ 3-12-84 सशेषत्वात् । आयुष इति शेषः ॥ 3-12-85 प्रमाणकोट्यां प्रमाणाख्यो गङ्गातीरस्थो वटविशेषस्तत्प्रदेशे ॥ 3-12-88 अपोथयत् प्रहृतवान् । अपहस्तेन हस्तपृष्ठेन ॥ 3-12-89 उपाधाक्षीत् दाहार्थम् उपहृतवान् । आर्यां श्वश्रूः ॥ 3-12-93 वैनतेयः विनतापुत्रः ॥ 3-12-106 कृपासङ्गृहीतेन स्नेहवशेन ॥ 3-12-109 संहृत्य मुष्टीकृत्य ॥ 3-12-119 एवं क्लेशैः सुबहुभिः क्लिश्यमानाः सुदुःखिताः । निवसामार्यया हीनाः कृष्ण धौम्यपुरस्सरा इति क. ट. द. पाठः ॥ 3-12-129 विशोकवद्विशोका इव ॥ 3-12-130 सम्बन्धात् पितृष्वस्रीयभार्यात्वात् । गौरवादग्निकुण्डोद्भवत्वात् । सख्यात् भक्तिमत्त्वात् । प्रभुत्वेन सामर्थ्यवत्त्वेन त्वदीयेन ॥ 3-12-138 स्वसः हे भगिनि ॥
