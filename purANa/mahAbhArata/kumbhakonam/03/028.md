अध्यायः 028

द्रौपद्या युधिष्ठिरम्प्रति कालभेदेन क्षमाकोपयोरवश्याश्रयणीयत्वे प्रमाणतया बलिप्रह्लादसंवादानुवादपूर्वकं प्रकृते कोपस्यावश्यादरणीयत्वोक्तिः ॥

KK0302028001	द्रौपद्युवाच 
KK0302028001a	अत्राप्युदाहरन्तीममितिहासं पुरातनम् ।
KK0302028001c	प्रह्लादस्य च संवादं बलेर्वैरोचनस्य च ॥
KK0302028002a	असुरेन्द्रं महाप्राज्ञं धर्माणामागतागमम् ।
KK0302028002c	बलिः पप्रच्छ दैत्येन्द्रं प्रह्लादं पितरं पितुः ॥
KK0302028003a	क्षमा स्विच्छ्रेयसी तात उताहो तेज इत्युत ।
KK0302028003c	एतन्मे संशयं तात यथावद्ब्रूहि पृच्छते ॥
KK0302028004a	श्रेयो यदत्र धर्मज्ञ ब्रूहि मे तदसंशयम् ।
KK0302028004c	करिष्यामि हि तत्सर्वं यथावदनुशासनम् ॥
KK0302028005a	तस्मै प्रोवाच तत्सर्वमेवं पृष्टः पितामहः ।
KK0302028005c	सर्वनिश्चयवित्प्राज्ञः संशयं परिपृच्छते ॥
KK0302028006	प्रह्लाद उवाच 
KK0302028006a	न श्रेयः सततं तेजो न नित्यं श्रेयसी क्षमा ।
KK0302028006c	इति तात विजानीहि द्वयमेतदसंशयम् ॥
KK0302028007a	यो नित्यं क्षमते तात बहून्दोषान्स विन्दति ।
KK0302028007c	भृत्याः परिभवन्त्येनमुदासीनास्तथाऽरयः ॥
KK0302028008a	सर्वभूतानि चाप्यस्य न नमन्ते कदाचन ।
KK0302028008c	तस्मान्नित्यं क्षमा तात पण्डितैरपि वर्जिता ॥
KK0302028009a	अवज्ञाय हितं भृत्या भजन्ते बहुदोषताम् ।
KK0302028009c	आदातुं चास्य वित्तानि प्रार्थयन्तेऽल्पचेतसः ॥
KK0302028010a	यानं वस्त्राण्यलङ्काराञ्शयनान्यासनानि च ।
KK0302028010c	भोजनान्यथ पानानि सर्वोपकरणानि च ॥
KK0302028011a	आददीरन्नधिकृता यथाकाममचेतसः ।
KK0302028011c	प्रदिष्टानि च देयानि न दद्युर्भर्तृशासनात् ॥
KK0302028012a	न चैनं भर्तृपूजाभिः पूजयन्ति कदाचन ।
KK0302028012c	अवज्ञानं हि लोकेऽस्मिन्मरणादपि गर्हितम् ॥
KK0302028013a	क्षमिणं तादृशं तात ब्रुवन्ति कटुकान्यपि ।
KK0302028013c	प्रेष्याः पुत्राश्च भृत्याश्च तथोदासीनवृत्तयः ॥
KK0302028014a	अप्यस्य दारानिच्छन्ति परिभूय क्षमावतः ।
KK0302028014c	दाराश्चास्य प्रवर्तन्ते यथाकाममचेतसः ॥
KK0302028015a	तथा च नित्यमुदिता यदि नाल्पमपीश्वरात् ।
KK0302028015c	दण्डमर्हन्ति दुष्यन्ति दुष्टाश्चाप्यकुर्वते ॥
KK0302028016a	`अकृतोपद्रवः कश्चिन्महानपि न पूज्यते ।
KK0302028016c	पूजयन्ति नरा नागान्न तार्क्ष्यं नागघातिनम् ॥
KK0302028017a	'एते चान्ये च बहवो नित्यं दोषाः क्षमावताम् ।
KK0302028017c	अथ वैरोचने दोषानिमान्विद्ध्यक्षमावताम् ॥
KK0302028018a	अस्थाने यदि वा स्थाने सततं रजसावृतः ।
KK0302028018c	क्रुद्धो दण्डान्प्रणयति विविधान्स्वेन तेजसा ॥
KK0302028019a	मित्रैः सह विरोधं च प्राप्नुते तेजसाऽऽवृतः ।
KK0302028019c	आप्नोति द्वेष्यतां चैव लोकात्स्वजनतस्तथा ॥
KK0302028020a	सोऽवमानादर्थहानिमुपालम्भमनादरम् ।
KK0302028020c	सन्तापद्वेषमोहांश्च शत्रूंश्च लभते नरः ॥
KK0302028021a	क्रोधाद्दण्डान्मनुष्येषु विविधान्पुरुषोऽनयात् ।
KK0302028021c	भ्रश्यते शीघ्रमैश्वर्यात्प्राणेभ्यः स्वजनादपि ॥
KK0302028022a	योपकर्तॄंश्च हर्तॄंश्च तेजसैवोपगच्छति ।
KK0302028022c	तस्मादुद्विजते लोकः सर्पाद्वेश्मगतादिव ॥
KK0302028023a	यस्मादुद्विजते लोकः कथं तस्य भवो भवेत् ।
KK0302028023c	अन्तरं तस्य दृष्ट्वैव लोको विकुरुते ध्रुवम् ॥
KK0302028024a	तस्मान्नात्युत्सृजेत्तेजो न च नित्यं मृदुर्भवेत् ।
KK0302028024c	कालेकाले तु सम्प्राप्ते मृदुस्तीक्ष्णोपि वा भवेत् ॥
KK0302028025a	काले मृदुर्यो भवति काले भवति दारुणः ।
KK0302028025c	स वै सुखमवाप्नोति लोकेऽमुष्मिन्निहैव च ॥
KK0302028026a	क्षमाकालांस्तु वक्ष्यामि शृणु मे विस्तरेण तान् ।
KK0302028026c	ये ते नित्यमसन्त्याज्या यथा प्राहुर्मनीषिणः ॥
KK0302028027a	पूर्वोपकारी यस्ते स्यादपराधे गरीयसि ।
KK0302028027c	उपकारेण तत्तस्य क्षन्तव्यमपराधिनः ॥
KK0302028028a	अबुद्धिमाश्रितानां तु क्षन्तव्यमपराधिनाम् ।
KK0302028028c	न हि सर्वत्र पाण्डित्यं सुलभं पुरुषेण वै ॥
KK0302028029a	अथ चेद्बुद्धिजं कृत्वा ब्रूयुस्ते तदबुद्धिजम् ।
KK0302028029c	पापान्स्वल्पेऽपि तान्हन्यादपराधे तथाऽनृजून् ॥
KK0302028030a	सर्वस्यैकोपराधस्ते क्षन्तव्यः प्राणिनो भवेत् ।
KK0302028030c	द्वितीये सति वध्यस्तु स्वल्पेऽप्यपकृते भवेत् ॥
KK0302028031a	अजानता भवेत्कश्चिदपराधः कृतो यदि ।
KK0302028031c	क्षन्तव्यमेव तस्याहुः सुपरीक्ष्य परीक्षया ॥
KK0302028032a	मृदुना दारुणं हन्ति मृदुना हन्त्यदारुणम् ।
KK0302028032c	नासाध्यं मृदुना किञ्चित्तस्मात्तीव्रतरं मृदु ॥
KK0302028033a	देशकालौ तु सम्प्रेक्ष्य बलाबलमथात्मनः ।
KK0302028033c	अन्वीक्ष्य कारणं चैव कार्यं तेजः क्षमापि वा ॥'
KK0302028034a	नादेशकाले किञ्चित्स्याद्देशकालौ प्रतीक्षताम् ।
KK0302028034c	तथा लोकभयाच्चैव क्षन्तव्यमपराधितम् ॥
KK0302028035a	एत एवंविधाः कालाः क्षमायाः परिकीर्तिताः ।
KK0302028035c	अतोऽन्यथाऽनुवर्तत्सु तेजसः काल उच्यते ॥
KK0302028036a	तदहं तेजसः कालं तव मन्ये नराधिप ।
KK0302028036c	धार्तराष्ट्रेषु लुब्धेषु सततं चापकारिषु ॥
KK0302028037a	न हि कश्चित्क्षमाकालो विद्यतेऽद्य कुरून्प्रति ।
KK0302028037c	तेजसश्चागते काले तेज उत्स्रष्टुमर्हसि ॥
KK0302028038a	मृदुर्भवत्यवज्ञातस्तीक्ष्णादुद्विजते जनः ।
KK0302028038c	काले प्राप्ते द्वयं चैतद्यो वेद स महीपतिः ॥

इति श्रीमन्महाभारते अरण्यपर्वणि अर्जुनाभिगमनपर्वणि अष्टाविंशोऽध्यायः ॥ 28 ॥

3-28-2 आगतागमं प्राप्तरहस्यम् ॥ 3-28-4 श्रेयः प्रशस्ततरम् । अत्र क्षमातेजसोर्मध्ये ॥ 3-28-8 अस्य एनम् ॥ 3-28-11 अधिकृताः अन्नपानादिसंरक्षणे नियुक्ताः । प्रदिष्टानि इदमस्मै देयमित्याज्ञापितानि ॥ 3-28-12 एनं क्षमिणम् । भर्तृपूजाभिः स्वाम्युचितमानेन ॥ 3-28-18 तेजसा क्रोधेन ॥ 3-28-20 उपालम्भं धिक्कारम् ॥ 3-28-22 उपकर्तॄनिति च्छेदः । सन्धिरार्षः । उपकर्तॄन्कोशादिवृद्धिकरान् । हर्तॄन् चोरान् ॥ 3-28-23 भवः ऐश्वर्यम् । अन्तरं छिद्रम् ॥ 3-28-28 अबुद्धिं मौढ्यम् ॥ 3-28-30 अपकृते अपकारे ॥ 3-28-32 मृदुना साम्रा ॥ 3-28-37 उत्स्रष्टुं प्रयोक्तुम् ॥
