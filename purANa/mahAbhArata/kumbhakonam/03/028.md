अध्यायः 028

द्रौपद्या युधिष्ठिरम्प्रति कालभेदेन क्षमाकोपयोरवश्याश्रयणीयत्वे प्रमाणतया बलिप्रह्लादसंवादानुवादपूर्वकं प्रकृते कोपस्यावश्यादरणीयत्वोक्तिः ॥

001	द्रौपद्युवाच 
001a	अत्राप्युदाहरन्तीममितिहासं पुरातनम् ।
001c	प्रह्लादस्य च संवादं बलेर्वैरोचनस्य च ॥
002a	असुरेन्द्रं महाप्राज्ञं धर्माणामागतागमम् ।
002c	बलिः पप्रच्छ दैत्येन्द्रं प्रह्लादं पितरं पितुः ॥
003a	क्षमा स्विच्छ्रेयसी तात उताहो तेज इत्युत ।
003c	एतन्मे संशयं तात यथावद्ब्रूहि पृच्छते ॥
004a	श्रेयो यदत्र धर्मज्ञ ब्रूहि मे तदसंशयम् ।
004c	करिष्यामि हि तत्सर्वं यथावदनुशासनम् ॥
005a	तस्मै प्रोवाच तत्सर्वमेवं पृष्टः पितामहः ।
005c	सर्वनिश्चयवित्प्राज्ञः संशयं परिपृच्छते ॥
006	प्रह्लाद उवाच 
006a	न श्रेयः सततं तेजो न नित्यं श्रेयसी क्षमा ।
006c	इति तात विजानीहि द्वयमेतदसंशयम् ॥
007a	यो नित्यं क्षमते तात बहून्दोषान्स विन्दति ।
007c	भृत्याः परिभवन्त्येनमुदासीनास्तथाऽरयः ॥
008a	सर्वभूतानि चाप्यस्य न नमन्ते कदाचन ।
008c	तस्मान्नित्यं क्षमा तात पण्डितैरपि वर्जिता ॥
009a	अवज्ञाय हितं भृत्या भजन्ते बहुदोषताम् ।
009c	आदातुं चास्य वित्तानि प्रार्थयन्तेऽल्पचेतसः ॥
010a	यानं वस्त्राण्यलङ्काराञ्शयनान्यासनानि च ।
010c	भोजनान्यथ पानानि सर्वोपकरणानि च ॥
011a	आददीरन्नधिकृता यथाकाममचेतसः ।
011c	प्रदिष्टानि च देयानि न दद्युर्भर्तृशासनात् ॥
012a	न चैनं भर्तृपूजाभिः पूजयन्ति कदाचन ।
012c	अवज्ञानं हि लोकेऽस्मिन्मरणादपि गर्हितम् ॥
013a	क्षमिणं तादृशं तात ब्रुवन्ति कटुकान्यपि ।
013c	प्रेष्याः पुत्राश्च भृत्याश्च तथोदासीनवृत्तयः ॥
014a	अप्यस्य दारानिच्छन्ति परिभूय क्षमावतः ।
014c	दाराश्चास्य प्रवर्तन्ते यथाकाममचेतसः ॥
015a	तथा च नित्यमुदिता यदि नाल्पमपीश्वरात् ।
015c	दण्डमर्हन्ति दुष्यन्ति दुष्टाश्चाप्यकुर्वते ॥
016a	`अकृतोपद्रवः कश्चिन्महानपि न पूज्यते ।
016c	पूजयन्ति नरा नागान्न तार्क्ष्यं नागघातिनम् ॥
017a	'एते चान्ये च बहवो नित्यं दोषाः क्षमावताम् ।
017c	अथ वैरोचने दोषानिमान्विद्ध्यक्षमावताम् ॥
018a	अस्थाने यदि वा स्थाने सततं रजसावृतः ।
018c	क्रुद्धो दण्डान्प्रणयति विविधान्स्वेन तेजसा ॥
019a	मित्रैः सह विरोधं च प्राप्नुते तेजसाऽऽवृतः ।
019c	आप्नोति द्वेष्यतां चैव लोकात्स्वजनतस्तथा ॥
020a	सोऽवमानादर्थहानिमुपालम्भमनादरम् ।
020c	सन्तापद्वेषमोहांश्च शत्रूंश्च लभते नरः ॥
021a	क्रोधाद्दण्डान्मनुष्येषु विविधान्पुरुषोऽनयात् ।
021c	भ्रश्यते शीघ्रमैश्वर्यात्प्राणेभ्यः स्वजनादपि ॥
022a	योपकर्तॄंश्च हर्तॄंश्च तेजसैवोपगच्छति ।
022c	तस्मादुद्विजते लोकः सर्पाद्वेश्मगतादिव ॥
023a	यस्मादुद्विजते लोकः कथं तस्य भवो भवेत् ।
023c	अन्तरं तस्य दृष्ट्वैव लोको विकुरुते ध्रुवम् ॥
024a	तस्मान्नात्युत्सृजेत्तेजो न च नित्यं मृदुर्भवेत् ।
024c	कालेकाले तु सम्प्राप्ते मृदुस्तीक्ष्णोपि वा भवेत् ॥
025a	काले मृदुर्यो भवति काले भवति दारुणः ।
025c	स वै सुखमवाप्नोति लोकेऽमुष्मिन्निहैव च ॥
026a	क्षमाकालांस्तु वक्ष्यामि शृणु मे विस्तरेण तान् ।
026c	ये ते नित्यमसन्त्याज्या यथा प्राहुर्मनीषिणः ॥
027a	पूर्वोपकारी यस्ते स्यादपराधे गरीयसि ।
027c	उपकारेण तत्तस्य क्षन्तव्यमपराधिनः ॥
028a	अबुद्धिमाश्रितानां तु क्षन्तव्यमपराधिनाम् ।
028c	न हि सर्वत्र पाण्डित्यं सुलभं पुरुषेण वै ॥
029a	अथ चेद्बुद्धिजं कृत्वा ब्रूयुस्ते तदबुद्धिजम् ।
029c	पापान्स्वल्पेऽपि तान्हन्यादपराधे तथाऽनृजून् ॥
030a	सर्वस्यैकोपराधस्ते क्षन्तव्यः प्राणिनो भवेत् ।
030c	द्वितीये सति वध्यस्तु स्वल्पेऽप्यपकृते भवेत् ॥
031a	अजानता भवेत्कश्चिदपराधः कृतो यदि ।
031c	क्षन्तव्यमेव तस्याहुः सुपरीक्ष्य परीक्षया ॥
032a	मृदुना दारुणं हन्ति मृदुना हन्त्यदारुणम् ।
032c	नासाध्यं मृदुना किञ्चित्तस्मात्तीव्रतरं मृदु ॥
033a	देशकालौ तु सम्प्रेक्ष्य बलाबलमथात्मनः ।
033c	अन्वीक्ष्य कारणं चैव कार्यं तेजः क्षमापि वा ॥'
034a	नादेशकाले किञ्चित्स्याद्देशकालौ प्रतीक्षताम् ।
034c	तथा लोकभयाच्चैव क्षन्तव्यमपराधितम् ॥
035a	एत एवंविधाः कालाः क्षमायाः परिकीर्तिताः ।
035c	अतोऽन्यथाऽनुवर्तत्सु तेजसः काल उच्यते ॥
036a	तदहं तेजसः कालं तव मन्ये नराधिप ।
036c	धार्तराष्ट्रेषु लुब्धेषु सततं चापकारिषु ॥
037a	न हि कश्चित्क्षमाकालो विद्यतेऽद्य कुरून्प्रति ।
037c	तेजसश्चागते काले तेज उत्स्रष्टुमर्हसि ॥
038a	मृदुर्भवत्यवज्ञातस्तीक्ष्णादुद्विजते जनः ।
038c	काले प्राप्ते द्वयं चैतद्यो वेद स महीपतिः ॥

इति श्रीमन्महाभारते अरण्यपर्वणि अर्जुनाभिगमनपर्वणि अष्टाविंशोऽध्यायः ॥ 28 ॥

3-28-2 आगतागमं प्राप्तरहस्यम् ॥ 3-28-4 श्रेयः प्रशस्ततरम् । अत्र क्षमातेजसोर्मध्ये ॥ 3-28-8 अस्य एनम् ॥ 3-28-11 अधिकृताः अन्नपानादिसंरक्षणे नियुक्ताः । प्रदिष्टानि इदमस्मै देयमित्याज्ञापितानि ॥ 3-28-12 एनं क्षमिणम् । भर्तृपूजाभिः स्वाम्युचितमानेन ॥ 3-28-18 तेजसा क्रोधेन ॥ 3-28-20 उपालम्भं धिक्कारम् ॥ 3-28-22 उपकर्तॄनिति च्छेदः । सन्धिरार्षः । उपकर्तॄन्कोशादिवृद्धिकरान् । हर्तॄन् चोरान् ॥ 3-28-23 भवः ऐश्वर्यम् । अन्तरं छिद्रम् ॥ 3-28-28 अबुद्धिं मौढ्यम् ॥ 3-28-30 अपकृते अपकारे ॥ 3-28-32 मृदुना साम्रा ॥ 3-28-37 उत्स्रष्टुं प्रयोक्तुम् ॥
