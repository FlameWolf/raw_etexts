अध्यायः 068

नलान्वेषिणा पर्णादनाम्ना विप्रेण ऋतुपर्णनृपगृहे बाहुकनामनिगूढे नले शृण्वति दमयन्तीवचनानुवादः ॥ 1 ॥ बाहुकेन विजने पर्णादंप्रति दमयन्तीवचनस्योत्तरदानम् ॥ 2 ॥ पर्णादेन विदर्भान्पुनरभ्येत्य दमयन्त्या बाहुकवचननिवेदनम् ॥ 3 ॥ बाहुके नलशङ्किन्या दमयन्त्या प्रेषितेन सुदेवेन अयोध्याङ्गत्वा ऋतुपर्णे श्वोभूते दमयन्त्याः पुनः स्वयंवरो भवितेति कीर्तनम् ॥ 4 ॥

KK03-05-068-001	बृहदश्व उवाच 
KK03-05-068-001a	अथ दीर्घस्य कालस्य पर्णादो नाम वै द्विजः ।
KK03-05-068-001c	प्रत्येत्य नगरं भैमीमिदं वचनमब्रवीत् ॥
KK03-05-068-002a	नैषधं मृगयाणेन दमयन्ति दिवानिशम् ।
KK03-05-068-002c	अयोध्यां नगरीं गत्वा भागस्वरिरुपस्थितः ॥
KK03-05-068-003a	श्रावितश्च मया वाक्यं त्वदीयं स महाजने ।
KK03-05-068-003c	ऋतुपर्णो महाभागो यथोक्तं वरवर्णिनि ॥
KK03-05-068-004a	तच्छ्रुत्वा नाब्रवीत्किञ्चिदृतुपर्णो नराधिपः ।
KK03-05-068-004c	न च पारिषदः कश्चिद्भाष्यमाणो मयाऽसकृत् ॥
KK03-05-068-005a	अनुज्ञातं तु मां राज्ञा विजने कश्चिदब्रवीत् ।
KK03-05-068-005c	ऋतुपर्णस्य पुरुषो बाहुको नाम नामतः ॥
KK03-05-068-006a	सूतस्तस्य नरेन्द्रस्य विरूपो ह्रस्वबाहुकः ।
KK03-05-068-006c	शीघ्रयानेषु कुशलो मृष्टकर्ता च भोजने ॥
KK03-05-068-007a	स विनिःश्वस्य बहुशो रुदित्वा च पुनःपुनः ।
KK03-05-068-007c	कुशलं चैव मां पृष्ट्वा पश्चादिदमभाषत ॥
KK03-05-068-008a	वैषम्यमपि सम्प्राप्ता गोपायन्ति कुलस्त्रियः ।
KK03-05-068-008c	आत्मानमात्मना सत्यो जितः स्वर्गो न संशयः ॥
KK03-05-068-009a	रहिता भर्तृभिश्चैव न कुप्यन्ति कदाचन । 
KK03-05-068-009c	प्राणांश्चारित्रकवचान्धारयन्ति वरस्त्रियः ॥
KK03-05-068-010a	विषमस्थेन मूढेन परिभ्रष्टसुखेन च ।
KK03-05-068-010c	यत्सा तेन परित्यक्ता तत्र न क्रोद्धुमर्हति ॥
KK03-05-068-011a	प्राणयात्रां परिप्रेप्सोः शकुनैर्हृतवाससः ।
KK03-05-068-011c	आधिभिर्दह्यमानस्य श्यामा न क्रोद्धुमर्हति ॥
KK03-05-068-012a	सत्कृताऽसत्कृता वाऽपि पतिं दृष्ट्वा तथागतम् ।
KK03-05-068-012c	भ्रष्टराज्यं श्रिया हीनं श्यामा न क्रोद्धुमर्हति ॥
KK03-05-068-013a	तस्य तद्वचनं श्रुत्वा त्वरितोऽहमिहागतः ।
KK03-05-068-013c	श्रुत्वा प्रमाणं भवती राज्ञश्चैव निवेदय॥
KK03-05-068-014a	एतच्छ्रुत्वाऽश्रुपूर्णाक्षी पर्णादस्य विशाम्पते ।
KK03-05-068-014c	दमयन्ती रहोऽभ्येत्य मातरं प्रत्यभाषत ॥
KK03-05-068-015a	अयमर्थो न संवेद्यो भीमे मातः कदाचन ।
KK03-05-068-015c	त्वत्सन्निधौ नियोक्ष्येऽहं सुदेवं द्विजसत्तमम् ॥
KK03-05-068-016a	यथा न नृपतिर्भीमः प्रतिपद्येत मे मतम् ।
KK03-05-068-016c	यथा त्वया प्रकर्तव्यं मम चेत्प्रियमिच्छसि ॥
KK03-05-068-017a	यथा चाहं समानीता सुदेवेनाशु बान्धवान् ।
KK03-05-068-017c	तेनैव मङ्गलेनाद्य सुदेवो यातु मा चिरम् ॥
KK03-05-068-018a	समानेतुं नलं मातरयोध्यां नगरीमितः ।
KK03-05-068-018c	`ऋतुपर्णस्य नगरे निवसन्तमरिन्दमम्' ॥
KK03-05-068-019a	विश्रान्तं तु ततः पश्चात्पर्णादं द्विजसत्तमम् ।
KK03-05-068-019c	अर्चयामास वैदर्भी धनेनातीव भामिनी ॥
KK03-05-068-020a	'उवाच चैनं महता सम्पूज्य द्रविणेन वै ।'
KK03-05-068-020c	नले चेहागते विप्र भूयो दास्यामि ते वसु ॥
KK03-05-068-021a	त्वया हि मे बहुकृतं यदन्यो न करिष्यति ।
KK03-05-068-021c	यद्भर्त्राऽहं समेष्यामि शीघ्रमेव द्विजोत्तम ॥
KK03-05-068-022a	स एवमुक्तोऽथाश्वास्य आशीर्वादैः सुमङ्गलैः ।
KK03-05-068-022c	गृहानुपययौ चापि कृतार्थः सुमहामनाः ॥
KK03-05-068-023a	ततः सुदेवमानाय्य दमयन्ती युधिष्ठिर ।
KK03-05-068-023c	अब्रवीत्सन्निधौ मातुर्दुःखशोकसमन्विता ॥
KK03-05-068-024a	गत्वा सुदेव नगरीमयोध्यावासिनं नृपम् ।
KK03-05-068-024c	ऋतुपर्णं वचो ब्रूहि पतिमन्यं चिकीर्षती ॥
KK03-05-068-025a	आस्थास्यति पुनर्भैमी दमयन्ती स्वयंवरम् ।
KK03-05-068-025c	तत्र गच्छन्ति राजानो राजपुत्राश्च सर्वशः ॥
KK03-05-068-026a	तथा च गणितः कालः श्वोभूते स भविष्यति ।
KK03-05-068-026c	यदि सम्भाविनीयं ते गच्छ शीघ्रमरिन्दम ॥
KK03-05-068-027a	सूर्योदये द्वितीयं सा भर्तारं वरयिष्यति ।
KK03-05-068-027c	न हि स ज्ञायते वीरो नलो जीवन्मृतोपि वा ॥
KK03-05-068-028a	एवं तथा यथोक्तो वै गत्वा राजानमब्रवीत् ।
KK03-05-068-028c	ऋतुपर्णं महाराज सुदेवो ब्राह्मणस्तदा ॥

इति श्रीमन्महाभारते अरण्यपर्वणि नलोपाख्यानपर्वणि अष्टषष्टितमोऽध्यायः ॥ 68 ॥

3-68-8 गोपायन्ति पालयन्ति । जितः स्वर्गस्ताभिरिति शेषः ॥ 3-68-26 सम्भाविनी सम्भाविता इयम् । गतिरिति शेषः ॥
