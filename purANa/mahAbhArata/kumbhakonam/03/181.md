अध्यायः 181

अजगरेण भीमंप्रति स्वस्याजगरत्वप्रापककारणाभिधानम् ॥ 1 ॥ दुर्निमित्तदर्शनाद्दुर्मनायमानेन युधिष्ठिरेण भीममार्गानुसरणेनाजगरगृहीतभीमस्य दर्शनम् ॥ 2 ॥

KK03-10-181-001	वैशम्पायन उवाच 
KK03-10-181-001a	स भीमसेनस्तेजस्वी तदा सर्पवशं गतः ।
KK03-10-181-001c	चिन्तयामास सर्पस्य वीर्यमत्यद्भुतं महत् ॥
KK03-10-181-002a	उवाच च महासर्पं कामया ब्रूहि पन्नग ।
KK03-10-181-002c	कस्त्वं भो भुजगश्रेष्ठ किं मया च करिष्यसि ॥
KK03-10-181-003a	पाण्डवो भीमसेनोऽहं धर्मराजादनन्तरः ।
KK03-10-181-003c	नागायुतसमप्राणस्त्वया नीतः कथं वशम् ॥
KK03-10-181-004a	सिंहाः केसरिणो व्याघ्रा महिषा वारणास्तथा ।
KK03-10-181-004c	समागताश्च बहुशो निहताश्च मया युधि ॥
KK03-10-181-005a	राक्षसाश्च पिशाचाश्च पन्नगाश्च महाबलाः ।
KK03-10-181-005c	भुजवेगमशक्ता मे सोढुं पन्नगसत्तम ॥
KK03-10-181-006a	किन्नु विद्याबलं किन्नु वरदानमथो तव ।
KK03-10-181-006c	उद्योगमपि कुर्वाणो वशगोस्मि कृतस्त्वया ॥
KK03-10-181-007a	अनित्यो विक्रमो नॄणामिति मे धीयते मतिः ।
KK03-10-181-007c	यथेदं मे त्वया नाग बलं प्रतिहतं महत् ॥
KK03-10-181-008a	इत्येवंवादिनं वीरं भीममक्लिष्टकारिणम् ।
KK03-10-181-008c	भोगेन महता गृह्य समन्तात्पर्यवेष्टयत् ॥
KK03-10-181-009a	निगृह्यैनं महाबाहुं ततः स भुजगस्तदा ।
KK03-10-181-009c	विमुच्यास्य भुजौ पीनाविदं वचनमब्रवीत् ॥
KK03-10-181-010a	दिष्टस्त्वं क्षुधितस्याद्य देवैर्भक्षो महाभुज ।
KK03-10-181-010c	दिष्ट्या कालस्य महतः प्रियाः प्राणा हि देहिनां ॥
KK03-10-181-011a	यथा त्विदं मया प्राप्तं भुजङ्गत्वमरिन्दम ।
KK03-10-181-011c	तदवश्यं त्वया मत्तः श्रोतव्यं शृणु यन्मम ॥
KK03-10-181-012a	इमामवस्थां सम्प्राप्तो ह्यहं कोपान्महर्षिणा ।
KK03-10-181-012c	शापस्यान्तं परिप्रेप्सुः सर्वस्य कथयामि तत् ॥
KK03-10-181-013a	नहुषो नाम राजर्षिर्व्यक्तं ते श्रोत्रमागतः ।
KK03-10-181-013c	तवैव पूर्वः पूर्वेषामायोर्वंशधरः सुतः ॥
KK03-10-181-014a	सोहं शापादगस्त्यस्य ब्राह्मणानवमत्य च ।
KK03-10-181-014c	इमामवस्थामापन्नः पश्य दैवमिदं मम ॥
KK03-10-181-015a	त्वां चेदवध्यमायान्तमतीव प्रियदर्शनम् ।
KK03-10-181-015c	अहमद्योपयोक्ष्यामि विधानं पश्य यादृशम् ॥
KK03-10-181-016a	न हि मे मुच्यते कश्चित्कथञ्चित्प्रग्रहं गतः ।
KK03-10-181-016c	गचजोवा महिषो वाऽपि षष्ठे काले नरोत्तम ॥
KK03-10-181-017a	नासि केवलसर्पेण तिर्यग्योनिषु वर्तता ।
KK03-10-181-017c	गृहीतः कौरवश्रेष्ठ वरदानमिदं मम ॥
KK03-10-181-018a	पतता हि विमानाग्रान्मया शक्रासनाद्द्रुतम् ।
KK03-10-181-018c	कुरु शापान्तमित्युक्तो भगवान्मुनिसत्तमः ॥
KK03-10-181-019a	`यस्त्वया वेष्टितो राजन्मोहमेति महाबलः' ।
KK03-10-181-019c	मोक्षस्ते भविता राजन्कस्माच्चित्कालपर्ययात् ॥
KK03-10-181-020a	ततोस्मि पतितो भूमौ न च मामजहात्स्मृतिः ।
KK03-10-181-020c	स्मार्तमस्ति पुराणं मे यथैवाधिगतं तथा ॥
KK03-10-181-021a	यस्तु ते व्याहृतान्प्रश्नान्प्रतिब्रूयाद्विभागवित् ।
KK03-10-181-021c	स त्वां मोक्षयिता शापादिति मामब्रवीदृषिः ॥
KK03-10-181-022a	गृहीतस्य त्वया राजन्प्राणिनोपि बलीयसः ।
KK03-10-181-022c	सत्वभ्रंशोऽधिकस्यापि सर्वस्याशु भविष्यति ॥
KK03-10-181-023a	इतिचाप्यहमश्रौषं वचस्तेषां दयावताम् ।
KK03-10-181-023c	मयि सञ्जातहार्दानामथ तेऽन्तर्हिता द्विजाः ॥
KK03-10-181-024a	सोहं परमदुष्कर्मा वसामि निरयेऽशुचौ ।
KK03-10-181-024c	सर्पयोनिमिमां प्राप्य कालाकाङ्क्षी महाद्युते ॥
KK03-10-181-025a	तमुवाच महाबाहुर्भीमसेनो भुजङ्गमम् ।
KK03-10-181-025c	न ते कुप्ये महासर्प नात्मने द्विजसत्तम ॥
KK03-10-181-026a	यस्मादभावी भावी वा मनुष्यः सुखदुःखयोः ।
KK03-10-181-026c	आगमे यदि वाऽपाये न तत्र ग्लपयेन्मनः ॥
KK03-10-181-027a	दैवं पुरुषकारेण को वञ्चयितुमर्हति ।
KK03-10-181-027c	दैवमेव परं मन्ये पौरुषं तु निरर्थकम् ॥
KK03-10-181-028a	पश्य दैवोपघाताद्धि भुजवीर्यव्यपाश्रयम् ।
KK03-10-181-028c	इमामवस्थां सम्प्राप्तमनिमित्तमिहाद्य माम् ॥
KK03-10-181-029a	किन्तु नाद्यानुशोचामि तथाऽऽत्मानं विनाशितम् ।
KK03-10-181-029c	तथा तु विपिने न्यस्तान्भ्रातॄन्राज्यपरिच्युतान् ॥
KK03-10-181-030a	हिमवांश्च सुदुर्गोऽयं यक्षराक्षससङ्कुलः ।
KK03-10-181-030c	मां समुद्वीक्षमाणास्ते प्रयतिष्यन्ति विह्वलाः ॥
KK03-10-181-031a	विनष्टमथ मां श्रुत्वा भविष्यन्ति निरुद्यमाः ।
KK03-10-181-031c	धर्मशीला मया ते हि बाध्यन्ते राज्यगृद्धिना ॥
KK03-10-181-032a	अथवा नार्जुनो धीमान्विषादमुपयास्यति ।
KK03-10-181-032c	सर्वास्त्रविदनाधृष्यो देवगन्धर्वराक्षसैः ॥
KK03-10-181-033a	समर्थः स महाबाहुरेकाह्ना सुमहाबलः ।
KK03-10-181-033c	देवराजमपि स्थानात्प्रच्यावयितुमञ्जसा ॥
KK03-10-181-034a	किं पुनर्धृतराष्ट्रस्य पुत्रं दुर्द्यूतदेविनम् ।
KK03-10-181-034c	विद्विष्टं सर्वलोकस्य दम्भमोहपरायणम् ॥
KK03-10-181-035a	मातरं चैव शोचामि कृपणां पुत्रगृद्धिनीम् ।
KK03-10-181-035c	याऽस्माकं नित्यमाशास्ते महत्त्वमधिकं परैः ॥
KK03-10-181-036a	तस्याः कथं त्वनाथाया मद्विनाशाद्भुजङ्गम ।
KK03-10-181-036c	सफलास्ते भविष्यन्ति मयि सर्वे मनोरथाः ॥
KK03-10-181-037a	नकुलः सहदेवश्च यमौ च गुरुवर्तिनौ ।
KK03-10-181-037c	मद्वाहुबलसङ्गुप्तौ नित्यं पुरुषमानिनौ ॥
KK03-10-181-038a	भविष्यतो निरुत्साहौ भ्रष्टवीर्यपराक्रमौ ।
KK03-10-181-038c	मद्विनाशात्परिद्यूनाविति मे वर्तते मतिः ॥
KK03-10-181-039a	एवंविधं बहु तदा विललाप वृकोदरः ।
KK03-10-181-039c	भुजङ्गभोगसंरुद्धो नाशकच्च विचेष्टितुम् ॥
KK03-10-181-040a	युधिष्ठिरस्तु कौन्तेयो बभूवास्वस्थचेतनः ।
KK03-10-181-040c	अनिष्टदर्शनान्घोरानुत्पातान्परिचिन्तयन् ॥
KK03-10-181-041a	दारुणं ह्यशिवं नादं शिवा दक्षिणतः स्थिता ।
KK03-10-181-041c	दीप्तायां दिशि वित्रस्ता रौति तस्याश्रमस्य ह ॥
KK03-10-181-042a	एकपक्षाक्षिचरणा वर्तिका घोरदर्शना ।
KK03-10-181-042c	रक्तं वमन्ती ददृशे प्रत्यादित्यमभासुरा ॥
KK03-10-181-043a	प्रववौ चानिलो रूक्षश्चण्डः शर्करकर्षणः ।
KK03-10-181-043c	अपसव्यानि सर्वाणि मृगपक्षिरुतानि च ॥
KK03-10-181-044a	पृष्ठतो वायसः कृष्णो याहियाहीति वाशति ।
KK03-10-181-044c	मुहुर्मुहुः स्फुरति च दक्षिणोऽस्य भुजस्तथा ॥
KK03-10-181-045a	हृदयं चरणश्चापि वामोऽस्य परितप्यति ।
KK03-10-181-045c	सव्यस्याक्ष्णो विकारश्चाप्यनिष्टः समपद्यत ॥
KK03-10-181-046a	धर्मराजोपि मेधावी शङ्कमानो महद्भयम् ।
KK03-10-181-046c	द्रौपदीं परिपप्रच्छ क्व भीम इति भारत ॥
KK03-10-181-047a	शंस तस्मै पाञ्चाली चिरयातं वृकोदरम् ।
KK03-10-181-047c	स प्रतस्थे महाबाहुर्धौम्येन सहितो नृपः ॥
KK03-10-181-048a	द्रौपद्या रक्षणं कार्यमित्युवाच धनञ्जयम् ।
KK03-10-181-048c	नकुलं सहदेवं च व्यादिदेश द्विजान्प्रति ॥
KK03-10-181-049a	स तस्य पदमुन्नीय तस्मादेवाश्रमात्प्रभुः ।
KK03-10-181-049c	मृगयामास कौन्तेयो भीमसेनं महावने ॥
KK03-10-181-050a	स प्राचीं दिशमास्थाय महतो गजयूथपान् ।
KK03-10-181-050c	ददर्श पृथिवीं चिह्नैर्भीमस्य परिचिह्निताम् ॥
KK03-10-181-051a	ततो मृगसहस्राणि मृगेन्द्राणां शतानि च ।
KK03-10-181-051c	पतितानि वने दृष्ट्वा मार्गं तस्याविशन्नृपः ॥
KK03-10-181-052a	धावतस्तस्य वीरस्य मृगार्थं वातरंहसः ।
KK03-10-181-052c	ऊरुवातविनिर्भग्नान्द्रुमान्व्यावर्जितान्पथि ॥
KK03-10-181-053a	स गत्वा तैस्तदा चिह्नैर्ददर्श गिरिगह्वरे ।
KK03-10-181-053c	[रूक्षमारुतभूयिष्ठे निष्पत्रद्रुमसङ्कुले ॥
KK03-10-181-054a	ईरिणे निर्जले देशे कण्टकिद्रुमसङ्कुले ।
KK03-10-181-054c	अश्मस्थाणुक्षुपाकीर्णे सुदुर्गे विषमोत्कटे ।]
KK03-10-181-054e	गृहीतं भुजगेन्द्रेण निश्चेष्टमनुजं तदा ॥

इति श्रीमन्महाभारते अरण्यपर्वणि आजगरपर्वणि एकाशीत्यधिकशततमोऽध्यायः ॥ 181 ॥

3-181-2 कामया इच्छातः ॥ 3-181-8 भोगेन देहेन ॥ 3-181-15 उपयोक्ष्यामि भक्षितुगिच्छामि । विधानं दैवम् ॥ 3-181-16 षष्ठे कालेऽष्टधा विभक्तस्याह्नो भागे ॥ 3-181-20 स्मार्तं स्मृतिविषयम् । पुराणं चिरकालीनमपि स्मरामीत्यर्थः ॥ 3-181-21 विभागविदात्मानात्मविवेकवित् ॥ 3-181-26 कदाचिदभावी सामर्थ्यहीनः कदाचित् भावी सामर्थ्यवान् अवश्यं भवति ॥ 3-181-31 परुषोक्तिभिरिति शेषः ॥ 3-181-42 वर्तिका पक्षिविशेषः ॥ 3-181-44 दक्षिणो भुज स्फुरतीति भविष्यतोऽनिष्टप्रशमनस्य लिङ्गम् ॥ 3-181-45 विकारः स्फुरणम् ॥ 3-181-50 यूथपान्पतितान्ददर्शेत्यन्वयः ॥ 3-181-54 ईरिणे ऊषरे । क्षुपाः ह्रस्ववृक्षाः ॥
