अध्यायः 261

मुद्गलचित्तपरीक्षणाय दुर्वाससा षट्कृत्वो याचनेप्यविकृतमनसा तेन तदातदाऽन्नदानेन तत्तोषणम् ॥ 1 ॥ तन्महिम्ना सविमानेन देवदूतेन सशरीरस्यैव मुद्गलस्य स्वर्गम् प्रत्याह्नानम् ॥ 2 ॥ मुद्गलेन तम् प्रति स्वर्गस्वरूपनिरूपणप्रार्थना ॥ 3 ॥

KK03-15-261-001	युधिष्ठिर उवाच 
KK03-15-261-001a	व्रीहिद्रोणः परित्यक्तः कथं तेन महात्मना ।
KK03-15-261-001c	कस्मै दत्तश्च भगवन्विधिना केन चात्थ मे ॥
KK03-15-261-002a	प्रत्यक्षधर्मा भगवान्यस्य तुष्टो हि कर्मभिः ।
KK03-15-261-002c	सफलं तस्य जन्माहं मन्ये सद्धर्मचारिणः ॥
KK03-15-261-003	व्यास उवाच 
KK03-15-261-003a	शिलोञ्छवृत्तिर्धर्मात्मा मुद्गलः संयतेन्द्रियः ।
KK03-15-261-003c	आसीद्राजन्कुरुक्षेत्रे सत्यवागनसूयकः ॥
KK03-15-261-004a	अतिथिव्रती क्रियावांश्च कापोतीं वृत्तिमास्थितः ।
KK03-15-261-004c	सत्रमिष्टीकृतं नाम समुपास्ते महातपाः ॥
KK03-15-261-005a	सपुत्रदारो हि मुनिः पक्षाहारो बभूव ह ।
KK03-15-261-005c	कपोतवृत्त्या पक्षेण व्रीहिद्रोणमुपार्जयत् ॥
KK03-15-261-006a	दर्शं च पौर्णमासं च कुर्वन्विगतमत्सरः ।
KK03-15-261-006c	देवतातिथिशेषेण कुरुते देहयापनम् ॥
KK03-15-261-007a	तत्रेन्द्रः सहितो देवैः साक्षात्त्रिभुवनेश्वरः ।
KK03-15-261-007c	प्रत्यगृह्णान्महाराज भागं पर्वणिपर्वणि ॥
KK03-15-261-008a	स पर्वकाल्यं कृत्वा तु मुनिवृत्त्या समन्वितः ।
KK03-15-261-008c	अतिथिभ्यो ददावन्नं प्रहृष्टेनान्तरात्मना ॥
KK03-15-261-009a	व्रीहिद्रोणस्य तत्प्रीत्या ददतोऽन्नं महात्मनः ।
KK03-15-261-009c	ऋषेर्मात्सर्यहीनस्य वर्धत्यतिथिदर्शनात् ॥
KK03-15-261-010a	तच्छतान्यपि भुञ्जन्ति ब्राह्मणानां मनीषिणाम् ।
KK03-15-261-010c	मुनेस्त्यागविशुद्ध्या तु तदन्नं वृद्धिमृच्छति ॥
KK03-15-261-011a	तं तु शुश्राव धर्मिष्ठं मुद्गलं संशितव्रतम् ।
KK03-15-261-011c	दुर्वासा नृप दिग्वासास्तमथाभ्याजगाम ह ॥
KK03-15-261-012a	विभ्रच्चानियतं वेषमुन्मत्त इव पाण्डव ।
KK03-15-261-012c	विकचः परुषा वाचो व्याहरन्विविधा मुनिः ॥
KK03-15-261-013a	अभिगम्याथ तं विप्रमुवाच मुनिसत्तमः ।
KK03-15-261-013c	अन्नार्थिनमनुप्राप्तं विद्धि मां मुनिसत्तम ॥
KK03-15-261-014a	स्वागतं तेऽस्त्विति मुनिं मुद्गलः प्रत्यभाषत ।
KK03-15-261-014c	पाद्यमाचमनीयं च प्रतिवेद्यान्नमुत्तमम् ॥
KK03-15-261-015a	प्रादात्स तपसोपात्तं क्षुधितायातिथिप्रियः ।
KK03-15-261-015c	उन्मत्ताय परां श्रद्धामास्थाय स धृतव्रतः ॥
KK03-15-261-016a	ततस्तदन्नं रसवत्स एव क्षुधयाऽन्वितः ।
KK03-15-261-016c	बुभुजे कृत्स्नमुन्मत्तः प्रादात्तस्मै च मुद्गलः ॥
KK03-15-261-017a	भुक्त्वा चान्नं ततः सर्वमुच्छिष्टेनात्मनस्ततः ।
KK03-15-261-017c	अथाङ्गं लिलिपेऽन्नेन यथागतमगाच्च सः ॥
KK03-15-261-018a	`तेनैवात्मानमालिप्य हसन्गायन्प्रधावति ।
KK03-15-261-018c	नृत्यते धावते चैव बुद्ध्या तत्क्रोशते तथा' ॥
KK03-15-261-019a	एवं द्वितीये सम्प्राप्ते पर्वकाले मनीषिणः ।
KK03-15-261-019c	आगम्य बुभुजे सर्वमन्नमुञ्छोपजीविनः ॥
KK03-15-261-020a	निराहारस्तु स मुनिरुञ्छमार्जयते पुनः ।
KK03-15-261-020c	न चैनं विक्रियां नेतुमशकन्मुद्गलं क्षुधा ॥
KK03-15-261-021a	न क्रोधो न च मात्सर्यं नावमानो न सम्भ्रमः ।
KK03-15-261-021c	सपुत्रदारमुञ्छन्तमाविवेश द्विजोत्तमम् ॥
KK03-15-261-022a	तथा तमुञ्छधर्माणं दुर्वासा मुनिसत्तमम् ।
KK03-15-261-022c	उपतस्थे यथाकालं षट्कृत्वः कृतनिश्चयः ॥
KK03-15-261-023a	न चास्य मनसः कश्चिद्विकारो दृश्यते मुनेः ।
KK03-15-261-023c	शुद्धसत्वस्य शुद्धं स ददृशे निर्मलं मनः ॥
KK03-15-261-024a	तमुवाच ततः प्रीतः स मुनिर्मुद्गलं तदा ।
KK03-15-261-024c	त्वत्समो नास्ति लोकेऽस्मिन्दाता मात्सर्यवर्जितः ॥
KK03-15-261-025a	क्षुद्धर्मसञ्ज्ञां प्रणुदत्यादत्ते धैर्यमेव च ।
KK03-15-261-025c	विषयानुसारिणी जिह्वा कर्षत्येव रसान्प्रति ॥
KK03-15-261-026a	आहारप्रभवाः प्राणा मनो दुर्निग्रहं चलम् ।
KK03-15-261-026c	मनसश्चेन्द्रियाणां चाप्यैकाग्र्यं निश्चितं तपः ॥
KK03-15-261-027a	श्रमेणोपार्जितं त्यक्तं न च दुःखेन चेतसा ।
KK03-15-261-027c	तत्सर्वं भवता साधो यथावदुपपादितम् ॥
KK03-15-261-028a	प्रीताः स्मोऽनुगृहीताश्च समेत्य भवता सह ।
KK03-15-261-028c	इन्द्रियाभिजयो धैर्यं संविभागो दमः शमः ।
KK03-15-261-028e	दया सत्यं च धर्मश्च त्वयि सर्वं प्रतिष्ठितम् ॥
KK03-15-261-029a	`लोकाः समस्ता धर्मेण धार्यन्ते सचराचराः ।
KK03-15-261-029c	धर्मोपि धार्यते येन धृतियुक्त त्वयाऽऽत्मना ॥
KK03-15-261-030a	विशुद्धसत्वसम्पन्नो न त्वदन्योस्ति कश्चन' ।
KK03-15-261-030c	जितास्ते कर्मभिर्लोकाः प्राप्तोसि परमां गतिम् ॥
KK03-15-261-031a	अहो दानं विघुष्टं ते सुमहत्स्वर्गवासिभिः ।
KK03-15-261-031c	सशरीरो भवान्गन्ता स्वर्गं सुचरितव्रत ॥
KK03-15-261-032a	इत्येवं वदतस्तस्य तदा दुर्वाससो मुनेः ।
KK03-15-261-032c	देवदूतो विमानेन मुद्गलं प्रत्युपस्थितः ॥
KK03-15-261-033a	हंससारसयुक्तेन किङ्किणीजालमालिना ।
KK03-15-261-033c	कामगेन विचित्रेण दिव्यगन्धवता तथा ॥
KK03-15-261-034a	उवाच चैनं विप्रर्षिं विमानं कर्मभिर्जितम् ।
KK03-15-261-034c	समुपारोह संसिद्धिं प्राप्तोसि परमां मुने ॥
KK03-15-261-035a	तमेवंवादिनमृषिर्देवदूतमुवाच ह ।
KK03-15-261-035c	इच्छामि भवता प्रोक्तान्गुणान्स्वर्गनिवासिनाम् ॥
KK03-15-261-036a	के गुणास्तत्रवसतां किं तपः कश्च निश्चयः ।
KK03-15-261-036c	स्वर्गे तत्र सुखं किं च दोषो वा देवदूतक ॥
KK03-15-261-037a	सतां साप्तपदं मित्रमाहुः सन्तः कुलोचिताः ।
KK03-15-261-037c	मित्रतां च पुरस्कृत्य पृच्छामि त्वामहं विभो ॥
KK03-15-261-038a	यदत्र तथ्यं पथ्यं च तद्ब्रवीह्यविचारयन् ।
KK03-15-261-038c	श्रुत्वा तथा करिष्यामि व्यवसायं गिरा तव ॥

इति श्रीमन्महाभारते अरण्यपर्वणि व्रीहिद्रौणिकपर्वणि एकषष्ट्यधिकद्विशततमोऽध्यायः ॥ 261 ॥

3-261-2 प्रत्यक्षधर्मा नृणां धर्मस्य वेत्ता । भगवान् ईश्वरः ॥ 3-261-3 उञ्छः कणश आदानं कणिशाद्यर्जनं शिलमिति यादवः । ते उभे वृत्तिर्जीवनं यस्य स शिलोञ्छवृत्तिः ॥ 3-261-4 कापोतीं वृत्तिम् अल्पसङ्ग्रहरूपाम् । इष्टीकृतम् इष्टिभिरेव निर्वर्त्यं नतु पश्वादिना सत्रं यज्ञम् ॥ 3-261-9 व्रीहिद्रोणमात्रं यदा सिध्यति तदा ददाति तदा च दीयमानं तद्वर्धति वर्धते ॥ 3-261-10 ऋच्छति प्राप्नोति ॥ 3-261-12 विकचः हसन्मुण्डो वा ॥ 3-261-19 द्वितीये पक्षे ॥ 3-261-25 क्षुत् क्षुधा ॥ 3-261-27 त्यक्तुं दुःखं शुद्धेन चेतसा इति ख. झ. ध. पाठः ॥ 3-261-38 व्यवसायं निश्चयम् ॥
