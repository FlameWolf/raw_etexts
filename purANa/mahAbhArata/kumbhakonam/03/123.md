
अध्यायः 123

लोमशेन युधिष्ठिरंप्रति सुकन्योपाख्यानकथनारम्भः ॥ 1 ॥ कदाचन शर्यातनिना नृपेण सैन्यादिभिःसह च्यवनाश्रमाभिगमनम् ॥ 2 ॥ तत्र शर्यातिकन्यया सुकन्यया चिरतरतपश्चर्यानिरतस्य च्यवनस्य शरीरं पर्यावृत्य विवर्धमानमहावल्मीकावलोकनम् ॥ 3 ॥ तथा कुतूहलाद्वल्मीकोपरि दृश्यमानच्यवननयनयुगलस्याज्ञानात्कण्टकेन विभेदनम् ॥ 4 ॥ ततः क्रुद्धस्य च्यवनस्य प्रसादनाय शर्यातिना भार्यात्वाय तस्मै सुकन्यायाः प्रदानम् ॥ 5 ॥
KK0306123001 लोमश उवाच ।
KK0306123001a भृगोर्महर्षेः पुत्रोऽभूच्चयवनो नाम भारत ।
KK0306123001c समीपे सरसस्तस्य तपस्तेपे महाद्युतिः ॥
KK0306123002a स्थाणुभूतो महातेजा वीरस्थानेन पाण्डव ।
KK0306123002cअतिष्ठत चिरं कालमेकदेशे विशांपते ॥
KK0306123003a सवल्मीकोऽभवदृषिर्लताभिरिव संवृतः ।
KK0306123003c कालेन महता राजन्समाकीर्णः पिपीलिकैः ॥
KK0306123004a तथा स संवृतो धीमान्मृत्पिण्ड इव सर्वशः ।
KK0306123004c तप्यते स्म तपो घोरं वल्मीकेन समावृतः ॥
KK0306123005a अथ दीर्घस्य कालस्य शर्यातिर्नाम पार्थिवः ।
KK0306123005c आजगाम सरो रम्यं विहर्तुमिदमुत्तमम् ॥
KK0306123006a तस्य स्त्रीणां सहस्राणि चत्वार्यासन्परिग्रहः ।
KK0306123006c एकैव च सुता सुभ्रूः सुकन्या नाम भारत ॥
KK0306123007a सा सखीभिः परिवृता दिव्याभरणभूषिता ।
KK0306123007c चङ्क्रम्यमाणा वल्मीकं भार्गवस्य समासदत् ॥
KK0306123008a सा वै वसुमतीं तत्र पश्यन्ती सुमनोरमाम् ।
KK0306123008c वनस्पतीन्प्रचिन्वन्ती विजहार सखीवृता ॥
KK0306123009a रूपेण वयसा चैव मदनेन मदेन च ।
KK0306123009c बभञ्ज वनवृक्षाणां शाखाः परमपुष्पिताः ॥
KK0306123010a तां सखीरहितामेकामेकवस्त्रामलंकृताम् ।
KK0306123010c ददर्श भार्गवो धीमांश्चरन्तीमिव विद्युतम् ॥
KK0306123011a तां पश्यमानो विजने स रेमे परमद्युतिः ।
KK0306123011c क्षामकण्ठश्च विप्रर्षिस्तपोबलसमन्वितः ।
KK0306123011e तामाबभाषेकल्याणीं सा चास्य न शृणोति वै ॥
KK0306123012a ततः सुकन्या वल्मीके दृष्ट्वा भार्गवचक्षुषी ।
KK0306123012c कौतूहलात्कण्टकेन बुद्धिमोहबलात्कृता ।
KK0306123012e किंनु खल्विदमित्युक्त्वा निर्बिभेदास्य लोचने ॥
KK0306123013a अक्रुद्ध्यत्स तथा विद्धे नेत्रे परममन्युमान् ।
KK0306123013c ततः शर्यातिसैन्यस्य शकृन्मूत्रे समावृणोत् ॥
KK0306123014a ततो रुद्धे शकृन्मूत्रे सैन्यमासीत्सुदुःखितम् ।
KK0306123014c तथागतमभिप्रेक्ष्य पर्यपृच्छत्स पार्थिवः ॥
KK0306123015a तपोनित्यस्य वृद्धस्य रोषणस्य विशेषतः ।
KK0306123015c केनापकृतमद्येह भार्गवस्य महात्मनः ।
KK0306123015e ज्ञातं वा यदि वाऽज्ञातं तद्द्रुतं ब्रूतमाचिरम् ॥
KK0306123016a तमूचुः सैनिकाः सर्वे न विद्मोऽपकृतं वयम् ।
KK0306123016c सर्वोपायैर्यथाकामं भवांस्तदधिगच्छतु ॥
KK0306123017a ततः स पृथिवीपालः साम्ना चोग्रेण च स्वयम् ।
KK0306123017c पर्यपृच्छत्सुहृद्वर्गं पर्यजानन्न चैव ते ॥
KK0306123018a आनाहार्तं ततो दृष्ट्वा तत्सैन्यमसुखार्दितम् ।
KK0306123018c पितरं दुःखितं दृष्ट्वा सुकन्येदमथाब्रवीत् ॥
KK0306123019a मयाऽटन्त्येह वल्मीके दृष्टं सत्वमभिज्वलत् ।
KK0306123019c खद्योतवदभिज्ञातं तन्मया विद्धमन्तिकात् ॥
KK0306123020a एतच्छ्रुत्वा तु वल्मीकं शर्यातिस्तूर्णमभ्ययात् ।
KK0306123020c तत्रापशय्त्तपोवृद्धं चन्द्रादित्यसमप्रभम् ॥
KK0306123021a अयाचदथ सैन्यार्थं प्राञ्जलिः पृथिवीपतिः ।
KK0306123021c अज्ञानाद्बालया यत्ते कृतं तत्क्षन्तुमर्हसि ॥
KK0306123022a ततोऽब्रवीन्महीपालं च्यवनो भार्गवस्तदा ।
KK0306123022c अपमानादहं विद्धो ह्यनया दर्पपूर्णया ॥
KK0306123023a रूपौदार्यसमायुक्तां लोभमोहबलात्कृताम् ।
KK0306123023c तामेव प्रतिगृह्याहं राजन्दुहितरं तव ।
KK0306123023e क्षंस्यामीति महीपाल सत्यमेतद्ब्रवीमि ते ॥
KK0306123024 लोमश उवाच ।
KK0306123024a ऋषेर्वचनमाज्ञाय शर्यातिरविचारयन् ।
KK0306123024c ददौ दुहितरं तस्मै च्यवनाय महात्मने ॥
KK0306123025a प्रतिगृह्य च तां कन्यां भगवान्प्रससाद ह ।
KK0306123025c प्राप्तप्रसादौ राजा वै ससैन्यः पुरमाव्रजत् ॥
KK0306123026a सुकन्याऽपि पतिं लब्ध्वा तपस्विनमनिन्दिता ।
KK0306123026c नित्यं पर्यचरत्प्रीत्या तपसा नियमेन च ॥
KK0306123027a अग्नीनामतिथीनां च शुश्रूषुनसूयिका ।
KK0306123027c समाराधयत क्षिप्रं च्यवनं सा शुभानना ॥

इति श्रीमन्महाभारते अरण्यपर्वणि तीर्थयात्रापर्वणि त्रयोविंशत्यधिकशततमोऽध्यायः ॥ 123 ॥

3-123-2 वीरस्थानेन वीरासनेन ॥ 3-123-11 क्षामकण्ठः क्षीणध्वनिः अतएव सा तद्वचनं न शृणोति ॥ 3-123-20 वयोवृद्धं च भार्गवम् इति झ. ध. पाठः ॥