अध्यायः 262

देवदूतात्स्वर्गसुखस्यास्थिरताम् परिजानता मुद्गलेन स्वर्गानभिरोचनपूर्वकं देवदूतस्य स्वर्गम् प्रति प्रस्थापनम् ॥ 1 ॥ व्यासेन युधिष्ठिरम् प्रति मुद्गलोपाख्यानकथनपूर्वकं स्वाश्रमम् प्रति गमनम् ॥ 2 ॥

KK03-15-262-001	देवदूत उवाच 
KK03-15-262-001a	महर्षेऽकार्यबुद्धिस्त्वं यः स्वर्गसुखमुत्तमम् ।
KK03-15-262-001c	सम्प्राप्तं प्रतिपत्तव्यं विमृशस्यबुधो यथा ॥
KK03-15-262-002a	उपरिष्टादयं लोको योऽयं स्वरिति सञ्ज्ञितः ।
KK03-15-262-002c	ऊर्ध्वगः सत्पथः शश्वद्देवयानचरो मुने ॥
KK03-15-262-003a	नातप्ततपसः पुंसो नामहायज्ञयाजिनः ।
KK03-15-262-003c	नानृता नास्तिकाश्चैव तत्र गच्छन्ति मुद्गल ॥
KK03-15-262-004a	धर्मात्मानो जितात्मानः शान्ता दान्ता विमत्सराः ।
KK03-15-262-004c	दानधर्मरताः पुंसः शूराश्चाहितलक्षणाः ॥
KK03-15-262-005a	तत्र गच्छन्ति धर्माग्र्यं कृत्वा शमदमात्मकम् ।
KK03-15-262-005c	लोकान्पुण्यकृतां ब्रह्मन्सद्भिराचरितान्नृभिः ॥
KK03-15-262-006a	देवाः साध्यास्तथा विश्वे तथैव च महर्षयः ।
KK03-15-262-006c	यामा धामाश्च मौद्गल्य गन्धर्वाप्सरसस्तथा ॥
KK03-15-262-007a	एषां देवनिकायानां पृथक्पृथगनेकशः ।
KK03-15-262-007c	भास्वन्तः कामसम्पन्ना लोकास्तेजोमयाः शुभाः ॥
KK03-15-262-008a	त्रयस्त्रिंशत्सहस्राणि योजनानि हिरण्मयः ।
KK03-15-262-008c	मेरुः पर्वतराड्यत्र देवोद्यानानि मुद्गल ॥
KK03-15-262-009a	`नन्दनान्यतिरम्याणि तत्रोद्यानानि मुद्गल ।
KK03-15-262-009c	सर्वकामफलैर्वृक्षैः शोभितानि समन्ततः' ॥
KK03-15-262-010a	नन्दनादीनि पुण्यानि विहाराः पुण्यकर्मणाम् ।
KK03-15-262-010c	न क्षुत्पिपासे न ग्लानिर्न शीतोष्णे भयं तथा ॥
KK03-15-262-011a	बीभत्समशुभं वाऽपि रोगो वा तत्र कश्चन ।
KK03-15-262-011c	मनोज्ञाः सर्वतो गन्धाः सुखस्पर्शाश्च सर्वशः ॥
KK03-15-262-012a	शब्दाः श्रुतिमनोग्राह्याः सर्वतस्तत्र वै मुने ।
KK03-15-262-012c	न शोको न जरा तत्र नायासपरिदेवने ॥
KK03-15-262-013a	ईदृशः स मुने लोकः स्वकर्मफलहेतुकः ।
KK03-15-262-013c	सुकृतैस्तत्र पुरुषाः सम्भवन्त्यात्मकर्मभिः ॥
KK03-15-262-014a	तैजसानि शरीराणि भवन्त्यत्रोपपद्यताम् ।
KK03-15-262-014c	कर्मजान्येव मौद्गल्य न मातृपितृजान्युत ॥
KK03-15-262-015a	न संस्वेदो न दौर्गन्ध्यं पुरीषं मूत्रमेव च ।
KK03-15-262-015c	तेषां न च रजोवस्त्रं बाधते तत्र वै मुने ॥
KK03-15-262-016a	न म्लायन्ति स्रजस्तेषां दिव्यगन्धा मनोरमाः ।
KK03-15-262-016c	समूह्यन्ते विमानैश्च ब्रह्मन्नेवंविधा हि ते ॥
KK03-15-262-017a	ईर्ष्याशोकक्लमापेता मोहमात्सर्यवर्जिताः ।
KK03-15-262-017c	सुखं स्वर्गजितस्तत्र वर्तयन्ते महामुने ॥
KK03-15-262-018a	तेषां तथाविधानां तु लोकानां मुनिपुङ्गव ।
KK03-15-262-018c	उपर्युपरि शक्रस्य लोका दिव्या गुणान्विताः ॥
KK03-15-262-019a	परतो ब्रह्मणस्तस्य लोकस्तेजोमयः शुभः ।
KK03-15-262-019c	यत्र यान्त्यृषयो ब्रह्मन्पूताः स्वैः कर्मभिः शुभैः ॥
KK03-15-262-020a	ऋभवो नाम तत्रान्ये देवानामपि देवताः ।
KK03-15-262-020c	तेषां लोकाः परतरे यान्यजन्तीह देवताः ॥
KK03-15-262-021a	स्वयम्प्रभास्ते भास्वन्तो लोकाः कामदुघाः परे ।
KK03-15-262-021c	न तेषां स्त्रीकृतस्तापो न भोगैश्वर्यमत्सरः ॥
KK03-15-262-022a	न वर्तयन्त्याहुतिभिस्ते नाप्यमृतभोजनाः ।
KK03-15-262-022c	तथा दिव्यशरीरास्ते न च विग्रहमूर्तयः ॥
KK03-15-262-023a	नासुखाः सुखकामास्ते देवदेवाः सनातनाः ।
KK03-15-262-023c	न कल्पपरिवर्तेषु परिवर्तन्ति ते तथा ॥
KK03-15-262-024a	जरा मृत्युः कुतस्तेषां हर्षः प्रीतिः सुखं न च ।
KK03-15-262-024c	न दुःखं न सुखं चापि रागद्वेषौ कुतो मुने ॥
KK03-15-262-025a	देवानामपि मौद्गल्य काङ्क्षिता सा गतिः परा ।
KK03-15-262-025c	दुष्प्रापा परमा सिद्धिरगम्या कामगोचरैः ॥
KK03-15-262-026a	त्रयस्त्रिंशदिमे लोकाः शेषा लोका मनीषिभिः ।
KK03-15-262-026c	गम्यन्ते नियमैः श्रेष्ठैर्दानैर्वा विधिपूर्वकैः ॥
KK03-15-262-027a	सेयं दानकृता व्युष्टिरनुप्राप्ता सुखं त्वया ।
KK03-15-262-027c	तां भुङ्क्ष्व सुकृतैर्लब्धां तपसा द्योतितप्रभः ॥
KK03-15-262-028a	एतत्स्वर्गसुखं विप्र लोका नानाविधास्तथा ।
KK03-15-262-028c	गुणाः स्वर्गस्य प्रोक्तास्ते दोषानपि निबोध मे ॥
KK03-15-262-029a	कृस्य कर्मणस्तत्र भुज्यते यत्फलं दिवि ।
KK03-15-262-029c	न चान्यत्क्रियते कर्म मूलच्छेदेन भुज्यते ॥
KK03-15-262-030a	सोऽत्र दोषो मम मतस्तस्यान्ते पतनं च यत् ।
KK03-15-262-030c	सुखव्याप्तमनस्कानां पतनं यच्च मुद्गल ॥
KK03-15-262-031a	असन्तोषः परीतापो दृष्ट्वा दीप्ततराः श्रियः ।
KK03-15-262-031c	यद्भवत्यवरे स्थाने स्थितानां तत्सुदुष्करम् ॥
KK03-15-262-032a	सञ्ज्ञामोहश्च पततां रजसा च प्रधर्षणम् ।
KK03-15-262-032c	प्रम्लानेषु च माल्येषु ततः पिपतिषोर्भयम् ॥
KK03-15-262-033a	आब्रह्मभवनादेते दोषा मौद्गल्य दारुणाः ।
KK03-15-262-033c	नाकलोके सुकृतिनां गुणास्त्वयुतशो नृणाम् ॥
KK03-15-262-034a	अयं त्वन्यो गुणः श्रेष्ठश्च्युतानां स्वर्गतो मुने ।
KK03-15-262-034c	शुभानुशययोगेन मनुष्येषूपजायते ॥
KK03-15-262-035a	तत्रापि स महाभागः कुले महति जायते ।
KK03-15-262-035c	न चेत्सम्बुध्यते तत्र गच्छत्यधमतां ततः ॥
KK03-15-262-036a	इह यत्क्रियते कर्म तत्परत्रोपभुज्यते ।
KK03-15-262-036c	कर्मभूमिरियं ब्रह्मन्फलभूमिरसौ मता ॥
KK03-15-262-037	[मुद्गल उवाच 
KK03-15-262-037a	महान्तस्तु अमी दोषास्त्वया स्वर्गस्य कीर्तिताः ।
KK03-15-262-037c	निर्दोष एव यस्त्यन्यो लोकं तं प्रवदस्व मे ॥
KK03-15-262-038	देवदूत उवाच 
KK03-15-262-038a	ब्रह्मणः सदनादूर्ध्वं तद्विष्णोः परमं पदम् ।
KK03-15-262-038c	शुद्धं सनातनं ज्योतिः परं ब्रह्मेति यद्विदुः ॥
KK03-15-262-039a	न तत्र विप्र गच्छन्ति पुरुषा विषयात्मकाः ।
KK03-15-262-039c	दम्भलोभमहाक्रोधमोहद्रोहैरभिद्रुताः ॥
KK03-15-262-040a	निर्ममा निरहङ्कारा निर्द्विन्द्वाः संयतेन्द्रियाः ।
KK03-15-262-040c	ध्यानयोगपराश्चैव तत्र गच्छन्ति मानवाः ॥]
KK03-15-262-041a	एतत्ते सर्वमाख्यातं यन्मां पृच्छसि मुद्गल ।
KK03-15-262-041c	तवानुकम्पया साधो साधु गच्छाम माचिरम् ॥
KK03-15-262-042	व्यास उवाच 
KK03-15-262-042a	एतच्छ्रुत्वा तु मौद्गल्यो वाक्यं विममृशे धिया ।
KK03-15-262-042c	विमृश्य च मुनिश्रेष्ठो देवदूतमुवाच ह ॥
KK03-15-262-043a	देवदूत नमस्तेऽम्तु गच्छ तात यथासुखम् ।
KK03-15-262-043c	महादोषेण मे कार्यं न स्वर्गेण सुखेन वा ॥
KK03-15-262-044a	पतनान्ते महादुःखं परितापः सुदारुणः ।
KK03-15-262-044c	स्वर्गभाजः पतन्तीह तस्मात्स्वर्गं न कामये ॥
KK03-15-262-045a	यत्र गत्वा न शोचन्ति न व्यथन्ति चलन्ति वा ।
KK03-15-262-045c	तदहं स्थानमत्यन्तं मार्गयिष्यामि केवलम् ॥
KK03-15-262-046a	इत्युक्त्वा स मुनिर्वाक्यं देवदूतं विसृज्य तम् ।
KK03-15-262-046c	शिलोञ्छवृत्तिमुत्सृज्य शममातिष्ठदुत्तमम् ॥
KK03-15-262-047a	तुल्यनिन्दास्तुतिर्भूत्वा समलोष्टाश्मकाञ्चनः ।
KK03-15-262-047c	ज्ञानयोगेन शुद्धेन ध्याननित्यो बभूव ह ॥
KK03-15-262-048a	`निगृहीतेन्द्रियग्रामः समयोजयदात्मनि ।
KK03-15-262-048c	युक्तचित्तं यथाऽऽत्मानं युयोज परमेश्वरे' ॥
KK03-15-262-049a	ध्यानयोगाद्बलं लब्ध्वा प्राप्य बुद्धिमनुत्तमाम् ।
KK03-15-262-049c	जगाम शाश्वतीं सिद्धिं परां निर्वाणलक्षणाम् ॥
KK03-15-262-050a	तस्मात्त्वमपि कौन्तेय न शोकं कर्तुमर्हसि ।
KK03-15-262-050c	राज्यात्स्फीतात्परिभ्रष्टस्तपसा तदवाप्स्यसि ॥
KK03-15-262-051a	सुखस्यानन्तरं दुःखं दुःखस्यानन्तरं सुखम् ।
KK03-15-262-051c	पर्यायेणोपसर्पन्ते नरं नेमिमरा इव ॥
KK03-15-262-052a	पितृपैतामहं राज्यं प्राप्स्यस्यमितविक्रम ।
KK03-15-262-052c	वर्षात्त्रयोदशादूर्ध्वं व्येतु ते मानसो ज्वरः ॥
KK03-15-262-053	वैशम्पायन उवाच
KK03-15-262-053a	स एवमुक्त्वा भगवान्व्यासः पाण्डवनन्दनम् ।
KK03-15-262-053c	जगाम तपसे धीमान्पुनरेवाश्रमं प्रति ॥

इति श्रीमन्महाभारते अरण्यपर्वणि व्रीहिद्रौणिकपर्वणि द्विषष्ट्यधिकद्विशततमोऽध्यायः ॥ 262 ॥

-262-2 उपरिष्टाच्च स्वर्लोकः इति ख. झ. पाठः ॥ 3-262-3 पुंसः पुमांसः ॥ 3-262-4 शूराश्चाहवलक्षणाः इति ख. झ. पाठः ॥ 3-262-6 यामा धामाश्च गणविशेषाः ॥ 3-262-7 देवानां निकाया आलया येषु तेषां देवनिकायानाम् ॥ 3-262-14 उपपद्यतामुपगच्छताम् ॥ 3-262-26 त्रयस्त्रिंशदिमे देवा येषां लोका इति ख. झ. पाठः ॥ 3-262-27 व्युष्टिः सम्पत्तिः . । 3-262-51 नेमि चक्रधाराम् । अराः नाभिनेमिसन्धानदारूणि ॥
