अध्यायः 183

स्वप्रश्नस्योत्तरदानतुष्टेनाजगररूपिणा नहुषेण युधिष्ठिरम् प्रति स्वस्याजगरभावसम्भवहेतुकथनपूर्वकम् भीमं विमुच्य पुनः स्वर्गम् प्रति गमनम् ॥ 1 ॥

KK03-10-183-001	युधिष्ठिर उवाच 
KK03-10-183-001a	भवानेतादृशो लोके वेदवेदाङ्गपारगः ।
KK03-10-183-001a	ब्रूहि किं कुर्वतः कर्म भवेद्गतिरनुत्तमा ॥ 
KK03-10-183-002	सर्प उवाच 
KK03-10-183-002a	पात्रे दत्त्वा प्रियाण्युक्त्वा सत्यमुक्त्वा च भारत ।
KK03-10-183-002c	अहिंसानिरतः स्वर्गं गच्छेदिति मतिर्मम ॥
KK03-10-183-003	युधिष्ठिर उवाच 
KK03-10-183-003a	दानाद्वा सर्प सत्याद्वा किमतो गुरु दृश्यते ।
KK03-10-183-003c	अहिंसाप्रिययोश्चैव गुरुलाघवमुच्यताम् ॥
KK03-10-183-004	सर्प उवाच 
KK03-10-183-004a	दानं च सत्यं तत्त्वं वा अहिंसा प्रियमेव च ।
KK03-10-183-004c	एषां कार्यगरीयस्त्वाद्दृश्यते गुरुलाघवम् ॥
KK03-10-183-005a	क्वचिद्दानप्रयोगाद्धि सत्यमेव विशिष्यते ।
KK03-10-183-005c	सत्यवाक्याच्च राजेन्द्र क्वचिद्दानं विशिष्यते ॥
KK03-10-183-006a	एवमेव महेष्वास प्रियवाक्यान्महीपते ।
KK03-10-183-006c	अहिंसा दृश्यते गुर्वी ततश्च प्रियमिष्यते ॥
KK03-10-183-007a	एवमेतद्भवेद्राजन्कार्यापेक्षमनन्तरम् ।
KK03-10-183-007c	यदभिप्रेतमन्यत्ते ब्रूहि यावद्ब्रवीम्यहम् ॥
KK03-10-183-008	युधिष्ठिर उवाच 
KK03-10-183-008a	कथं स्वर्गे गतिः सर्प कर्मणां च फलं ध्रुवम् ।
KK03-10-183-008c	अशरीरस्य दृश्येत प्रब्रूहि विषयांश्च मे ॥
KK03-10-183-009	सर्प उवाच 
KK03-10-183-009a	तिस्रो वै गतयो राजन्परिदृष्टाः स्वकर्मभिः ।
KK03-10-183-009c	मानुषं स्वर्गवासश्च तिर्यग्योनिश्च तत्त्रिधा ॥
KK03-10-183-010a	तत्र वै मानुषाल्लोकाद्दानादिभिरनादिभिः ।
KK03-10-183-010c	अहिंसार्थसमायुक्तैः कारणैः स्वर्गमश्नुते ॥
KK03-10-183-011a	विपरीतैश्च राजेन्द्र कारणैर्मानुषो भवेत् ।
KK03-10-183-011c	तिर्यग्योनिस्तथा तात विशेषश्चात्र वक्ष्यते ॥
KK03-10-183-012a	कामक्रोधसमायुक्तो हिंसालोभसमन्वितः ।
KK03-10-183-012c	मनुष्यत्वात्परिभ्रष्टस्तिर्यग्योनौ प्रसूयते ॥
KK03-10-183-013a	तिर्यग्योन्याः पृथग्भावो मनुष्यार्थे विधीयते ।
KK03-10-183-013c	गवादिभ्यस्तथाऽश्वेभ्यो देवत्वमपि दृश्यते ॥
KK03-10-183-014a	सोयमेता गतीस्तात जन्तुश्चरति कार्यवान् ।
KK03-10-183-014c	निम्ने महति चात्मानमवस्थाप्य च वै नृप ॥
KK03-10-183-015a	जातो जातश्च बलवान्भुङ्क्ते नाम्नाऽथ देहवान् ।
KK03-10-183-015c	फलार्थस्तात निष्पृक्तः प्रजालक्षणभावनः ॥
KK03-10-183-016	युधिष्ठिर उवाच 
KK03-10-183-016a	शब्दे स्पर्शे च रूपे च तथैव रसगन्धयोः ।
KK03-10-183-016c	तस्याधिष्ठानमव्यग्रो ब्रूहि सर्प यथातथम् ॥
KK03-10-183-017a	किं न गृह्णासि विषयान्युगपत्त्वं महामते ।
KK03-10-183-017c	एतावदुच्यतां चोक्तं सर्वं पन्नगसत्तम ॥
KK03-10-183-018	सर्प उवाच 
KK03-10-183-018a	तदात्मद्रव्यमायुष्मन्देहसंश्रयणान्वितम् ।
KK03-10-183-018c	करणाधिष्ठितं भोगानुपभुङ्क्ते यथाविधि ॥
KK03-10-183-019a	ज्ञानं चैवात्र बुद्धिश्च मनश्च भरतर्षभ ।
KK03-10-183-019c	तस्य भोगाधिकरणे करणानि निबोध मे ॥
KK03-10-183-020a	मनसा तात पर्येति क्रमशो विषयानिमान् ।
KK03-10-183-020c	विषयायतनत्वेन भूतात्मा क्षेत्रविष्ठितः ॥
KK03-10-183-021a	तत्र चापि नरव्याघ्र मनो जन्तोर्विधीयते ।
KK03-10-183-021c	तस्माद्युगपदत्रास्य ग्रहणं नोपपद्यते ॥
KK03-10-183-022a	स आत्मा पुरुषव्याघ्र भ्रुवोरन्तरमाश्रितः ।
KK03-10-183-022c	बुद्धिं द्रव्येषु सृजति विविधेषु परावराम् ॥
KK03-10-183-023a	बुद्धेरुत्तरकालं च वेदना दृश्यते बुधैः ।
KK03-10-183-023c	एष वै राजशार्दूल विधिः क्षेत्रज्ञभावनः ॥
KK03-10-183-024	युधिष्ठिर उवाच 
KK03-10-183-024a	मनसश्चापि बुद्धेश्च ब्रूहि मे लक्षणं परम् ।
KK03-10-183-024c	एतदध्यात्मविदुषां परं कार्यं विधीयते ॥
KK03-10-183-025	सर्प उवाच 
KK03-10-183-025a	बुद्धिरात्मानुगाऽतीव उत्पातेन विधीयते ।
KK03-10-183-025c	तदाश्रिता हि सा ज्ञेया बुद्धिस्तस्यैषिणी भवेत् ॥
KK03-10-183-026a	बुद्धिरुत्पद्यते कार्यान्मनस्तूत्पन्नमेव हि ।
KK03-10-183-026c	बुद्धेर्गुणविधानेन मनस्तद्गुणवद्भवेत् ॥
KK03-10-183-027a	एतद्विशेषणं तात मनो बुद्ध्योर्मयेरितम् ।
KK03-10-183-027c	त्वमप्यत्राभिसम्बुद्धः कथं वा मन्यसे स्वयम् ॥
KK03-10-183-028	युधिष्ठिर उवाच 
KK03-10-183-028a	अहो बुद्धिमतांश्रेष्ठ शुभा बुद्धिरियं तव ।
KK03-10-183-028c	विदितं वेदितव्यं ते कस्मान्नहुष पृच्छसि ॥
KK03-10-183-029a	सर्वज्ञं त्वां कथं मोह आविशत्स्वर्गवासिनम् ।
KK03-10-183-029c	एवमद्भुतकर्माणमिति मे संशयो महान् ॥
KK03-10-183-030	सर्प उवाच 
KK03-10-183-030a	सुप्रज्ञमपि चेच्छूरमृद्धिर्मोहयते नरम् ।
KK03-10-183-030c	वर्तमानः सुखे सर्वो नावैतीति मतिर्मम ॥
KK03-10-183-031a	सोहमैश्वर्यमोहेन मदाविष्टो युधिष्ठिर ।
KK03-10-183-031c	पतितः प्रतिसम्बुद्धस्त्वां तु सम्बोधयाम्यहम् ॥
KK03-10-183-032a	कृतं कार्यं महाराज त्वया मम परन्तप ।
KK03-10-183-032c	क्षीणः शाप सुकृच्छ्रो मे त्वया सम्भाष्य साधुना ॥
KK03-10-183-033a	अहं हि दिवि दिव्येन विमानेन चरन्पुरा ।
KK03-10-183-033c	अभिमानेन मत्तः सन्कञ्चिन्नान्यमचिन्तयम् ॥
KK03-10-183-034a	ब्रह्मर्षिदेवगन्धर्वयक्षराक्षसपन्नगाः ।
KK03-10-183-034c	वरं मम प्रयच्छन्ति सर्वे त्रैलोक्यवासिनः ॥
KK03-10-183-035a	चक्षुषा यं प्रपश्यामि प्राणिनं पृथिवीपते ।
KK03-10-183-035c	तस्य तेजो हराम्याशु तद्धि दृष्टेर्बलं मम ॥
KK03-10-183-036a	ब्रह्मर्षीणां सहस्रं हि उवाह शिबिकां मम ।
KK03-10-183-036c	स मामपनयो राजन्भ्रंशयामास वै श्रियः ॥
KK03-10-183-037a	तत्र ह्यगस्त्यः पादेन वहन्स्पृष्टो महामुनिः ।
KK03-10-183-037c	अगस्त्येन ततोस्म्युक्तो ध्वंस सर्पेति वै रुषा ॥
KK03-10-183-038a	ततस्तस्माद्विमानाग्र्यात्प्रच्युतश्च्युतलक्षणः ।
KK03-10-183-038c	प्रपतन्बुबुधेऽऽत्मानं व्यालीभूतमधोमुखम् ॥
KK03-10-183-039a	अयाचं तमहं विप्रं शापस्यान्तो भवेदिति ।
KK03-10-183-039c	प्रमादात्सम्प्रमूढस्य भगवन्क्षन्तुमर्हसि ॥
KK03-10-183-040a	ततः स मामुवाचेदं प्रपतन्तं कृपान्वितः ।
KK03-10-183-040c	युधिष्ठिरो धर्मराजः शापात्त्वां मोक्षयिष्यति ॥
KK03-10-183-041a	अभिमानस्य वै तस्य बलस्य च नराधिप ।
KK03-10-183-041c	फले क्षीणे महाराज फलं पुण्यमवाप्स्यसि ॥
KK03-10-183-042a	ततो मे विस्मयो जातस्तद्दृष्ट्वा तपसो बलम् ।
KK03-10-183-042c	ब्रह्म च ब्राह्मणत्वं च येन त्वाऽहमचूचुदम् ॥
KK03-10-183-043a	सत्यं दमस्तपो योगमहिंसा ज्ञाननित्यता ।
KK03-10-183-043c	साधकानि सतां पुंसां न जातिर्न कुलं नृप ॥
KK03-10-183-044a	अरिष्ट एष ते भ्राता मुक्तो भीमो महाभुज ।
KK03-10-183-044c	स्वस्ति तेऽस्तु महाराज गमिष्यामि दिवं पुनः ॥
KK03-10-183-045a	`स चायं पुरुषव्याघ्र कालः पुण्य उपागतः ।
KK03-10-183-045c	तदस्मात्कारणात्पार्थ कार्यं तन्मे महत्कृतम्' ॥
KK03-10-183-046	वैशम्पायन उवाच  
KK03-10-183-046a	`ततस्तस्मिन्मुहूर्ते तु विमानं कामगामि वै ।
KK03-10-183-046c	अवपातेन महता तत्रावाप तदुत्तमम्' ॥
KK03-10-183-047a	इत्युक्त्वाऽऽजगरं देहं मुक्त्वा स नहुषो नृपः ।
KK03-10-183-047c	दिव्यं वपुः समास्थाय गतस्त्रिदिवमेव ह ॥
KK03-10-183-048a	युधिष्ठिरोपि धर्मात्मा भ्रात्रा भीमेन सङ्गतः ।
KK03-10-183-048c	धौम्येन सहितः श्रीमानाश्रमं पुनरागमत् ॥
KK03-10-183-049a	ततो द्विजेभ्यः सर्वेभ्यः समेतेभ्यो यथातथम् ।
KK03-10-183-049c	कथयामास तत्सर्वं धर्मराजो युधिष्ठिरः ॥
KK03-10-183-050a	तच्छ्रुत्वा ते द्विजाः सर्वे भ्रातरश्चास्य ते त्रयः ।
KK03-10-183-050c	आसन्सुव्रीडिता राजन्द्रौपदी च यशस्विनी ॥
KK03-10-183-051a	ते तु सर्वे द्विजश्रेष्ठाः पाण्डवानां हितेप्सया ।
KK03-10-183-051c	मैवमित्यब्रुवन्भीमं गर्हयन्तोऽस्य साहसम् ॥
KK03-10-183-052a	पाण्डवास्तु भयान्मुक्तं प्रेक्ष्य भीमं महाबलम् ।
KK03-10-183-052c	हर्षमाहारयाञ्चक्रुर्विजह्रुश्च मुदा युताः ॥

इति श्रीमन्महाभारते अरण्यपर्वणि आजगरपर्वणि त्र्यशीत्यधिकशततमोऽध्यायः ॥ 183 ॥

3-183-4 गुरुलाघवं गौरवं लाघवं चेत्यर्थः ॥ करान्मम प्रयच्छन्तीति झ. पाठः ॥34॥ अभिमानस्य घोरस्य पापस्य च इति झ. पाठः ॥41॥

