अध्यायः 190

मार्कण्डेयेन युधिष्ठिरादीन्प्रति मत्स्यरूपिणो हरेर्वैवस्वतमनोश्च चरितप्रतिपादकमत्स्योपाख्यानकथनम् ॥ 1 ॥

KK03-11-190-001	वैशम्पायन उवाच 
KK03-11-190-001a	ततः स पाण्डवो भूयो मार्कण्डेयमुवाच ह ।
KK03-11-190-001c	कथयस्वेति चरितं मनोर्वैवस्वतस्य च ॥
KK03-11-190-002	मार्कण्डेय उवाच 
KK03-11-190-002a	विवस्वतः सुतो राजन्महर्षिः सुप्रतापवान् ।
KK03-11-190-002c	बभूव नरशार्दूल प्रजापतिसमद्युतिः ॥
KK03-11-190-003a	ओजसा तेजसा लक्ष्म्या तपसा च विशेषतः ।
KK03-11-190-003c	अतिचक्राम पितरं मनुः स्वं च पितामहम् ॥
KK03-11-190-004a	ऊर्ध्वबाहुर्विशालायां बदर्यां स नराधिपः ।
KK03-11-190-004c	एकपादस्थितस्तीव्रं चकार सुमहत्तपः ॥
KK03-11-190-005a	अवाक्शिरास्तथा चापि नेत्रैरनिमिषैर्दृढम् ।
KK03-11-190-005c	सोऽतप्यत तपो घोरं वर्षाणामयुतं तदा ॥
KK03-11-190-006a	तं कदाचित्तपस्यन्तमार्द्रचीरजटाधरम् ।
KK03-11-190-006c	चीरिणीतीरमागम्य मत्स्यो वचनमब्रवीत् ॥
KK03-11-190-007a	भगवन्क्षुद्रमत्स्योस्मि बलवद्भ्यो भयं मम ।
KK03-11-190-007c	मत्स्येभ्यो हि ततो मां त्वं त्रातुमर्हसि सुव्रत ॥
KK03-11-190-008a	दुर्बलं बलवन्तो हि मत्स्या मत्स्यं विशेषतः ।
KK03-11-190-008c	भक्षयन्ति सदा वृत्तिर्विहिता नः सनातनी ॥
KK03-11-190-009a	तस्माद्भयौघान्महतो मज्जन्तं मां विशेषतः ।
KK03-11-190-009c	त्रातुमर्हसि कर्तास्मि कृते प्रतिकृतं तव ॥
KK03-11-190-010a	स मत्स्यवचनं श्रुत्वा कृपयाऽभिपरिप्लुतः ।
KK03-11-190-010c	मनुर्वैवस्वतोऽगृह्णात्तं मत्स्यं पाणिना स्वयम् ॥
KK03-11-190-011a	उदकान्तमुपानीय मत्स्यं वैवस्वतो मनुः ।
KK03-11-190-011c	अलिञ्जरे प्राक्षिपत्तं चन्द्रांशुसदृशप्रभम् ॥
KK03-11-190-012a	स तत्र ववृधे राजन्मत्स्यः परमसत्कृतः ।
KK03-11-190-012c	पुत्रवत्स्वीकरोत्तस्मै मनुर्भावं विशेषतः ॥
KK03-11-190-013a	अथ कालेन महता स मत्स्यः सुमहानभूत् ।
KK03-11-190-013c	अलिञ्जरजले चैव नासौ समभवत्किल ॥
KK03-11-190-014a	अथ मत्स्यो मनुं दृष्ट्वा पुनरेवाभ्यभाषत ।
KK03-11-190-014c	भगवन्साधु मेऽद्यान्यत्स्थानं सम्प्रतिपादय ॥
KK03-11-190-015a	उद्धृत्यालिञ्जरात्तस्मात्ततः स भगवान्मनुः ।
KK03-11-190-015c	तं मत्स्यमनयद्वापीं महतीं स मनुस्तदा ॥
KK03-11-190-016a	तत्रतं प्राक्षिपच्चापि मनुः परपुरञ्जय ।
KK03-11-190-016c	अथावर्धत मत्स्यः स पुनर्वर्षगणान्बहून् ॥
KK03-11-190-017a	द्वियोजनायता वापी विस्तृता चापि योजनम् ।
KK03-11-190-017c	तस्यां नासौ समभवन्मत्स्यो राजीवलोचन ॥
KK03-11-190-018a	विचेष्टितुं च कौन्तेय मत्स्यो वाप्यां विशाम्पते ।
KK03-11-190-018c	मनुं मत्स्यस्ततो दृष्ट्वा पुनरेवाभ्यभाषत ॥
KK03-11-190-019a	नय मां भगवन्साधो समुद्रमहिषीं प्रियाम् ।
KK03-11-190-019c	गङ्गां नात्रापि शक्तोस्मि वस्तुं मतिमतांवर ॥
KK03-11-190-020a	निदेशे हि मया तुभ्यं स्थातव्यमनसूयता ।
KK03-11-190-020c	वृद्धिर्हि परमा प्राप्ता त्वत्कृते हि मयाऽनघ ॥
KK03-11-190-021a	एवमुक्तो मनुर्मत्स्यमनयद्भगवान्वशी ।
KK03-11-190-021c	नदीं गङ्गां तत्र चैनं स्वयं प्राक्षिपदेव च ॥
KK03-11-190-022a	स तत्र ववृधे मत्स्यः कञ्चित्कालमरिन्दम ।
KK03-11-190-022c	गतः पुनर्मनुं दृष्ट्वा मत्स्यो वचनमब्रवीत् ॥
KK03-11-190-023a	गङ्गायां हि न शक्नोमि बृहत्त्वाच्चेष्टितुं प्रभो ।
KK03-11-190-023c	समुद्रं नय मामाशु प्रसीद भगवन्निति ॥
KK03-11-190-024a	उद्धृत्य गङ्गासलिलात्ततो मत्स्यं मनुः स्वयम् ।
KK03-11-190-024c	समुद्रमनयत्पार्थ तत्र चैनमवासृजत् ॥
KK03-11-190-025a	सुमहानपि मत्स्यस्तु स मनोर्नयतस्तदा ।
KK03-11-190-025c	आसीद्यथेष्टहार्यश्च स्पर्शगन्धसुखश्च वै ॥
KK03-11-190-026a	यदा समुद्रे प्रक्षिप्तः स मत्स्यो मनुना तदा ।
KK03-11-190-026c	तत एनमिदं वाक्यं स्मयमान इवाब्रवीत् ॥
KK03-11-190-027a	भगवन्हि कृता रक्षा त्वया सर्वा विशेषतः ।
KK03-11-190-027c	प्राप्तकालं तु यत्कार्यं त्वया तच्छ्रूयतां मम ॥
KK03-11-190-028a	अचिराद्भगवन्भौममिदं स्थावरजङ्गमम् ।
KK03-11-190-028c	सर्वमेव महाभाग प्रलयं वै गमिष्यति ॥
KK03-11-190-029a	सम्प्रक्षालनकालोऽयं लोकानां समुपस्थितः ।
KK03-11-190-029c	तस्मात्त्वां बोधयाम्यद्य यत्ते हितमनुत्तमम् ॥
KK03-11-190-030a	त्रसानां स्तावराणां च यच्चेङ्गं यच्च नेङ्गति ।
KK03-11-190-030c	तस्य सर्वस्य सम्प्राप्तः कालः परमदारुणः ॥
KK03-11-190-031a	नौश्च कारयितव्या ते दृढा युक्तवटारका ।
KK03-11-190-031c	तत्र सप्तर्षिभिः सार्धमारुहेथा महामुने ॥
KK03-11-190-032a	बीजानि चैव सर्वाणि यथोक्तानि मया पुरा ।
KK03-11-190-032c	तस्यामारोहयेर्नावि सुसङ्गुप्तानि भागशः ॥
KK03-11-190-033a	नौस्थश्च मां प्रतीक्षेथास्ततो मुनिजनप्रिय ।
KK03-11-190-033c	आगमिष्याम्यहं शृङ्गी विज्ञेयस्तेन तापस ॥
KK03-11-190-034a	एवमेतत्त्वया कार्यमापृष्टोसि व्रजाम्यहम् ।
KK03-11-190-034c	ता न शक्या महत्यो वै आपस्तर्तुं मया विना ।
KK03-11-190-034e	नातिशङ्क्यमिदं चापि वचनं मे त्वया विभो ॥
KK03-11-190-035a	एवं करिष्य इति तं स मत्स्यं प्रत्यभाषत ।
KK03-11-190-035c	जग्मतुश्च यथाकाममनुज्ञाप्य परस्परम् ॥
KK03-11-190-036a	ततो मनुर्महाराज यथोक्तं मत्स्यकेन ह ।
KK03-11-190-036c	बीजान्यादाय सर्वाणि सागरं पुप्लुवे तदा ।
KK03-11-190-036e	नौकया शुभया वीर महोर्मिणमरिन्दम ॥
KK03-11-190-037a	चिन्तयामास च मनुस्तं मत्स्यं पृथिवीपते ।
KK03-11-190-037c	स च तच्चिन्तितं ज्ञात्वा मत्स्यः परपुरञ्जय ।
KK03-11-190-037e	शृङ्गी तत्राजगागाशु तदा भरतसत्तम ॥
KK03-11-190-038a	तं दृष्ट्वा मनुजव्याघ्र मनुर्मत्स्यं जलार्णवे ।
KK03-11-190-038c	शृङ्गिणं तं यथोक्तेन रूपेणाद्रिमिवोच्छ्रितम् ॥
KK03-11-190-039a	वटारकमयं पाशमथ मत्स्यस्य मूर्धनि ।
KK03-11-190-039c	मनुर्मनुजशार्दूल तस्य शृङ्गे न्यवेशयत् ॥
KK03-11-190-040a	संयतस्तेन पाशेन मत्स्यः परपुरञ्जय ।
KK03-11-190-040c	वेगेन महता नावं प्राकर्षल्लवणाम्भसि ॥
KK03-11-190-041a	स ततार तया नावा समुद्रं मनुजेश्वर ।
KK03-11-190-041c	नृत्यमानमिवोर्मीभिर्गर्जमानमिवाम्भसा ॥
KK03-11-190-042a	क्षोभ्यमाणा महावातैः सा नौस्तस्मिन्महोदधौ ।
KK03-11-190-042c	घूर्णते चपलेव स्त्री मत्ता परपुरञ्जय ॥
KK03-11-190-043a	नैव भूमिर्न च दिशः प्रदिशो वा चकाशिरे ।
KK03-11-190-043c	सर्वं सलिलमेवासीत्खं द्यौश्च नरपुङ्गव ॥
KK03-11-190-044a	एवम्भूते तदा लोके सङ्कुले भरतर्षभ ।
KK03-11-190-044c	अदृश्यन्त सप्तर्षयो मनुर्मत्स्यस्तथैव च ॥
KK03-11-190-045a	एवं बहून्वर्षगणांस्तां नावं सोऽथ मत्स्यकः ।
KK03-11-190-045c	चकर्षातन्द्रितो राजंस्तस्मिन्सलिलसञ्चये ॥
KK03-11-190-046a	ततो हिमवतः शृङ्गं यत्परं भरतर्षभ ।
KK03-11-190-046c	तत्राकर्षत्ततो नावं स मत्स्यः कुरुनन्दन ॥
KK03-11-190-047a	अथाब्रवीत्तदा मत्स्यस्तानृषीन्प्रहसञ्शनैः ।
KK03-11-190-047c	अस्मिन्हिमवतः शृङ्गे नावं बध्नीत माचिरम् ॥
KK03-11-190-048a	सा बद्धा तत्र तैस्तूर्णमृषिभिर्भरतर्षभ ।
KK03-11-190-048c	नौर्मत्स्यस्य वचः श्रुत्वा शृङ्गे हिमवतस्तदा ॥
KK03-11-190-049a	तच्च नौबन्धनं नाम शृङ्गं हिमवतः परम् ।
KK03-11-190-049c	ख्यातमद्यापि कौन्तेय तद्विद्धि भरतर्षभ ॥
KK03-11-190-050a	अथाब्रवीदनिमिषस्तानृषीन्सहितस्तदा ।
KK03-11-190-050c	अहं प्रजापतिर्ब्रह्मा मत्परं नाधिगम्यते ।
KK03-11-190-050e	मत्स्यरूपेण यूयं च मयाऽस्मान्मोक्षिता भयात् ॥
KK03-11-190-051a	मनुना च प्रजाः सर्वाः सदेवासुरमानुषाः ।
KK03-11-190-051c	स्रष्टव्याः सर्वलोकाश्च यच्चेङ्गं यच्च नेङ्गति ॥
KK03-11-190-052a	तपसा चापि तीव्रेण प्रतिभाऽस्य भविष्यति ।
KK03-11-190-052c	मत्प्रसादात्प्रजासर्गे न च मोहं गमिष्यति ।
KK03-11-190-052e	इत्युक्त्वा वचनं मत्स्यः क्षणेनादर्शनं गतः ॥
KK03-11-190-053a	स्रष्टुकामः प्रजाश्चापि मनुर्वैवस्वतः स्वयम् ।
KK03-11-190-053c	प्रमूढोऽभूत्प्रजासर्गे तपस्तेपे महत्ततः ॥
KK03-11-190-054a	तपसा महता युक्तः सोऽथ स्रष्टुं प्रचक्रमे ।
KK03-11-190-054c	सर्वाः प्रजा मनुः साक्षाद्यथावद्भरतर्षभ ॥
KK03-11-190-055a	इत्येतन्मात्स्यकं नाम पुराणं परिकीर्तितम् ।
KK03-11-190-055c	आख्यानमिदमाख्यातं सर्वपापहरं मया ॥
KK03-11-190-056a	य इदं शृणुयान्नित्यं मनोश्चरितमादितः ।
KK03-11-190-056c	स सुखी सर्वपूर्णार्थः सर्वलोकमियान्नरः ॥

इति श्रीमन्महाभारते अरण्यपर्वणि मार्कण्डेयसमास्यापर्वणि नवत्यधिकशततमोऽध्यायः ॥ 190 ॥

3-190-6 चीरिणीनदीविशेषः ॥ 3-190-11 अलिञ्जरे मणिकाख्यपात्रे ॥ 3-190-13 न समभवत्स्थूलत्वेन न ममावित्यर्थः ॥ 3-190-30 त्रसानां जङ्गमानाम् । इङ्गं चलनशीलं वृक्षादि । नेङ्गति पाषाणादि । कालोऽन्तः ॥ 3-190-31 वटारका रज्जुः ॥ 3-190-32 यथोक्तानि द्विजैः पुरा इति झ. पाठः ॥ 3-190-41 सच तांस्तारयन्नावा इति झ. पाठः ॥
