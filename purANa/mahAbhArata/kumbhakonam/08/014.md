अध्यायः 014

सहदेवेन दुःशासनपराजयः ॥ 1 ॥

KK-08-01-014-001	सञ्जय उवाच ।
KK-08-01-014-001a	सहदेवं तथा क्रुद्धं निघ्नन्तं तव वाहिनीम् ।
KK-08-01-014-001c	दुःशासनो महाराज भ्राता भ्रातरमभ्ययात् ॥
KK-08-01-014-002a	तौ समेतौ महाराज दृष्ट्वा तत्र महारथाः ।
KK-08-01-014-002c	सिंहनादरवांश्चक्रुर्वासांस्यादुधुवुश्च ह ॥
KK-08-01-014-003a	ततो भारत रुष्टेन तव पुत्रेण धन्विना ।
KK-08-01-014-003c	पाण्डुपुत्रस्त्रिभिर्बाणैर्वक्षस्यभिहतो बली ॥
KK-08-01-014-004a	सहदेवस्ततो राजन्नाराचेन तवात्मजम् ।
KK-08-01-014-004c	विद्व्वा विव्याध सप्तत्या सारथिं च त्रिभिः शरैः ॥
KK-08-01-014-005a	दुःशासनस्ततश्चापं छित्त्वा राजन्महाहवे ।
KK-08-01-014-005c	सहदेवं त्रिसप्तत्या बाहोरुरसि चार्पयत् ॥
KK-08-01-014-006a	सहदेवस्तु सङ्क्रुद्धः खड्गं गृह्य महाहवे ।
KK-08-01-014-006c	आविध्य प्रासृजत्तूर्णं तव पुत्ररथं प्रति ॥
KK-08-01-014-007a	समार्गणगुणं चापं छित्त्वा तस्य महानसिः ।
KK-08-01-014-007c	निपपात ततो भूमौ च्युतः सर्प इवाम्बरात् ॥
KK-08-01-014-008a	अथान्यद्धनुरादाय सहदेवः प्रतापवान् ।
KK-08-01-014-008c	दुःशासनाय चिक्षेप बाणमन्तकरं ततः ॥
KK-08-01-014-009a	तमापतन्तं विशिखं यमदण्डोपमत्विषम् ।
KK-08-01-014-009c	खड्गेन शितधारेण द्विधा चिच्छेद कौरवः ॥
KK-08-01-014-010a	ततस्तं निशितं खड्गमाविध्य युधि सत्वरः ।
KK-08-01-014-010c	धनुश्चान्यत्समादाय शरं जग्राह वीर्यवान् ॥
KK-08-01-014-011a	तमापतन्तं सहसा निस्त्रिंशं निशितैः शरैः ।
KK-08-01-014-011c	पातयामास समरे सहदेवो हसन्निव ॥
KK-08-01-014-012a	ततो बाणांश्चतुः षष्टिं तव पुत्रो महारणे ।
KK-08-01-014-012c	सहदेवरथं तूर्णं प्रेषयामास भारत ॥
KK-08-01-014-013a	ताञ्छरान्समरे राजन्वेगेनापततो बहून् ।
KK-08-01-014-013c	एकैकं पञ्चभिर्बाणैः सहदेवो न्यकृन्तत ॥
KK-08-01-014-014a	सन्निवार्य महाबाणान्सहदेवः प्रतापवान् ।
KK-08-01-014-014c	अथास्मै सुबहून्बाणान्प्रेषयामास संयुगे ॥
KK-08-01-014-015a	तान्बाणांस्तव पुत्रोऽपि छित्त्वैकैकं त्रिभिः शरैः ।
KK-08-01-014-015c	ननाद सुमहानादं नादयानो वसुंधराम् ॥
KK-08-01-014-016a	ततो दुःशासनो राजन्द्वाभ्यां पाण्डुसुतं रणे ।
KK-08-01-014-016c	सारथिं नवभिर्बाणैर्माद्रोयस्य समाचिनोत् ॥
KK-08-01-014-017a	ततः क्रुद्धो महाराज सदहेवः प्रतापवान् ।
KK-08-01-014-017c	समाधत्त शरं घोरं मृत्युकालान्तकोपमम् ॥
KK-08-01-014-018a	विकृष्य बलवच्चापं तव पुत्राय सोऽसृजत् ।
KK-08-01-014-018c	स तं निर्भिद्य वेगेन भित्त्वा च कवचं महत् ॥
KK-08-01-014-019a	प्राविशद्वरणीं राजन्वल्मीकमिव पन्नगः ।
KK-08-01-014-019c	ततः सम्मुमुहे राजंस्तव पुत्रो महारथः ॥
KK-08-01-014-020a	मूढं चैनं समालोक्य सारथिस्त्वरितो रथम् ।
KK-08-01-014-020c	अपोवाह भृशं त्रस्तो वध्यमानं शितैः शरैः ॥
KK-08-01-014-021a	पराजित्य रणे तं तु कौरव्यं पाण्डुनन्दनः ।
KK-08-01-014-021c	दुर्योधनबलं दृष्ट्वा प्रममाथ समन्ततः ॥
KK-08-01-014-022a	पिपीलिकपुटं राजन्यथा मृद्गन्नरो रुषा ।
KK-08-01-014-022c	तथा सा कौरवी सेना मृदिता तेन भारत ॥ ॥

इति श्रीमन्महाभारते कर्णपर्वणि षोडशदिवसयुद्धे चतुर्दशोऽध्यायः ॥ 14 ॥

8-14-1 आदुधुवुः भ्रामितवन्तः ॥ 8-14-22 पिपीलिकपुटं पिपीलिकावासपटलम् ॥ 8-14-14 चतुर्दशोऽध्यायः ॥
