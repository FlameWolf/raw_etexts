अध्यायः 014

सहदेवेन दुःशासनपराजयः ॥ 1 ॥

001	सञ्जय उवाच ।
001a	सहदेवं तथा क्रुद्धं निघ्नन्तं तव वाहिनीम् ।
001c	दुःशासनो महाराज भ्राता भ्रातरमभ्ययात् ॥
002a	तौ समेतौ महाराज दृष्ट्वा तत्र महारथाः ।
002c	सिंहनादरवांश्चक्रुर्वासांस्यादुधुवुश्च ह ॥
003a	ततो भारत रुष्टेन तव पुत्रेण धन्विना ।
003c	पाण्डुपुत्रस्त्रिभिर्बाणैर्वक्षस्यभिहतो बली ॥
004a	सहदेवस्ततो राजन्नाराचेन तवात्मजम् ।
004c	विद्व्वा विव्याध सप्तत्या सारथिं च त्रिभिः शरैः ॥
005a	दुःशासनस्ततश्चापं छित्त्वा राजन्महाहवे ।
005c	सहदेवं त्रिसप्तत्या बाहोरुरसि चार्पयत् ॥
006a	सहदेवस्तु सङ्क्रुद्धः खड्गं गृह्य महाहवे ।
006c	आविध्य प्रासृजत्तूर्णं तव पुत्ररथं प्रति ॥
007a	समार्गणगुणं चापं छित्त्वा तस्य महानसिः ।
007c	निपपात ततो भूमौ च्युतः सर्प इवाम्बरात् ॥
008a	अथान्यद्धनुरादाय सहदेवः प्रतापवान् ।
008c	दुःशासनाय चिक्षेप बाणमन्तकरं ततः ॥
009a	तमापतन्तं विशिखं यमदण्डोपमत्विषम् ।
009c	खड्गेन शितधारेण द्विधा चिच्छेद कौरवः ॥
010a	ततस्तं निशितं खड्गमाविध्य युधि सत्वरः ।
010c	धनुश्चान्यत्समादाय शरं जग्राह वीर्यवान् ॥
011a	तमापतन्तं सहसा निस्त्रिंशं निशितैः शरैः ।
011c	पातयामास समरे सहदेवो हसन्निव ॥
012a	ततो बाणांश्चतुः षष्टिं तव पुत्रो महारणे ।
012c	सहदेवरथं तूर्णं प्रेषयामास भारत ॥
013a	ताञ्छरान्समरे राजन्वेगेनापततो बहून् ।
013c	एकैकं पञ्चभिर्बाणैः सहदेवो न्यकृन्तत ॥
014a	सन्निवार्य महाबाणान्सहदेवः प्रतापवान् ।
014c	अथास्मै सुबहून्बाणान्प्रेषयामास संयुगे ॥
015a	तान्बाणांस्तव पुत्रोऽपि छित्त्वैकैकं त्रिभिः शरैः ।
015c	ननाद सुमहानादं नादयानो वसुंधराम् ॥
016a	ततो दुःशासनो राजन्द्वाभ्यां पाण्डुसुतं रणे ।
016c	सारथिं नवभिर्बाणैर्माद्रोयस्य समाचिनोत् ॥
017a	ततः क्रुद्धो महाराज सदहेवः प्रतापवान् ।
017c	समाधत्त शरं घोरं मृत्युकालान्तकोपमम् ॥
018a	विकृष्य बलवच्चापं तव पुत्राय सोऽसृजत् ।
018c	स तं निर्भिद्य वेगेन भित्त्वा च कवचं महत् ॥
019a	प्राविशद्वरणीं राजन्वल्मीकमिव पन्नगः ।
019c	ततः सम्मुमुहे राजंस्तव पुत्रो महारथः ॥
020a	मूढं चैनं समालोक्य सारथिस्त्वरितो रथम् ।
020c	अपोवाह भृशं त्रस्तो वध्यमानं शितैः शरैः ॥
021a	पराजित्य रणे तं तु कौरव्यं पाण्डुनन्दनः ।
021c	दुर्योधनबलं दृष्ट्वा प्रममाथ समन्ततः ॥
022a	पिपीलिकपुटं राजन्यथा मृद्गन्नरो रुषा ।
022c	तथा सा कौरवी सेना मृदिता तेन भारत ॥ ॥

इति श्रीमन्महाभारते कर्णपर्वणि षोडशदिवसयुद्धे चतुर्दशोऽध्यायः ॥ 14 ॥

8-14-1 आदुधुवुः भ्रामितवन्तः ॥ 8-14-22 पिपीलिकपुटं पिपीलिकावासपटलम् ॥ 8-14-14 चतुर्दशोऽध्यायः ॥
