अध्यायः 059

सङ्कुलयुद्धम् ॥ 1 ॥

001	सञ्जय उवाच ।
001a	ततः प्रववृते भूयः सङ्ग्रामो राजसत्तम ।
001c	कर्णस्य पाण्डवानां च यमराष्ट्रविवर्धनः ॥
002a	धनूंषि बाणान्परिघानसिपट्टसतोमरान् ।
002c	मुसलानि भुशुण्डीश्च शक्तिरिष्टिपरश्वथान् ॥
003a	गदाः प्रासाञ्शितान्कुन्तान्भिंडिपालान्महाङ्कुशान् ।
003c 	प्रगृह्य क्षिप्रमापेतुः परस्परजिघांसया ॥
004a	बाणज्यातलशब्देन द्यां दिशः प्रदिशो वियत् ।
004c	पृथिवीं नेमिघोषेण नादयन्तोऽभ्ययुः परान् ॥
005a	तेन शब्देन महता संहृष्टाश्चक्रुराहवम् ।
005c	वीरा वीरैर्महाघोरकलहान्तं तितीर्षवः ॥
006a	ज्यातलत्रधनुःशब्दाञ्शस्त्राणां च निपात्यताम् ।
006c	ताडितानां च पतता निनादांश्च पदातिनाम् ॥
007a	बाणशब्दांश्च विविधाञ्शूराणां चाभिगर्जताम् ।
007c	श्रुत्वा गजा भृशं त्रेसुः पेतुर्मम्लुश्च सैनिकाः ॥
008a	तेषां निनदतां चैव शस्त्रवर्षं च मुञ्चताम् ।
008c	बहूनाधिरथिर्वीरः प्रममाथेषुभिः परान् ॥
009a	पञ्च पाञ्चालवीराणां रथान्दश च पञ्च च ।
009c	साश्वसूतध्वजान्कर्णः शरैर्निन्ये यमक्षयम् ॥
010a	योधमुख्या महावीर्याः पाण्डूनां कर्णमाहवे । 
010c	शिक्षितास्तमभिद्रुत्य परिवव्रुः समन्ततः ॥
011a	ततः कर्णो द्विषत्सेनां शरवर्षैर्विलोडयन् ।
011c	विजगाहाण्डजाकीर्णां पद्मिनीमिव यूथपः ॥
012a	द्विषत्सैन्यमवस्कन्द्य राधेयो धनुरुत्तमम् ।
012c	विधुन्वानः शितैर्बाणैः शिरांस्युन्मथ्य पातयत् ॥
013a	`हस्तिनः समहामात्रान्साश्वारोहान्हयानपि ।
013c	रथिनोऽप्येकबाणेन भ्रमतश्चावपातयत्' ॥
014a	वर्म वा चर्म वाऽश्रित्य निपातमपि देहिनः ।
014c	विषेहुर्नास्य संस्पर्शं द्वितीयस्य पतत्त्रिणः ॥
015a	वर्मयुक्तेषु देहेषु धनुषोऽस्यञ्शिताञ्शरान् ।
015c	मौर्व्या तलत्रे न्यहनत्कशया वाजिनो यथा ॥
016a	पाण्डुसृञ्जयपाञ्चालाञ्शरगोचरमागतान् ।
016c	ममर्द तरसा कर्णः सिंहो मृगगणानिव ॥
017a	ततः पाञ्चालपुत्रश्च द्रौपदेयाश्च मारिष ।
017c	यमौ च युयुधानश्च त्वरिताः कर्णमभ्ययुः ॥
018a	तेषु व्यायच्छमानेषु कुरुपाञ्चालपाण्डुषु ।
018c	प्रियानसून्रणे त्यक्त्वा योधा जघ्नुः परस्परम् ॥
019a	सुसन्नद्धाः कवचिनः सशिरस्त्राणभूषणाः ।
019c	गदाभिर्मुसलैश्चान्ये परिघैश्च महाबलाः ॥
020a	समभ्यधावन्त भृशं कालदण्डैरिवोद्यतैः ।
020c	नर्दन्तश्चाह्वयन्तश्च प्रवल्गन्तश्च मारिष ॥
021a	ततो निजघ्नुरन्योन्यं पेतुश्चान्योन्यताडिताः ।
021c	वमन्तो रुधिरं गात्रैर्विमस्तिष्केक्षणायुधाः ॥
022a	दन्तपूर्णैः सरुधिरैर्वक्रैर्दाडिमसन्निभैः ।
022c	जीवन्त इव चाप्येके तस्थुः शस्त्रौघबृंहिताः ॥
023a	परश्वथैश्चाप्यपरे पट्टसैरसिभिस्तथा ।
023c	शक्तिभिर्भिण्डिपालैश्च नखरप्रासतोमरैः ॥
024a	ततक्षुश्चिच्छिदुश्चान्ये बिभिदुश्चिक्षिपुस्तथा ।
024c	सञ्चकर्तुश्च जघ्नुश्च राजन्योधा महारणे ॥
025a	पेतुरन्योन्यनिहता व्यसवो रुधिरोक्षिताः ।
025c	क्षरन्तः स्वरसं रक्तं प्रकृत्ताश्चन्दना इव ॥
026a	रथै रथा विनिहता हस्तिभिश्चापि हस्तिनः ।
026c	नरैर्नरा हताः पेतुरश्वाश्चाश्वैः सहस्रशः ॥
027a	ध्वजाः शिरांसि च्छत्राणि द्विपहस्ता नृणां भुजाः ।
027c	क्षुरैर्भल्लार्धचन्द्रैश्च च्छिन्नाः पेतुर्महीतले ॥
028a	`वध्यतां दारुणाः शब्दाः पततां स्तनतामपि ।	
028c	नराश्वेभरथानां हिनराश्वेभरथैस्तथा' ॥
029ac	नरांश्च नागांश्च रथान्हयान्ममृदुराहवे ॥
030a	अश्वारोहैर्हताः शूराश्छिन्नहस्ताश्च दन्तिनः ।
030c	सपताकाध्वजाः पेतुर्विशीर्णा इव पर्वताः ॥
031a	पत्तिभिश्च समाप्लुत्य द्विरदाः स्यन्दनास्तथा ।
031c	हताश्च हन्यमानाश्च पतिताश्चैव सर्वशः ॥
032a	अश्वारोहाः समासाद्य त्वरिताः पत्तिभिर्हताः ।
032c	सादिभिः पत्तिसङ्घाश्च निहता युधि शेरते ॥
033a	मृदितानीव पद्मानि प्रम्लाना इव च स्रजः ।
033c	हतानां वदनान्यासन्गात्राणि च महाहवे ॥
034a	रूपाण्यत्यर्थकान्तानि द्विरदाश्वनृणां नृप ।
034c	समुन्नानीव वस्त्राणि ययुर्दुर्दुर्शतां पराम् ॥ ॥

इति श्रीमन्महाभारते कर्णपर्वणि सप्तदशदिवसयुद्धे एकोनषष्टितमोऽध्यायः ॥ 59 ॥

8-59-4 द्यांस्वर्गम् । वियदन्तरिक्षम् ॥ 8-59-11 अण्डजैर्जलपक्षिभिः सारसादिभिराकीर्णां व्याप्ताम् ॥ 8-59-15 मौर्व्या मौर्वीच्युतैः शरैर्बाणैस्तलत्रे ज्याघातवारणस्थाने न्यहनत् ॥ 8-59-18 व्यायच्छमानेषु यतमानेषु ॥ 8-59-19 परिघैर्हता इति शेषः । समभ्यधावन्तेत्युत्तरेणान्वयः ॥ 8-59-21 मस्तिष्कं शिरोभागस्थमांसपिण्डः ॥ 8-59-23 परश्वथैस्ततक्षुः । पट्टशैरसिभिश्च चिच्छिदुः । शक्तिभिर्बिभिदुः । भिन्दिपालैश्चिक्षिपुः । नखरैः सञ्चकर्तुः । प्रासतोमरैर्जघ्नुः ॥ 8-59-25 चन्दना रक्तचन्दनाः ॥ 8-59-33 पद्मानीव बदनानि । स्रजइव गात्राणि ॥ 8-59-34 समुन्नानि क्षारक्लिन्नानि मलिनानि ॥
