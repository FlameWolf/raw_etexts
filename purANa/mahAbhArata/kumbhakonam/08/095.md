अध्यायः 095

रणे कर्णस्यार्जुनसाम्यमसहमानेन भीमेन सकोपं पार्थप्रोत्साहनम् ॥ 1 ॥

001	सञ्जय उवाच ।
001a	तौ शङ्खभेरीनिनदे समृद्धे समीयतुः श्वेतहयौ नराग्र्यौ ।
001c	वैकर्तनः सूतपुत्रोऽर्जुनश्च दुर्मन्त्रिते ते ससुतस्य राजन् ॥
002a	`आशीविषावग्निमिवोत्सृजन्तौ तथा मुखाभ्यामभिनिः श्वसन्तौ ।
002c	यशस्विनौ जज्वलतुर्मृधे तदा घृतावसिक्ताविव हव्यवाहौ' ॥
003a	यथा गजौ हैमवतौ प्रभिन्नौ प्रवृद्धदन्ताविव वासितार्थे ।
003c	तथा समाजग्मतुरुग्रवीर्यौ धनञ्जयश्चाधिरथिश्च वीरौ ॥
004a	बलाहकेनेव महाबलाहको यदृच्छया वा गिरिणा यथा गिरिः ।
004c	तथा धनुर्ज्यातलनेमिनिःस्वनौ समीयतुस्ताविषुवर्षवर्षिणौ ॥
005a	शरास्त्रशक्त्यृष्टिगदासिसर्पौ रोषानिलोद्धूतमहोर्मिमालौ । 
005c	यथाऽचलौ द्वौ चलतस्तथा तौ यथाऽर्णवौ चाशु चतुर्युगान्ते' ॥
006a	प्रवृद्धशृङ्गद्रुमवीरुदोषधी प्रवृद्धनानाविधनिर्झरौघौ ।
006c	यथाऽचलौ वा चलितौ महाजलैस्तथा महास्त्रैरितरेतरं हतः ॥
007a	स सन्निपातो रथयोर्महानभूत्सुरेशवैरोचनयोर्यथा पुरा ।
007c	शरैर्विनुन्नाश्वनियन्तृदेहयोः सुदुःसहास्त्रैः परिभिन्नदेहयोः ॥
008a	प्रभूतपद्मोत्पलमत्स्यकच्छपौ महाह्रदौ पक्षिगणानुनादितौ ।
008c	सुसन्निकृष्टावनिलोद्धतौ यथा तथा रथौ तौ ध्वजिनौ समीयतुः ॥
009a	उभौ महेन्द्रस्य समानविक्रमावुभौ महेन्द्रप्रतिमौ महारथौ ।
009c	महेन्द्रवज्रप्रतिमैश्च सायकैर्महेन्द्रवृत्राविव सम्प्रजघ्नतुः ॥
010a	सनागपत्त्यश्वरथे उभे बले विचित्रवर्माभरणाम्बरायुधे ।
010c	चकम्पतुश्चोन्नदतुश्च विस्मयाद्धरा वियच्चार्जुनकर्णसङ्गमे ॥
011a	भुजाः सवस्त्राङ्गुलयः समुच्छ्रिताः ससिंहनादैर्हृषितैर्दिदृक्षुभिः ।
011c	यदाऽर्जुनं मत्त इव द्विपो द्विपं समभ्ययादाधिरथिर्जिघांसया ॥
012a	उदक्रोशन्सोमकास्तत्र पार्थं त्वरस्व याह्यर्जुन भिन्धि कर्णम् ।
012c	छिन्ध्यस्य मूर्धानमलं चिरेण श्रद्धां च राज्याद्धृतराष्ट्रसूनोः ॥
013a	तथाऽस्माकं बहवस्तत्र योधाः कर्णं तथा याहि याहीत्यवोचन् ।
013c	जह्यर्जुनं कर्ण ततः सुदीनाः पुनर्वनं यान्त्वचिराय पार्थाः ॥
014a	कर्णोऽथ पूर्वं दशभिः पृषत्कैर्गाण्डीवधन्वानमविध्यदाशु ।
014c	जघान तं चापि ततः किरीटी शरैस्तदाष्टादशभिः सुमुक्तैः ॥
015a	पुनश्च कर्णस्त्वरितोऽपि पार्थं रथेषुभिस्तं दशभिर्जघान ।
015c	तं चापि पार्थो दशभिः शिताग्रैः कक्ष्यान्तरे तीक्ष्णमुखैरविध्यत् ॥
016a	कर्णस्ततो भारत साम्पराये घोरेऽतिवेलं रणसंविमर्दी ।
016c	जघान पार्थं नवभिः शिताग्रैः कक्ष्यान्तरे नागमिव प्रभिन्नम् ॥
017a	ततोऽपराभ्यां युधि सूतपुत्रो द्वाभ्यां क्षुराभ्यां हरिमाशुकारी ।
017c	समाजघान त्वरया महात्मा यथा सुरेन्द्रं नमुचिः प्रसह्य ॥
018a	तं पाण्डवः पञ्चभिरायसाग्रैराकर्णपूर्णैर्निजघान कर्णम् ।
018c	ते शोणितं तस्य पपुस्तदानींकालस्य दूता इव पार्थबाणाः ॥
019a	कर्णोऽपि पार्थं सह वासुदेवं समाचिनोद्भारत वत्सदन्तैः ।
019c	परस्परं तौ विशिखैः प्रमुक्तैस्ततक्षतुः सूतपुत्रोऽर्जुनश्च ॥
020ac	परस्परं छिद्रदिदृक्षया च सुभीममभ्याययतुः प्ररुष्टौ ॥
021a	ततोऽस्त्रमाग्नेयममित्रतापनं मुमोच कर्णाय सुरेश्वरात्मजः ।
021c	धनञ्जयात्संयुगमूर्ध्नि निःसृतं तदा प्रजज्वाल तदस्त्रमुत्तमम् ॥
022a	समीक्ष्य कर्णो ज्वलनास्त्रमुद्यतं स वारुणं तत्प्रशमार्थमाहवे ।
022c	समुत्सृजत्सूतपुत्रः प्रतापवान्स तेन वह्निं शमयाञ्चकार ॥
023a	वलाहकास्त्रेण दिशस्तरस्वी चकार सर्वास्तिमिरेण संवृताः ।
023c	अपावहन्मेघगणांस्ततस्तान्समीरणास्त्रेण समीरितेन ॥
024a	ततः सोऽस्त्रं दयितं देवराज्ञः प्रादुश्चक्रे वज्रममित्रतापनः ।
024c	गाण्डीवज्यां विमृशंश्चातिमन्युर्धनञ्जयः शत्रुसङ्घप्रमाथी ॥
025a	नाराचनालीकवराहकर्णा गाण्डीवतः प्रादुरासन्सुतीक्ष्णाः ।
025c	सहस्रशो वज्रसमानवेगास्ते सर्वतः पर्यधावन्त घोराः ॥
026a	पार्थेषवः कर्णरथं विलग्ना अधोमुखाः पक्षिगणा दिनान्ते ।
026c	निशानिकेतार्थमिवाशु वृक्षं जग्राह तान्सूतपुत्रः पृषत्कैः ॥
027a	क्षिप्तांस्तथा पाण्डवबाणसङ्घानमृष्यमाणस्य धनञ्जयस्य ।
027c	रणाजिरे त्वन्तकतुल्यकर्मा वैकर्तनो रोषपरीतचेताः ॥
028a	ज्योतिष्प्रभां यद्वदुपागतः सन्दिवाकरो नाशयते क्षणेन ।
028c	पार्थस्य तान्बाणगणान्समग्रान्व्यनाशयद्युध्यत एव कर्णः ॥
029a	रोषात्प्रदीप्तः सुमहाविमर्दे भीमस्ततोऽक्रुध्यददीनसत्वः ।
029c	पाणिं स्वपाणौ स विनिष्पिष्य रोषादमर्षितो वाक्यमुवाच पार्थम् ॥
030a	त्वां सूतपुत्रो नु कथं किरीटिन्रथेषुभिर्हन्ति शिताग्रधारैः ।
030c	धृत्या हि भूतानि ययाऽजयस्त्वं ग्रासं ददत्खाण्डवे पावकाय ॥
031a	धृत्या तया सूतपुत्रं जहि त्वमहं वैनं गदया पोथयिष्ये ।
031c	समेत्य पार्थं सुनृशंसवादी जीवन्नायं यास्यति कालपक्वः ॥ ॥

इति श्रीमन्महाभारते कर्णपर्वणि सप्तदशदिवसयुद्धे पञ्चनवतितमोऽध्यायः ॥ 95 ॥

8-95-6 हतः जघ्नतुरित्यर्थः ॥ 8-95-7 सुदुःसहान्यैः परिशोणितोदकैः इति क.ट.पाठः ॥ 8-95-31 मा जीवनं यास्यति सूतपुत्र इति क.पाठः ॥
