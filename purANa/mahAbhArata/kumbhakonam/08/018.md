अध्यायः 018

अर्जुनेन संशप्तकपराजयः ॥ 1 ॥

001	सञ्जय उवाच ।
001a	श्वेताश्वोऽपि महाराज व्यधमत्तावकं बलम् ।
001c	यथा वायुः समासाद्य तूलराशिं समन्ततः ॥
002a	प्रत्युद्ययुस्त्रिगर्तास्तं शिबयः कौरवैः सह ।
002c	वसातयोऽथ साल्वाश्च गोपालाश्च यशस्विनः ॥
003a	सत्यदेवः सत्यकीर्तिर्मित्रदेवः श्रुतञ्जयः ।
003c	सौश्रुतिश्चन्द्रदेवश्च मित्रवर्मा च भारत ॥
004a	त्रिगर्तराजः समरे भ्रातृभिः परिवारितः ।
004c	पुत्रैश्चैव महेष्वासैर्नानाशस्त्रविशारदैः ॥
005a	व्यसृजन्त शरव्रातान्किरन्तोऽर्जुनमाहवे ।
005c	अभ्यवर्तन्त सहसा वार्योघा इव सागरम् ॥
006a	ते त्वर्जुनं समासाद्य योधाः शतसहस्रशः ।
006c	अगच्छन्विलयं सर्वे तार्क्ष्यं दृष्ट्वेव पन्नगाः ॥
007a	ते हन्यमानाः समरे न जहुः पाण्डवं रणे ।
007c	हन्यमाना महाराज शलभा इव पावकम् ॥
008a	सत्यदेवस्त्रिभिर्बाणैर्विव्याध युधि पाण्डवम् ।
008c	मित्रदेवस्त्रिषष्ट्या तु चन्द्रदेवस्तु सप्तभिः ॥
009a	मित्रवर्मा त्रिसप्तत्या सौश्रुतिश्चापि सप्तभिः ।
009c	श्रुतञ्जयस्तु विंशत्या सुशर्मा नवभिः शरैः ॥
010a	स विद्धो बहुभिः सङ्ख्ये प्रतिविव्याध तान्नृपान् ।
010c	सौश्रुतिं सप्तभिर्विद्ध्वा चन्द्रदेवं त्रिभिः शरैः ॥
011a	श्रुतञ्जयं च विंशत्या चन्द्रदेवं तथाऽष्टभिः ।
011c	मित्रदेवं शतेनैव सत्यदेवं त्रिभिः शरैः ॥
012a	नवभिर्मित्रवर्माणं सुशर्माणं तथाऽष्टभिः ।
012c	श्रुतञ्जयं च राजानं हत्वा तत्र शिलाशितैः ॥
013a	सौश्रुतेः सशिरस्त्राणं शिरः कायादपाहरत् ।
013c	त्वरितश्चन्द्रदेवं च शरैर्निन्ये यमक्षयम् ॥
014a	तथेतरान्महाराज यतमानान्महारथान् ।
014c	पञ्चभिः पञ्चभिर्बाणैरेकैकं प्रत्यवारयत् ॥
015a	सत्यदेवस्तु सङ्क्रुद्धस्तोमरं व्यसृजन्महत् ।
015c	समुद्दिश्य रणे कृष्णं सिंहनादं ननाद च ॥
016a	स निर्भिद्य भुजं सव्यं माधवस्य महात्मनः ।
016c	अयस्मयः स्वर्णदण्डो जगाम धरणीं तदा ॥
017a	माधवस्य तु विद्धस्य तोमरेण महारणे ।
017c	प्रतोदः प्रापतद्धस्ताद्रश्मयश्च विशाम्पते ॥
018a	वासुदेवं विभिन्नाङ्गं दृष्ट्वा पार्थो धनञ्जयः ।
018c	क्रोधमाहारयत्तीव्रं कृष्णं चेदमुवाच ह ॥
019a	प्रापयाश्वान्महाबाहो सत्यदेवं प्रति प्रभो ।
019c	यावदेनं शरैस्तीक्ष्णैर्नयामि यमसादनम् ॥
020a	प्रतोदं गृह्य सोऽन्यत्तु रश्मीन्सङ्गृह्य च द्रुतम् ।
020c	वाहयामास तानश्वान्सत्यदेवरथं प्रति ॥
021a	विष्वक्सेनं सुनिर्विद्धं दृष्ट्वा पार्थो धनञ्जयः ।
021c	सत्यदेवं शरैस्तीक्ष्णैर्वारयित्वा महारथः ॥
022a	ततः सुनिशितैर्भल्लै राज्ञस्तस्य महच्छिरः ।
022c	कुम्डलोपचितं कायाच्चकर्त पृतनान्तरे ॥
023a	तन्निकृत्य शितैर्बाणैर्मित्रवर्माणमाक्षिपत् ।
023c	वत्सदन्तेन तीक्ष्णेन सारथिं चास्य मारिष ॥
024a	ततः शरशतैर्भूयः संशप्तकगणान्बली ।
024c	पातयामास सङ्क्रुद्वः शतशोऽथ सहस्रशः ॥
025a	ततो रजतपुङ्खेन राजञ्शीर्षं महात्मनः ।
025c	मित्रदेवस्य चिच्छेद क्षुरप्रेण महारथः ।
025e	सुशर्माणं सुसङ्क्रुद्धो जत्रुदेशे समाहनत् ॥
026a	ततः संशप्तकाः सर्वे परिवार्य धनञ्जयम् ।
026c	शस्त्रौघैर्ममृदुः क्रुद्धा नादयन्तो दिशो दश ॥
027a	अभ्यर्दितस्तु तज्जिष्णुः शक्रतुल्यपराक्रमः ।
027c	ऐन्द्रमस्त्रममेयात्मा प्रादुश्चक्रे महारथः ॥
028a	ततः शरसहस्राणि प्रादुरासन्विशाम्पते ।
028c	`कार्मुकात्पाण्डुपुत्रस्य पार्थस्यामिततेजसः' ॥
029a	ततस्तु च्छिद्यमानानां ध्वजानां धनुषां तथा ।
029c	रथानां सपताकानां तूणीराणां युगैः सह ॥
030a	अक्षाणामथ चक्राणां योक्त्राणां रश्मिभिः सह ।
030c	कूबराणां वरूथानां पृषत्कानां च संयुगे ॥
031a	अश्वानां पततां चापि प्रासानामृष्टिभिः सह ।
031c	गदानां परिघानां च शक्तितोमरपट्टसैः ॥
032a	शतघ्नीनां सचक्राणां भुजानां चोरुभिः सह ।
032c	कण्ठसूत्राङ्गदानां च केयूराणां च मारिष ॥
033a	हाराणामथ निष्काणां तनुत्राणां च भारत ।
033c	छत्राणां व्यजनानां च शिरसां कुमुटैः सह ।
033e	राशयश्चात्र दृश्यन्ते पतितानां महीतले ॥
034a	सकुण्डलानि स्वक्षीणि पूर्णचन्द्रनिभानि च ।
034c	शिरांस्युर्व्यामदृश्यन्त ताराजालमिवाम्बरे ॥
035a	सुस्रग्वीणि सुवासांसि चन्दनेनोक्षितानि च ।
035c	शरीराणि व्यदृश्यन्त निहतानां महीतले ॥
036ac	रुद्रस्याक्रीडसदृशं घोरमायोधनं तदा ॥
037a	निहतै राजपुत्रैश्च क्षत्रियैश्च महाबलैः ।
037c	`अर्जुनेन महाराज तत्रतत्र महारणे' ॥
038a	हस्तिभिः पतितैश्चैव तुरङ्गैश्चाभवन्मही ।
038c	अगम्यरूपा समरे विशीर्णैरिव पर्वतैः ॥
039a	नासीद्रथपथस्तस्य पाण्डवस्य महात्मनः ।
039c	निघ्नतः शात्रवान्भल्लैर्हस्त्यश्वं चास्यतो महत् ॥
040a	स्वानुगा इव सीदन्ति रथचक्राणि मारिष ।
040c	चरतस्तस्य सङ्ग्रामे तस्मिंल्लोहितकर्दमे ॥
041a	सीदमानानि चक्राणि समूहुस्तुरगा भृशम् ।
041c	श्रमेण महता युक्ता मनोमारुतरंहसः ॥
042a	वध्यमानं तु तत्सैन्यं पाण्डुपुत्रेण धन्विना ।
042c	प्रायशो विमुखं सर्वं नावतिष्ठत भारत ॥
043a	ताञ्जित्वा समरे जिष्णुः संशप्तकगणान्बहून् ।
043c	विरराज तदा पार्थो विधूमोऽग्निरिव ज्वलन् ॥ ॥

इति श्रीमन्महाभारते कर्णपर्वणि षोडशदिवसयुद्धे अष्टादशोऽध्यायः ॥ 18 ॥

8-18-39 आसीद्रथपथस्तस्य इति घ.ङ. पाठः । आसादितस्ततो रान्रथचक्रे विशाम्पते इति क.पाठः । आच्छादितं ततो राजन्रथचक्रं च मारिष इति ख.पाठः ॥ 8-18-41 सीदमानानि पङ्कमज्जनात् ॥
