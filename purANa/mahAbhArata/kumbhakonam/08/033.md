अध्यायः 033

कर्णगर्वोक्तिमसहमानेन शल्येन तद्ग्रर्हणम् ॥ 1 ॥

KK-08-01-033-001	शल्य उवाच ।
KK-08-01-033-001a	मा सूतपुत्र मन्येत(थाः) सौवर्णं हस्तिषङ्गवम् ।
KK-08-01-033-001c	प्रयच्छसि मुधैव त्वं द्रक्ष्यस्यद्य धनञ्जयम् ॥
KK-08-01-033-002a	मा सूतपुत्र दानेन सौवर्णं हस्तिषङ्गवम् ।
KK-08-01-033-002c	प्रयच्छ पुरुषायाद्य द्रक्ष्यसि त्वं धनञ्जयम् ॥
KK-08-01-033-003a	बलेन मत्तस्त्यजसि वसु वैश्रवणो यथा ।
KK-08-01-033-003c	अयत्नेनैव राधेय द्रष्टास्यद्य धनञ्जयम् ॥
KK-08-01-033-004a	पुरा सृजसि यच्चापि वित्तं बहु च मूढवत् ।
KK-08-01-033-004c	अपात्रदानाद्ये दोषास्तान्मोहान्नावबुध्यसे ॥
KK-08-01-033-005a	यत्प्रवेदयसे वित्तं बहु तेन खलु त्वया ।
KK-08-01-033-005c	शक्यं बहुविधैर्यज्ञैर्यष्टुं सूत यजस्व तैः ॥
KK-08-01-033-006a	यच्च प्रार्थयसे हन्तुं कृष्णौ मोहाद्वृथैव तत् ।
KK-08-01-033-006c	न हि शुश्रुम सम्मर्दे क्रोष्ट्रा सिंहौ निपातितौ ॥
KK-08-01-033-007a	अप्रार्थितं प्रार्थयसे सुहृदो न हि सन्ति ते ।
KK-08-01-033-007c	ये त्वां निवारयन्त्याशु प्रपतन्तं हुताशने ॥
KK-08-01-033-008a	कार्याकार्यं न जानीषे कालपक्कोऽस्यसंशयम् ।
KK-08-01-033-008c	बह्वबद्धमकर्णीयं को हि ब्रूयाज्जिजीविषुः ॥
KK-08-01-033-009a	समुद्रतरणं दोर्भ्यां कण्ठे बद्ध्वा यथा शिलाम् ।
KK-08-01-033-009c	गिर्यग्राद्वा निपतनं तादृक्तव चिकीर्षितम् ॥
KK-08-01-033-010a	सहितः सर्वयोधैस्त्वं व्यूढानीकैः सुरक्षितः ।
KK-08-01-033-010c	धनञ्जयेन युध्यस्व श्रेयश्चेत्प्राप्तुमिच्छसि ॥
KK-08-01-033-011a	हितार्थं धार्तराष्ट्रस्य ब्रवीमि त्वां न हिंसया ।
KK-08-01-033-011c	श्रद्धस्वेदं मया प्रोक्तं यदि तेऽस्ति जिजीविषा ॥
KK-08-01-033-012	कर्ण उवाच ।
KK-08-01-033-012a	स्वबाहुवीर्यमाश्रित्य प्रार्थयाम्यर्जुनं रणे ।
KK-08-01-033-012c	त्वं तु मित्रमुखः शत्रुर्मां भीषयितुमिच्छसि ॥
KK-08-01-033-013a	न मामस्मादभिप्रायात्कश्चिदद्य निवर्तयेत् ।
KK-08-01-033-013c	अपीन्द्रो वज्रमुद्यम्य किमु मर्त्यः कथञ्चन ॥
KK-08-01-033-014	सञ्जय उवाच ।
KK-08-01-033-014a	इति कर्णस्य वाक्यान्ते शल्यः प्राहोत्तरं वचः ।
KK-08-01-033-014c	चुकोपयिषुरत्यर्थं कर्णं मद्रेश्वरः पुनः ॥
KK-08-01-033-015a	यदा वै त्वां फल्गुनबाहुवेगा ज्ज्याचोदिता वेगवन्तोऽग्निकल्पाः ।
KK-08-01-033-015c	अन्वेतारः कङ्कपत्राः शिताग्रा स्त्यक्ष्यत्येषा त्वां तदा कर्ण बुद्धिः ॥
KK-08-01-033-016a	यदा दिव्यं धनुरादाय पार्थः प्रतापयन्पृतनां सव्यसाची ।
KK-08-01-033-016c	त्वां मर्दयिष्यत्यसुखैः पृषत्कैस्तदापृच्छां त्यक्ष्यसे पाण्डवस्य ॥
KK-08-01-033-017a	बालश्चन्द्रं मातुरङ्के शयानो यथा कश्चित्प्रार्थयतेऽपहर्तुम् ।
KK-08-01-033-017c	तद्वन्मोहाद्द्योतमानं रथस्थं जेतुं पार्थं काङ्क्षसे सूतपुत्र ॥
KK-08-01-033-018a	हरादस्त्रं तीक्ष्णधारं यथाऽद्य सर्वाणि गात्राणि निकर्षसि त्वम् ।
KK-08-01-033-018c	सुतीक्ष्णशस्त्रोपमकर्मणेह युयुत्ससे फल्गुनेनाद्य कर्ण ॥
KK-08-01-033-019a	हन्यादसिं तीक्ष्णधारं यथाऽतः सुतेजनं निहितं वै पृथिव्याम् ।
KK-08-01-033-019c	तथा खनस्यद्य शितान्पृषत्का न्यथार्थयस्यर्जुनेनेह युद्धम् ॥
KK-08-01-033-020a	त्रिशूलमाश्लिष्य सुतीक्ष्णधारं सर्वाणि गात्राणि विघर्षसि त्वम् ।
KK-08-01-033-020c	सुतीक्ष्णधारोपमकर्मणा त्वं युयुत्ससे योऽर्जुनेनाद्य कर्ण ॥
KK-08-01-033-021a	क्रुद्धं सिंहं केसरिणं बृहन्तं बालो मूढः क्षुद्रमृगस्तरस्वी ।
KK-08-01-033-021c	समाह्वयेद्धृष्टमुपेत्य योद्धुं तथा त्वमद्याह्वयसे हि पार्थम् ॥
KK-08-01-033-022a	मा सूतपुत्राह्वय राजपुत्रं महावीर्यं केसरिणं यथैव ।
KK-08-01-033-022c	वने शृगालः पिशितेन तृप्तः पार्थं समासाद्य विनङ्क्ष्यसि त्वम् ॥
KK-08-01-033-023a	ईषादन्तं महानागं प्रभिन्नकरटामुखम् ।
KK-08-01-033-023c	शशको ह्वयसे युद्धे कर्ण पार्थं धनञ्जयम् ॥
KK-08-01-033-024a	बिलस्थं कृष्णसर्पं त्वं बाल्यात्काष्ठेन विध्यसि ।
KK-08-01-033-024c	महाविषं पूर्णकोपं यत्पार्थं योद्धुमिच्छसि ॥
KK-08-01-033-025a	सिंहं केसरिणं क्रुद्धमभिक्रम्याभिनर्दसे ।
KK-08-01-033-025c	शृगाल इव मूढस्त्वं नृसिंहं कर्ण पाण्डवम् ॥
KK-08-01-033-026a	सुपर्णं पतगश्रेष्ठं वैनतेयं तरस्विनम् ।
KK-08-01-033-026c	खगेवाह्वयसे पार्थं तथा कर्णं धनञ्जयम् ॥
KK-08-01-033-027a	सर्वाम्भसां निधिं भीमं मूर्तिमन्तं झषाकुलम् ।
KK-08-01-033-027c	चन्द्रोदये विवर्धन्तमप्लवस्त्वं तितीर्षसि ॥
KK-08-01-033-028a	ऋषभं दुन्दुभिग्रीवं तीक्ष्णशृङ्गं प्रहारिणम् ।
KK-08-01-033-028c	वत्स आह्वयसे युद्धे कर्ण पार्थं धनञ्जयम् ॥
KK-08-01-033-029a	महामेघं महाघोषं दर्दुरः प्रतिनर्दसि ।
KK-08-01-033-029c	बाणतोयप्रदं काले नरपर्जन्यमर्जुनम् ॥
KK-08-01-033-030a	यथा च श्वा गृहस्थस्तु व्याघ्रं वनगतं भषेत् ।
KK-08-01-033-030c	तथा त्वं भषसे कर्ण नरव्याघ्रं धनञ्जयम् ॥
KK-08-01-033-031a	शृगालो हि वने कर्ण शशैः परिवृतो वसन् ।
KK-08-01-033-031c	मन्यते सिंहमात्मानं यावत्सिंहं न पश्यति ॥
KK-08-01-033-032a	तथा त्वमपि राधेय सिंहमात्मानमिच्छसि ।
KK-08-01-033-032c	अपश्यञ्शत्रुदमनं नरसिंहं रणेऽर्जुनम् ॥
KK-08-01-033-033a	व्याघ्रं त्वं मन्यसेऽऽत्मानं यावत्कृष्णौ न पश्यसि ।
KK-08-01-033-033c	समास्थितावेकरथे सूर्याचन्द्रमसाविव ॥
KK-08-01-033-034a	यावद्गाण्डीवघोषं त्वं न शृणोषि महाहवे ।
KK-08-01-033-034c	तावदेव त्वया कर्ण शक्यं वक्तुं यथेच्छसि ॥
KK-08-01-033-035a	रथशङ्खधनुःशब्दैर्नादयन्तं दिशो दश ।
KK-08-01-033-035c	नर्दन्तमिव शार्दूलं दृष्ट्वा क्रोष्टा भविष्यसि ॥
KK-08-01-033-036a	नित्यमेव शृगालस्त्वं नित्यं सिंहो धनञ्जयः ।
KK-08-01-033-036c	वीरप्रद्वेषणान्मूढ तस्मात्क्रोष्टेव लक्ष्यसे ॥
KK-08-01-033-037a	यथाऽऽखुः स्याद्विडालश्च श्वा व्याघ्रश्च बलाबले ।
KK-08-01-033-037c	यथा शृगालः सिंहश्च यथा च शशकुञ्जरौ ॥
KK-08-01-033-038a	यथाऽनृतं च सत्यं च यथा चापि विषामृते ।
KK-08-01-033-038c	तथा त्वमपि पार्थश्च प्रख्यातावात्मकर्मभिः ॥ ॥

इति श्रीमन्महाभारते कर्णपर्वणि त्रयस्त्रिंशोऽध्यायः ॥ 33 ॥

8-33-3 वसु वित्तम् । द्रष्टासि द्रक्ष्यसि ॥ 8-33-8 अबद्धं अनर्थकम् । अकर्णीयं अनाकर्णनीयम् ॥ 8-33-10 सहितो युध्यस्व नत्वेकाकी ॥ 8-33-27 झषैर्मीनैराकुलं पूर्णम् । अप्लवः बाहुभ्यामित्यर्थः ॥ 8-33-28 दुन्दुभिग्रीवं दुन्दुभिस्वनकण्ठम् ॥
