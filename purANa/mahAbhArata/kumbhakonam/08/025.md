अध्यायः 025

देवै रुद्रवचनात्तस्य स्वस्वार्धबलदानपूर्वकं त्रिपुरसंहारायाभिषेचनम् ॥ 1 ॥

KK-08-01-025-001	दुर्योधन उवाच ।
KK-08-01-025-001a	पितृदेवर्षिसङ्घेभ्योऽभये दत्ते महात्मना ।
KK-08-01-025-001c	सत्कृत्य शङ्करं प्राह ब्रह्मा लोकपितामहः ॥
KK-08-01-025-002a	इमान्यसुरदुर्गाणि लोकांस्त्रीनाक्रमन्ति हि ।
KK-08-01-025-002c	कश्च प्रजापतिर्घोरांस्तान्सर्वाञ्जहि मा चिरम् ॥
KK-08-01-025-003a	वरातिसर्गाद्देवेश प्राजापत्यमिदं परम् ।
KK-08-01-025-003c	मयाऽधितिष्ठता दत्तो दानवेभ्यो महान्वरः ॥
KK-08-01-025-004a	नास्त्यन्यो युधि तेषां वै निहन्ता इति नः श्रुतम् ।
KK-08-01-025-004c	तानतिक्रान्तमर्यादान्नान्यः संहर्तुमर्हति ।
KK-08-01-025-004e	त्वामृते सर्वभूतेश त्वं ह्येषां प्रत्यरिर्वधे ॥
KK-08-01-025-005a	स त्वं देव प्रपन्नानां याचतां च दिवोकसाम् ।
KK-08-01-025-005c	कुरु प्रसादं वरद दानवाञ्जहि संयुगे ॥
KK-08-01-025-006a	त्वत्प्रसादाज्जगत्सर्वं सुखमैधत मानद ।
KK-08-01-025-006c	शरण्यस्त्वं हि देवानां वयं त्वां शरणं गताः ॥
KK-08-01-025-007	ईश्वर उवाच ।
KK-08-01-025-007a	हन्तव्याः शत्रवः सर्वे युष्माकमिति मे मतिः ।
KK-08-01-025-007c	न त्वेकश्चोत्सहे हन्तुं बलिनः सुरविद्विषः ॥
KK-08-01-025-008a	ते यूयं सहिताः सर्वे मदीयेनापि तेजसा ।
KK-08-01-025-008c	जयध्वं युधि तान्सर्वान्सङ्घातेन महाबलान् ॥
KK-08-01-025-009	देवा ऊचुः ।
KK-08-01-025-009a	अस्मत्तेजोबलं यावत्तावद्द्विगुणमेव वा ।
KK-08-01-025-009c	तत्तेषामिति मन्यामो दृष्टतेजोबला हि ते ॥
KK-08-01-025-010	ईश्वर उवाच ।
KK-08-01-025-010a	वध्यास्ते सर्वथा पापा ये युष्मास्वपराधिनः ।
KK-08-01-025-010c	मम तेजोबलार्धेन सर्वे मृद्गथ शात्रवान् ॥
KK-08-01-025-011	देवा ऊचुः ।
KK-08-01-025-011a	बिभर्तुं तव तेजोर्धं न शक्ष्याम सुरेश्वर ।
KK-08-01-025-011c	सर्वेषां नो बलार्धेन त्वमेव जहि शात्रवान् ॥
KK-08-01-025-012a	वयं च सर्वथा देव रक्षणीयास्तथैव च ।
KK-08-01-025-012c	स नो रक्ष महादेव त्वमेव जहि शात्रवान् ॥
KK-08-01-025-013	ईश्वर उवाच ।
KK-08-01-025-013a	मम तेजो न शक्ता हि सर्वे धारयितुं यदि ।
KK-08-01-025-013c	अहमेनान्वधिष्यामि युष्मत्तेजोर्धसंयुतः ॥
KK-08-01-025-014a	बलार्धं यदि मे देवा न धारयितुमाहवे ।
KK-08-01-025-014c	शक्ताः सर्वे हि सङ्गम्य यूयं तत्प्रब्रवीमि वः ॥
KK-08-01-025-015a	समा भवन्ति मे सर्वे दानवाश्चामराश्च ये ।
KK-08-01-025-015c	शिवोऽस्मि सर्वभूतानां शिवत्वं तेन मे सुराः ॥
KK-08-01-025-016a	किन्त्वधर्मेण वर्तन्ते यस्मात्ते सुरशत्रवः ।
KK-08-01-025-016c	तस्माद्वध्या मयाप्येते युष्माकं च हितेप्सया ॥
KK-08-01-025-017a	शरणं वः प्रपन्नानां धर्मेण च जिगीषताम् ।
KK-08-01-025-017c	साहाय्यं वः करिष्यामि निहनिष्यामि वो रिपून् ॥
KK-08-01-025-018a	दीयतां च बलार्धं मे सर्वैरपि पृथक्पृथक् ।
KK-08-01-025-018c	पशुत्वं चैव मे लोकाः सर्वे कल्पन्तु पीडिताः ॥
KK-08-01-025-019a	पशूनां तु पतित्वं मे भवत्वद्य दिवौकसः ।
KK-08-01-025-019c	एवं न पापं प्राप्स्यामि पशून्हत्वा सुरद्विषः ॥
KK-08-01-025-020a	कल्पयध्वं रथं दिव्यं रथाश्वांश्चैव पारगान् ।
KK-08-01-025-020c	धनुः शरं सारथिं च ततो जेष्यामि वो रिपून् ॥
KK-08-01-025-021a	इति श्रुत्वा वचो देवा देवदेवस्य भूपतेः ।
KK-08-01-025-021c	विषादमगमन्सर्वे पशुत्वं प्रति शङ्किताः ॥
KK-08-01-025-022a	तेषां भावं भवो ज्ञात्वा देवस्तानब्रवीदिदम् ।
KK-08-01-025-022c	मा वोस्तु पशुभावेऽस्मिन्भयं विबुधसत्तमाः ॥
KK-08-01-025-023ac	श्रूयतां पशुभावस्य विमोक्षः क्रियतां च सः ॥
KK-08-01-025-024a	यो वः पशुपतेश्चर्यां चरिष्यति स मोक्ष्यते ।
KK-08-01-025-024c	पशुत्वादिति सत्यं वः प्रतिजाने समागमे ॥
KK-08-01-025-025ac	ये चाप्यन्ये चरिष्यन्ति व्रतं मोक्ष्यन्ति तेऽपि च ॥
KK-08-01-025-026a	नै(त्य)ष्ठिकं द्वादशाब्दं वा अर्धमब्दमृतुत्रयम् ।
KK-08-01-025-026c	मासं द्वादशरात्रं वा स पशुत्वाद्विमोक्ष्यते ।
KK-08-01-025-026e	तस्मात्परमिदं गुह्यं व्रतं दिव्यं चरिष्यथ ॥
KK-08-01-025-027a	तं तथेत्यब्रुवन्देवा देवदेवनमस्कृतम् ।
KK-08-01-025-027c	ऊचुश्चेदं गृहाणेदं तेजसोऽर्धमिति प्रभुम् ॥
KK-08-01-025-028a	प्रत्युवाच तथेत्येव शूलधृद्राजसत्तम ।
KK-08-01-025-028c	ततस्ते प्रददुः सर्वे तेजसोऽर्धं महात्मने ॥
KK-08-01-025-029a	सर्वमादाय सर्वेषां तेजसोऽर्धं दिवौकसाम् ।
KK-08-01-025-029c	तेजसाप्यधिको भूत्वा भूयोऽप्यतिबलोऽभवत् ॥
KK-08-01-025-030a	ततः प्रभृति देवानां देवदेवोऽभवद्भवः ।
KK-08-01-025-030c	पतिश्च सर्वभूतानां पशूनां चाभवत्तदा ॥
KK-08-01-025-031ac	तस्मात्पशुपतिश्चोक्तो भवत्वाच्च भवेति वै ॥
KK-08-01-025-032a	अर्धमादाय सर्वेषां तेजसा प्रज्वलन्निव ।
KK-08-01-025-032c	भासयामास तान्सर्वान्देवदेवो महाद्युतिः ॥
KK-08-01-025-033a	ततोऽभिषिषिच्युः सर्वे सुरा रुद्रं पुरारिणम् ।
KK-08-01-025-033c	महादेव इति ह्यासीद्देवदेवो महेश्वरः ॥ ॥

इति श्रीमन्महाभारते कर्णपर्वणि पञ्चविंशोऽध्यायः ॥ 25 ॥
