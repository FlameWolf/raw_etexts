अध्यायः 043

सङ्कुलयुद्धम् ॥ 1 ॥

KK-08-01-043-001	धृतराष्ट्र उवाच ।
KK-08-01-043-001a	युक्तं प्रविश्य पार्थानां सैन्यं कुर्वञ्जनक्षयम् ।
KK-08-01-043-001c	कर्णो राजानमभ्येत्य तन्ममाचक्ष्व स़ञ्जय ॥
KK-08-01-043-002a	के च प्रवीराः पार्थानां युधि कर्णमवारयन् ।
KK-08-01-043-002c	कांश्च प्रमथ्याधिरथिर्युधिष्ठिरमपीडयत् ॥
KK-08-01-043-003	सञ्जय उवाच ।
KK-08-01-043-003a	धृष्टद्युम्नमुखान्पार्थान्दृष्ट्वा कर्णो व्यवस्थितान् ।
KK-08-01-043-003c	समभ्यधावत्त्वरितः पाञ्चालाञ्छत्रुकर्शनः ॥
KK-08-01-043-004a	तं तूर्णमभिधावन्तं पाञ्चाला जितकाशिनः ।
KK-08-01-043-004c	प्रत्युद्ययुर्महात्मानं हंसाः सर इवोष्णगे ॥
KK-08-01-043-005a	ततः शङ्खसहस्राणां निःस्वनो हृदयङ्गमः ।
KK-08-01-043-005c	प्रादुरासीदुभयतो भेरीशब्दश्च दारुणः ॥
KK-08-01-043-006a	नानाबाणनिनादश्च द्विपाश्वरथनिःस्वनः ।
KK-08-01-043-006c	सिंहनादश्च वीराणामभवद्दारुणस्तदा ॥
KK-08-01-043-007a	साद्रिद्रुमार्णवा भूमिः सवाताम्बुदमम्बरम् ।
KK-08-01-043-007c	सार्केन्दुग्रहनक्षत्रा द्यौश्च व्यक्तं विघूर्णिता ॥
KK-08-01-043-008a	इति भूतानि तं शब्दं मेनिरे ते च विव्यथुः ।
KK-08-01-043-008c	यानि चाप्यल्पसत्वानि प्रायस्तानि मृतानि वै ॥
KK-08-01-043-009a	अथ कर्णो भृशं क्रुद्धः शीघ्रमस्त्रमुदीरयन् ।
KK-08-01-043-009c	जघान पाण्डवीं सेनामासुरीं मघवानिव ॥
KK-08-01-043-010a	स पाण्डवबलं कर्णः प्रविश्य विसृजञ्छरान् ।
KK-08-01-043-010c	प्रभद्रकाणां प्रवरानहनत्सप्तसप्ततिम् ॥
KK-08-01-043-011a	ततः सुपुङ्खैर्निशितैरथ श्रष्ठो रथेषुभिः ।
KK-08-01-043-011c	अवधीत्पञ्चविंशत्या पाञ्चालान्पञ्चविंशतिम् ॥
KK-08-01-043-012a	सुवर्णपुङ्खैर्नाराचैः परकायविदारणैः ।
KK-08-01-043-012c	चेदिकानवधीद्वीरः शतशोऽथ सहस्रशः ॥
KK-08-01-043-013a	तं तथा समरे कर्म कुर्वाणमतिमानुषम् ।
KK-08-01-043-013c	परिवव्रुर्महाराज पाञ्चालानां रथव्रजाः ॥
KK-08-01-043-014a	ततः सन्धाय विशिखान्पञ्च भारत दुःसहान् ।
KK-08-01-043-014c	पाञ्चालानवधीत्पञ्च कर्णो वैकर्तनो वृषः ॥
KK-08-01-043-015a	भानुदेवं चित्रसेनं सेनाबिन्दुं च भारत ।
KK-08-01-043-015c	तपनं शूरसेनं च पाञ्चालानहनद्रणे ॥
KK-08-01-043-016a	पाञ्चालेषु च शूरेषु वध्यमानेषु सायकैः ।
KK-08-01-043-016c	हाहाकारो महानासीत्पाञ्चालानां महाहवे ॥
KK-08-01-043-017a	तेषां संक्रीडमानानां हाहाकारं प्रकुर्वताम् ।
KK-08-01-043-017c	पुनरेव च तान्कर्णो जघानाशु पतत्त्रिभिः ॥
KK-08-01-043-018a	चक्ररक्षौ तु कर्णस्य पुत्रौ मारिष दुर्जयौ ।
KK-08-01-043-018c	सुषेणः सत्यसेनश्च त्यक्त्वा प्राणानयुध्यताम् ॥
KK-08-01-043-019a	पृष्ठगोप्ता तु कर्णस्य ज्येष्ठः पुत्रो महारथः ।
KK-08-01-043-019c	वृषसेनोऽन्वयात्कर्णं पृष्ठतः परिपालयन् ॥
KK-08-01-043-020a	धृष्टद्युम्नः सात्यकिश्च द्रौपदेया वृकोदरः ।
KK-08-01-043-020c	जनमेजयः शिखण्डी च प्रवीराश्च प्रभद्रकाः ॥
KK-08-01-043-021a	चेदिकेकयपाञ्चाला यमौ मात्स्याश्च दंशिताः ।
KK-08-01-043-021c	समभ्यधावन्राधेयं जिघांसन्तः प्रहारिणम् ॥
KK-08-01-043-022a	त एनं विविधैः शस्त्रैः शरधाराभिरेव च ।
KK-08-01-043-022c	अभ्यवर्षन्विमर्दन्तं प्रावृषीवाम्बुदा गिरिम् ॥
KK-08-01-043-023a	पितरं तु परीप्सन्तः कर्णपुत्राः प्रहारिणः ।
KK-08-01-043-023c	त्वदीयाश्चापरे राजन्वीरा वीरानवारयन् ॥
KK-08-01-043-024a	सुषेणो भीमसेनस्य च्छित्त्वा भल्लेन कार्मुकम् ।
KK-08-01-043-024c	नाराचैः सप्तबिर्विद्ध्वा हृदि भीमं ननाद ह ॥
KK-08-01-043-025a	अथान्यद्वनुरादाय सुदृढं भीमविक्रमः ।
KK-08-01-043-025c	सज्यं वृकोदरः कृत्वा सुषेणस्याच्छिनद्धनुः ॥
KK-08-01-043-026a	विव्याध चैनं दशभिः क्रुद्धो नृत्यन्निवेषुभिः ।
KK-08-01-043-026c	कर्णं च तूर्णं विव्याध त्रिसप्तत्या शितैः शरैः ॥
KK-08-01-043-027a	सत्यसेनं च दशभिः साश्वसूतायुधध्वजम् ।
KK-08-01-043-027c	पश्यतां सुहृदां मध्ये कर्णपुत्रमपातयत् ॥
KK-08-01-043-028a	क्षुरप्रणुन्नं तत्तस्य शिरश्चन्द्रनिभाननम् ।
KK-08-01-043-028c	शुभदर्शनमेवासीन्नालभ्रष्टमिवाम्बुजम् ॥
KK-08-01-043-029a	हत्वा कर्णसुतं भीमस्तावकान्पुनरार्दयत् ।
KK-08-01-043-029c	कृपहार्दिक्ययोश्छित्त्वा चापौ तावप्यथार्दयत् ॥
KK-08-01-043-030a	दुःशासनं त्रिभिर्विद्ध्वा शकुनिं षड्भिरायसैः ।
KK-08-01-043-030c	उलूकं च पतत्रिं च चकार विरथावुभौ ॥
KK-08-01-043-031a	हे सुषेण हतोऽसीति ब्रुवन्नादत्त सायकम् ।
KK-08-01-043-031c	तमस्य कर्णश्चिच्छेद त्रिभिश्चैनमताडयत् ॥
KK-08-01-043-032a	अथान्यं परिजग्राह सुपर्वाणं सुतेजनम् ।
KK-08-01-043-032c	सुषेणायासृजद्भीमस्तमप्यस्याच्छिनद्वृषः ॥
KK-08-01-043-033a	पुनः कर्णस्त्रिसप्तत्या भीमसेनमथेषुभिः ।
KK-08-01-043-033c	पुत्रं परीप्सन्विव्याध क्रुद्धः शत्रुजिघांसया ॥
KK-08-01-043-034a	सुषेणस्तु धनुर्गृह्य भारसाधनमुत्तमम् ।
KK-08-01-043-034c	नकुलंपञ्चभिर्बाणैर्बाह्वोरुरसि चार्पयत् ॥
KK-08-01-043-035a	नकुलस्तं तु विंशत्या विद्व्वा भारसहैर्दृढैः ।
KK-08-01-043-035c	ननाद बलवन्नादं कर्णस्य भयमादधत् ॥
KK-08-01-043-036a	तं सुषेणो महाराज विद्ध्वा दशभिराशुगैः ।
KK-08-01-043-036c	चिच्छेद च धनुः शीघ्रं क्षुरप्रेण महारथः ॥
KK-08-01-043-037a	अथान्यद्धनुरादाय नकुलः क्रोधमूर्च्छितः ।
KK-08-01-043-037c	सुषेणं नवभिर्बाणैर्वारयामास संयुगे ॥
KK-08-01-043-038a	स तु बाणैर्दिशो राजन्नाच्छाद्य परवीरहा ॥
KK-08-01-043-038c	आजघ्ने सारथिं चास्य सुषेणं च ततस्त्रिभिः ।
KK-08-01-043-038e	चिच्छेद चास्य सुदृढं धनुर्भल्लैस्त्रिभिस्त्रिधा ॥
KK-08-01-043-039a	अथान्यद्धनुरादाय सुषेणः क्रोधमूर्च्छितः ।
KK-08-01-043-039c	आविध्यन्नकुलं षष्ट्या सहदेवं च सप्तभिः ॥
KK-08-01-043-040a	तद्युद्धं सुमहद्धोरमासीद्देवासुरोपमम् ।
KK-08-01-043-040c	निघ्नतां सायकैस्तूर्णमन्योन्यस्य वधं प्रति ॥
KK-08-01-043-041a	सात्यकिर्वृषसेनं तु विद्ध्वा सप्तभिरायसैः ।
KK-08-01-043-041c	`पुनर्विव्याध सप्तत्या सारथिं च त्रिभिः शितैः ॥
KK-08-01-043-042a	वृषसेनस्तु शैनेयं शरेणानतपर्वणा ।
KK-08-01-043-042c	आजघान महाराज शङ्खदेशे महारथम् ॥
KK-08-01-043-043a	शैनेयो वृषसेनेन पत्रिणा परिपीडितः ।
KK-08-01-043-043c	कोपं चक्रे महाराज क्रुद्धो वेगं च दारुणम् ॥
KK-08-01-043-044a	जग्राहेषुवरान्वीरः शीघ्रं वै दश पञ्च च ।
KK-08-01-043-044c	सात्यकिर्वृषसेनस्य सूतं हत्वा त्रिभिः शरैः' ॥
KK-08-01-043-045a	धनुश्चिच्छेद भल्लेन जघानाश्वांश्च सप्तभिः ।
KK-08-01-043-045c	ध्वजमेकेषुणोन्मथ्य त्रिभिश्तं हृद्यताडयत् ॥
KK-08-01-043-046a	अथावसन्नः स्वरथे मुहूर्तात्पुनरुत्थितः ।
KK-08-01-043-046c	स रणे युयुधानेन विसूताश्वरथध्वजः ।
KK-08-01-043-046e	कृतो जिघांसुः शैनेयं खड्गचर्मधृगभ्ययात् ॥
KK-08-01-043-047a	तस्य चापततः शीघ्रं वृषसेनस्य सात्यकिः ।
KK-08-01-043-047c	वाराहकर्णैर्दशभिरविध्यदसिचर्मणी ॥
KK-08-01-043-048a	दुःशासनस्तु तं दृष्ट्वा विरथं व्यायुधं कृतम् ।
KK-08-01-043-048c	आरोप्य स्वरथं तूर्णमपोवाह रथान्तरम् ॥
KK-08-01-043-049a	अथान्यं रथमास्थाय वृषसेनो महारथः ।
KK-08-01-043-049c	द्रौपदेयांस्त्रिसप्तत्या युयुधानं च पञ्चभिः ॥
KK-08-01-043-050a	भीमसेनं चतुःषष्ट्या सहदेवं च पञ्चभिः ।
KK-08-01-043-050c	नकुलं त्रिंशता बाणैः शतानीकं च सप्तभिः ॥
KK-08-01-043-051a	शिखण्डिनं च दशभिर्धर्मराजं शतेन च ।
KK-08-01-043-051c	एतांश्चान्यांश्च राजेन्द्र प्रवीराञ्चयगृद्धिनः ॥
KK-08-01-043-052a	अभ्यर्दयन्महेष्वासः कर्णपुत्रो विशाम्पते ।
KK-08-01-043-052c	कर्णस्य युधि दुर्धर्षस्ततः पृष्ठमपालयत् ॥
KK-08-01-043-053a	युयुधानं च राधेयो नवैर्नवभिरायसैः ।
KK-08-01-043-053c	विसूताश्वरथं कृत्वा ललाटे त्रिभिरार्पयत् ॥
KK-08-01-043-054a	स त्वन्यं रथमास्थाय विधिवत्कल्पितं पुनः ।
KK-08-01-043-054c	युयुधे पाण्डुभिः सार्धं कर्णस्य व्यधमद्बलम् ॥
KK-08-01-043-055a	धृष्टद्युम्नस्ततः कर्णमविध्यद्दशभिः शरैः ।
KK-08-01-043-055c	द्रौपदेयास्त्रिसप्तत्या युयुधानस्तु सप्तभिः ॥
KK-08-01-043-056a	भीमसेनश्चतुःषष्ट्या सहदेवश्च सप्तिभिः ।
KK-08-01-043-056c	नकुलस्त्रिंशता बाणैः शतानीकस्तु सप्तभिः ॥
KK-08-01-043-057a	शिखण्डी दशभिर्वीरो धर्मराजः शतेन तु ।
KK-08-01-043-057c	एते चान्ये च राजेन्द्र प्रवीरा जयगृद्धिनः ।
KK-08-01-043-057e	अभ्यर्दयन्महेष्वासं सूतपुत्रं महामृधे ॥
KK-08-01-043-058a	तान्सूतपुत्रो विशिखैर्दशभिर्दशभिः शरैः ।
KK-08-01-043-058c	रथेनानुचरन्वीरः प्रत्यविध्यदरिन्दमः ।
KK-08-01-043-059a	`सात्यकिं भीमसेनं च धृष्टद्युम्नं शिखण्डिनम् ।
KK-08-01-043-059c	द्रौपदेयांश्च संरब्धान्यतमानान्महारथान् ॥
KK-08-01-043-060a	पश्यतां सर्वसैन्यानामथैनान्सूतनन्दनः ।
KK-08-01-043-060c	विरथान्रथिनः श्रेष्ठान्निमेषार्धाच्चकार ह ॥
KK-08-01-043-061ac	अमोघत्वाच्च बाणानां भूतसङ्घा विसिष्मयुः' ॥
KK-08-01-043-062a	तत्रास्त्रवीर्यं कर्णस्य लाघवं च महात्मनः ।
KK-08-01-043-062c	अपश्याम महाभाग तदद्भुतमिवाभवत् ॥
KK-08-01-043-063a	न ह्याददानं ददृशुः सन्दधानं च सायकान् ।
KK-08-01-043-063c	विमुञ्चन्तं च संरम्भादपश्यन्नैव तं जनाः ॥
KK-08-01-043-064a	प्रतीच्यां दिशि तं दृष्ट्वा प्राच्यां पश्याम लाघवात् ।
KK-08-01-043-064c	न च पश्याम राजेन्द्र क्व नु कर्णो व्यतिष्ठत ॥
KK-08-01-043-065a	इषूनेवास्य पश्यामो विनिकीर्णाऽन्समन्ततः ।
KK-08-01-043-065c	छादयानान्दिशो राजञ्शलभानामिव व्रजान् ॥
KK-08-01-043-066a	तस्य तैरिषुभिस्त्रीक्ष्णैः सम्पतद्भिः सहस्रशः ।
KK-08-01-043-066c	मरीचिभिरिवोष्णांशोः शरैः सन्नतपर्वभिः ॥
KK-08-01-043-067a	व्याप्ताः सर्वा दिशो राजन्योधाश्च ददृशुस्तदा ।
KK-08-01-043-067c	शरैः संवृतमाकाशं तत्राभ्रैरिव चाभवत् ॥
KK-08-01-043-068a	द्यौर्वियद्भूर्दिशश्चैव प्रच्छन्ना निशितैः शरैः ।
KK-08-01-043-068c	अरुणाभ्रावृताकारं तस्मिन्देशे बभौ वियत् ॥
KK-08-01-043-069a	ततः पुनरमेयात्मा कर्णो राजा महारथः ।
KK-08-01-043-069c	न्यहनत्समरे योधान्योधवृत्तमनुष्ठितः ॥
KK-08-01-043-070a	नृत्यन्निव हि राधेयश्चापहस्तो रणाजिरे ।
KK-08-01-043-070c	यैर्विद्धः प्रत्यविद्ध्यत्तानेकैकं त्रिगुणैः शरैः ॥
KK-08-01-043-071a	शतैश्च दशभिश्चैतान्पुनर्विद्ध्वा ननाद च ।
KK-08-01-043-071c	साश्वसूतध्वजच्छत्रास्ततस्ते विवरं ददुः ॥
KK-08-01-043-072a	`ते हन्यमानाः कर्णेन पलायन्त दिशो दश ।
KK-08-01-043-072c	नादयन्तो दिशः सर्वाः कर्मत्रस्ता विचेतसः' ॥
KK-08-01-043-073a	तान्प्रमथ्य महेष्वासान्राधेयः शरवृष्टिभिः ।
KK-08-01-043-073c	राजानीकमसम्बाधं प्राविशच्छत्रुकर्शनः ॥
KK-08-01-043-074a	स रथांस्त्रिशतं हत्वा चेदीनामनिवर्तिनाम् ।
KK-08-01-043-074c	राधेयो निशितैर्बाणैस्ततोऽभ्यागाद्युधिष्ठिरम् ॥
KK-08-01-043-075a	`ततस्ते विरथाः शूरा रथानन्यान्समास्थिताः ।
KK-08-01-043-075c	परिवव्रुर्महाराज धर्मपुत्रं युधिष्ठिरम्' ॥
KK-08-01-043-076a	ततस्ते तु परे राजञ्छिखण्डी च ससात्यकिः ।
KK-08-01-043-076c	राधेयात्परिरक्षन्तो राजानं पर्यवारयन् ।
KK-08-01-043-076e	मुञ्चन्तो विविधान्बाणान्स्वर्णपुङ्खाञ्शिलाशितान् ॥
KK-08-01-043-077a	तथैव तावकाः सर्वे कर्णं दुर्वारणं रणे ।
KK-08-01-043-077c	यत्ताः शूरा महेष्वासाः पर्यरक्षन्त सर्वशः ॥
KK-08-01-043-078a	नानावादित्रघोषाश्च प्रादुरासन्विशाम्पते ।
KK-08-01-043-078c	सिंहनादश्च सञ्जज्ञे शूराणामभिगर्जताम् ॥
KK-08-01-043-079a	ततः पुनः समाजग्मुरभीताः कुरुपाण्डवाः ।
KK-08-01-043-079c	युधिष्ठिरमुखाः पार्थाः सूतपुत्रमुखा वयम् ॥ ॥

इति श्रीमन्महाभारते कर्णपर्वणि सप्तदशदिवसयुद्धे त्रिचत्वारिंशोऽध्यायः ॥ 43 ॥

8-43-1 अभ्येत्य यदकरोत्तन्ममाचक्ष्वेत्यन्वयः ॥ 8-43-22 विमर्दन्तं विमृद्रन्तम् ॥ 8-43-71 विवरं अन्तरं ददुः प्रसृता इत्यर्थः ॥
