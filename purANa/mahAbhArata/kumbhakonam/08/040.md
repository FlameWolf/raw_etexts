अध्यायः 040

दुर्योधनेन सेनाप्रोत्साहनम् ॥ 1 ॥ भीमेन दुर्योधनपराजयपूर्वकं गजानीकवधः ॥ 2 ॥

001	सञ्जय उवाच ।
001a	दुर्योधनस्ततः कर्णमुपेत्य भरतर्षभ ।
001c	अब्रवीन्मद्रराजं च तथैवान्यान्महारथान् ॥
002a	यदृच्छयाऽयमव्यग्रो धर्मः परमकः सखा ।
002c	सुखिनः क्षत्रियाः कर्ण लभन्ते युद्धमीदृशम् ॥
003a	यादृशं क्षत्रियैः शूरैः शूराणां दीव्यतां युधि ।
003c	इष्टं भवति राधेय तदिदं समुपस्थितम् ॥
004a	हत्वा तु पाण्डवान्युद्धे स्थिरामुर्वीं प्रशासथ ।
004c	निहता वा परैर्युद्धे वीरलोकानवाप्स्यथ ॥
005a	दुर्योधनस्य वचनं श्रुत्वा तत्क्षत्रियर्षभाः ।
005c	सिंहनादानुदक्रोशन्वादित्राणि च जघ्निरे ॥
006a	तस्मिन्प्रमुदिते सैन्ये त्वदीये भरतर्षभ ।
006c	हर्षयंस्तावकान्योधान्द्रौणिर्वचनमब्रवीत् ॥
007a	प्रत्यक्षं सर्वसैन्यानां भवतां चापि पश्यताम् ।
007c	न्यस्तशस्त्रो मम पिता धृष्टद्युम्नेन पातितः ॥
008a	स तेनाहममर्षेण पित्रर्थे चापि भारत ।
008c	धृष्टद्युम्नमहत्वाऽहं न विमोक्ष्यामि दंशनम् ॥
009a	कृत्वाऽनृतां प्रतिज्ञां वो नास्मि प्राप्ता महत्फलम् ।
009c	अर्जुनं भीमसेनं च यश्च मां प्रतियोत्स्यति ।
009e	सर्वांस्तान्प्रमथिष्यामि इति मे निश्चिता मतिः ॥
010	सञ्जय उवाच ।
010a	एवमुक्ते ततः सर्वा हर्षिता भारती चमूः ।
010c	अभ्यवर्तत कौन्तेयांस्तथा तां चापि पाण्डवाः ॥
011a	स सन्निपातो रथयूथपानां महाहवे भारत लोभनीये ।
011c	जनक्षयः कालयुगान्तकल्पः प्रावर्तताग्रे कुरुसृञ्जयानाम् ॥
012a	ततः प्रवृत्ते युधि सम्प्रहारे भूतानि सर्वाणि सदैवतानि ।
012c	आसन्समेतानि सहाप्सरोभिर्निरीक्षतीभिर्युधि वीरसङ्घान् ॥
013a	दिव्यैश्च गन्धैः परमैश्च पुष्पैरन्यैश्च रत्नैर्विविधैर्नराग्र्याः ।
013c	रणेषु कर्मोद्वहताः प्रहृष्टाननन्दयन्नप्सरसः प्रहृष्टाः ॥
014a	समीरणस्तांस्तु निषेव्य गन्धान्निषेवते तानपि योधमुख्यान् ।
014c	निषेव्यमाणास्त्वनिलेन योधाः परस्परं चुक्रुशुराजिमध्ये ॥
015a	तथा तु तस्मिंस्तुमुले प्रवृत्ते दुर्योधनः क्रोधममृष्यमाणः ।
015c	`अवेक्ष्य भीमं बलमध्यसंस्थः समार्पयत्क्षुद्रकाणां शतेन ॥
016a	दुःशासनश्चित्रसेनश्च वीरस्तथोलूकः कितवः सौबलश्च ।
016c	गजानीकैः सर्वतो भीमसेनं तथाविषक्तं सहसैवाभ्यगच्छन् ॥
017a	तमापतन्तं सम्प्रेक्ष्य गजानीकं वृकोदरः ।
017c	दुर्योधनं महाबाहुः शरवर्षैरवाकिरत् ॥
018a	दुर्योधनं ततो भीमः सायकैर्वज्रसन्निभैः ।
018c	पाण्डवो विमुखीकृत्य गजानभ्यद्रवद्बली ॥
019a	ततः पावकसङ्काशैर्भीमबाणैरवक्रगैः ।
019c	शलभैरिव नागांस्तानर्दयामास पाण्डवः ॥
020a	ततः कुञ्जरयूथानि भीमसेनो महाबलः ।
020c	व्यधमन्निशितैर्बाणैर्महावातो घनानिव ॥
021a	नित्यमत्ताश्च मातङ्गाः शूरैर्मत्तैरधिष्ठिताः ।
021c	आरोहकैर्महामात्रैस्तोमराङ्कुशपाणिभिः ॥
022a	सुवर्णजालैः प्रच्छन्ना मणिजालैश्च कुञ्जराः ।
022c	रूप्यजाम्बूनदाभासः क्षुरमालाभ्यलङ्कृताः ॥
023a	वध्यमानाः शरै राजन्भीमसेनेन ते गजाः ।
023c	विभिन्नहृदयाः केचित्तत्रैवाभ्यपतन्भुवि ॥
024a	निपतद्भिर्महावेगैर्हेमभाण्डविभूषितैः ।
024c	अशोभत महाराज धातुचित्रैरिवाचलैः ॥
025a	दीप्ताभरणवद्भिश्च गजपृष्ठनिपातितैः ।
025c	सङ्गरः शुशुभे राजन्क्षीणपुण्यैरिवामरैः ॥
026a	महापरिघसङ्काशौ चन्दनागरुरूषितौ ।
026c	अपश्यं भीमसेनस्य धनुर्विक्षिपतो भुजौ ॥
027a	तस्य ज्यातलनिर्घोषमस्यतः सव्यदक्षिणम् ।
027c	तं श्रुत्वाऽभ्यद्रवन्नागा भीमसेनभयार्दिताः ॥
028a	तस्य भीमस्य तत्कर्म राजन्नेकस्य धीमतः ।
028c	अपश्याम महाराज तद्भूतमिवाभवत्' ॥ ॥

इति श्रीमन्महाभारते कर्णपर्वणि सप्तदशदिवसयुद्धे चत्वारिंशोऽध्यायः ॥ 40 ॥
