अध्यायः 013

शल्येन श्रुतकीर्तिपराजयः ॥

001	`सञ्जय उवाच ।
001a	श्रुतकीर्तिमथायान्तं किरन्तं निशिताञ्शरान् ।
001c	मद्रराजो महाराज वारयामास हृष्टवत् ॥
002a	मद्रराजं समासाद्य श्रुतकीर्तिर्महारथः ।
002c	विव्याध भल्लैर्विंशत्या कार्तस्वरविभूषितैः ॥
003a	प्रतिविव्याध तं शल्यं त्रिभिस्तूर्णमजिह्मगैः ।
003c	सारथिं चास्य भल्लेन भृशं विव्याध भारत ॥
004a	स शल्यं शरवर्षेण च्छादयामास संयुगे ।
004c	मुमोच निशितान्बाणान्मद्रराजरथं प्रति ॥
005a	ततः शल्यो महाराज श्रुतकीर्तिभुजच्युतान् ।
005c	चिच्छेद समरे बाणासन्बणैः सन्नतपर्वभिः ॥
006a	श्रुतकीर्तिस्ततः शल्यं भित्त्वा नवभिरायसैः ।
006c	सारथिं त्रिभिरानर्च्छत्पुनः शल्यं च पञ्चभिः ॥
007a	तस्य शल्यो धनुश्छित्त्वा हस्तावापं निकृत्य च ।
007c	विव्याध समरे तूर्णं सप्तभिस्तं शरोत्तमैः ॥
008a	अथान्यद्धनुरादाय श्रुतकीर्तिर्महारथः ।
008c	भद्रेश्वरं चतुःषष्ट्या बाह्वोरुरसि चार्पयत् ॥
009a	ततस्तु समरे राजंस्तेन विद्धः शिलीमुखैः ।
009c	प्रतिविव्याध तं चापि नवत्या निशितैः शरैः ॥
010a	तस्य मद्रेश्वरश्चापं पुनश्चिच्छेद मारिष ।
010c	स च्छिन्नधन्वा समरे गदां चिक्षेप सत्वरः ॥
011a	पट्टैर्जाम्बूनदैर्बद्धां रुप्यपट्टैश्च भारत ।
011c	भ्राजमानां यथा नारीं दिव्यवस्त्रविभूषिताम् ॥
012a	तामापतन्तीं सहसा दीप्यमानाशनिप्रभाम् ।
012c	शरैरनेकसाहस्रैर्व्यष्टम्भयत मद्रराट् ॥
013a	विष्टभ्य च गदां वीरः पातयित्वा च भूतले ।
013c	श्रुतकीर्तिमथायत्तो राजन्विव्याध पञ्चभिः ॥
014a	तस्य शक्तिं रणे भूयश्चिक्षेप भुजोपमाम् ।
014c	तां द्विधा चाच्छिनच्छल्यो मेदिन्यां सा त्वशीर्यत ॥
015a	तस्य शल्यः क्षुरप्रेण यन्तुः कायाच्छिरोऽहरत् ।
015c	बालहस्ताद्यथा श्येन आमिषं वै नरोत्तम ॥
016a	स पपात रथोपस्थात्सारथिस्तस्य भारत ।
016c	ततस्ते प्राद्रवन्सङ्ख्ये हयास्तस्य महात्मनः ॥
017a	पलायमानैस्तैरश्वैः सोपनीतो रणाजिरात् ।
017c	श्रुतकीर्तिर्महाराज पश्यतां सर्वयोधिनाम् ॥
018a	ततो मद्रेश्वरो राजा पाण्डवानामनीकिनीम् ।
018c	व्यगाहत मुदा युक्तो नलिनीं द्विरदो यथा ॥
019a	लोलयामास स बलं सिंहः पशुगणानिव ।
019c	शल्यस्तत्र महारङ्गे पाण्डवानां महात्मनाम् ॥
020a	निपात्य पाण्डुपाञ्चालान्पृतनासु व्यवस्थितः ।
020c	अशोभत रणे शल्यो विधूमोऽग्निरिव ज्वलन् ॥
021a	सेनाकक्षं महद्दग्ध्वा कक्षमग्निरिवोत्थितः ।
021c	स्थितो रराज समरे पुरं दग्ध्वेव शङ्करः ॥ ॥

इति श्रीमन्महाभारते कर्णपर्वणि षोडशदिवसयुद्धे त्रयोदशोऽध्यायः ॥ 13 ॥
