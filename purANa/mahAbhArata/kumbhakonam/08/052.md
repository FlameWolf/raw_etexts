अध्यायः 052

संशप्तकैर्युध्यमानस्य पार्थस्याश्वत्थाम्नाऽऽह्वानम् ॥ 1 ॥ तयोर्युद्धम् ॥ 2 ॥

001	धृतराष्ट्र उवाच ।
001a	कथं संशप्तकैः सार्धमर्जुनस्याभवद्रणः ।
001c	सूतपुत्रस्य पाञ्चालैः कथं युद्धं प्रवर्तितम् ॥
002a	अश्वत्थाम्नस्तु यद्युद्धमर्जुनस्य च सञ्जय ।
002c	अन्येषां च मदीयानां पाण्डवैस्तद्ब्रवीहि मे ॥
003	सञ्जय उवाच ।
003a	शृणु राजन्यथावृत्तं सङ्ग्रामं ब्रुवतो मम ।
003c	वीराणां शत्रुभिः सार्धं देहपाप्मविनाशनम् ॥
004a	पार्थः संशप्तकबलं प्रविश्यार्णवसन्निभम् ।
004c	व्यक्षोभयदमित्रघ्नो महावात इवार्णवम् ॥
005a	पूर्णचन्द्राभवक्राणि स्वक्षिभ्रूदशनानि च ।
005c	शिरांस्युन्मथ्य वीराणां शितैर्भल्लैर्धनञ्जयः ।
005e	सन्तस्तार क्षितिं क्षिप्रं विनालैर्नलिनैरिव ॥
006a	सुवृत्तानायतान्पुष्टांश्चन्दनागुरुभूषितान् ।
006c	सायुधान्सतलत्रांश्च पञ्चास्योरगसन्निभान् ।
006e	बाहून्क्षुरैरमित्राणां चिच्छेद समरेऽर्जुनः ॥
007a	धुर्यान्धुर्येतरान्सूतान्ध्वजांश्चापानि सायकान् ।
007c	पाणीन्नितान्तनिशितैर्भल्लैश्चिच्छेद पाण्डवः ॥
008a	रथान्द्विपान्हयांश्चैव सारोहानर्जुनो युधि ।
008c	शरैरनेकसाहस्रैर्निन्ये राजन्यमक्षयम् ॥
009a	तं प्रवीराः सुसंरब्धा नर्दमाना इवर्षभाः ।
009c	वासितार्थमिव क्रुद्धमभिद्रुत्य महोत्कटाः ।
009e	निघ्न्तमभिजघ्नुस्ते शरैः शृङ्गैरिवर्षभाः ॥
010a	तस्य तेषां च तद्युद्धमभवद्रोणहर्षणम् ।
010c	त्रैलोक्यविजये यद्वद्दैत्यानां सह वज्रिणा ॥
011a	अस्त्रैस्त्राणि संवार्य द्विषतां सर्वतोऽर्जुनः ।
011c	इषुभिर्बहुभिस्तूर्णं विद्व्वा प्राणाञ्जहार सः ॥
012a	छिन्नत्रिवेणुचक्राक्षान्हतयोधान्ससारथीन् ।
012c	विध्वस्तायुधतूणीरान्समुन्मथितकेतनान् ॥
013a	सञ्छिन्नयोक्ररश्मीषान्वित्रिवेणून्विकूबरान् ।
013c	विस्रस्तबन्धुरयुगान्विस्रस्ताक्षप्रमण्डलान् ॥
014ac	रथान्विशकलीकुर्वन्महाभ्राणीव मारुतः ॥
015a	विस्मापकं प्रेक्षकाणां द्विषतां भयवर्धनम् ।
015c	महारथसहस्रस्य समं कर्माकरोज्जयः ॥
016ac	सिद्धदेवर्षिसङ्घाश्च चारणाश्चापि तुष्टुवुः ॥
017a	देवदुन्दुभयो नेदुः पुष्पवर्षाणि चापतन् ।
017c	केशवार्जुनयोर्मूर्ध्नि प्राह वाक्वाशरीरिणी ॥
018a	चन्द्राग्न्यनिलसूर्याणां कान्तिदीप्तिबलद्युतीः ।
018c	यौ सदा बिभ्रतुर्वीराविमौ तौ केशवार्जुनौ ॥
019a	ब्रह्मेशानाविव पुरा वीरावेकरथे स्थितौ ।
019c	सर्वभूतवरौ वीरौ नरनारायणाविमौ ॥
020a	इत्येतन्महदाश्चर्यं दृष्ट्वा श्रुत्वा च भारत ।
020c	अश्वत्थामा सुसङ्क्रुद्धः कृष्णावभ्यद्रवद्रणे ॥
021a	अथ पाण्डवमस्यन्तममित्रान्तकराञ्छरान् ।
021c	सेषुणा पाणिनाऽऽहूय प्रहसन्द्रौणिरब्रवीत् ॥
022a	यदि मां मन्यसे वीर प्राप्तमर्हमिहातिथिम् ।
022c	ततः सर्वात्मना त्वद्य युद्धातिथ्यं प्रयच्छ मे ॥
023a	एवमाचार्यपुत्रेण समाहूतो युयुत्सया ।
023c	बहुमेनेऽर्जुनोऽऽत्मानमिति चाह जनार्दनम् ॥
024a	संशप्तकाश्च मे वध्या द्रौणिराह्वयते च माम् ।
024c	यदत्रानन्तरं प्राप्तं शंस मे तद्वि माधव ॥
025a	आतिथ्यकर्माभ्युत्थाय दीयतां यदि मन्यसे ।
025c	एवमुक्तोऽवहत्पार्थं कृष्णोद्रोणात्मजान्तिके ॥
026a	शैक्ष्येण विधिनाऽऽहूतं वायुरिन्द्रमिवाध्वरे ।
026c	तमामन्त्र्यैकमनसं केशवो द्रौणिमब्रवीत् ॥
027a	अश्वत्थामन्स्थिरो भूत्वा प्रहराशु सहस्व च ।
027c	निर्वेष्टुं भर्तृपिण्डं हि कालोऽयमुपजीविनाम् ॥
028ac	सूक्ष्मो विवादो विप्राणां सूक्ष्मौ क्षात्रौ जयाजयौ ॥
029a	नहि संक्षमसे मोहाद्दिव्यां पार्थस्य सत्क्रियाम् ।
029c	समाप्तिमिच्छन्युध्यस्व स्थिरो भूत्वाऽद्य पाण्डवं ॥
030a	इत्युक्तो वासुदेवेन तथेत्युक्त्वा द्विजोत्तमः ।
030c	विव्याध केशवं षष्ट्या नाराचैरर्जुनं त्रिभिः ॥
031a	तस्यार्जुनः सुसङ्क्रुद्धस्त्रिभिर्बाणैः शरासनम् ।
031c	चिच्छेदाथान्यदादत्त द्रौणिर्घोरतरं धनुः ॥
032a	सज्यं कृत्वा निमेषाच्च विव्याधार्जुनकेशवौ ।
032c	त्रिभिः शतैर्वासुदेवं सहस्रेण च पाण्डवम् ॥
033a	ततः शरसहस्राणि प्रयुतान्यर्बुदानि च ।
033c	ससृजे द्रौणिरायस्तः स्तम्भयामास चार्जुनम् ॥
034a	इषुधेर्धनुषो ज्यायास्त्वङ्गुलिभ्यश्च मारिष ।
034c	बाह्वोः कराभ्यामुरसो वदनाद्घ्राणनेत्रतः ॥
035a	कर्णाभ्यां शिरसोऽङ्गेभ्यो लोमवर्मभ्य एव च ।
035c	रथध्वजाभ्यां च शरा निष्पेतुर्ब्रह्मवादिनः ॥
036a	शरजालेन महता बद्ध्वा माधवपाण्डवौ ।
036c	ननाद मुदितो द्रौणिर्महामेघौघनिःस्वनम् ॥
037a	`तैः पतद्भिर्महाराज द्रौणिमुक्तैः समन्ततः ।
037c	सञ्छादितौ रथस्थौ तावुभौ कृष्णधनञ्जयौ ॥
038a	ततः शरशतैस्क्ष्णैर्भारद्वाजः प्रतापवान् ।
038c	निश्चेष्टौ तावुभौ चक्रे रणे माधवपाण्डवौ ॥
039a	हाहाकृतमभूत्सर्वं जङ्गमं स्थावरं तथा ।
039c	चराचरस्य गोप्तारौ दृष्ट्वा सञ्छादितौ शरैः ॥
040a	सिद्धचारणसंघाश्च संपेतुर्वै समन्ततः ।
040c	अपि स्वस्ति भवेदद्य लोकानामिति चाब्रुवन् ॥
041a	न मया तादृशो राजन्दृष्टपृर्वः पराकमः ।
041c	संजज्ञे यादृशो द्रौणेः कृष्णौ छादयतो रणे ॥
042a	द्रौणेस्तु धनुषः शब्दं रथानां त्रासनं रणे ।
042c	अश्रौषं बहुशो राजन्सिंहस्य नदतो यथा ॥
043a	ज्या चास्य चरतो युद्धे सव्यं दक्षिणमस्यतः ।
043c	विद्युदम्भोधरस्येव भ्राजमाना व्यदृश्यत ॥
044a	स तदा क्षिप्रकारी च दृढहस्तश्च पाण्डवः ।
044c	प्रमोहं परमं गत्वा प्रेक्षन्नास्ते धनञ्जयः ॥
045a	विक्रमं चरतो युद्धे सव्यं दक्षिणमस्यतः ।
045c	विक्रमं च हृतं मेने आत्मनस्तेन संयुगे ॥
046a	अथास्य समरे राजन्वपुरासीत्सुदुर्दृशम् ।
046c	द्रौणेस्तत्कुर्वतः कर्म यादृग्रूपं पिनाकिनः ॥
047a	वर्धमाने ततस्तत्र द्रोणपुत्रे विशाम्पते ।
047c	हीयमाने च कौन्तेये कृष्णं रोषः समाविशत् ॥
048a	स रोषान्निश्वसन्राजन्निर्दहन्निव चक्षुषा ।
048c	द्रौणिं ददर्श सङ्ग्रामे फल्गुनं च मुहुर्मुहुः ॥
049ac	ततः कृष्णोऽब्रवीत्क्रुद्धः पार्थं सप्रणयं वचः ॥
049a	अत्यद्भुतमिदं पार्थ त्वयि पश्यामि संयुगे ।
050c	यत्त्वां विशेषयत्याजौ द्रोणपुत्रोऽद्य भारत ॥
050a	कच्चित्ते गाण्डिवं हस्ते मुष्टिर्वा न व्यशीर्यत ।
051c	कच्चिद्वीर्यं यथापूर्वं भुजयोर्वा बलं तव ॥
051a	उदीर्यमाणं हि रणे पश्यामि द्रौणिमाहवे ।
052c	गुरुपुत्र इति ह्येनं मानयन्पाण्डवर्षभ ।
052e	उपेक्षां मा कृथाः पार्थ नायं काल उपेक्षितुम्' ॥
053	अर्जुन उवाच ।
053a	पश्य माधव दौरात्म्यं गुरुपुत्रस्य मां प्रति ।
053c	वधं प्राप्तौ मन्यते नौ प्रावेश्य शवरेश्मनि ।
053e	एषोस्मि हन्मि सङ्कल्पं शिक्षया च बलेन च ॥
054a	`एवमुक्त्वाऽस्य चिच्छेद भल्लैः कर्मारमार्जितैः ।
054c	धनुश्छत्रं पताकां च रथशक्तिं गदां वराम्' ॥
055a	अश्वत्थाम्नः शरानस्ताञ्छित्त्वैकैकं त्रिधा त्रिधा ।
055c	व्यधमद्भरतश्रेष्ठो नीहारमिव मारुतः ॥
056a	ततः संशप्तकान्भूयः साश्वसूतरथद्विपान् ।
056c	ध्वजपत्तिगणानुर्ग्रैर्बाणैर्विव्याध पाण्डवः ॥
057a	ये ये ददृशिरे तत्र यद्यद्रूपास्तदा जनाः ।
057c	ते ते तत्र शरैर्व्याप्तं मेनिरेऽऽत्मानमात्मना ॥
058a	ते गाण्डीवप्रमुक्तास्तु नानारूपाः पतत्रिणः ।
058c	क्रोशे साग्रे स्थिताञ्जघ्नुर्द्विपांश्च पुरुषान्रणे ॥
059a	भल्लैश्छिन्नाः कराः पेतुः करिणां मदवर्षिणाम् ।
059c	यथा वने परशुभिर्निकृत्ताः शाल्मलिद्रुमाः ॥
060a	पश्चात्तु शैलवत्पतुस्ते गजाः सह सादिभिः ।
060c	वज्रिवज्रावमथिता यथैवाद्रिचयास्तथा ॥
061a	गन्धर्वनगराकारान्रथांश्चैव सुकल्पितान् ।
061c	विनीतैर्जवनैर्युक्तानास्थितान्युद्धदुर्मदैः ॥
062a	शरैर्विशकलीकुर्वन्नमित्रानभ्यवीवृषत् ।
062c	स्वलङ्कृतानश्वसादीन्पत्तींश्चाहन्धनञ्जयः ॥
063a	धनञ्जययुगान्तार्कः संशप्तकमहार्णवम् ।
063c	व्यशोषयत दुःशोषं तीक्ष्णैः शरगभस्तिभिः ॥
064a	पुनर्द्रौणिमहाशैलं नाराचैर्वज्रसन्निभैः ।
064c	निर्बिभेद महावेगैस्त्वरन्वज्रीव पर्वतम् ॥
065a	तमाचार्यसुतः क्रुद्धः साश्वयन्तारमाशुगैः ।
065c	युयुत्सुरागमद्योद्धुं पार्थस्तानच्छिनच्छरान् ॥
066a	ततः परमसङ्क्रुद्धः काण्डकोशमवासृजत् ।
066c	अश्वत्थामाभिरूपाय गृहानतिथये यथा ॥
067a	अथ संशप्तकांस्त्यक्त्वा पाण्डवो द्रौणिमभ्ययात् ।
067c	अपाङ्क्तेयानिव त्यक्त्वा दाता पाङ्क्तेयमर्थिनम् ॥
068ac	`स्थिताः संशप्तका राजन्दृष्ट्वा युद्वं महात्मनोः' ॥ ॥

इति श्रीमन्महाभारते कर्णपर्वणि सप्तदशदिवसयुद्धे द्विपञ्चाशोऽध्यायः ॥ 52 ॥

8-52-1 वासिता पुष्पवती गौस्तदर्थम् ॥ 8-52-12 त्रिवेणुः उभयतः काष्ठद्वयसहितो धूर्दण्डः । अक्षश्चक्राधारदण्डः ॥ 8-52-13 योक्राणि बन्धनरज्जवः । रश्मयः प्रग्रहाः । कूबरस्त्रिवेणोरग्रभागः । बन्धुरं रथतल्पः युगं धूरग्रकाष्ठम् । अक्षप्रमण्डलं रथनीडाक्षयोः सन्धानकाष्ठजातम् ॥ 8-52-14 विशकलीकुर्वन् विशेषेण शकलीकुर्वन् ॥ 8-52-15 चन्द्रादीनां कान्त्यादीन् यथासंख्यं विभ्रतुः ॥ 8-52-22 अर्हं पूजयितुं योग्यम् ॥ 8-52-24 अनन्तरं प्रथमम् ॥ 8-52-26 जैत्रेण विधिना इति झ.पाठः ॥ 8-52-33 अायस्तः यत्नवान् ॥ 8-52-34 इषुधिप्रभृतिभ्यः शराः पेतुः लोमभ्योऽपि वर्मभ्योऽपि च पेतुस्तत्र हेतुः ब्रह्मवादिनः योगबलवत इत्यर्थः ॥ 8-52-64 महत् शैलं शिलासमूहो यस्मिन् तं महाशैलं पर्वतमिव ॥ 8-52-66 काण्डकोशं बाणनिषङ्गम् ॥
