अध्यायः 055

अर्जुनेन संशप्तकानां वधः ॥ 1 ॥

001	सञ्जय उवाच ।
001a	प्रत्येत्याथ पुनर्जिष्णुर्जित्वा संशप्तकान्बभौ ।
001c	वक्रानुवक्रगमनादङ्गारक इव ग्रहः ॥
002a	पार्थबाणहता राजन्नराश्वरथकुञ्जराः ।
002c	विचेलुर्बभ्रमुर्नेशुः पेतुर्मम्लुश्च भारत ॥
003a	धुर्यान्धुर्येतरान्सूतान्ध्वजांश्चापासिसायकान् ।
003c	पाणीन्पाणिगताञ्शस्त्रान्बाहूनपि शिरांसि च ॥
004a	भल्लैः क्षुरैरर्धचन्द्रैर्वत्सदन्तैश्च पाण्डवः ।
004c	चिच्छेदामित्रवीराणां समरे प्रतियुध्यताम् ॥
005a	तं प्रवीरास्त्वदीयानां नर्दमानाऽभिदुद्रुवुः ।
005c	वासितार्थे युयुत्सन्तो वृषभा वृषभं यथा ।
005e	निपतन्त्यर्जुनं शूराः शतशोऽथ सहस्रशः ॥
006a	तेषां तस्य च तद्युद्धमभवद्रोमहर्षणम् ।
006c	त्रैलोक्यविजये यादृग्दैत्यानां सह वज्रिणा ॥
007a	तमविध्यत्त्रिभिर्बाणैर्दन्दशूकैरिवाहिभिः ।
007c	उग्रायुधस्य तस्याशु शिरः कायादपाहरत् ॥
008a	तेऽर्जुनं सर्वतः क्रुद्धा नानाशस्त्रैरवीवृषन् ।
008c	मरुद्भिः प्रेरिता मेघा हिमवन्तमिवोष्णगे ॥
009a	अस्त्रैरस्त्राणिं संवार्य द्विषतां सर्वतोऽर्जुनः ।
009c	सम्यगस्तैः शरैः सर्वानहितानहनद्बहून् ॥
010a	छिन्नत्रिवेणुजङ्घेषान्हताश्वान्हतसारथीन् ।
010c	विस्रस्तहस्ततूणीरान्विचक्ररथकेतनान् ॥
011a	सञ्छिन्नरश्मियोक्त्राक्षान्व्यनुकर्षयुगान्रथान् ।
011c	विध्वस्तसर्वसन्नाहान्बाणैश्चक्रेऽर्जुनस्त्वरन् ॥
012a	ते रथास्तत्र विध्वस्ताः परार्द्ध्या भान्त्यनेकशः ।
012c	धनिनामिव वेश्मानि हतान्यग्न्यनिलाम्बुभिः ॥
013a	द्विपाः सम्भिन्नमर्माणो वज्राशनिसमैः शरैः ।
013c	पेतुर्गिर्यग्रवेश्मानि वज्रवाताग्निभिर्यथा ॥
014a	अनेकैश्च शिलाधौतैर्वज्रानलविषोपमैः ।
014c	शरैर्निजघ्निवान्पार्थो महेन्द्र इव दानवान् ॥
015a	सारोहास्तुरगाः पेतुर्बहवोऽर्जुनताडिताः ।
015c	निर्जिह्वान्त्राः क्षितौ क्षीणा रुधिरार्द्राः सुदुर्दृशः ॥
016a	नराश्वनागा नाराचैः संस्यूताः सव्यसाचिना ।
016c	बभ्रमुश्चस्खलुः पेतुर्नेदुर्मम्लुश्च मारिष ॥
017a	महार्हवर्माभरणा नानारूपाम्बरायुधाः ।
017c	सरथाश्वद्विपा वीरा हताः पार्थेन शेरते ॥
018a	निर्भयाः पुण्यकर्माणो विशिष्टाभिजनश्रुताः ।
018c	गताः शरीरैर्वसुधामूर्जितैः कर्मभिर्दिवम् ॥
019a	अथार्जुनरथं वीरास्त्वदीयाः समभिद्रवन् ।
019c	नानाजनपदाध्यक्षाः सगणा जातमन्यवः ॥
020a	उह्यमना रथाश्वेभैः पत्तयश्च जिघांसवः ।
020c	समभ्यधावन्नस्यन्तो विविधं क्षिप्रमायुधम् ॥
021a	तदायुधमहावर्षं क्षिप्तं योधमहाम्बुदैः ।
021c	व्यधमन्निशितैर्बाणैः क्षिप्रमर्जुनमारुतः ॥
022a	साश्वपत्तिद्विपरथं महाशस्त्रौघसम्प्लवम् ।
022c	सहसा सन्तितीर्षन्तं पार्थं शस्त्रास्त्रसेतुना ॥
023a	अथाब्रवीद्वासुदेवः पार्थ किं क्रीडसेऽनघ ।
023c	संशप्तकान्प्रमथ्यैनांस्ततः कर्णवधे त्वर ॥
024a	तथेत्युक्त्वाऽर्जुनः कृष्णं शिष्टान्संशप्तकांस्तदा ।
024c	क्षपयिष्यंस्तदा बाणैर्दैत्यानिन्द्र इवावधीत् ॥
025a	आददत्सन्दधन्नेषून्दृष्टः कैश्चिद्रणेऽर्जुनः ।
025c	विमुञ्चन्वा शराञ्शीघ्रं दृश्यन्ते वै नरा हताः ॥
026a	आश्चर्यमिति गोविन्दो ब्रुवन्नश्वानचोदयत् ।
026c	हंसांशुगौरास्ते सेनां हंसाः सर इवाविशन् ॥
027a	ततः सङ्ग्रामभूमिं तां वर्तमाने जनक्षये ।
027c	अवेक्षमाणो गोविन्दः सव्यसाचिनमब्रवीत् ॥
028a	एष पार्थ महारौद्रो वर्तते भरतक्षयः ।
028c	पृथिव्यां पार्थिवानां वै दुर्योधनकृते महान् ॥
029a	पश्य भारत चापानि रुक्मपृष्ठानि धन्विनाम् ।
029c	हतानामपविद्धानि कलापानिषुधींस्तथा ॥
030a	जातरूपमयैः पुङ्खैः शरांश्च नतपर्वणः ।
030c	तैलधौतांश्च नाराचान्निर्मुक्तानिव पन्नगान् ॥
031a	आकीर्णांस्तोमरान्वाहांश्छत्रान्हेमविभूषितान् ।
031c	चर्माणि चापविद्धानि रुक्मपृष्ठानि भारत ॥
032a	सुवर्णविकृतान्प्रासाञ्शक्तीः कनकभूषिताः ।
032c	जाम्बूनदमयैः पट्टैर्बद्धाश्च विपुला गदाः ॥
033a	जातरूपमयीश्चर्ष्टीः पट्टसान्हेमभूषितान् ।
033c	दण्डैः कनकचित्रैश्च विप्रविद्धान्परश्वथान् ॥
034a	परिघान्भिण्डिपालांश्च भुशुण्डीः कणपानपि ।
034c	अयस्कुन्तांश्च पतितान्मुसलानि गुरूणि च ॥
035a	नानाविधानि शस्त्राणि प्रगृह्य जयगृद्धिनः ।
035c	जीवन्त इव दृश्यन्ते गतसत्वास्तरस्विनः ॥
036a	गदाविमथितैर्गात्रैर्मुसलैर्भिन्नमस्तकान् ।
036c	गजवाजिरथैः क्षुण्णान्पश्य योधान्सहस्रशः ॥
037a	मनुष्यगजवाजीनां शरशक्त्यृष्टितोमरैः ।
037c	निस्त्रिंशैः पट्टसैः प्रासैर्नखरैर्लगुडैरपि ॥
038a	शरीरैर्बहुधा छिन्नैः शोणितौघपरिप्लुतैः ।
038c	गतासुभिरमित्रघ्न संवृता रणभूमयः ॥
039a	बाहुभिश्चन्दनादिग्धैः साङ्गदैः शुभभूषणैः ।
039c	सतलत्रैः सकेयूरैर्भाति भारत मेदिनी ॥
040a	साङ्गुलित्रैर्भुजाग्रैश्च विप्रविद्धैरलङ्कृतैः ।
040c	हस्तिहस्तोपमैश्छिन्नैरूरुभिश्च तरस्विनाम् ॥
041a	बद्धचूडामणिवरैः शिरोभिश्च सकुण्डलैः ।
041c	`निकृत्तैर्वृषभाक्षाणां शरीरैश्चापि सङ्घशः ॥
042a	गजवाजिमनुष्याणां शरशक्त्यृष्टितोमरैः ।
042c	कबन्धैः शोणितादिग्धैश्छिन्नगात्रशिरोधरैः ।
042e	भूर्भाति भरतश्रेष्ठ शान्ताग्निभिरिवाध्वरे' ॥
043a	रथांश्च बहुधा भग्नान्हेमकिङ्किणिनः शुभान् ।
043c	अश्वांश्च बुहधा पश्य शोणितेन परिप्लुतान् ॥
044a	अनुकर्षानुपासङ्गान्पताका विविधान्ध्वजान् ।
044c	योधानां च महाशङ्खान्पाण्डुरांश्च प्रकीर्णकान् ।
044e	निरस्तजिह्वान्मातङ्गाञ्शयानान्पर्वतोपमान् ॥
045a	वैजयन्तीर्विचित्राश्च हतांश्च गजयोधिनः ।
045c	वारणानां परिस्तोमान्संयुक्तानेककम्बलान् ॥
046a	विपाटितविचित्राश्च रूपचित्राः कुथास्तथा ।
046c	भिन्नाश्च बहुधा घण्टाः पतद्भिश्चूर्णिता गजैः ॥
047a	वैदूर्यमणिदण्डांश्च पतितांश्चाङ्कुशान्भुवि ।
047c	अश्वानां च युगापीडान्रत्नचित्रानुरश्छदान् ॥
048a	विद्धाः सादिध्वजाग्रेषु सुवर्णविकृताः कुथाः ।
048c	विचित्रान्मणिचित्रांश्च जातरूपपरिष्कृतान् ॥
049a	अश्वास्तरपरिस्तोमान्राङ्कवान्पतितान्भुवि ।
049c	चूडामणीन्नरेन्द्राणां विचित्राः काञ्चनस्रजः ।
049e	छत्राणि चापविद्धानि चामरव्यजनानि च ॥
050a	चन्द्रनक्षत्रभासैश्च वदनैश्चारुकुण्डलैः ।
050c	क्लृप्तश्मश्रुभिरत्यर्थं वीराणां समलङ्कृतैः ।
050e	वदनैः पश्य सञ्छन्नां महीं शोणितकर्दमाम् ॥
051a	सजीवांश्च नरान्पश्य कूजमानान्समन्ततः ।
051c	उपास्यमानांश्च बहून्न्यस्तशस्त्रैश्च भूपते ।
051e	ज्ञातिभिश्च जलक्लिन्नान्रोदमानैर्मुहुर्मुहुः ॥
052a	उत्क्रान्तानपरान्योधाञ्छादयित्वा तरस्विनः ।
052c	पुनर्युद्धाय गच्छन्ति जये लुब्धाः प्रमन्यवः ॥
053a	अपरे तत्रतत्रैव परिधावन्ति मानवाः ।
053c	सन्निवृत्ताश्च ते शूरा दृष्टा चैतान्विचेतसः ॥
054a	जलं त्यक्त्वा प्रधावन्ति क्रोशमानाः परस्परम् ।
054c	जलं पीत्वा मृतान्पश्य पिबतोऽन्यांश्च भारत ॥
055a	परिष्वज्य प्रियानन्ये बान्धवान्बन्धुवत्सलाः ।
055c	विसंज्ञान्समरे योधांस्तत्रतत्र महारणे ॥
056a	पश्यापरान्नरश्रेष्ठ सन्दष्टोष्ठपुटान्पुनः ।
056c	भृकुटीकुटिलैर्वक्त्रैः प्रेक्षमाणान्महारणम् ॥
057a	एतत्तवैवानुरूपं कर्मार्जुन महाहवे ।
057c	दिवि वा देवराजस्य त्वया यत्कृतमाहवे ॥
058	सञ्जय उवाच ।
058a	एवं तां दर्शयन्कृष्णो युद्धभूमिं किरीटिने ।
058c	गच्छन्नेवाशृणोच्छब्दं दुर्योधनबले महत् ॥
059a	शङ्खदुन्दुभिनिर्घोषं भेरीपणवनिःस्वनम् ।
059c	रथाश्वनरनागानां पादशब्दांश्च दारुणान् ॥
060a	प्रविश्य तद्बलं कृष्णस्तुरगैर्वातवेगितैः ।
060c	पाण्ड्येनाभ्यर्दितं सैन्यं त्वदीयं वीक्ष्य विस्मितः ॥
061a	स हि नानाविधैर्बाणैरिष्वस्त्रप्रवरो युधि ।
061c	न्यहनद्द्विषतां पूगान्गतासूनन्तको यथा ॥
062a	गजवाजिमनुष्याणां शरीराणि शितैः शरैः ।
062c	भित्त्वा प्रहरतां श्रेष्ठो विदेहासूनपातयत् ॥
063a	शत्रुप्रवीरैरस्त्राणि नानाशस्त्राणि सायकैः ।
063c	छित्त्वा तानवधीच्छत्रून्पाण्ड्यः शक्र इवासुरान् ॥ ॥

इति श्रीमन्महाभारते कर्णपर्वणि सप्तदशदिवसयुद्धे पञ्चपञ्चाशोऽध्यायः ॥ 55 ॥

8-55-3 धुर्यान् श्रेष्ठान् । धुर्यगतानिति पाठे वाहान् ॥ 8-55-5 वासितार्थे स्त्रीनिमित्तम् ॥ 8-55-7 दन्दशूकैः दंशनशीलैः । अपाहरदर्जुन इति शेषः ॥ 8-55-8 उष्णगे ग्रीष्मे गते सति प्रावृषीत्यर्थः । उष्णो ग्रीष्मो गतोऽतीतो यत्र स उष्णगः कालविशेष इति विग्रहः ॥ 8-55-9 अस्तैः क्षिप्तैः ॥ 8-55-11 अनुकर्षः रथाधस्थं दारु ॥ 8-55-15 निर्जिह्वान्त्राः निर्गताः जिह्वाः अन्त्राणि च येषां ते ॥ 8-55-29 कलापान् अलङ्कारान् ॥ 8-55-31 आकीर्णान् सर्वतोविक्षिप्तान् ॥ 8-55-37 वाजीनां शरीरैरिति सम्बन्धः । दैर्घ्यमार्षम् ॥63+
