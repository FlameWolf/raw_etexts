अध्यायः 039

शल्यकर्णयोः संवादः ॥ 1 ॥ सेनाद्वयस्य परस्परमेलनम् ॥ 2 ॥

KK-08-01-039-001	सञ्जय उवाच ।
KK-08-01-039-001a	ततः परानीकभिदं व्यूहमप्रतिमं कृतम् ।
KK-08-01-039-001c	समीक्ष्य कर्णः पार्थानां धृष्टधुम्नाभिरक्षितम् ॥
KK-08-01-039-002a	प्रययौ रथघोषेण सिंहनादरवेण च ।
KK-08-01-039-002c	वादित्राणां च निनदैः कम्पयन्निव मेदिनीम् ॥
KK-08-01-039-003	सञ्जय उवाच ।
KK-08-01-039-003a	ततः प्रयान्तं राधेयं मद्रराजः स्मयन्निव ।
KK-08-01-039-003c	अवधूय इदं वाक्यमब्रवीत्कुरुसन्निधौ ॥
KK-08-01-039-004a	चमूं तवेमां विपुलां समृद्धामसङ्ख्येयामश्वनराकुलां च ।
KK-08-01-039-004c	तथा प्रवेष्टा समरे धनञ्जयः कक्षं दहन्दीप्त इवाश्रयाशी ॥
KK-08-01-039-005a	रथे स्तितौ वीरवरौ वरेण्यौ सिंहस्कन्धौ लोहितपद्मनेत्रौ ।
KK-08-01-039-005c	द्रष्टा भवानद्य विना प्रयत्ना त्तथाहि मे शकुना वेदयन्ति ॥
KK-08-01-039-006a	अद्य द्रष्टाऽसि तं वीरं श्वेताश्वं कृष्णसारथिम् ।
KK-08-01-039-006c	निघ्नन्तं शात्रवान्सङ्ख्ये यं कर्ण परिपृच्छसि ॥
KK-08-01-039-007a	अद्य तौ पुरुषव्याघ्रौ लोहिताक्षौ परन्तपौ ।
KK-08-01-039-007c	वासुदेवार्जुनौ कर्ण द्रष्टाऽस्यमितविक्रमौ ॥
KK-08-01-039-008a	सारथिर्यस्य गोविन्दो गाण्डीवं यस्य कार्मुकम् ।
KK-08-01-039-008c	तं चेद्धन्ताऽसि राधेय त्वं नो राजा भविष्यसि ॥
KK-08-01-039-009a	प्रवात्येष महावायुरभितस्तव वाहिनीम् । 
KK-08-01-039-009c	क्रव्यादा व्याहरन्त्येते मृगाः कुर्वन्ति भैरवम् ॥
KK-08-01-039-010a	पश्य कर्ण महाघोरं भयं वै रोमहर्षणम् ।
KK-08-01-039-010c	अर्कं जीमूतसङ्काशः कबन्धो वार्य तिष्ठति ॥
KK-08-01-039-011a	पश्य यूथं मृगशतं मृगाणां सर्वतोदिशम् ।
KK-08-01-039-011c	ररास दीप्तलाङ्गूलमादित्यामभि संस्थितम् ॥
KK-08-01-039-012a	पश्य काकांश्च गृध्रांश्च समवेतान्सहस्रशः ।
KK-08-01-039-012c	आदित्यमभिवीक्षन्ते ह्यशिवाः कर्ण सस्वराः ॥
KK-08-01-039-013a	श्वेतवाजिसमायुक्ते तव कर्ण महारथे ।
KK-08-01-039-013c	पताकाः प्रज्वलन्त्येता ध्वजश्चातीव कम्पते ॥
KK-08-01-039-014a	उदीर्यतो हयान्पश्य महाकायान्महाजवान् ।
KK-08-01-039-014c	प्लवमानान्महावीर्यानाकाशे गरुडानिव ॥
KK-08-01-039-015a	ध्रुवमेषु निमित्तेषु भूमिमावृत्य पार्थिवाः ।
KK-08-01-039-015c	स्वप्स्यन्ति निहताः कर्ण शतशोऽथ सहस्रशः ॥
KK-08-01-039-016a	शङ्खानां तुमुलः शब्दः श्रूयते रोमहर्षणः ।
KK-08-01-039-016c	आनकानां च राधेय मृदङ्गानां च हन्यताम् ॥
KK-08-01-039-017a	शृणु शब्दान्बहुविधान्नराश्वरथवाजिनाम् ।
KK-08-01-039-017c	ज्यातलत्रेषुशब्दांश्च शृणु कर्ण महात्मनाम् ॥
KK-08-01-039-018a	हेमरूप्यप्रमृष्टानां वाससां शिल्पिनिर्मिताः ।
KK-08-01-039-018c	सहेमचन्द्रताराभाः पताकाः किङ्किणीयुताः ॥
KK-08-01-039-019a	नानावर्णा रणे भान्ति श्वसनेन प्रकम्पिताः ।
KK-08-01-039-019c	पश्य कर्णार्जुनस्यैताः सौदामिन्य इवाम्बुदे ॥
KK-08-01-039-020a	ध्वजाः कणकणायन्ते वातेनातिसमीरिताः ।
KK-08-01-039-020c	सपताकरथाश्चापि पाञ्चालानां महात्मनाम् ॥
KK-08-01-039-021a	एष रेणुः समुद्भूतो दिवमावृत्य तिष्ठति ।
KK-08-01-039-021c	गजवाजिप्रणुन्ना च कम्पते कर्ण मेदिनी ॥
KK-08-01-039-022a	श्रूयते मेघसङ्काशो रथनेमिस्वनस्तथा ।
KK-08-01-039-022c	पश्य कुन्तीसुतं वीरं बीभत्सुमपराजितम् ।
KK-08-01-039-022e	प्रहरिष्यन्तमायान्तं कपिप्रवरकेतनम् ॥
KK-08-01-039-023a	गजाश्वरथपत्त्योघांस्तावकान्युधि निघ्नतः ।
KK-08-01-039-023c	ध्वजाग्रं दृश्यते तस्य ज्याशब्दश्चैव श्रूयते ॥
KK-08-01-039-024a	एष संशप्तकान्भूयस्तानेवाभिमुखो गतः ।
KK-08-01-039-024c	करोति कदनं चैष सङ्ग्रामे द्विषतां बली ॥
KK-08-01-039-025	सञ्जय उवाच ।
KK-08-01-039-025a	इति ब्रुवाणं मद्रेशं कर्णः प्रोवाच मन्युमान् ॥
KK-08-01-039-025c	पश्य संशप्तकैः क्रुद्धैः समन्तात्समभिद्रुतः ।
KK-08-01-039-026a	एष सूर्य इवाम्भोदैश्छन्नः पार्थो न दृश्यते ।
KK-08-01-039-026c	एष दान्तोऽर्जुनः शल्य निमग्नः शोकसागरे ॥
KK-08-01-039-027	शल्य उवाच ।
KK-08-01-039-027a	वरुणं कोऽम्भसा हन्यादिन्धनेन च कोऽनलम् ।
KK-08-01-039-027c	कोवाऽनिलं निगृह्णीयात्पिबेद्वा को महार्णवम् ॥
KK-08-01-039-028a	ईदृग्रूपमहं मन्ये पार्थस्य युधि निर्जयम् ।
KK-08-01-039-028c	न हि शक्योऽर्जुनो जेतुं युधि देवासुरैरपि ॥
KK-08-01-039-029a	अथैवं परितोषस्ते वाग्भिस्त्वं सुमाना भव ।
KK-08-01-039-029c	न हि शक्यो युधा जेतुमन्यं कुरु मनोरथम् ॥
KK-08-01-039-030a	बाहुभ्यामुद्धरेद्भूमिं दहेत्क्रुद्ध इमाः प्रजाः ।
KK-08-01-039-030c	पातयेत्त्रिदिवाद्देवान्नार्जुनं समरे जयेत् ॥
KK-08-01-039-031a	पश्य कुन्तीसुतं भीमं वीरमक्लिष्टकारिणम् ।
KK-08-01-039-031c	प्रहरन्तं महाबाहुं स्थितं मेरुमिवाचलम् ॥
KK-08-01-039-032a	अमर्षी पुरुषव्याघ्रः सदा वैरमनुस्मरन् ।
KK-08-01-039-032c	एष भीमो जयप्रेप्सुर्युधि तिष्ठति वीर्यवान् ॥
KK-08-01-039-033a	एष धर्मभृतां श्रेष्ठो धर्मराजो युधिष्ठिरः ।
KK-08-01-039-033c	तिष्ठत्यसुकरः सङ्ख्ये परैः परपुरञ्जयः ॥
KK-08-01-039-034a	एतौ च पुरुषव्याघ्रावाश्विनेयौ महारथौ ।
KK-08-01-039-034c	नकुलः सहदेवश्च तिष्ठतो युधि दुर्जयौ ॥
KK-08-01-039-035a	एते तिष्ठन्ति कार्ष्णेयाः पञ्च पञ्चाचला इव ।
KK-08-01-039-035c	योत्स्यमाना महावीर्या भीमार्जुनसमा युधि ॥
KK-08-01-039-036a	एते द्रुपदपुत्राश्च धृष्टद्युम्नपुरोगमाः ।
KK-08-01-039-036c	हीनाः सत्यजिता वीरास्तिष्ठन्ति परमौजसः ॥
KK-08-01-039-037a	यत्र कृष्णार्जुनौ वीरौ यत्र राजा युधिष्ठिरः ।
KK-08-01-039-037c	तत्र धर्मश्च सत्यं च यतो धर्मस्ततो जयः ॥
KK-08-01-039-038a	इति संवदतोरेव तयोः पुरुषसिंहयोः ।
KK-08-01-039-038c	ते सेने समसज्जेतां गङ्गायमुनवद्भृशम् ॥ ॥

इति श्रीमन्महाभारते कर्णपर्वणि एकोनचत्वारिंशोऽध्यायः ॥ 39 ॥
