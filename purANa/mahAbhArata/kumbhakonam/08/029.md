अध्यायः 029

दुर्योधनप्रार्थितेन शल्येन समयकरणपूर्वकं कर्णरथसारथ्यस्वीकरणम् ॥ 1 ॥

KK-08-01-029-001	दुर्योधन उवाच ।
KK-08-01-029-001a	एवं स भगवान्देवः सर्वलोकपितामहः ।
KK-08-01-029-001c	सारथ्यमकरोत्तत्र ब्रह्मा रुद्रोऽभवद्रथी ॥
KK-08-01-029-002a	रथिनोऽभ्यधिको वीर कर्तव्यो रथसारथिः ।
KK-08-01-029-002c	तस्मात्त्वं पुरुषव्याघ्र नियच्छ तुरगान्युधि ॥
KK-08-01-029-003a	यथा देवगणैस्तत्र वृतो यत्नात्पितामहः ।
KK-08-01-029-003c	तथाऽस्माभिर्भवान्यत्नात्कर्णादभ्यधिको वृतः ॥
KK-08-01-029-004a	यथा देवैर्महाराज ईश्वरादधिको वृतः ।
KK-08-01-029-004c	तथा भवानपि क्षिप्रं रुद्रस्येव पितामहः ।
KK-08-01-029-004e	नियच्छ तुरगान्युद्धे राधेयस्य महाद्युते ॥
KK-08-01-029-005	शल्य उवाच ।
KK-08-01-029-005a	मयाप्येतन्नरश्रेष्ठ बहुशो नरसिंहयोः ।
KK-08-01-029-005c	कथ्यमानं श्रुतं दिव्यमाख्यानमतिमानुषम् ॥
KK-08-01-029-006a	यथा च चक्रे सारथ्यं भवस्य प्रपितामहः ।
KK-08-01-029-006c	यथाऽसुराश्च निहता इषुणैकेन भारत ॥
KK-08-01-029-007ac	कृष्णस्य चापि विदितं सर्वमेतत्पुरा ह्यभूत् ॥
KK-08-01-029-008a	यथा पितामहो जज्ञे भगवान्सारथिस्तदा ।
KK-08-01-029-008c	अनागतमतिक्रान्तं वेद कृष्णोऽपि तत्त्वतः ॥
KK-08-01-029-009a	एतदर्थं विदित्वाऽपि सारथ्यमुपजग्मिवान् ।
KK-08-01-029-009c	स्वयम्भूरिव रुद्रस्य कृष्णः पार्थस्य भारत ॥
KK-08-01-029-010a	यदि हन्याच्च कौन्तेयं सूतपुत्रः कथञ्चन ।
KK-08-01-029-010c	दृष्ट्वा पार्थं हि निहतं स्वयं योत्स्यति केशवः ॥
KK-08-01-029-011a	शङ्खचक्रगदापाणिर्धक्ष्यते तव वाहिनीम् ।
KK-08-01-029-011c	न चापि तस्य क्रुद्धस्य वार्ष्णेयस्य महात्मनः ।
KK-08-01-029-011e	स्थास्यते प्रत्यनीकेषु कश्चिदत्र नृपस्तव ॥
KK-08-01-029-012	सञ्जय उवाच ।
KK-08-01-029-012a	तं तथा भाषमाणं तु मद्रराजमरिन्दमः ।
KK-08-01-029-012c	प्रत्युवाच महाबाहुरदीनात्मा सुतस्तव ॥
KK-08-01-029-013a	मावमंस्था महाबाहो कर्णं वैकर्तनं रणे ।
KK-08-01-029-013c	सर्वशस्त्रभृतां श्रेष्ठं सर्वशास्त्रार्थपारगम् ॥
KK-08-01-029-014a	यस्य ज्यातलनिर्घोषं श्रुत्वा भयकरं महत् ।
KK-08-01-029-014c	पाण्डवेयानि सैन्यानि विद्रवन्ति दिशो दश ॥
KK-08-01-029-015a	प्रत्यक्ष ते महाबाहो यथा रात्रौ घटोत्कचः ।
KK-08-01-029-015c	मायाशतानि कुर्वाणो हतो मायापुरस्कृतः ॥
KK-08-01-029-016a	न चातिष्ठत बीभत्सुः प्रत्यनीके कथञ्चन ।
KK-08-01-029-016c	एतांश्च दिवसान्सर्वान्भयेन महता वृतः ॥
KK-08-01-029-017a	भीमसेनश्च बलवान्धनुष्कोट्याभिचोदितः ।
KK-08-01-029-017c	उक्तश्च संज्ञया राजन्मूढ औदरिको यथा ॥
KK-08-01-029-018a	माद्रीपुत्रौ तथा शूरौ येन जित्वा महारणे ।
KK-08-01-029-018c	कमप्यर्थं पुरस्कृत्य न हतौ युधि मारिष ॥
KK-08-01-029-019a	येन वृष्णिप्रवीरस्तु सात्यकिः सात्वतां वरः ।
KK-08-01-029-019c	निर्जित्य समरे शूरो विस्थश्च बलात्कृतः ॥
KK-08-01-029-020a	सृञ्जयाश्चेतरे सर्वे धृष्टद्युम्नपुरोगमाः ।
KK-08-01-029-020c	असकृन्निर्जिताः सङ्ख्ये स्मयमानेन संयुगे ॥
KK-08-01-029-021a	तं कथं पाण्डवा युद्धे विजेष्यन्ति महारथम् ।
KK-08-01-029-021c	यो हन्यात्समरे क्रुद्धो वज्रहस्तं पुरन्दरम् ॥
KK-08-01-029-022a	त्वं च सर्वास्त्रविद्वीरः सर्वविद्यास्त्रपारगः ।
KK-08-01-029-022c	बाहुवीर्येण ते तुल्यः पृथिव्यां नास्ति कश्चन ॥
KK-08-01-029-023a	त्वं शल्यभूतः शत्रूणामविषह्यः पराक्रमे ।
KK-08-01-029-023c	ततस्त्वमुच्यसे राजञ्शल्य इत्यरिसूदन ॥
KK-08-01-029-024a	तव बाहुबलं प्राप्य न शेकुः सर्वसात्वताः ।
KK-08-01-029-024c	तव बाहुबलाद्राजन्किं नु कृष्णो बलाधिकः ॥
KK-08-01-029-025a	यथा हि कृष्णेन बलं धार्यं वै फल्गुने हते ।
KK-08-01-029-025c	तथा कर्णात्ययीभावे त्वया धार्यं महद्बलम् ॥
KK-08-01-029-026a	किमर्थं समरे सैन्यं वासुदेवो न्यवारयत् ।
KK-08-01-029-026c	किमर्थं च भवान्सैन्यं न हनिष्यति मारिष ॥
KK-08-01-029-027a	त्वत्कृते पदवीं गन्तुमिच्छेयं युधि मारिष ।
KK-08-01-029-027c	सोदराणां च वीराणां सर्वेषां च महीक्षिताम् ॥
KK-08-01-029-028	शल्य उवाच ।
KK-08-01-029-028a	यन्मां ब्रवीषि गान्धारे अग्रे सैन्यस्य मानद ।
KK-08-01-029-028c	विशिष्टं देवकीपुत्रात्प्रीतिमानस्म्यहं त्वयि ॥
KK-08-01-029-029a	एष सारथ्यमातिष्ठे राधेयस्य यशस्विनः ।
KK-08-01-029-029c	युध्यतः पाण्डवाग्र्येण यथा त्वं वीर मन्यसे ॥
KK-08-01-029-030a	समयश्च हि मे वीर कश्चिद्वैकर्तनं प्रति ।
KK-08-01-029-030c	उत्सृजेयं यथाश्रद्धमहं वाचोऽस्य सन्निधौ ॥
KK-08-01-029-031	सञ्जय उवाच ।
KK-08-01-029-031a	तथेति राजन्पुत्रस्ते सह कर्णेन मारिष ।
KK-08-01-029-031c	अब्रवीत्मद्रराजानं सर्वक्षत्रस्य सन्निधौ ॥
KK-08-01-029-032a	सारथ्यस्याभ्युपगमाच्छल्येनाश्वासितस्तदा ।
KK-08-01-029-032c	दुर्योधनस्तदा हृष्टः कर्णं तमभिषस्वजे ॥
KK-08-01-029-033a	अब्रवीच्च पुनः कर्णं स्तूयमानः सुतस्तव ।
KK-08-01-029-033c	जहि पार्थान्रणे सर्वान्महेन्द्रो दानवानिव ॥
KK-08-01-029-034a	स शल्येनाभ्युपगते हयानां सन्नियच्छने ।
KK-08-01-029-034c	कर्णो हृष्टमना भूयो दुर्योधनमभाषत ॥
KK-08-01-029-035a	नातिहृष्टमना ह्येष मद्रराजोऽभिभाषते ।
KK-08-01-029-035c	राजन्मधुरया वाचा पुनरेनं ब्रवीहि वै ॥
KK-08-01-029-036a	ततो राजा महाप्राज्ञः सर्वास्त्रकुशलो बली ।
KK-08-01-029-036c	दुर्योधनोऽब्रवीच्छल्यं मद्रराजं महीपतिम् ॥
KK-08-01-029-037a	पूरयन्निव घोषेण मेघगम्भीरया गिरा ।
KK-08-01-029-037c	शल्य कर्णोऽर्जुनेनाद्य योद्धव्यमिति मन्यते ॥
KK-08-01-029-038a	तस्य त्वं पुरुषव्याघ्र नियच्छ तुरगान्युधि ।
KK-08-01-029-038c	कर्णो हत्वेतरान्सर्वान्फल्गुनं हन्तुमिच्छति ।
KK-08-01-029-038e	तस्याभीषुग्रहे राजन्प्रयाचे त्वां पुनः पुनः ॥
KK-08-01-029-039a	पार्थस्य सचिवः कृष्णो यथाऽभीषुग्रहो वरः ।
KK-08-01-029-039c	तथा त्वमपि राधेयं सर्वतः परिपालय ॥
KK-08-01-029-040	सञ्जय उवाच ।
KK-08-01-029-040a	ततः शल्यः परिष्वज्य सुतं ते वाक्यमब्रवीत् ।
KK-08-01-029-040c	दुर्योधनममित्रघ्नं प्रीतो मद्राधिपस्तदा ॥
KK-08-01-029-041	शल्य उवाच ।
KK-08-01-029-041a	एवं चेन्मन्यसे राजन्गान्धारे प्रियदर्शन ।
KK-08-01-029-041c	तस्मात्ते यत्प्रियं किञ्चित्तत्सर्वं करवाण्यहम् ॥
KK-08-01-029-042a	यत्रास्मि भरतश्रेष्ठ योग्यः कर्मणि कर्हिचित् ।
KK-08-01-029-042c	तत्र सर्वात्मना युक्तो वक्ष्ये कार्यं परन्तप ॥
KK-08-01-029-043a	यत्तु कर्णमहं ब्रूयां हितकामः प्रियाप्रिये ।
KK-08-01-029-043c	मम तत्क्षमतां सर्वं भवान्कर्णश्च सर्वशः ॥
KK-08-01-029-044	कर्ण उवाच ।
KK-08-01-029-044a	ईशानस्य यथा ब्रह्मा यथा पार्थस्य केशवः ।
KK-08-01-029-044c	तथा नित्यं हिते युक्तो मद्रराज भवस्व नः ॥
KK-08-01-029-045	शल्य उवाच ।
KK-08-01-029-045a	आत्मनिन्दात्मपूजा च परनिन्दा परस्तवः ।
KK-08-01-029-045c	अनाचरितमार्याणां वृत्तमेतच्चतुर्विधम् ॥
KK-08-01-029-046a	यत्तु विद्वन्प्रवक्ष्यामि प्रत्ययार्थमहं तव ।
KK-08-01-029-046c	आत्मनः स्तवसंयुक्तं तन्निबोध यथातथम् ॥
KK-08-01-029-047a	अहं शक्रस्य सारथ्ये योग्यो मातलिवत्प्रभो ।
KK-08-01-029-047c	अप्रमादात्प्रयोगाच्च ज्ञानविद्याचिकित्सनैः ॥
KK-08-01-029-048a	ततः पार्थेन सङ्ग्रामे युध्यमानस्य तेऽनघ ।
KK-08-01-029-048c	वाहयिष्यामि तुरगान्विज्वरो भव सूतज ॥ ॥

इति श्रीमन्महाभारते कर्णपर्वणि एकोनत्रिंशोऽध्यायः ॥ 29 ॥

8-29-5 नरसिंहयोः कृष्णार्जुनयोः । अतस्तयोः साम्यं मम कीर्तिकरमेवेति भावः । सुरसिंहयोरिति पाठे रुद्रपितामहयोः ॥ 8-29-26 किमर्थमिति । सारथ्यमात्रं प्रतिज्ञाय प्रातिभट्यं चेत्कृष्णः कुर्यात्तर्हि त्वं युध्यन् तद्वन्मिथ्याप्रतिज्ञो न भविष्यसीति भावः ॥ 8-29-27 पदवीमानृण्यम् ॥ 8-29-42 वक्ष्ये वोढास्मि ॥ 8-29-45 आत्म निन्दापरस्तवावपि श्रेयसां । निन्द्यौ किमुतात्मपूजापरनिन्दे । तदुभयमहं करोमीति भावः ॥ 8-29-47 अप्रमादोऽवधानम् । प्रयोगोऽश्वप्रेरणम् । ज्ञानमागामिदोषावेक्षणम् । विद्या तत्परिहारज्ञानम् । चिकित्सनं दोषपरिहारसामर्थ्यम् ॥
