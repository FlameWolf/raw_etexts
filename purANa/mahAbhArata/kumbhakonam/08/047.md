अध्यायः 047

सङ्कुलयुद्धम् ॥ 1 ॥

KK-08-01-047-001	सञ्जय उवाच ।
KK-08-01-047-001a	क्षत्रियास्ते महाराज परस्परवधैषिणः ।
KK-08-01-047-001c	अन्योन्यं समरे जघ्नुः कृतवैरा महौजसः ॥
KK-08-01-047-002a	रथौघाश्च हयौघाश्च नरौघाश्च समन्ततः ।
KK-08-01-047-002c	गजौघाश्च महाराज संसक्ताश्च परस्परम् ॥
KK-08-01-047-003a	गदानां परिघाणां च शक्तीनां च परस्परम् ।
KK-08-01-047-003c	प्रासानां भिण्डिपालानां मुसुण्ठीनां च सर्वशः ॥
KK-08-01-047-004a	सम्पातं चानुपश्याम सङ्ग्रामे भृशदारुणे ।
KK-08-01-047-004c	शलभा इव सम्पेतुः शरवृष्ट्यः समन्ततः ॥
KK-08-01-047-005a	नागान्नागाः समासाद्य व्यधमन्त परस्परम् ।
KK-08-01-047-005c	हया हयांश्च समरे रथिनो रथिनस्तथा ॥
KK-08-01-047-006a	पत्तयः पत्तिसङ्घांश्च हयसङ्घांश्च पत्तयः ।
KK-08-01-047-006c	पत्तयो रथमातङ्गान्रथा हस्त्यश्वमेव च ।
KK-08-01-047-006e	नागाश्च समरे त्र्यङ्गं ममृदुः शीघ्रगा नृप ॥
KK-08-01-047-007a	वध्यतां तत्र शूराणां क्रोशतां च परस्परम् ।
KK-08-01-047-007c	घोरमायोधनं जज्ञे पशूनां घातने यथा ॥
KK-08-01-047-008a	रुधिरेण समास्तीर्णा बभौ भारत मेदिनी ।
KK-08-01-047-008c	शक्रगोपगणाकीर्णा प्रावृषीव वसुन्धरा ॥
KK-08-01-047-009a	यथा वा वाससी शुक्ले महारजनरञ्जिते ।
KK-08-01-047-009c	बिभ्रती युवती श्यामा तद्वदासीद्वसुन्धरा ॥
KK-08-01-047-010a	`बद्धचूडामणिधरैः शिरोभिश्चारुकुण्डलैः ।
KK-08-01-047-010c	उज्झितैर्वृषभाक्षाणां भ्राजते स्म वसुन्धरा' ॥
KK-08-01-047-011a	शशशोणितदिग्धेव शातकुम्भमयीव च ।
KK-08-01-047-011c	`भूर्बभौ भरतश्रेष्ठ शान्तार्चिर्भिरिवानलैः ॥'
KK-08-01-047-012a	छिन्नानां चोत्तमाङ्गानां बाहूनां चोरुभिः सह ।
KK-08-01-047-012c	कुण्डलानां पिनद्धानां भूषणानां च भारत ॥
KK-08-01-047-013a	निष्काणां हेमसूत्राणां शरीराणां च धन्विनाम् ।
KK-08-01-047-013c	चर्मणां सपताकानां सङ्घास्तत्रापतन्भुवि ।
KK-08-01-047-013e	`अगम्यकल्पा पृथिवी सर्वतो भृशकर्दमा' ॥
KK-08-01-047-014a	गजा गजान्समासाद्य विषाणैरार्दयन्नृप ।
KK-08-01-047-014c	विषाणाग्रहतास्तत्र भ्राजन्ते द्विरदोत्तमाः ।
KK-08-01-047-014e	रुधिरेणावसिक्ताङ्गा गैरिकप्रस्रवा इव ।
KK-08-01-047-014g	`प्रावृट्काले महाराज मेघा इव सविद्युतः' ॥
KK-08-01-047-015a	स्यन्दमाना यथा भान्ति पर्वता धातुमण्डिताः ।
KK-08-01-047-015c	`तथा रेजू रणे नागा रुधिरेण समाप्लुताः' ॥
KK-08-01-047-016a	तोमरान्सादिभिर्मुक्तान्प्रतिमानस्थितान्बहून् ।
KK-08-01-047-016c	हस्तैरुद्धृत्य तान्नागा बभञ्जुश्चापरे रणे ॥
KK-08-01-047-017a	नाराचैश्छिन्नवर्माणो भ्राजन्ते स्म गजोत्तमाः ।
KK-08-01-047-017c	हिमागमे यथा राजन्व्यभ्रा इव महीधराः ॥
KK-08-01-047-018a	शरैः कनकपुङ्खैश्च चिता रेर्जुर्गजोत्तमाः ।
KK-08-01-047-018c	उल्काभिः सम्प्रदीप्ताग्राः पर्वता इव भारत ॥
KK-08-01-047-019a	केचिदभ्याहता नागैर्नागा नगवरोपमाः ।
KK-08-01-047-019c	न चेलुः समरात्तस्माच्छिन्नपक्षा इवाद्रयः ॥
KK-08-01-047-020a	अपरे प्राद्रवन्नागाः शरार्ता व्रणपीडिताः ।
KK-08-01-047-020c	प्रतिमानैश्च कुम्भैश्च पेतुरुर्व्यां महाहवे ॥
KK-08-01-047-021a	निषेदुः सिंहवच्चान्ये नदन्तो भैरवान्रवान् ।
KK-08-01-047-021c	वेमुश्च बहवो राजंश्चुक्रुशुश्चापरे गजाः ॥
KK-08-01-047-022a	हयाश्च निहता बाणैर्हेमभाण्डविभूषिताः ।
KK-08-01-047-022c	निषेदुश्चैव मम्लुश्च बभ्रमुश्च दिशो दश ॥
KK-08-01-047-023a	अपरे क्लिश्यमानाश्च व्यवेष्टन्त महीतले ।
KK-08-01-047-023c	भावान्बहुविधांश्चक्रुस्ताडिताः शरतोमरैः ॥
KK-08-01-047-024a	नरास्तु निहता भूमौ कूजन्तस्तत्र मारिष ।
KK-08-01-047-024c	दृष्ट्वा च बान्धवानन्ये पितॄनन्ये पितामहान् ॥
KK-08-01-047-025a	धावमानान्परांश्चान्ये दृष्ट्वान्ये तत्र भारत ।
KK-08-01-047-025c	ख्यातानि गोत्रनामानि शशंसुरितरेतरम् ॥
KK-08-01-047-026a	तेषां छिन्ना महाराज भुजाः कनकभूषणाः ।
KK-08-01-047-026c	उद्वेष्टन्ते विवेष्टन्ते भ्रमन्ति ह्युत्पतन्ति च ॥
KK-08-01-047-027a	निपतन्ति तथैवान्ये स्फुरन्ति च सहस्रशः ।
KK-08-01-047-027c	वेगांश्चान्ये रमे चक्रुः पञ्चास्या इव पन्नगाः ॥
KK-08-01-047-028a	ते भुजा भोगिभोगाभाश्चन्दनाक्ता विशाम्पते ।
KK-08-01-047-028c	लोहितार्द्रा भृशं रेजुस्तपनीयध्वजा इव ॥
KK-08-01-047-029a	वर्तमाने तथा घोरे सङ्कुले सर्वतो दिशम् ।
KK-08-01-047-029c	अविज्ञाताः स्म युध्यन्ते विनिघ्नन्तः परस्परम् ॥
KK-08-01-047-030a	भौमेन रजसाकीर्णे शस्त्रसम्पातसङ्कुले ।
KK-08-01-047-030c	नैव स्वे न परे राजन्व्यज्ञायन्त तमोवृताः ॥
KK-08-01-047-031a	तथा तदभवद्युद्धं घोररूपं भयानकम् ।
KK-08-01-047-031c	लोहितोदा महानद्यः प्रसस्रुस्तत्र चासकृत् ॥
KK-08-01-047-032a	शीर्षपाषाणसञ्छन्नाः केशशैवलशाद्वलाः ।
KK-08-01-047-032c	अस्थिमीनसमाकीर्णा धनुःशरगदोडुपाः ॥
KK-08-01-047-033a	मांसशोणितपङ्किन्यो घोररूपाः सुदारुणाः ।
KK-08-01-047-033c	नदीः प्रवर्तयामासुः शोणितौघविवर्धिनीः ॥
KK-08-01-047-034a	भीरुवित्रासकारिण्यः शूराणां हर्षवर्धनाः ।
KK-08-01-047-034c	ता नद्यो घोररूपास्तु नयन्त्यो यमसादनम् ॥
KK-08-01-047-035a	अवगाढान्मज्जयन्त्यः क्षत्रस्याजनयन्भयम् ।
KK-08-01-047-035c	क्रव्यादानां नरव्याघ्र नर्दतां तत्रतत्र ह ॥
KK-08-01-047-036a	घोरमायोधनं जज्ञे प्रेतराजपुरोपमम् ।
KK-08-01-047-036c	उत्थितान्यगणेयानि कबन्धानि समन्ततः ॥
KK-08-01-047-037a	नृत्यन्ति वै भूतगणाः सुतृप्ता मांसशोणितैः ।
KK-08-01-047-037c	पीत्वा च शोणितं तत्र वसां भुक्त्वा च भारत ॥
KK-08-01-047-038a	मेदोमज्जावसामत्तास्तृप्ता मांसस्य चैव ह ।
KK-08-01-047-038c	धावमानाः स्म दृश्यन्ते काकगृध्रबकास्तथा ॥
KK-08-01-047-039a	शूरास्तु समरे राजन्भयं त्यक्त्वा सुदुस्त्यजम् ।
KK-08-01-047-039c	योधव्रतसमाख्याताश्चक्रुः कर्माण्यभीतवत् ॥
KK-08-01-047-040a	शरशक्तिसमाकीर्णे क्रव्यादगणसङ्कुले ।
KK-08-01-047-040c	व्यचरन्त रणे शूराः ख्यापयन्तः स्वपौरुषम् ॥
KK-08-01-047-041a	अन्योन्यं श्रावयन्ति स्म नामगोत्राणि भारत ।
KK-08-01-047-041c	पितृनामानि च रणे गोत्रनामानि वा विभो ॥
KK-08-01-047-042a	श्रावयाणाश्च बहवस्तत्र योधा विशाम्पते ।
KK-08-01-047-042c	अन्योन्यमवमृद्नन्तः शक्तितोमरपट्टसैः ॥
KK-08-01-047-043a	वर्तमाने तथा युद्धे घोररूपे सुदारुणे ।
KK-08-01-047-043c	व्यषीदत्कौरवी सेना भिन्ना नौरिव सागरे ॥ ॥

इति श्रीमन्महाभारते कर्णपर्वणि सप्तदशदिवसयुद्धे सप्तचत्वारिंशोऽध्यायः ॥ 47 ॥

8-47-4 वृष्ट्यः वृष्टयः ॥
