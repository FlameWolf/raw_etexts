अध्यायः 077

कृष्णेनार्जुनम्प्रति भीष्मादियुद्धनिधनप्रकारानुवादपूर्वकं तेषां वधे तस्यैव मुख्यकारणत्वकथनम् ॥ 1 ॥ बाल्यात्प्रभृति दुर्योधनापनयानुस्मराणपूर्वकं सर्वत्र कर्णस्यैव मूलतया महापराधित्वद्योतनेन तस्यावश्यं हननविधानम् ॥ 2 ॥

001	सञ्जय उवाच ।
001a	ततः पुनरमेयात्मा केशवोऽर्जुनमब्रवीत् ।
001c	कृतसङ्कल्पमायान्तं वधे कर्णस्य भारत ॥
002a	अद्य सप्तदशाहानि वर्तमानस्य नित्यशः ।
002c	विनाशस्यातिघोरस्य नरवारणवाजिनाम् ॥
003a	भूत्वा हि विपुला सेना तावकानां परैः सह ।
003c	अन्योन्यं समरं प्राप्य किञ्चिच्छेषा विशाम्पते ॥
004a	भूत्वा वै कौरवाः पार्थ प्रभूतगजवाजिनः ।
004c	त्वां वै शत्रुं समासाद्य विनष्टा रणमूर्धनि ॥
005a	एते ते पृथिवीपालाः सृञ्जयाश्च समागताः ।
005c	त्वां समासाद्य दुर्धर्षं पाण्डवाश्च व्यवस्थिताः ॥
006a	पाञ्चालैः पाण्डवैर्मात्स्यैः कारूशैश्चेदिभिः सह ।
006c	`मगधैः पारिजातैश्च दाक्षिणात्यैः सकेरलैः' ।
006e	त्वया गुप्तैरमित्रघ्नैः कृतः शत्रुगणक्षयः ॥
007a	को हि शक्तो रणे जेतुं कौरवांस्तात संयुगे ।
007c	अन्यत्र पाण्डवाद्युद्धे श्वेताश्वाद्वानरध्वजात् ॥
008a	शक्तस्त्वं हि रणे जेतुं ससुरासुरमानुषान् ।
008c	त्रींल्लोकान्समरे युक्तान्किं पुनः कौरवं बलम् ॥
009a	भगदत्तं च राजानं कोऽन्यः शक्तस्त्वया विना ।
009c	जेतुं पुरुषशार्दूल योऽपि स्याद्वासवोपमः ॥
010a	तथेमां विपुलां सेनां गुप्तां पार्थ त्वयाऽनघ ।
010c	न शेकुः पार्थिवाः सर्वे चक्षुर्भिरपि वीक्षितुम् ॥
011a	तथैव सततं पार्थ रक्षिताभ्यां त्वया रणे ।
011c	धृष्टद्युम्नशिखण्डिभ्यां द्रोणभीष्मौ निपातितौ ॥
012a	को हि शक्तो रणे पार्थ भारतानां महारथौ ।
012c	भीष्मद्रोणौ युधा जेतुं शक्रतुल्यपराक्रमौ ॥
013a	को हि शान्तनवं भीष्मं द्रोणं वैकर्तनं कृपम् ।
013c	द्रौणिं च सौमदत्तिं च कृतवर्माणमेव च ॥
014a	सैन्धवं मद्रराजं च राजानं च सुयोधनम् ।
014c	वीरान्कृतास्त्रान्समरे सर्वानेवानिवर्तिनः ॥
015a	अक्षौहिणीपतीनुग्रान्संहतान्युद्धदुर्मदान् ।
015c	त्वामृते पुरुषव्याघ्र जेतुं शक्तः पुमानिह ॥
016a	श्रेण्यश्च बहुलाः क्षीणाः प्रदीर्णाश्वरथद्विपाः ।
016c	नानाजनपदाश्चोग्राः क्षत्रियाणाममर्षिणाम् ॥
017a	गणाश्च दासमीयानां वसातीनां च भारत ।
017c	प्राच्यानां वाटधानानां भोजानां चाभिमानिनाम् ॥
018a	उदीर्णाश्वगजा सेना सर्वक्षत्रस्य भारत ।
018c	त्वां समासाद्य निधनं गता भीमं च भारत ॥
019a	उग्राश्च भीमकर्माणस्तुषारा यवनाः खशाः ।
019c	दार्वाभिसारा दरदाः शका माठरतङ्कणाः ॥
020a	आन्ध्रकाश्च पुलिन्दाश्च किराताश्चोग्रविक्रमाः ।
020c	म्लेच्छाश्च पर्वतीयाश्च सागरानूपवासिनः ॥
021ac	संरम्भिणो युद्धशौण्डा बलिनो दण्डपाणयः ॥
022a	एते सुयोधनस्यार्थे संरब्धाः कुरुभिः सह ।
022c	न शक्या युधि निर्जेतुं त्वदन्येन परन्तप ॥
023a	धार्तराष्ट्रमुदग्रं हि व्यूढं दृष्ट्वा महद्बलम् ।
023c	यदि त्वं न भवेस्त्राता प्रतीयात्को नु मानवः ॥
024a	तत्सागरमिवोद्धूतं रजसा संवृतं बलम् ।
024c	विदार्य पाण्डवैः क्रुद्धैस्त्वया गुप्तैर्हतं विभो ॥
025a	मागधानामधिपतिर्जयत्सेनो महाबलः ।
025c	अद्य सप्तैव चाहानि हतः सङ्ख्येऽभिमन्युना ॥
026a	ततो दशसहस्राणि गजानां भीमकर्मणाम् ।
026c	जघान गदया भीमस्तस्य राज्ञः परिच्छदम् ॥
027a	तथान्येऽभिहता नागा रथाश्च शतशो बलात् ।
027c	तदेवं समरे पार्थ वर्तमाने महाभये ॥
028a	भीमसेनं समासाद्य त्वां च पाण्डव कौरवाः ।
028c	सवाजिरथमातङ्गा मृत्युलोकमितो गताः ॥
029a	तथा सेनामुखे तत्र निहते पार्थ पाण्डवैः ।
029c	भीष्मः प्रासृजदुग्राणि शरतालानि मारिष ॥
030a	सचेदिकाशिपाञ्चालान्करूषान्मात्स्यकेकयान् ।
030c	शरैः प्रच्छाद्य निधनमनयत्परमास्त्रवित् ॥
031a	तस्य चापच्युतैर्बाणैः परदेहविदारणैः ।
031c	पूर्णमाकाशमभवद्रुक्मपुङ्खैरजिह्मगैः ॥
032a	हन्याद्रथसहस्राणि एकैकेनैव मुष्टिना ।
032c	लक्षं नरद्विपान्हत्वा समेतान्समहाबलान् ॥
033a	गत्या दशम्या ते गत्वा जघ्नुर्वाजिरथद्विपान् ।
033c	हित्वा नवगतीर्दुष्टाः स बाणानाहवेऽत्यजत् ॥
034a	दिनानि दश भीष्मेण निघ्नता तावकं बलम् ।
034c	शून्याः कृता रथोपस्था हताश्च गजवाजिनः ॥
035a	`दशमेऽहनि सम्प्राप्ते कृत्वा घोरं पराक्रमम्' ।
035c	दर्शयित्वाऽऽत्मनो रूपं रुद्रोपेन्द्रसमं युधि ॥
036a	पाण्डवानामनीकानि प्रविगाह्य विशाम्पते ।
036c	विनिघ्नन्पृथिवीपालांश्चेदिपाञ्चालकेकयान् ॥
037a	अहनत्पाण्डवीं सेनां रथाश्वगजसङ्कुलाम् ।
037c	मज्जन्तमप्लवे मन्दमुज्जिहीर्षुः सुयोधनम् ॥
038a	तथा चरन्तं समरे तपन्तमिव भास्करम् ।
038c	पदातिकोटिसाहस्राः प्रवरायुधपाणयः ॥
039a	न शेकुः सृञ्जया द्रष्टुं तथैवान्ये महीक्षितः ।
039c	विचरन्तं तथा तं तु सङ्ग्रामे जितकाशिनम् ॥
040a	सर्वोद्यमेन महता पाण्डवान्समभिद्रवत् ।
040c	स तु विद्राव्य समरे पाण्डवान्सृञ्जयानपि ।
040e	एक एव रणे भीष्म एकवीरत्वमागतः ॥
041a	तं शिखण्डी समासाद्य त्वया गुप्तो महाव्रतम् ।
041c	जघान पुरुषव्याघ्रं शरैः सन्नतपर्वभिः ॥
042a	स एष पतितः शेते शरतल्पे पितामहः ।
042c	त्वां प्राप्य पुरुषव्याघ्रं वृत्रः प्राप्येव वासवम् ॥
043a	द्रोणः पञ्चदिनान्युग्रो विधम्य रिपुवाहिनीम् ।
043c	कृत्वा व्यूहमभेद्यं च पातयित्वा महारथान् ॥
044a	जयद्रथस्य समरे कृत्वा रक्षां महारथः ।
044c	अन्तकप्रतिमश्चोग्रो रात्रियुद्धेऽदहत्प्रजाः ॥
045a	दग्ध्वा योधाञ्छरैर्वीरो भारद्वाजः प्रतापवान् ।
045c	धृष्टद्युम्नं समासाद्य स गतः परमां गतिम् ॥
046a	यदि वाऽद्य भवान्युद्धे सूतपुत्रमुखान्रथान् ।
046c	नावारयिष्यः सङ्ग्रामे न स्म द्रोणो व्यनङ्क्ष्यत ॥
047a	भवता तु बलं सर्वं धार्तराष्ट्रस्य वारितम् ।
047c	ततो द्रोणो हतो युद्धे पार्षतेन धनञ्जय ॥
048a	कश्च शक्तो रणे कर्तुं त्वदन्यः पुरुषब्रुवः ।
048c	यादृशं ते कृतं पार्थ जयद्रथवधं प्रति ॥
049a	निवार्य सेनां महतीं हत्वा शूरांश्च पार्थिवान् ।
049c	निहतः सैन्धवो राजा त्वयाऽस्त्रबलतेजसा ॥
050a	आश्चर्यं सिन्धुराजस्य वधं जानन्ति पार्थिवाः ।
050c	अनाश्चर्यं हि तत्त्वत्तस्त्वं हि पार्थ महारथः ॥
051a	त्वां हि प्राप्य रणे क्षत्रमेकाहादिति भारत ।
051c	नश्यमानमहं युक्तं मन्येयमिति मे मतिः ॥
052a	सेयं पार्थ चमूर्घोरा धार्तराष्ट्रस्य संयुगे ।
052c	हतसर्वस्वभूयिष्ठा भीष्मद्रोणौ हतौ यथा ॥
053a	शीर्णप्रवरयोधाढ्या हतवाजिरथद्विपा ।
053c	हीना सूर्येन्दुनक्षत्रैर्द्यौरिवाभाति भारती ॥
054a	विध्वस्ता हि रणे पार्थ सेनेयं भीमविक्रम ।
054c	आसुरीव महासेना देवराजपराक्रमैः ॥
055a	तेषां हतावशिष्टास्तु सन्ति पञ्च महारथाः ।
055c	द्रौणिश्च कृतवर्मा च कर्णो मद्राधिपः कृपः ॥
056a	तांस्त्वमद्य नरव्याघ्र हत्वा पञ्च महारथान् ।
056c	हतामित्रः प्रयच्छोर्वी राज्ञे सद्वीपपत्तनाम् ॥
057a	साकाशजलपातालां सपर्वतमहावनाम् ।
057c	प्रयच्छामितवीर्याय पार्थायाद्य वसुन्धराम् ॥
058a	एतां पुरा विष्णुरिव हत्वा दैतेयदानवान् ।
058c	प्रयच्छ मेदिनीं राज्ञे शक्रायैव हरिर्यथा ॥
059a	अद्य मोदन्तु पाञ्चाला निहतेष्वरिषु त्वया ।
059c	विष्णुना निहतेष्वेव दानवेयेषु देवताः ॥
060a	यदि वा द्विपदां श्रेष्ठं द्रोणं मानयतो गुरुम् ।
060c	अश्वत्थाम्नि कृपा तेऽस्ति कृपे वाचार्यगौरवात् ॥
061a	अत्यन्तापचितान्बन्धून्मानयन्मातृबान्धवान् ।
061c	कृतवर्माणमासाद्य न नेष्यासि यमक्षयम् ॥
062a	भ्रातरं मातुरासाद्य शल्यं मद्रजनाधिपम् ।
062c	यदि त्वमरविन्दाक्ष दयावान्न जिघांससि ॥
063a	एतत्ते सुकृतं कर्म नात्र किञ्चन विद्यते ।
063c	वयमप्यनुजानीमो नात्र दोषोऽस्ति कश्चन ॥
064a	इमं पापमतिं क्षुद्रमत्यन्तं पाण्डवान्प्रति ।
064c	कर्णमद्य नरश्रेष्ठ जहि पार्थ शितैः शरैः ॥
065a	दहने यत्सपुत्राया निशि मातुस्तवानघ ।
065c	द्यूतार्थे यच्च युष्मासु प्रावर्तत सुयोधनः ।
065e	तस्य सर्वस्य दुष्टात्मा कर्णो वै मूलमित्युत ॥
066a	प्रोत्साहयति दुष्टात्मा धार्तराष्ट्रं सुदुर्मतिम् ।
066c	समितौ गदते कर्णस्तमद्य जहि भारत ॥
067a	यश्च युष्मासु पापं वै धार्तराष्ट्रः प्रयुक्तवान् ।
067c	तस्य सर्वस्य दुर्बुद्धिः कर्णो मूलमिहार्जुन ॥
068a	कर्णं हि मन्यते त्राणं नित्यमेव सुयोधनः ।
068c	ततो मामपि संरब्धो निग्रहीतुं पराक्रमात् ॥
069a	स्थिता बुद्धिर्नरेन्द्राणां धार्तराष्ट्रस्य चोभयोः ।
069c	कर्णः पार्थान्रणे सर्वान्नाशयिष्यति सायकैः ॥
070a	कर्णमाश्रित्य कौन्तेय धार्तराष्ट्रस्य विग्रहः ।
070c	रुचितो भवता सार्धं जानतोऽपि बलं तव ॥
071a	कर्णो जल्पति वै नित्यमहं पार्थान्समागतान् ।
071c	वासुदेवं च दाशार्हं विजेष्यामि महारणे ।
071e	समितौ वल्गते कर्णस्तमद्य जहि फल्गुन ॥
072a	यच्च युष्मासु पापं वै धार्तराष्ट्रः प्रतापवान् ।
072c	सभायां कृतवान्नित्यं कर्णमाश्रित्य वै पुरा ॥
073a	यच्च तं धार्तराष्ट्राणां षड्भिः शूरैर्महारथैः ।
073c	पश्यतां संवृतं शूरं सौभद्रमपराजितम् ॥
074a	द्रोणद्रौणिकृपान्वीरान्कम्पयानं महेषुभिः ।
074c	विधमन्तमनीकानि प्रमथन्तं महारथान् ॥
075a	मनुष्यवाजिमातङ्गान्प्रेषयन्तं यमक्षयम् ।
075c	शरैः सौभद्रमायान्तं दहन्तमरिवाहिनीम् ॥
076a	निर्मनुष्याश्च मातङ्गा विरथाश्च महारथाः ।
076c	प्रद्रवन्ति स्म समरे दिशो भीताऽभिमन्यवे ॥
077a	विगतासूंश्च तुरगान्पत्तीन्व्यायुधजीवितान् ।
077c	कुर्वन्तमृषभस्कन्धं कुरुवृष्णियशस्करम् ।
077e	तन्मे दहति गात्राणि सखे सत्येन ते शपे ॥
078a	यत्तदासीत्सुदुष्टात्मा कर्णो विनिहतः प्रभुः ।
078c	न शक्तो ह्यभिमन्योस्तु कर्णः स्थातुं रणाग्रतः ॥
079a	सौभद्रशरनिर्भिन्नो विसंज्ञः शोणितोक्षितः ।
079c	निश्वसन्क्रोधसन्दीप्तो विमुखः सायकार्दितः ॥
080a	तस्थौ स विह्वलः सङ्ख्ये प्रहारजनितच्छविः ।
080c	अपयानकृतोत्साहो निरुत्साहश्च भारत ॥
081a	दुर्योधनं रणे दृष्ट्वा लज्जमानो मुहुर्मुहुः ।
081c	नापयासीत्ततः पार्थ सोऽभिमन्योर्महारणे ॥
082a	दृष्ट्वा द्रोणं वधोपायमभिमन्योश्च पृष्टवान् ।
082c	श्रुत्वा द्रोणवचः क्रूरं ततश्चिच्छेद कार्मुकम् ॥
083a	ततश्छिन्नायुधं तेन दृष्ट्वा पञ्च महारथाः ।
083c	स चैव निकृतिप्राज्ञः प्राहिणोच्छरवृष्टिभिः ॥
084a	प्रहसन्स तु दुष्टात्मा कर्णो राजा च कौरवः ।
084c	यच्च कर्णोऽब्रवीत्कृष्णां सभायां परुषं वचः ।
084e	प्रमुखे पाण्डवेयानां कुरूणां चैव पश्यताम् ॥
085a	विनष्टाः पाण्डवाः कृष्णे शाश्वतं नरकं गताः ।
085c	पतिमन्यं पृथुश्रोणि वृणीष्व मृदुभाषिणि ॥
086a	एषा त्वं धृतराष्ट्रस्य दासीभूता निवेशनम् ।
086c	प्रविशारालपक्ष्माक्षि न सन्ति पतयस्तव ॥
087a	न पाण्डवाः प्रभवन्ति तव कृष्णे कथञ्चन ।
087c	दासभार्या च पाञ्चालि स्वयं दासी च शोभने ॥
088a	अद्य दुर्योधनो राजा पृथिव्यां नृपतिः स्मृतः ।
088c	सर्वे चास्य महिपाला योगक्षेममुपासते ॥
089a	पश्येदानीं यदा भद्रे निविष्टाः पाण्डवाः समम् ।
089c	अन्योन्यं समुदीक्षन्ते धार्तराष्ट्रस्य तेजसा ॥
090a	व्यक्तं षण्डतिला ह्येते नरके च निमज्जिताः ।
090c	प्रेष्यवच्चापि राजानमुपस्थास्यन्ति कौरवम् ॥
091a	उक्तवान्स च पापात्मा तथा परमदुर्मतिः ।
091c	पापः पापवचः कर्णः पश्यतस्ते धनञ्जय ॥
092a	अस्य पापस्य तद्वाक्यं सुवर्णविकृताः शराः ।
092c	शमयन्ति शिलाधौता नाशयन्तोऽस्य जीवितम् ॥
093a	अद्य कर्णं रणे ग्रस्तं पश्यन्तु कुरवस्त्वया ।
093c	स्वर्गावतरणे यत्नं स्वर्गद्वारगतं यथा ॥
094a	अद्य ते समरे वीर्यं पश्यन्तु कुरुयोधिनः ।
094c	सूतपुत्रे हते पार्थ जानन्तु त्वां महारथम् ॥
095a	अद्य काकवला गृध्रा वायसा जम्बुकास्तथा ।
095c	विप्रकर्षन्तु गात्राणि सूतपुत्रस्य मारिष ॥
096a	अद्याधिरथिराक्षिप्तो निहतश्च त्वया रणे ।
096c	कुरूणां शोकमाधत्तां पाण्वानां मुदं तदा ॥
097a	अद्य त्वां प्रतिमर्दन्तु पाञ्चालाः पाण्डवैः सह ।
097c	यथा वृत्रवधे वृत्ते देवाः सर्वे शतक्रतुम् ॥
098a	अद्य कर्णं रणे हत्वा प्राप्य चैवोत्तमं यशः ।
098c	विशोको विज्वरः पार्थ भव बन्धुपुरस्कृतः ॥
099a	नरसिंहवपुः कृत्वा यथा शस्तो महासुरः ।
099c	हिरण्यकशिपुर्दैत्यो विष्णुना प्रभविष्णुना ॥
100a	तथा त्वमपि राधेयं घोरां कृत्वा महातनुम् ।
100c	जहि युद्धे महाबाहो त्रायस्व च भयात्स्वकान् ॥
101a	कर्णं हाहाकृतं दीनं विषण्णं त्वच्छरार्दितम् ।
101c	प्रपतन्तं महीं कर्णं पश्यन्तु वसुधाधिपाः ॥
102a	तं च स्वशोणिते मग्नं शयानं पतितं भुवि ।
102c	अपविद्धायुकधं कर्णमद्य पश्यन्तु बान्धवाः ॥
103a	तच्चैवाद्य महत्कर्म गाण्डीवप्रेषितैः शरैः ।
103c	रथोपस्थे विशीर्येत ताराराज इवाम्बरात् ॥
104a	आशु चाद्य शरास्तस्य सम्पतन्तो महाजवैः ।
104c	त्वच्छरैः सन्निकृत्ताग्रा विशीर्यन्ते महीतले ॥
105a	त्वया चाद्य हते तस्य विक्रमे भरतर्षभ ।
105c	विमुखाः सर्वराजानो भवन्तु गतजीविताः ॥
106a	तथा चाधिरथौ याते प्रयान्तु कुरवो दिशः ।
106c	मन्वानास्तं रथश्रेष्ठं सर्वलोकेषु धन्विनाम् ॥
107a	स वै चाद्य भयात्त्यक्त्वा धार्तराष्ट्रो महाचमूम् ।
107c	दुर्योधनो भयोद्विग्नो द्रवतु स्वं निवेशनम् ॥
108a	तथा चाद्य हतं श्रुत्वा धृतराष्ट्रो जनेश्वरः ।
108c	क्षणेन निपतेद्भूमौ विसंज्ञो वै महीपतिः ॥
109a	अद्य जानन्तु ते पार्थ विक्रमं सर्वयोधिनः ।
109c	यदुवाच सभामध्ये परुषं भारत त्वयि ॥
110a	यानि चान्यानि दुष्टात्मा पापानि कृतवांस्त्वयि ।
110c	तान्यद्य भरतश्रेष्ठ नाशयन्तु शरास्तव ॥
111a	शान्तिं कुरु परिक्लेशा कृष्णायाः शत्रुपातन ।
111c	हत्वा शत्रुं रणे श्लाघ्यं गर्जन्तमतिपौरुषम् ॥
112a	अद्य चाधिरथिर्वेद्धस्तव बाणैः समन्ततः ।
112c	मन्यतां त्वां नरव्याघ्र प्रवरं सर्वधन्विनाम् ॥
113a	गाण्डीवप्रसृतान्बाणानद्य गात्रस्पृशः शरान् ।
113c	यातु कर्णो रणे पार्थ श्वाविच्छललतो यथा ॥
114a	तं कथं कर्णमासाद्य विद्रवेयुर्महारथाः ।
114c	यस्त्वेकः सर्वपाञ्चालानहन्यहनि नाशयन् ।
114e	कालवच्चरते वीर पाञ्चालानां रथव्रजे ॥
115a	तमप्यासाद्य समरे मित्रार्थे मित्रवत्सल ।
115c	तथा ज्वलन्तमस्त्रैश्च शूरं सर्वधनुष्मताम् ।
115e	निर्दहन्तं समारूढं दुर्धर्षं द्रोणमञ्जसा ॥
116a	ते नित्यमुदिता जेतुं युधि शत्रुमरिन्दमाः ।
116c	न चेदाधिरथेर्भीताः पाञ्चालाः स्युः पराङ्मुखाः ॥
117a	तेषामापततां शूरः पाञ्चालानां तरस्विनाम् ।
117c	आदत्तासूञ्शरैः कर्णः पतङ्गानामिवानलः ॥
118a	एते द्रवन्ति पाञ्चाला द्राव्यन्ते योधिभिर्ध्रुवम् ।
118c	कर्णेन भरतश्रेष्ठ पश्यपश्य तथाकृतान् ॥
119a	तान्समारोहतः शूरान्मित्रार्थे त्यक्तजीवितान् ।
119c	निस्तारय महाबाहो कर्णास्त्रात्पावकोपमात् ॥
120a	अस्त्रं हिरामात्कर्णेन भार्गवादृषिसत्तमात् ।
120c	यदवाप्तं तदा घोरं तस्य रूपमुदीर्यते ॥
121a	तापनं सर्वसैन्यस्य घोररूपं भयानकम् ।
121c	यमाश्रित्य महासेना ज्वलते स्वेन तेजसा ॥
122a	एते चरन्ति सङ्ग्रामे कर्णचापच्युताः शराः ।
122c	प्रभया इह शत्रूणां घातयन्तो जनान्प्रभो ॥
123a	एते भ्रमन्ति पाञ्चाला उत्क्रमन्ति च मारिष ।
123c	कर्णास्त्रं समरे प्राप्य दुर्निवार्यं महात्मभिः ॥
124a	एष भीमो दृढक्रोधो वृतः पार्थ समन्ततः ।
124c	सृञ्जयैर्योऽजयत्कर्णं पीड्यते निशितैः शरैः ॥
125a	पाञ्चालान्सृञ्जयांश्चैव पाण्डवांश्चैव भारत ।
125c	उपेक्षितो दहेत्कर्णो रोगो देहमिवान्तकः ॥
126a	नान्यं त्वत्तो हि पश्यामि योधं यौधिष्ठिरे बले ।
126c	यः समासाद्य राधेयं स्वस्तिमानाव्रजेद्गृहान् ॥
127c	तमद्य निशितैर्बाणैर्निहत्य भरतर्षभ ।
127c	यथा प्रतिज्ञां त्व पार्थ तीर्त्वा कीर्तिमवाप्स्यसि ॥
128a	त्वं हि शक्तो रणे कर्णं विजेतुं सह पार्थिवैः ।
128c	नान्यो युधि युधां श्रेष्ठ सत्यमेतद्ब्रवीमि ते ॥
129a	एतत्कृत्वा महत्कर्म हत्वा कर्णं महारथम् ।
129c	कृतार्थः सफलः पार्थ सुखी भव नरोत्तम ॥ ॥

इति श्रीमन्महाभारते कर्णपर्वणि सप्तदशदिवसयुद्धे सप्तसप्ततितमोऽध्यायः ॥ 77 ॥

8-77-23 यदि त्वं त्राता न भवेस्तर्हि तद्धार्तराष्ट्रं बलं कोनु प्रतीयाद्गच्छेदिति सम्बन्धः ॥ 8-77-51 त्वांहीति । क्षणेन सर्वं भस्मीकर्तुं समर्थं त्वां प्राप्य एकाहान्नश्यमानं क्षत्रं युक्तं बलवत्तरं मन्येयं जानीयाम् । क्षणेन नाश्यमपि पूर्णैकाहपर्यन्तं स्थायित्वादिति भावः ॥ 8-77-111 परिक्लेशा परिक्लेशानाम् ॥
