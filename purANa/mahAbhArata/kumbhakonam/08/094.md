अध्यायः 094

कर्णार्जुनयोर्युद्धारम्भः ॥ 1 ॥ द्रौणिना दुर्योधनाय हिताख्यानम् ॥ 2 ॥ तेन तदनादृत्य रणाय सेनानियोजनम् ॥ 3 ॥

KK-08-01-094-001	सञ्जय उवाच ।
KK-08-01-094-001a	तद्देवनागासुरसिद्धयक्षैर्गन्धर्वरक्षोप्सरसां च सङ्घैः ।
KK-08-01-094-001c	ब्रह्मर्षिराजर्षिसुपर्णजुष्टं बभौ वियद्विस्मयनीयरूपम् ॥
KK-08-01-094-002a	नानद्यमानं निनदैर्मनोज्ञैर्वादित्रगीतस्तुतिनृत्यहासैः ।
KK-08-01-094-002c	सर्वेऽन्तरिक्षं ददृशुर्मनुष्याः खस्थाश्च तद्विस्मयनीयरूपम् ॥
KK-08-01-094-003a	ततः प्रहृष्टाः कुरुपाण्डुयोधा वादित्रशङ्खस्वनसिंहनादैः ।
KK-08-01-094-003c	विनादयन्तो वसुधां दिशश्च स्वनेन सर्वान्द्विषतो निजघ्नुः ॥
KK-08-01-094-004a	नराश्वमातङ्गरथैः समाकुलं शरासिशक्त्यृष्टिनिपातदुःसहम् ।
KK-08-01-094-004c	अभीरुजुष्टं हतदेहसङ्कुलं रणाजिरं लोहितमाबभौ तदा ॥
KK-08-01-094-005a	[बभूव युद्धं कुरुपाण्डवानां यथा सुराणामसुरैः सहाभवत् ।]
KK-08-01-094-005c	तथा प्रवृते तुमुले सुदारुणे धनञ्जयश्चाधिरथिश्च सायकैः ।
KK-08-01-094-005e	दिशश्च सैन्यं च शितैरजिह्मगैः परस्परं प्रावृणुतां सुदंशितौ ॥
KK-08-01-094-006a	ततस्त्वदीयाश्च परे च सायकैः कृतेऽन्धकारे ददृशुर्न किञ्चन ।
KK-08-01-094-006c	भयातुरा एकरथौ समाश्रयंस्ततोऽभवत्त्वद्भुतमेव सर्वतः ॥
KK-08-01-094-007a	ततोऽस्त्रमस्त्रेण परस्परं तौ विधूय वाताविव पूर्वपश्चिमौ ।
KK-08-01-094-007c	घनान्धकारे वितते तमोनुदौ यथोदितौ तद्वदतीव रेजतुः ॥
KK-08-01-094-008a	न चाभिसर्तव्यमिति प्रचोदिताः परे त्वदीयाश्च तथाऽवतस्थिरे ।
KK-08-01-094-008c	महारथौ तौ परिवार्य सर्वतः सुरासुराः शम्बरवासवाविव ॥
KK-08-01-094-009a	मृदङ्गभेरीपणवानकस्वनैर्निनादिते वाहनशङ्खनिस्वनैः ।
KK-08-01-094-009c	तौ सिंहनादैर्बभतुर्नरोत्तमौ पतङ्गचन्द्राविव दुःसहावुभौ ॥
KK-08-01-094-010a	महाधनुर्मण्डलमध्यगावुभौ सुवर्चसौ बाणसहस्रदीधिती ।
KK-08-01-094-010c	दिधक्षमाणौ सचराचरं जगद्युगान्तसूर्याविव दुःसहौ रणे ॥
KK-08-01-094-011a	उभावजेयावहितान्तकावुभावुभौ जिघांसू कृतिनौ परस्परम् ।
KK-08-01-094-011c	महाहवे वीतभयौ समीयतुर्महेन्द्रजम्भाविव कर्णपाण्डवौ ॥
KK-08-01-094-012a	ततो महास्त्राणि महाधनुर्धरौ विमुञ्चमानाविषुभिर्भयानकैः ।
KK-08-01-094-012c	नराश्वनागानमितान्निजघ्नतुः परस्परं चापि महारथौ नृप ॥
KK-08-01-094-013a	ततो विसस्रुः पुनरर्दिता नरा नरोत्तमाभ्यां कुरुपाण्डवाश्रयाः ।
KK-08-01-094-013c	सनागपत्त्यश्वरथा दिशो द्रुतास्तथा यथा सिंहहता वनौकसः ॥
KK-08-01-094-014a	ततस्तु दुर्योधनभोजसौबलाः कृपो गुरोश्चापि सुतो महाहवे ।
KK-08-01-094-014c	महारथाः पञ्च धनञ्जयाच्युतौ शरैः शरीरार्तिकरैरताडयन् ॥
KK-08-01-094-015a	धनूंषि तेषामिषुधीन्ध्वजान्हयान्रथांश्च सूतांश्च धनञ्जयः शरैः ।
KK-08-01-094-015c	समं प्रमध्याशु परान्समन्ततः शरोत्तमैर्द्वादशभिश्च सूतजम् ॥
KK-08-01-094-016a	अथाभ्यधावंस्त्वरिताः शतं रथाः शतं गजाश्चार्जुनमाततायिनः ।
KK-08-01-094-016c	शकास्तुषारा यवनाश्च सादिनः सहैव काम्भोजवरैर्जिघांसवः ॥
KK-08-01-094-017a	वरायुधान्पाणिगतैः शरैः सह क्षुरैर्न्यकृन्तत्प्रपतञ्शिरांसि च ।
KK-08-01-094-017c	हयांश्च नागांश्च रथांश्च युध्यतो धनञ्जयः शत्रुगणान्क्षितौ क्षिणोत् ॥
KK-08-01-094-018a	ततोऽन्तरिक्षे सुरतूर्यनिःस्वनाः ससाधुवादा हृषितैः समीरिताः ।
KK-08-01-094-018c	निपेतुरप्युत्तमपुष्पवृष्टयः सुरूपगन्धाः पवनेरिताः शुभाः ॥
KK-08-01-094-019a	तदद्भुतं देवमनुष्यसाक्षिकं समीक्ष्य भूतानि विसिस्मियुस्तदा ।
KK-08-01-094-019c	तवात्मजः सूतसुतश्च न व्यथां न विस्मयं जग्मतुरेकनिश्चयौ ॥
KK-08-01-094-020a	अथाब्रवीद्द्रोणसुतस्तवात्मजं करं करेण प्रतिपीड्य सान्त्वयन् ।
KK-08-01-094-020c	प्रसीद दुर्योधन शाम्य पाण्डवैरलं विरोधेन धिगस्तु विग्रहम् ॥
KK-08-01-094-021a	हतो गुरुर्ब्रह्मसमो महास्त्रवित्तथैव भीष्मप्रमुखा महारथाः ।
KK-08-01-094-021c	अहं त्ववध्यो मम चापि मातुलः प्रशाधि राज्यं सह पाण्डवैश्चिरम् ॥
KK-08-01-094-022a	धनञ्जयः स्थास्यति वारितो मया जनार्दनो नैव विरोधमिच्छति ।
KK-08-01-094-022c	युधिष्ठिरो भूतहिते रतः सदा वृकोदरस्तद्वशगस्तथा यमौ ॥
KK-08-01-094-023a	त्वया तु पार्थैश्च कृते च संविदे प्रजाः शिवं प्राप्नुयुरिच्छया तव ।
KK-08-01-094-023c	व्रजन्तु शेषाः स्वपुराणि पार्थिवा निवृत्तवैराश्च भवन्तु सैनिकाः ।
KK-08-01-094-023e	न चेद्वचः श्रोष्यसि मे नराधिप ध्रुवं हि तप्तोऽसि हतोऽरिभिर्युधि ॥
KK-08-01-094-024a	वृद्धं पितरमालोक्य गान्धारीं च यशस्विनीम् ।
KK-08-01-094-024c	कृपालुर्धर्मराजो हि याचितः शममेष्यति ॥
KK-08-01-094-025a	यथोचितं च वै राज्यमनुज्ञास्यति ते प्रभुः ।
KK-08-01-094-025c	विपश्चित्सुमतिर्वीरः सर्वशास्त्रार्थतत्त्ववित् ॥
KK-08-01-094-026a	वैरं नेष्यति धर्मात्मा स्वजने नास्त्यतिक्रमः ।
KK-08-01-094-026c	न विग्रहमतिः कृष्णा स्वजने प्रतिनन्दति ॥
KK-08-01-094-027a	भीमसेनार्जुनौ चोभौ माद्रीपुत्रौ च पाण्डवौ ।
KK-08-01-094-027c	वासुदेवमते चैव पाण्डवस्य च धीमतः ।
KK-08-01-094-027e	स्थास्यन्ति पुरुषव्याघ्रास्तयोर्वचनगौरवात् ॥
KK-08-01-094-028a	रक्ष दुर्योधनात्मानमात्मा सर्वस्य भाजनम् ।
KK-08-01-094-028c	जीवने यत्नमातिष्ठ जीवन्भद्राणि पश्यति ॥
KK-08-01-094-029a	राज्यं श्रीश्चैव भद्रं ते जीवमाने च कल्पते ।
KK-08-01-094-029c	मृतस्य तु खलु कौरव्य नैव राज्यं कुतः सुखम् ॥
KK-08-01-094-030a	लोकवृत्तमिदं वृत्तं प्रवृत्तं पश्य भारत ।
KK-08-01-094-030c	शाम्य त्वं पाण्डवैः सार्धं शेषं रक्ष कुलस्य च ॥
KK-08-01-094-031a	मा भूत्स कालः कौरव्य यदाऽहमहितं वचः ।
KK-08-01-094-031c	ब्रूयां कामं महाबाहो माऽवमंस्था वचो मम ॥
KK-08-01-094-032a	धर्मिष्ठमिदमत्यर्थं राज्ञश्चैव कुलस्य च ।
KK-08-01-094-032c	एतद्धि परमं श्रेयः कुरुवंशस्य वृद्धये ।
KK-08-01-094-032e	प्रयाहि तं च गान्धारे कुलस्य च सुखावहम् ॥
KK-08-01-094-033a	पथ्यमायतिसंयुक्तं कर्णोऽप्यर्जुनमाहवे ।
KK-08-01-094-033c	न जेष्यति नरव्याघ्र इति मे निश्चिता मतिः ॥
KK-08-01-094-034a	रोचतां ते नरश्रेष्ठ ममैतद्वचनं शुभम् ।
KK-08-01-094-034c	अतोऽन्यथा हि राजेन्द्र विनाशः सुमहान्भवेत् ॥
KK-08-01-094-035a	इदं च दृष्टं जगता सह त्वया कृतं यदेकेन किरीटमालिना ।
KK-08-01-094-035c	यथा न कुर्याद्बलभिन्न चान्तको न च प्रचेता भगवान्न यक्षराट् ॥
KK-08-01-094-036a	अतोऽपि भूयान्स्वगुणैर्धनञ्जयो न चातिवर्तिष्यति मे वचोऽखिलम् ।
KK-08-01-094-036c	तवानुयात्रां च सदा करिष्यति प्रसीद राजेन्द्र शमं त्वमाप्नुहि ॥
KK-08-01-094-037a	ममाभिमानः परमः सदा त्वयि ब्रवीम्यतस्त्वां परमाच्च सौहृदात् ।
KK-08-01-094-037c	निवारयिष्यामि च कर्णमाहवे महान्हि मेऽस्ति प्रणयोऽथ सूतजे ॥
KK-08-01-094-038a	वदन्ति मैत्रीं सहजां विचक्षणास्तथैव साम्ना च धनेन चार्जिताम् ।
KK-08-01-094-038c	प्रतापतश्चोपनतां चतुर्विधां तदस्ति सर्वं तव पाण्डवेषु ॥
KK-08-01-094-039a	निसर्गतस्ते तव वीर बान्धवाः पुनश्च साम्ना हितमाप्नुयुः प्रभो ।
KK-08-01-094-039c	त्वयि प्रसन्ने यदि मित्रतां गते हितं कृतं स्याज्जगतस्त्वयाऽतुलम् ॥
KK-08-01-094-040a	इतीदमुक्तः सुहृदा वचो हितं विचिन्त्य निःश्वस्य च दुर्मनाऽब्रवीत् ।
KK-08-01-094-040c	यथा भवानाह सखे तथैव तन्ममापि विज्ञापयतो वचः शृणु ॥
KK-08-01-094-041a	निहत्य दुःशासनमुक्तवान्बहु प्रहस्य शार्दूलवदेष दुर्मतिः ।
KK-08-01-094-041c	वृकोदरस्तद्धृदये मम स्थितं न तत्परोक्षं भवतः कुतः शमः ॥
KK-08-01-094-042a	न चापि कर्णं प्रसहेद्रणेऽर्जुनो महागिरिं मेरुमिवोग्रमारुतः ।
KK-08-01-094-042c	न चाश्वसिष्यन्ति पृथात्मजा मयि प्रसह्य वैरं बहुशो विचिन्त्य ॥
KK-08-01-094-043a	न चापि कर्णं गुरुपुत्र संयुगादुपारमेत्यर्हसि वीर भाषितुम् ।
KK-08-01-094-043c	श्रमेण युक्तो महताद्य फल्गुनस्तमेष कर्णः प्रसभं हनिष्यति ॥
KK-08-01-094-044a	`वसुन्धरायाः परिवर्तनं भवेद्व्रजेच्च शोषं मकरालयोऽर्णवः ।
KK-08-01-094-044c	प्लवेयुरप्यद्रिवरा महाम्बुधौ न चार्जुनो जेष्यति कर्णमाहवे ॥
KK-08-01-094-045a	अपां पृथिव्या नभसो नभस्वतः सुतिग्मदीप्तेश्च हिरण्यरेतसः ।
KK-08-01-094-045c	अभाव एषामपि सर्वतो भवेन्न चार्जुनो जेष्यति कर्णमाहवे' ॥
KK-08-01-094-046a	तमेवमुक्त्वाऽप्यनुनीय चासकृत्तवात्मजः स्वाननुशास्ति सैनिकान् ।
KK-08-01-094-046c	द्रुतं घ्नताभिद्रवताहितानिमानहीनसत्वाः किमु जोषमासते ॥ ॥

इति श्रीमन्महाभारते कर्णपर्वणि सप्तदशदिवसयुद्धे चतुर्नवतितमोऽध्यायः ॥ 94 ॥

8-94-6 एकौ मुख्यौ रथौ रथिनौ कर्णार्जुनौ ॥ 8-94-7 तमोनुदौ सूर्यचन्द्रौ ॥ 8-94-8 नच अभिसर्तव्यं नापयातव्यमिति नियमेन प्रचोदिताः प्रेरिताः ॥ 8-94-23 ध्रुवं हि तप्तासि इति क.ख.ड.पाठः ॥ 8-94-41 दुःशासनमुक्तवान्वच इति झ.पाठः तत्र वचो दुर्योधनस्य हतस्य शिरः पदा ताडयिष्यामीत्येवंरूपम् ॥
