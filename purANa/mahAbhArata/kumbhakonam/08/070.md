अध्यायः 070

अर्जुनेन स्वयुद्धानुवादपूर्वकं युधिष्ठिरम्प्रति कर्णवधप्रतिज्ञानम् ॥ 1 ॥

KK-08-01-070-001	सञ्जय उवाच ।
KK-08-01-070-001a	तद्धर्मशीलस्य वचो निशम्य राज्ञः क्रुद्धस्यातिरथो महात्मा ।
KK-08-01-070-001c	उवाच दुर्मर्षमदीनसत्वो युधिष्ठिरं जिष्णुरनन्तवीर्यः ॥
KK-08-01-070-002a	द्रोणं हतं पार्थ कर्णो विदित्वा भिन्नां नावविमावत्यगाधे कुरूणाम् ।
KK-08-01-070-002c	सम्मुह्यमानान्धार्तराष्ट्रान्विदित्वा निरुत्साहांश्च विजये परेषाम् ॥
KK-08-01-070-003a	सोदर्यवत्त्वरितोऽमितौजा उत्तारयिष्यन्धृतराष्ट्रस्य पुत्रान् ।
KK-08-01-070-003c	रणे रथेनाधिरथिर्महात्मा ततो हि मां त्वरितः सोऽभ्यधावत् ॥
KK-08-01-070-004a	संशप्तकैर्युध्यमानस्य मेऽद्य सेनाग्रयायी कुरुसैन्यस्य राजन् ।
KK-08-01-070-004c	आशीविषाभान्विकिरञ्शरौघान्द्रौणिः पुरस्तात्सहसाध्यतिष्ठत् ॥
KK-08-01-070-005a	स मे दृष्ट्वा शूरतमो ध्वजाग्रं समादिशद्रथसङ्घाननेकान् ।
KK-08-01-070-005c	तेषामहं पञ्चशतं निहत्य आसादयं द्रोणपुत्रं नदन्तम् ॥
KK-08-01-070-006a	स द्रोणपुत्रः सदृशं महात्मा मामप्यरौत्सीत्तदनीकमध्ये ।
KK-08-01-070-006c	किरञ्शरौघान्बहुरूपान्विचित्रान्स्वातीगतः शुक्र इवातिवर्षन् ॥
KK-08-01-070-007a	स मे रान्सर्वतः कङ्कपत्रानवासृजद्वै पृथिवीप्रकाशान् ।
KK-08-01-070-007c	निवार्य तूर्णं परमाजिमध्ये ततोऽपि मां बाणगणैः समार्पयत् ॥
KK-08-01-070-008a	आकर्षणं वापि विकृष्य मुक्तं न दृश्यते तस्य महारथस्य ।
KK-08-01-070-008c	न सन्दधानः कुत आददानो न व्याक्षिपन्न विकर्षन्विमुञ्चन् ॥
KK-08-01-070-009a	सव्येन वा यदि वा दक्षिणेन न ज्ञायते कतरेणास्यतीति ।
KK-08-01-070-009c	आचार्यवत्समरे पर्यवर्तन्महच्चित्रं दर्शयन्सर्वतः स्म ॥
KK-08-01-070-010a	दृष्ट्वीविषं चासुहरं परेषां सर्वा दिशः पूरयानं शरौघैः ।
KK-08-01-070-010c	अलातचक्रप्रतिमं महात्मनः सदा नतं कार्मुकं ब्रह्मबन्धोः ॥
KK-08-01-070-011a	ततोऽपरान्बाणगणाननेकानाकर्णपूर्णायतविप्रमुक्तान् ।
KK-08-01-070-011c	ससर्ज शीघ्रास्त्रबलेन वीरस्तोयं यथा प्रावृषि कालमेघः ॥
KK-08-01-070-012a	आविध्यन्मां पञ्चभिद्रोणपुत्रः शितैः शरैः पञ्चभिर्वासुदेवम् ।
KK-08-01-070-012c	अभ्यघ्नं बाणैस्तमहं सुधारैर्निमेषमात्रेण सुवर्णपुङ्खैः ॥
KK-08-01-070-013a	स निर्विद्धो विरथो द्रोणपुत्रो रथानीकं चाधिरथेर्विवेश ।
KK-08-01-070-013c	मयाभिभूतान्स्वरथप्रबर्हानस्त्रं च पश्यन्रुधिरप्रदिग्धम् ॥
KK-08-01-070-014a	ततोऽभिभूतं युधि वीक्ष्य सैन्यं विध्वस्तयोधं द्रुतनागयूथम् ।
KK-08-01-070-014c	पञ्चाशता रथमुख्यैः समेतः कर्णस्त्वरन्नभ्यपतत्प्रमाथी ॥
KK-08-01-070-015a	तान्सूदयित्वाऽहमपास्य कर्णं द्रष्टुं भवन्तं त्वरयोपयातः ।
KK-08-01-070-015c	सर्वे पाञ्चाला ह्युद्विजन्ते स्म कर्णं दृष्ट्वा गावः केसरिणं यथैव ॥
KK-08-01-070-016a	मृत्योरास्यं व्यात्तमिवाभिपद्य प्रभद्रकाः कर्णमासाद्य सर्वे ।
KK-08-01-070-016c	यास्यामि तांस्तारयिष्यन्बलौघाद्दिष्ट्या भवान्स्वस्तिमान्पार्थ दृष्टः ॥
KK-08-01-070-017a	हनिष्येऽहं भारत सूतपुत्रमस्मिन्सङ्ग्रामे यदि दृश्यतेऽद्य ।
KK-08-01-070-017c	आयाहि पश्याद्य युयुत्समानौ मां सूतपुत्रं च धृतौ रणाय ॥
KK-08-01-070-018a	महाझषस्येव मुखं प्रपन्नाः प्रभद्रकाः कर्णमुखं प्रपन्नाः ।
KK-08-01-070-018c	षट्साहस्रा भारत राजपुत्राः स्वर्गाय लोकाय रणे निमग्नाः ॥
KK-08-01-070-019ac	तानद्य यास्यामि रणाद्विमोक्तुं सर्वात्मना सूतपुत्रं च हन्तुम् ॥
KK-08-01-070-020a	अथ प्रवीरेण महानुभाव द्विषत्सैन्यं निर्दहन्विस्तरेण ।
KK-08-01-070-020c	समेत्याहं सूतपुत्रेण सङ्ख्ये वज्रीव वृत्रेण नरेन्द्रमुख्य ॥
KK-08-01-070-021a	एवं गते किञ्च मयाऽद्य शक्यं कार्यं कर्तुं निग्रहे सूतजस्य ।
KK-08-01-070-021c	तथैव राज्ञश्च सुयोधनस्य ये चापि मां योद्धुकामाः समेताः ॥
KK-08-01-070-022a	कर्णं न चेदद्य निहन्मि राजन्सबान्धवं युध्यमानं प्रसह्य ।
KK-08-01-070-022c	प्रतिश्रुत्याऽकुर्वतां या गतिर्वै कष्टां यायां तामहं राजसिंह ॥
KK-08-01-070-023a	आमन्त्रये त्वां ब्रूहि रणे जयं मे पुरा भीमं धार्तराष्ट्रा ग्रसन्ति ।
KK-08-01-070-023c	सौतिं हनिष्यामि नरेन्द्रसिंह सैन्यं तथा शत्रुगणांश्च सर्वान् ॥ ॥

इति श्रीमन्महाभारते कर्णपर्वणि सप्तदशदिवसयुद्धे सप्ततितमोऽध्यायः ॥ 70 ॥
