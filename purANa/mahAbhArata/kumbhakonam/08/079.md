अध्यायः 079

द्वन्द्वयुद्धम् ॥ 1 ॥

001	[धृतराष्ट्र उवाच ।
001a	समागमे पाण्डवसृञ्जयानां महाभये मामकानामगाधे ।
001c	धनञ्जये तात रणाय याते कर्णेन तद्युद्धमथोऽत्र कीदृक् ॥]
002	सञ्जय उवाच ।
002a	तेषामनीकानि महाध्वजानि रणे समृद्धानि सुसङ्गतानि ।
002c	भेरीनिनादोन्मुखराण्यंगर्जन्मेघा इव प्रावृषि मारुतास्ताः ॥
003a	महागजाभ्राकुलमस्त्रतोयं वादित्रनेमीतलशब्दवच्च ।
003c	हिरण्यचित्रायुधविद्युतं च शरासिनाराचमहास्त्रधारम् ॥
004a	तद्भीमवेगं रुधिरौघवाहि खड्गाकुलं क्षत्रियजीवघाति ।
004c	अनार्तवं क्रूरमनिष्टवर्षं बभूव संरम्भकरं प्रजानाम् ॥
005a	एकं रथं सम्परिवार्य मृत्युं नयन्त्यनेके च रथाः समेताः ।
005c	एकस्तथैकं रथिनं रथाग्र्यांस्तथा रथश्चापि रथाननेकान् ॥
006a	रथं ससूतं सहयं च कञ्चित्कश्चिद्रथी मृत्युवशं निनाय ।
006c	निनाय चाप्येकगजेन कश्चिद्रथान्बहून्मृत्युवशे तथाश्वान् ॥
007a	रथान्ससूतान्सहयान्गजांश्च सर्वानरीन्मृत्युवशं शरौघैः ।
007c	निन्ये हयांश्चैव तथा ससादीन्पदातिसङ्घांश्च तथैव पार्थः ॥
008a	कृपः शिखण्डी च रणे समेतौ दुर्योधनं सात्यकिरध्यगच्छत् ।
008c	श्रुतश्रवा द्रोणपुत्रेण सार्धं युधामन्युश्चित्रसेनेन सार्धम् ॥
009a	कर्णस्य पुत्रं तु रथी सुषेणं समागतं सृञ्जयश्चोत्तमौजाः ।
009c	गान्धारराजं सहदेवोऽक्षधूर्तं महर्षभं सिंह इवाभ्यधावत् ॥
010a	शतानीको नाकुलिः कर्णपुत्रं युवा युवानं वृषसेनं शरौघैः ।
010c	समार्पयत्कर्णपुत्रश्च शूरः पाञ्चालेयं शरवर्षैरनेकैः ॥
011a	रथर्षभः कृतवर्माणमार्च्छन्माद्रीपुत्रो नकुलश्चित्रयोधी ।
011c	पाञ्चालानामधिपो याज्ञसेनिः सेनापतिः कर्णमार्च्छत्ससैन्यम् ॥
012a	दुःशासनो भारत भारतं तु व्यात्ताननं क्रूरमिवान्तकाभम् ।
012c	भीमं रणे शस्त्रभृतां वरिष्ठं भीमं समार्च्छत्तमसह्यवेगम् ॥
013a	कर्णात्मजं तत्र जघान वीरस्तथाच्छिनच्चोत्तमौजाः प्रसह्य ।
013c	तस्योत्तमाङ्गं निपपात भूमौ निनादयद्गां निनदेन खं च ॥
014a	सुषेणशीर्षं पतितं पृथिव्यां विलोक्य कर्णोऽथ तदार्तरूपः ।
014c	क्रोधाद्धयांस्तस्य रथं ध्वजं च बाणैः सुधारैर्निशितैरकृन्तत् ॥
015a	स तूत्तमौजा निशितैः पृषत्कैर्विव्याध खड्गेन च भास्वरेण ।
015c	पार्ष्णिग्रहांश्चैव कृपस्य हत्वा शिखण्डिवाहं स ततोऽध्यरोहत् ॥
016a	कृपं तु दृष्ट्वा विरथं रथस्थो नैच्छच्छरैस्ताडयितुं शिखण्डी ।
016c	तं द्रौणिरावार्य रथं कृपस्य समुज्जहे पङ्कगतां यथा गाम् ॥
017a	हिरण्यवर्मा निशितैः पृषत्कैस्तवात्मजानामनिलात्मजो वै ।
017c	अतापयत्सैन्यमतीव भीमः काले शुचौ मध्यगतो यथाऽर्कः ॥ ॥

इति श्रीमन्महाभारते कर्णपर्वणि सप्तदशदिवसयुद्धे एकोनाशीतितमोऽध्यायः ॥ 79 ॥

8-79-10 पाञ्चालेयं पाञ्चालीतनयं नाकुलिम् ॥
