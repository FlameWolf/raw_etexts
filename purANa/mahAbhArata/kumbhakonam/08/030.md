अध्यायः 030

शल्येन सारथीभूयाधिष्ठितं रथमधिष्ठाय कर्णस्य रणाय निर्याणम् ॥ 1 ॥

KK-08-01-030-001	दुर्योधन उवाच ।
KK-08-01-030-001a	अयं ते कर्ण सारथ्यं मद्रराजः करिष्यति ।
KK-08-01-030-001c	कृष्णादभ्यधिको यन्ता देवेशस्येव मातलिः ॥
KK-08-01-030-002a	यथा हरिहयैर्युक्तं सङ्गृह्णाति स मातलिः ।
KK-08-01-030-002c	शल्यस्तथा तवाद्यायं संयन्ता रथवाजिनाम् ॥
KK-08-01-030-003a	योधे त्वयि रथस्थे च मद्रराजे च सारथौ ।
KK-08-01-030-003c	रथश्रेष्ठो ध्रुवं सङ्ख्ये पार्थानभिभविष्यति ॥
KK-08-01-030-004	सञ्जय उवाच ।
KK-08-01-030-004a	ततो दुर्योधनो भूयो मद्रराजं तरस्विनम् ।
KK-08-01-030-004c	उवाच राजन्सङ्ग्रामेऽध्युषिते पर्युपस्थिते ॥
KK-08-01-030-005a	कर्णस्य यच्छ सङ्ग्रामे मद्रराज हयोत्तमान् ।
KK-08-01-030-005c	त्वयाऽभिगुप्तो राधेयो विजेष्यति धनञ्जयम् ॥
KK-08-01-030-006a	इत्युक्तो रथमास्थाय तथेति प्राह भारत ।
KK-08-01-030-006c	शल्येऽभ्युपगते कर्णः सारथिं सुमनाऽब्रवीत् ॥
KK-08-01-030-007ac	त्वं सूत स्यन्दनं मह्यं कल्पयेत्यसकृत्त्वरन् ॥
KK-08-01-030-008a	ततो जैत्रं रथवरं गन्धर्वनगरोपमम् ।
KK-08-01-030-008c	विधिवत्कल्पितं भद्रं जयेत्युक्त्वा न्यवेदयत् ॥
KK-08-01-030-009a	तं रथं रथिनां श्रेष्ठः कर्णोऽभ्यर्च्य यथाविधि ।
KK-08-01-030-009c	सम्पादितं ब्रह्मविदा पूर्वमेव पुरोधसा ॥
KK-08-01-030-010a	कृत्वा प्रदक्षिणं यत्नादुपस्थाय च भास्करम् ।
KK-08-01-030-010c	समीपस्थं मद्रराजमारोह त्वमथाब्रवीत् ॥
KK-08-01-030-011a	ततः कर्णस्य दुर्धर्षं स्यन्दनप्रवरं महत् ।
KK-08-01-030-011c	आरुरोह महातेजाः शल्यः सिंह इवाचलम् ॥
KK-08-01-030-012a	ततः शल्याश्रितं दृष्ट्वा कर्णः स्वं रथमुत्तमम् ।
KK-08-01-030-012c	अध्यतिष्ठद्यथाऽम्भोदं विद्युत्वन्तं दिवाकरः ॥
KK-08-01-030-013a	तावेकरथमारूढावादित्याग्निसमत्विषौ ।
KK-08-01-030-013c	अभ्राजेतां यथा मेघं सूर्याग्नी सहितौ दिवि ॥
KK-08-01-030-014a	संस्तूयमानौ तौ वीरौ तदास्तां द्युतिमत्तमौ ।
KK-08-01-030-014c	ऋत्विक्सदस्यैरिन्द्राग्नी स्तूयमानाविवाध्वरे ॥
KK-08-01-030-015a	स शल्यसङ्गृहीताश्वे रथे कर्णः स्थितो बभौ ।
KK-08-01-030-015c	धनुर्विष्फारयन्घोरं परिवेषीव भास्करः ॥
KK-08-01-030-016a	आस्थितः स रथश्रेष्ठं कर्णः शरगभस्तिमान् ।
KK-08-01-030-016c	प्रबभौ पुरुषव्याघ्रो मन्दरस्थ इवांशुमान् ॥
KK-08-01-030-017a	तं रथस्थं महाबाहुं युद्धायामिततेजसम् ।
KK-08-01-030-017c	दुर्योधनस्तु राधेयमिदं वचनमब्रवीत् ॥
KK-08-01-030-018a	अकृतं द्रोणभीष्माभ्यां दुष्करं कर्म संयुगे ।
KK-08-01-030-018c	कुरुष्वाधिरथे वीर मिषतां सर्वधन्विनाम् ॥
KK-08-01-030-019a	मनोगतं मम ह्यासीद्भीष्मद्रोणौ महारथौ ।
KK-08-01-030-019c	अर्जुनं भीमसेनं च निहन्ताराविति ध्रुवम् ॥
KK-08-01-030-020a	ताभ्यां यदकृतं वीर वीरकर्म महामृधे ।
KK-08-01-030-020c	तत्कर्म कुरु राधेय वज्रपाणिरिवापरः ॥
KK-08-01-030-021a	गृहाण धर्मराजं वा जहि वा त्वं धनञ्जयम् ।
KK-08-01-030-021c	भीमसेनं च राधेय माद्रीपुत्रौ यमावपि ॥
KK-08-01-030-022a	जयश्च तेऽस्तु भद्रं ते प्रयाहि पुरुषर्षभ ।
KK-08-01-030-022c	पाण्डुपुत्रस्य सैन्यानि कुरु सर्वाणि भस्मसात् ॥
KK-08-01-030-023a	ततस्तूर्यसहस्राणि भेरीणामयुतानि च ।
KK-08-01-030-023c	वाद्यमानान्यरोचन्त मेघशब्दो यथा दिवि ॥
KK-08-01-030-024a	प्रतिगृह्य तु तद्वाक्यं रथस्थो रथसत्तमः ।
KK-08-01-030-024c	अभ्यभाषत राधेयः शल्यं युद्धविशारदम् ॥
KK-08-01-030-025a	चोदयाश्वान्महाबाहो यावद्धन्मि धनञ्जयम् ।
KK-08-01-030-025c	भीमसेनं यमौ चोभौ राजानं च युधिष्ठिरम् ॥
KK-08-01-030-026a	अद्य पश्यतु मे शल्य बाहुवीर्यं धनञ्जयः ।
KK-08-01-030-026c	अस्यतः कङ्कपत्राणां सहस्राणि शतानि च ॥
KK-08-01-030-027a	अद्य क्षेप्स्याम्यहं शल्य शरान्परमतेजनान् ।
KK-08-01-030-027c	पाण्डवानां विनाशाय दुर्योधनजयाय च ॥
KK-08-01-030-028	सञ्जय उवाच ।
KK-08-01-030-028a	एतच्छ्रुत्वा वचस्तस्य शल्यः कर्णं वचोऽब्रवीत् ।
KK-08-01-030-028c	कथं नु तान्महावीर्यान्पाण्डवानवमन्यसे ॥
KK-08-01-030-029a	सर्वास्त्रज्ञान्महेष्वासान्सर्वानेव महाबलान् ।
KK-08-01-030-029c	अनिवर्तिनो महाभागानजय्यान्सत्यविक्रमान् ।
KK-08-01-030-029e	अपि सञ्जनयेयुर्ये भयं साक्षाच्छतक्रतोः ॥
KK-08-01-030-030a	यदा श्रोष्यसि निर्घोषं विस्फूर्जितमिवाशनेः ।
KK-08-01-030-030c	राधेय पार्थधनुषस्तदा नैवं वदिष्यसि ॥
KK-08-01-030-031a	यदा द्रक्ष्यसि भीमेन कुञ्जरानीकमाहवे ।
KK-08-01-030-031c	विशीर्णदन्तं निहतं तदा नैवं वदिष्यसि ॥
KK-08-01-030-032a	यदा द्रक्ष्यसि सङ्ग्रामे धर्मपुत्रं यमौ तथा ।
KK-08-01-030-032c	शितैः पृषत्कैः कुर्वाणानभ्रच्छायामिवाम्बरे ॥
KK-08-01-030-033a	अस्यतः क्षिण्वतश्चारीँल्लघुहस्तान्दुरासदान् ।
KK-08-01-030-033c	पार्थिवागपि चान्यांस्त्वं तदा नैवं वदिष्यसि ॥
KK-08-01-030-034	सञ्जय उवाच ।
KK-08-01-030-034a	अनादृत्य तु तद्वाक्यं मद्रराजे भाषितम् ।
KK-08-01-030-034c	द्रक्ष्यस्यद्येत्यवोचत्तं शल्यं कर्णो जनेश्वर ॥ ॥

इति श्रीमन्महाभारते कर्णपर्वणि त्रिंशोऽध्यायः ॥ 30 ॥

8-30-2 हरिहयैरिन्द्रतुरगैर्युक्तं रथम् ॥ 8-30-4 अध्युषिते प्रातःकाले ॥
