अध्यायः 030

शल्येन सारथीभूयाधिष्ठितं रथमधिष्ठाय कर्णस्य रणाय निर्याणम् ॥ 1 ॥

001	दुर्योधन उवाच ।
001a	अयं ते कर्ण सारथ्यं मद्रराजः करिष्यति ।
001c	कृष्णादभ्यधिको यन्ता देवेशस्येव मातलिः ॥
002a	यथा हरिहयैर्युक्तं सङ्गृह्णाति स मातलिः ।
002c	शल्यस्तथा तवाद्यायं संयन्ता रथवाजिनाम् ॥
003a	योधे त्वयि रथस्थे च मद्रराजे च सारथौ ।
003c	रथश्रेष्ठो ध्रुवं सङ्ख्ये पार्थानभिभविष्यति ॥
004	सञ्जय उवाच ।
004a	ततो दुर्योधनो भूयो मद्रराजं तरस्विनम् ।
004c	उवाच राजन्सङ्ग्रामेऽध्युषिते पर्युपस्थिते ॥
005a	कर्णस्य यच्छ सङ्ग्रामे मद्रराज हयोत्तमान् ।
005c	त्वयाऽभिगुप्तो राधेयो विजेष्यति धनञ्जयम् ॥
006a	इत्युक्तो रथमास्थाय तथेति प्राह भारत ।
006c	शल्येऽभ्युपगते कर्णः सारथिं सुमनाऽब्रवीत् ॥
007ac	त्वं सूत स्यन्दनं मह्यं कल्पयेत्यसकृत्त्वरन् ॥
008a	ततो जैत्रं रथवरं गन्धर्वनगरोपमम् ।
008c	विधिवत्कल्पितं भद्रं जयेत्युक्त्वा न्यवेदयत् ॥
009a	तं रथं रथिनां श्रेष्ठः कर्णोऽभ्यर्च्य यथाविधि ।
009c	सम्पादितं ब्रह्मविदा पूर्वमेव पुरोधसा ॥
010a	कृत्वा प्रदक्षिणं यत्नादुपस्थाय च भास्करम् ।
010c	समीपस्थं मद्रराजमारोह त्वमथाब्रवीत् ॥
011a	ततः कर्णस्य दुर्धर्षं स्यन्दनप्रवरं महत् ।
011c	आरुरोह महातेजाः शल्यः सिंह इवाचलम् ॥
012a	ततः शल्याश्रितं दृष्ट्वा कर्णः स्वं रथमुत्तमम् ।
012c	अध्यतिष्ठद्यथाऽम्भोदं विद्युत्वन्तं दिवाकरः ॥
013a	तावेकरथमारूढावादित्याग्निसमत्विषौ ।
013c	अभ्राजेतां यथा मेघं सूर्याग्नी सहितौ दिवि ॥
014a	संस्तूयमानौ तौ वीरौ तदास्तां द्युतिमत्तमौ ।
014c	ऋत्विक्सदस्यैरिन्द्राग्नी स्तूयमानाविवाध्वरे ॥
015a	स शल्यसङ्गृहीताश्वे रथे कर्णः स्थितो बभौ ।
015c	धनुर्विष्फारयन्घोरं परिवेषीव भास्करः ॥
016a	आस्थितः स रथश्रेष्ठं कर्णः शरगभस्तिमान् ।
016c	प्रबभौ पुरुषव्याघ्रो मन्दरस्थ इवांशुमान् ॥
017a	तं रथस्थं महाबाहुं युद्धायामिततेजसम् ।
017c	दुर्योधनस्तु राधेयमिदं वचनमब्रवीत् ॥
018a	अकृतं द्रोणभीष्माभ्यां दुष्करं कर्म संयुगे ।
018c	कुरुष्वाधिरथे वीर मिषतां सर्वधन्विनाम् ॥
019a	मनोगतं मम ह्यासीद्भीष्मद्रोणौ महारथौ ।
019c	अर्जुनं भीमसेनं च निहन्ताराविति ध्रुवम् ॥
020a	ताभ्यां यदकृतं वीर वीरकर्म महामृधे ।
020c	तत्कर्म कुरु राधेय वज्रपाणिरिवापरः ॥
021a	गृहाण धर्मराजं वा जहि वा त्वं धनञ्जयम् ।
021c	भीमसेनं च राधेय माद्रीपुत्रौ यमावपि ॥
022a	जयश्च तेऽस्तु भद्रं ते प्रयाहि पुरुषर्षभ ।
022c	पाण्डुपुत्रस्य सैन्यानि कुरु सर्वाणि भस्मसात् ॥
023a	ततस्तूर्यसहस्राणि भेरीणामयुतानि च ।
023c	वाद्यमानान्यरोचन्त मेघशब्दो यथा दिवि ॥
024a	प्रतिगृह्य तु तद्वाक्यं रथस्थो रथसत्तमः ।
024c	अभ्यभाषत राधेयः शल्यं युद्धविशारदम् ॥
025a	चोदयाश्वान्महाबाहो यावद्धन्मि धनञ्जयम् ।
025c	भीमसेनं यमौ चोभौ राजानं च युधिष्ठिरम् ॥
026a	अद्य पश्यतु मे शल्य बाहुवीर्यं धनञ्जयः ।
026c	अस्यतः कङ्कपत्राणां सहस्राणि शतानि च ॥
027a	अद्य क्षेप्स्याम्यहं शल्य शरान्परमतेजनान् ।
027c	पाण्डवानां विनाशाय दुर्योधनजयाय च ॥
028	सञ्जय उवाच ।
028a	एतच्छ्रुत्वा वचस्तस्य शल्यः कर्णं वचोऽब्रवीत् ।
028c	कथं नु तान्महावीर्यान्पाण्डवानवमन्यसे ॥
029a	सर्वास्त्रज्ञान्महेष्वासान्सर्वानेव महाबलान् ।
029c	अनिवर्तिनो महाभागानजय्यान्सत्यविक्रमान् ।
029e	अपि सञ्जनयेयुर्ये भयं साक्षाच्छतक्रतोः ॥
030a	यदा श्रोष्यसि निर्घोषं विस्फूर्जितमिवाशनेः ।
030c	राधेय पार्थधनुषस्तदा नैवं वदिष्यसि ॥
031a	यदा द्रक्ष्यसि भीमेन कुञ्जरानीकमाहवे ।
031c	विशीर्णदन्तं निहतं तदा नैवं वदिष्यसि ॥
032a	यदा द्रक्ष्यसि सङ्ग्रामे धर्मपुत्रं यमौ तथा ।
032c	शितैः पृषत्कैः कुर्वाणानभ्रच्छायामिवाम्बरे ॥
033a	अस्यतः क्षिण्वतश्चारीँल्लघुहस्तान्दुरासदान् ।
033c	पार्थिवागपि चान्यांस्त्वं तदा नैवं वदिष्यसि ॥
034	सञ्जय उवाच ।
034a	अनादृत्य तु तद्वाक्यं मद्रराजे भाषितम् ।
034c	द्रक्ष्यस्यद्येत्यवोचत्तं शल्यं कर्णो जनेश्वर ॥ ॥

इति श्रीमन्महाभारते कर्णपर्वणि त्रिंशोऽध्यायः ॥ 30 ॥

8-30-2 हरिहयैरिन्द्रतुरगैर्युक्तं रथम् ॥ 8-30-4 अध्युषिते प्रातःकाले ॥
