अध्यायः 087

भीमेन राज्ञां समक्षं दुःशासनवक्षसो रक्तपानम् ॥ 1 ॥

001	सञ्जय उवाच ।
001ac	स राजपुत्रेण समार्च्छदुग्रदुःशासनेन निकृतो निकृत्या ॥
002a	तत्राकरोद्दुष्करं राजपुत्रो दुःशासनः कुरुवीरो महात्मा ।
002c	यद्भीमसेनं प्रतियोधयद्रणे जम्भो यथा शक्रमुदारवीर्यम् ॥
003a	धनुच्छित्त्वा भीमसेनस्य सङ्ख्ये षड्भिः शरैः सारथिमभ्यविध्यत् ।
003c	ततोऽविध्यत्त्रिंशता भीमसेनं वरेषुभिर्वन्यमिव द्विपेन्द्रम् ॥
004a	स कार्मुकं गृह्य तु भारसाधनं भीमस्तदा राजपुत्रं ह्यविध्यत् ।
004c	पञ्चाशतैर्बाणगणैः स्तनानन्तरे तोत्रैर्यथा तीव्रवेगं द्विपेन्द्रम् ॥
005a	ततस्तु राजन्विरथं महात्मा दुःशासनो भीमसेनं चकार ।
005c	निहत्य सङ्ख्ये चतुरोऽस्य बाहाञ्छित्त्वा रथेषां पुनरेव चाक्षिपत् ॥
006a	ततः क्षितिस्थो ह्यवरुह्य यानाद्वृकोदरो गदया तस्य वाहान् ।
006c	यमक्षयं प्रेषयित्वा महात्मा रथं समाकर्षत राजसूनोः ॥
007a	तस्मादवप्लुत्य रथात्ससर्ज दुःशासनस्तोमरमुग्रवेगम् ।
007c	स तेन विद्धो ह्युरसि ह्यप्रमेयो गदां तस्मै विससर्जाप्रमेयाम् ॥
008a	ततः क्रोधाद्भीमसेनः कृतानि सर्वाणि दुःखान्यनुसंस्मरन्वै ।
008c	संस्मृत्य संस्मृत्य तथा प्रतिज्ञामुग्रामसौ राजपुत्रो व्यषीदत् ॥
009a	सञ्चिन्तितं रोषमतीव वेगात्त्रयोदशाब्दं पुरुषप्रवीरः ।
009c	प्रगृह्य वज्राशनितुल्यवेगां गदां करेणाथ वृकोदरो रुषा ॥
010a	निपातयित्वा पृथिवीतले भृशं स ताडयामास वृकोदरो बली ।
010c	अतीव सन्ताडितभिन्नगात्रो दुःशासनो वै निपपात भूमौ ॥
011a	आक्रम्य कण्ठे युधि राजपुत्रं संरक्तनेत्रो ह्यब्रवीद्धार्तराष्ट्रम् ।
011c	तद्ब्रूहि किं त्वं परिमार्गमाणो ह्यस्मान्पराभूय इहागतः पुनः ॥
012a	दिदीपयंस्तद्भृशदीपितं मे चिरार्जितं रोषमतिप्रदीप्तम् ।
012c	मधु प्रपास्ये तव कोष्टभाजनादित्यब्रवीद्भीमसेनस्तरस्वी ॥
013a	दुःशासनं कण्ठदेशे प्रमृद्नंस्ततः क्रूरं भीमसेनश्चकार ।
013c	तं व्यंसयित्वा सहसा ससार बलादसौ धार्तराष्ट्रस्तरस्वी ॥
014a	भीमोऽभिदुद्राव सुतं त्वदीयं सपत्नतां दर्शयन्धार्तराष्ट्रे ।
014c	मृगं मुहुः सिंहशिशुर्यथा वने तथाश्वभिद्रुत्य महाबलं बली ॥
015a	निगृह्य चैनं परमेण कर्मणा उत्क्षिप्य चोत्क्षिप्य च तूर्णमेनम् ।
015c	भूमौ तदा निष्पिपेषाथ वीर असिं विकोशं विमलं चकार ॥
016a	तं पातयित्वा तु वृकोदरोऽथ जगर्ज हर्षेण विनादयन्दिशः ।
016c	नादेन तेनाखिलपार्श्ववर्तिनो मूर्च्छाकुलाः पतितास्त्वाजमीढ ॥
017a	दुःशासनं तत्र समीक्ष्य राजन्भीमो महाबाहुरचिन्त्यकर्मा ।
017c	स्मृत्वा च केशग्रहणं च देव्या वस्त्रापहारं च रजस्वलायाः ॥
018a	अनागसो भर्तृपराङ्मुखाया दुःखानि दत्तान्यपि विप्रचिन्त्य ।
018c	जज्वाल कोपादथ भीमसेन आज्यप्रसिक्तो हि यथा हुताशः ॥
019a	तत्राह कर्णं च सुयोधनं च कृपं द्रौणिं कृतवर्माणमेव ।
019c	निहन्मि दुःशासनमद्य पापं संरक्ष्यतामद्य समस्तयोधाः ॥
020a	इत्येवमुक्त्वा सहसाभ्यधावन्निहन्तुकामोऽतिबलस्तरस्वी ।
020c	तथा तु विक्रम्य रणे वृकोदरो महागजं केसरिको यथैव ।
020e	निगृह्य दुःशासनमेकवीरः सुयोधनस्याधिरथेः समक्षम् ॥
021a	असिं समुद्यम्य सितं सुधारं कण्ठे पदाक्रम्य च वेपमानम् ।
021c	उवाच तद्गौरिति यद्ब्रुवाणो हृष्टोऽवदः कर्णसुयोधनाभ्याम् ॥
022a	ये राजसूयावभृथे पवित्रा जाताः कचा याज्ञसेन्या दुरात्मन् ।
022c	ते पाणिना कतरेणावकृष्टास्तद्ब्रूहि त्वां पृच्छति भीमसेनः ॥
023a	श्रुत्वा तु तद्भीमवचः सुघोरं  दुःशासनो भीमसेनं निरीक्ष्य ।
023c	जज्वाल भीमं स तदा स्मयेन संशृण्वतां कौरवसोमकानाम् ।
023e	उक्तस्तदाजौ स तथा सरोषं जगाद भीमं परिवृत्तनेत्रः ॥
024a	अयं करिकराकारः पीनस्तनविमर्दनः ।
024c	गोसहस्रप्रदाता च क्षत्रियान्तकरः करः ॥
025a	अनेन याज्ञसेन्या मे भीम केशा विकर्षिताः ।
025c	पश्यतां कुरुमुख्यानां युष्माकं च सभासदाम् ॥
026a	एवं त्वसौ राजसुतं निशम्य ब्रुवन्तमाजौ विनिपीड्य वक्षः ।
026c	भीमो बलात्तं प्रतिगृह्य दोर्भ्यामुच्चैर्ननादाथ समस्तयोधान् ॥
027a	उवाच यस्यास्ति बलं स रक्षत्वसौ भवेदद्य निरस्तबाहुः ।
027c	दुःशानं जीवितं प्रोत्सृजन्तमाक्षिप्य योधांस्तरसा महाबलः ॥
028a	एवं क्रुद्धो भीमसेनः करेण उत्पाटयामास भुजं महात्मा ।
028c	दुःशासनं तेन स वीरमध्ये जघान वज्राशनिसन्निभेन ॥
029a	कण्ठे समाक्रम्य च वेपमानं कृत्वाऽनु रूपं परमं सुघोरम् ।
029c	कालान्तकाभ्यां सदृशं तदानीं विदार्य वक्षश्च महारथस्य ॥
030a	दुःशासनस्य निपुशासनस्य उद्धृत्य वक्षः पतितस्य भूमौ ।
030c	ततोऽपिबच्छोणितमस्य कोष्णमास्वाद्य चास्वाद्य च वीक्षमाणः ॥
031a	क्रुद्धः प्रहृष्टो निजगाद वाक्यं स्तन्यस्य मातुः पयसोऽमृतस्य ।
031c	माध्वीकजस्येव रसस्य तस्य मधोश्च पानाद्यवकस्य पानात् ॥
032a	पयोदधिभ्यां मथिताच्च मुख्यात्तथेक्षुसारस्य मनोहरस्य ।
032c	सर्वेभ्य एवाभ्यधिको रसोऽस्य मतो ममाद्याहितलोहितस्य ॥
033a	एवं ब्रुवाणं पुनरुत्थितं तमास्फोट्य वल्गन्तमतिप्रहृष्टम् ।
033c	ये भीमसेनं ददृशुस्तदानीं प्रायेण तेऽपि व्यथिता निपेतुः ॥
034a	ये चापि नासन्पतिता मनुष्यास्तेषां करेभ्यः पतितं तु शस्त्रम् ।
034c	भयाच्च सञ्चुक्रुशुरस्वरैस्तदा निमीलिताक्षा मुमुहुश्च तत्र ॥
035a	ये तत्र भीमं रुधिरं पिबन्तं दुःशासनस्य ददृशुः प्रपन्नाः ।
035c	नायं मनुष्यस्त्विति भाषमाणाः सर्वेऽपलायन्त भयाभिपन्नाः ॥ ॥

इति श्रीमन्महाभारते कर्णपर्वणि सप्तदशदिवसयुद्धे सप्तशीतितमोऽध्यायः ॥ 87 ॥

8-87-27 योधानाक्षिप्य उवाचेत्यन्वयः ॥ 8-87-32 अहितस्य शत्रोःदुःशासनस्य लोहितस्य रक्तस्य ॥
