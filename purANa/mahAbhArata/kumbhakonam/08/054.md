अध्यायः 054

अर्जुनेन दण्डदण्डधारयोर्वधः ॥ 1 ॥

KK-08-01-054-001	सञ्जय उवाच ।
KK-08-01-054-001a	अथोत्तरेण पाण्डूनां सेनायां ध्वनिरुत्थितः ।
KK-08-01-054-001c	रथनागाश्वपत्तीनां दण्डधारेण वध्यताम् ॥
KK-08-01-054-002a	निवर्तयित्वा तु रथं केशवोऽर्जुनमब्रवीत् ।
KK-08-01-054-002c	वाहयन्नेव तुरगान्गरुडानिलरंहसः ॥
KK-08-01-054-003a	मागधोऽसावतिक्रान्तो द्विरदेन प्रमाथिना ।
KK-08-01-054-003c	भगदत्तादनवमः शिक्षया च बलेन च ॥
KK-08-01-054-004a	एनं हत्वा निहन्ताऽसि पुनः संशप्तकानिति ।
KK-08-01-054-004c	वाक्यान्ते प्रापयत्पार्थं दण्डधारगजं प्रति ॥
KK-08-01-054-005a	स मागधानां प्रवरो महाबलोऽशुभग्रहो योधगणैः समन्वितः ।
KK-08-01-054-005c	सपत्नसेनां प्रममाथ दारुणो भीमं समग्रां बलवानिव ग्रहम् ॥
KK-08-01-054-006a	सुकल्पितं दानवनागसन्निभं महाभ्रनिर्ह्रादसमस्वनं रणे ।
KK-08-01-054-006c	समास्थितो नागवरं नरेश्वरो रथाश्वमातङ्गनरप्रमाथिनम् ॥
KK-08-01-054-007a	स नागयन्तॄन्समरे महारथान्सपत्तिसङ्घांस्तुरगान्ससादिनः ।
KK-08-01-054-007c	द्विपांश्च बाणैर्निजघान वीर्यवान्समन्ततो घ्नन्निव कालचक्रवत् ॥
KK-08-01-054-008a	नरांस्तु कांस्यायसवर्मभूषणान्निपात्य साश्वानपि पत्तिभिः सह ।
KK-08-01-054-008c	व्यपोथयद्दन्तिवरेण शुष्मिणा सशब्दवत्स्थूलनलं यथा तथा ॥
KK-08-01-054-009a	अथार्जुनो ज्यातलनेमिनिःस्वने मृदङ्गभेरीबहुशङ्खनादिते ।
KK-08-01-054-009c	रथाश्वमातङ्गसहस्रनादिते रथोत्तमेनाभ्यपतद्द्विपोत्तमम् ॥
KK-08-01-054-010a	ततोऽर्जुनं द्वादशभिः शरोत्तमैर्जनार्दनं षोडशभिः समार्पयत् ।
KK-08-01-054-010c	स दण्डधारस्तुरगांस्त्रिभिस्त्रिभिस्ततो ननाद प्रजहास चासकृत् ॥
KK-08-01-054-011a	ततोऽस्य पार्थः सगुणेषुकार्मुकं चकर्त भल्लैर्ध्वजमप्यलङ्कृतम् ।
KK-08-01-054-011c	पुनर्नियन्तॄन्सहपादगोप्तृभिस्ततः स चुक्रोध गिरिव्रजेश्वरः ॥
KK-08-01-054-012a	ततोऽर्जुनं भिन्नकटेन दन्तिना घनाघनेनानिलतुल्यरंहसा ।
KK-08-01-054-012c	अतीव चुक्रोधयिषुर्जनार्दनं धनञ्जयं चाभिजघान तोमरैः ॥
KK-08-01-054-013a	अथास्य बाहू द्विपहस्तसन्निभौ शिरश्च पूर्णेन्दुनिभाननं त्रिभिः ।
KK-08-01-054-013c	क्षुरैः प्रचिच्छेद सहैव पाण्डवस्ततो द्विपं बाणशतैः समर्पयत् ॥
KK-08-01-054-014a	स पार्थबाणैस्तपनीयभूषणैः समावृतः काञ्चनवर्मभृद्द्विपः ।
KK-08-01-054-014c	भृशं चकाशे निशि पर्वतो यथा दावाग्निना प्रज्वलितौषधिद्रुमः ॥
KK-08-01-054-015a	स वेदनार्तोऽम्बुदनिस्वनो नदंश्चरन्भ्रमन्प्रस्खलितान्तरोऽद्रवत् ।
KK-08-01-054-015c	पपात रुग्णः सनियन्तृकस्तथा यथा गिरिर्वज्रविदारितस्तथा ॥KK-08-01-054-016a	हिमावदातेन सुवर्णमालिना हिमाद्रिकूटप्रतिमेन दन्तिना ।
KK-08-01-054-016c	हते रणे भ्रातरि दण्ड आव्रजज्जिघांसुरिन्द्रावरजं धनञ्जयम् ॥
KK-08-01-054-017a	सतोमरैरर्करप्रभैस्त्रिभिर्जनार्दनं पञ्चभिरर्जुनं शितैः ।
KK-08-01-054-017c	समर्पयित्वा विननाद चार्दयंस्ततोऽस्य बाहू निचकर्त पाण्डवः ॥
KK-08-01-054-018a	क्षुरप्रकृत्तौ विपुलौ सतोमरौ शुभाङ्गदौ चन्दनरूषितौ भुजौ ।
KK-08-01-054-018c	गजात्पतन्तौ युगपद्विरेजतुर्यथोरगौ पर्वतशृङ्गवन्महीम् ॥
KK-08-01-054-019a	अथाऽर्धचन्द्रेण हतं किरीटिना पपात दण्डस्य शिरः क्षितिं द्विपात् ।
KK-08-01-054-019c	स शोणितार्द्रो निपतन्विरेजे दिवाकरोऽस्तादिव पश्चिमां दिशम् ॥
KK-08-01-054-020a	अथ द्विपं श्वेतनगाग्रसन्निभं दिवाकरांशुप्रतिमैः शरोत्तमैः ।
KK-08-01-054-020c	बिभेद पार्थः स पपात नादयन्हिमाद्रिकूटं कुलिशाहतं यथा ॥
KK-08-01-054-021a	ततोऽपरं तत्प्रतिमा गजोत्तमाजिगीषवः संयति सव्यसाचिना ।
KK-08-01-054-021c	तथा कृतास्तेऽपि यथैव तौ द्विपौ ततः प्रभग्नं सुमहद्रिपोर्बलम् ॥
KK-08-01-054-022a	गजा रथाश्वाः पुरुषाश्च सङ्घशः परस्परघ्नाः परिपेतुराहवे ।
KK-08-01-054-022c	परस्परं प्रस्खलिताः समाहता भृशं च तत्तद्बहुभाषिणो हताः ॥
KK-08-01-054-023a	अथार्जुनं स्वे परिवार्य सैनिकाः पुरन्दरं देवगणा इवाब्रुवन् ।
KK-08-01-054-023c	अभैष्म यस्मान्मरणादिव प्रजाः स वीर दिष्ट्या निहतस्त्वया रिपुः ॥
KK-08-01-054-024a	न चेत्परित्रास्यदिमाञ्जनान्भयाद्द्विषद्भिरेवं बलिभिः प्रपीडितान् ।
KK-08-01-054-024c	तथाऽभविष्यद्द्विषतां प्रमोदनं यथा हतेष्वेष्विह नोऽरिसूदन ॥
KK-08-01-054-025a	इतीव भूयश्च सुहृद्भिरीडिता निशम्य वाचः सुमनास्तदाऽर्जुनः ।
KK-08-01-054-025c	यथाऽनुरूपं प्रतिपूज्य तं जनं जगाम संशप्तकसङ्घहा पुनः ॥ ॥

इति श्रीमन्महाभारते कर्णपर्वणि सप्तदशदिवसयुद्धे चतुःपञ्चाशोऽध्यायः ॥ 54 ॥

8-54-1 उत्तरेण उत्तरतः । वध्यतां वध्यमानानाम् ॥ 8-54-3 अनवमः अहीनः ॥ 8-54-5 स मागधानां प्रवरोऽङ्कुशग्रहे ग्रहेऽप्रसह्यो विकचो यथा ग्रहः । सपत्नसेनां प्रममाथ दारुणो महीं समग्रां विकचो यथा ग्रहः । इति झ.पाठः । तत्र इत्यर्थः । अङ्कुशग्रहे अङ्कुशधारणे हस्तियुद्धे इत्यर्थः । ग्रहे आदित्यादिग्रहसमूहे युद्धपरिग्रहे च अप्रसह्यः । विकचः कचोपलक्षितशिरोरहितः केतुरूपी ग्रह इव । विकचो विस्तीर्णो ग्रहो धूमकेतुरूपी उत्पातग्रहः ॥ 8-54-8 शुष्मिणा बलवता । स्थूलसुषिरं नलं तृणविशेषम् ॥ 8-54-11 सगुणेषुकार्मुकं मौर्वीबाणसहितं धनुः । नियन्तॄन् नियन्तारम् ॥ 8-54-12 घनाघनो घातुकमत्तदन्तिनोरिति विश्वः ॥ 8-54-13 सहैव युगपत् ॥ 8-54-15 स्खलितान्तरः मध्येस्खलन्नित्यर्थः ॥ 8-54-16 इन्द्रावरजं कृष्णम् ॥ 8-54-19 अस्तात् अस्ताचलात् ॥ 8-54-21 तौ दण्डधारतद्भ्रात्रोर्द्विपौ यथा साध्यक्षौ कृत्तौ छिन्नौ तथा तेपि कृताः ॥25+
