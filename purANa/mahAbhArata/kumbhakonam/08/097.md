अध्यायः 097

रणे हीयमानेन कर्णेनार्जुनस्य शिरो लक्षीकृत्य नागास्त्रप्रयोगः ॥ 1 ॥ कृष्णेन पार्थरथे पादनिपीडनेन धरण्यां किञ्चिन्निमज्जिते तदस्त्रेण शिरोवर्जं पार्थकिरीटमात्रापहारः ॥ 2 ॥ कर्णस्य रथचक्रे विप्रशापात् धरण्यां निमग्ने तदुद्दिधीर्षया तेन पार्थंप्रति मुहूर्तमयुद्धप्रार्थनम् ॥ 3 ॥
	
001	सञ्जय उवाच ।
001a	ततोऽपयाताः शरपातमात्रमवस्थिता वै कुरवो नरेन्द्र ।
001c	विद्युत्प्रकाशं ददृशुः समन्ताद्धनञ्जयास्त्रं समुदीर्यमाणम् ॥
002a	ततोऽग्रसत्सूतपुत्रोऽर्जुनस्य वियद्गतं घोरतरं शरैस्तत् ।
002c	क्रुद्धेन पार्थेन शरं विसृष्टं वधाय कर्णस्य महाविमर्दे ॥
003a	[उदीर्यमाणं स्म कुरून्दहन्तं सुवर्णपुङ्खैर्विशिखैर्ममर्द ।
003c	कर्णस्त्वमोघेष्वसनं दृढज्यं विस्फारयित्वा विसृजञ्छरोघान् ॥]
004a	रामादुपात्तेन महामहिम्ना ह्याथर्वणेनारिविनाशनेन ।
004c	तदर्जुनास्त्रं व्यधमद्दहन्तं पार्थं च बाणैर्निशितैरविध्यत् ॥
005a	ततो विमर्दः सुमहान्बभूव तत्रार्जुनस्याधिरथेश्च राजन् ।
005c	अन्योन्यमासादयतोः पृषत्कैर्विषाणघातैर्द्विपयोरिवाजौ ॥
006a	ततोऽस्त्रसङ्घातसमावृतं तदा बभूव राजंस्तुमुलं रणाजिरम् ।
006c	यत्कर्णपार्थौ शरवृष्टिसङ्घैर्निरन्तरं चक्रतुरम्बरं तदा ॥
007a	[ततो जालं बाणमयं महान्तं सर्वेऽद्राक्षुः कुरवः सोमकाश्च ।
007c	नान्यं च भूतं ददृशुस्तदा ते बाणान्धकारे तुमुलेऽथ किञ्चित् ॥
008a	तौ सन्दधानावनिशं च राजन्समस्यन्तौ चापि शराननेकान् ।
008c	सन्दर्शयेतां युधि मार्गान्विचित्रान्धनुर्धरौ तौ विविधैः कृतास्त्रैः ॥
009a	तयोरेवं युध्यतोराजिमध्ये सूतात्मजोऽभूदधिकः कदाचित् ।
009c	पार्थः कदाचित्त्वधिकः किरीटी वीर्यास्त्रमायाबलपौरुषेण ॥
010a	दृष्ट्वा तयोस्तं युधि सम्प्रहारं परस्परस्यान्तरमीक्षमाणयोः ।
010c	घोरं तयोर्दुर्विषहं रणेऽन्यैर्योधाः सर्वे विस्मयमभ्यगच्छन् ॥
011a	ततो भूतान्यन्तरिक्षस्थितानि तौ कर्णपार्थौ प्रशशंसुर्नरेन्द्र ।
011c	भोः कर्ण साध्वर्जुन साधु चेति वियत्सु वाणी श्रूयते सर्वतोपि ॥
012a	तस्मिन्विमर्दे रथवाजिनागैस्तदाऽभिघातैर्दलिते हि भूतले ।
012c	ततस्तु पातालतले शयानो नागोऽश्वसेनः कृतवैरोऽर्जुनेन ॥
013a	राजंस्तदा खाण्डवदाहमुक्तो विवेश कोपाद्वसुधातले यः ।
013c	अथोत्पपातोर्ध्वगतिर्जवेन सन्दृश्य कर्णार्जुनयोर्विमर्दम् ॥
014a	अयं हि कालोस्य दुरात्मनो वै पार्थस्य वैरप्रतियातनाय ।
014c	सञ्चिन्त्य तूर्णं प्रविवेश चैव कर्णस्य राजन्शररूपधारी ॥
015a	ततोस्त्रसङ्घातसमाकुलं तदा बभूव जन्यं विततांशुजालम् ।
015c	तत्कर्णपार्थो शरसङ्घवृष्टिभिर्निरन्तरं चक्रतुरम्बरं तदा ॥
016a	तद्बाणजालैकमयं महान्तं सर्वेऽत्रसन्कुरवः सोमकाश्च ।
016c	नान्यत्किञ्चिद्ददृशुः सम्पतद्वै बाणान्धकारे तुमुलेऽतिमात्रम् ॥
017a	ततस्तौ पुरुषव्याघ्रौ सर्वलोकधनुर्धरौ ।
017c	त्यक्तप्राणौ रणे वीरौ युद्धश्रममुपागतौ ॥
018a	समुत्क्षेपैर्वीक्षमाणौ सिक्तौ चन्दनवारिणा ।
018c	सवालव्यजनैर्दिव्यैर्दिविस्थैरप्सरोगणैः ।
018e	शक्रसूर्यकराब्जाभ्यां प्रमार्जितमुखावुभौ ॥
019a	कर्णोऽथ पार्थं न विशेषयद्यदा भृशं च पार्थेन शराभितप्तः ।
019c	ततस्तु वीरः शरविक्षताङ्गो दध्रे मनो ह्येकशयस्य तस्य ॥]
020a	ततो रिपुघ्नं समधत्त कर्णः सुसञ्चितं सर्पमुखं ज्वलन्तम् ।
020c	रौद्रं शरं सन्नतमुग्रधौतं पार्थार्थमित्येव चिराभिगुप्तम् ॥
021a	सदार्चितं चन्दनचूर्णशायितं सुवर्णतूणीरशयं महार्चिषम् ।
021c	आकर्णपूर्णं विचकर्ष कर्णो विमोक्तुकामः शरमुग्रवेगम् ॥
022a	प्रदीप्तमैरावतवंशसम्भवं शिरो जिहीर्षुर्युधि सव्यसाचिनः ।
022c	ततः प्रजज्वाल दिशो नभश्च उल्काश्च घोराः शतशः प्रपेतुः ॥
023ac	तस्मिंस्तु नागे धनुषि प्रयुक्ते हाहाकृता लोकपालाः सशक्राः ॥
024a	स सूतपुत्रस्तमपाङ्गदेशे अवाङ्मुखं सन्धयति स्म रोषात् ।
024c	न तं स्म जानाति महानुभाव मपाङ्गदेशेऽभिनिविष्टमाजौ ॥
025a	[न चापि तं बुबुधे सूतपुत्रो बाणे प्रविष्टं योगबलेन नागम् ।
025c	दशशतनयनोऽहिं दृश्य बाणे प्रविष्टं निहत इति सुतो मे स्रस्तगात्रो बभूव ।
025e	जलजकुसुमयोनिः श्रेष्ठभावो जितात्मा त्रिदशपतिमवोचन्मा व्यथिष्ठा जये श्रीः ॥]
026a	ततोऽब्रवीन्मद्रराजो महात्मा दृष्ट्वा कर्णं प्रहितेषुं तमुग्रम् ।
026c	ग्रीवायतः कर्ण न संहितोऽयं समीक्ष्य सन्धत्स्व शरं परघ्नम् ॥
027a	अथाब्रवीत्क्रोधसंरक्तनेत्रो मद्राधिपं सूतपुत्रो मनस्वी ।
027c	न सन्धत्ते द्विः शरं शल्य कर्णो न मादृशा जिह्मयुद्धा भवन्ति ॥
028a	इतीदमुक्त्वा विससर्ज तं शरं प्रयत्नतो वर्षगणाभिपूजितम् ।
028c	हतोसि रे फल्गुन इत्यधिक्षिपन्नुवाच चोच्चैर्निरमूर्जितां वृषः ॥
029a	स सायकः कर्णभुजप्रसृष्टोहुताशनार्कप्रतिमः सुघोरः ।
029c	गुणच्युतः कर्णधनुःप्रमुक्तो वियद्गतः प्राज्वलदन्तरिक्षे ॥
030a	तमापतन्तं ज्वलितं निरीक्ष्य वियद्गतं वृष्णिकुलप्रवीरः ।
030c	रथस्य चक्रं सहसा निपीड्य पञ्चाङ्गुलं मज्जयति स्म वीरः ॥
031a	ततोऽन्तरिक्षे सुमहान्निनादः सम्पूजनार्थं मधुसूदनस्य ।
031c	[दिव्याश्च वाचः सहसा बभूवुर्दिव्यानि पुष्पाण्यथ सिंहनादाः ।
031e	तस्मिंस्तथा वै धरणीं निमग्ने रथे प्रयत्नान्मधुसूदनस्य ॥]
032a	ततः किरीटं बहुरत्नचित्रं जघान नागोऽर्जुनमूर्धतो बलात् ।
032c	गिरेः सुजाताङ्कुरपुष्पितद्रुमं महेन्द्रवज्रं शिखरं यथोत्तमम् ॥
033a	ततः किरीटं तपनीयचित्रं पार्थोत्तमाङ्गादहरत्तरस्वी ।
033c	तद्धेमजालावनतं सुघोरं सम्प्रज्वलत्तन्निपपात भूमौ ॥
034a	ततोऽर्जुनस्योत्तमगात्रभूषणं सुवर्णमुक्तामणिवज्रचित्रितम् ।
034c	धरावियद्द्योसलिलेषु विश्रुतं बलं निसर्गोत्तममन्युधिः सदा ॥
035a	शरेण मूर्ध्नि प्रजहार सूतजो दिवाकरेन्दुज्वलनग्रहत्विषम् ।
035c	सुवर्णमुक्तामणिवज्रभूषणं पुरन्दरार्थं तपसा प्रयत्नतः ॥
036a	स्वयं कृतं यद्विधिना स्वयम्भुवा महार्हरूपं द्विषतां भयङ्करम् ।
036c	निजघ्नते देवरिपून्सुरेश्वरः स्वयं ददौ यद्धि मुदाऽर्जुनाय ॥
037a	हरिप्रचेतोहरिवित्तगोप्तृभिः पिनाकपाशाशनिदण्डधारिभिः ।
037c	सुरोत्तमैरप्यविषह्यमर्दितुं प्रसह्य नागेन जहार तद्वृषा ॥
038a	तदुत्तमेषून्मथितं विषाहिना प्रदीप्तमर्चिष्मदतीव सुन्दरम् ।
038c	पपात पार्थस्य किरीटमुत्तमं दिवाकरोस्तादिव पर्वताज्ज्वलन् ॥
039a	महीवियद्द्योसलिलानि वायुना प्रसह्य रुग्णानि विघूर्णितानि वा ।
039c	इतीव शब्दं भुवनेषु तत्तथा जना व्यवस्यन्ति दिशश्च विह्वलाः ॥
040ac	विना किरीटं* शुशुभे स पार्थः श्यामो युवा शैल इव त्रिशृङ्गैः ॥
041a	ततः समुद्ग्रथ्य सितेन वाससा स्वमूर्धजानव्यथितस्तदाऽर्जुनः ।
041c	बभौ सुसम्पूर्णमरीचिनेन्दुना शिरोगतेनोदयपर्वतो यथा ॥
042a	स चापि राधेयभुजप्रमुक्तो हुताशनार्कप्रतिमद्युतिर्महान् ।
042c	महोरगः कृतवैरोऽर्जुनेन किरीटमाहृत्य समुत्पपात ॥
043a	तमुत्पतन्तं द्विपदां वरिष्ठो दृष्ट्वा वचः पार्थमुवाच कृष्णः ।
043c	महोरगं पाण्डव पश्यपश्य प्रयोजितं त्वन्निधनार्थमुग्रम् ॥
044a	स एवमुक्तो मधुसूदनेन गाण्डीवधन्वा हरिमुग्रवाचा ।
044c	उवाच को न्वेष ममाद्य नागः क्षयाय नागाद्गरुडस्य वक्रम् ॥
045	कृष्ण उवाच ।
045a	योऽसौ त्वया खाण्डवे चित्रभानुं सन्तर्पयाणेन धनुर्धरेण ।
045c	वियद्गतो जननीगुप्तदेहो मत्वैकरूपं निहताऽस्य माता ॥
046a	स एष तद्वैरमनुस्मरन्वै त्वां प्रार्थयत्यात्मवधाय नूनम् ।
046c	नभश्चुतां प्रज्वलितामिवोल्कां पश्यैनमायान्तममित्रसाह ॥
047	सञ्जय उवाच ।
047a	ततः स जिष्णुः परिवृत्य रोषाच्चिच्छेद षड्भिर्निशितैः सुधारैः ।
047c	नागं वियत्तिर्यगिवोत्पततं स च्छिन्नगात्रो निपपात भूमौ ॥
048a	[गते च तस्मिन्भुजगे किरीटिना स्वयं विभुः पार्थिव भूतलादथ ।
048c	समुज्जहाराशु पुनः पतन्तं रथं भुजाभ्यां पुरुषोत्तमस्ततः ॥]
049a	तस्मिन्मुहूर्ते दशभिः पृषत्कैः शिलाशितैर्बर्हिणबर्हवाजितैः ।
049c	विव्याध कर्णः पुरुषप्रवीरो धनञ्जयं तिर्यगवेक्षमाणः ॥
050a	ततोऽर्जुनो द्वादशभिः सुमुक्तैर्वराहकर्णैर्जिशितैः समर्प्य ।
050c	नाराचमाशीविषतुल्यवेगमाकर्णपूर्णायतमुत्ससर्ज ॥
051a	स चित्रवर्मेषुवरो विदार्य प्राणान्निरस्यन्निव साधुमुक्तः ।
051c	कर्णस्य पीत्वा रुधिरं विवेश वसुन्धरां शोणितदिग्धवाजः ॥
052a	ततो वृषो बाणनिपातकोपितो महोरगो दण्डविघट्टितो यथा ।
052c	तदाऽऽशुकारी व्यसृजच्छरोत्तमान्महाविषः सर्प इवोत्तमं विषम् ॥
053a	जनार्दनं द्वादशभिः पराभिनन्नवैर्नवत्या च शरैस्तथाऽर्जुनम् ।
053c	शरेण घोरेण पुनश्च पाण्डवं विदार्य कर्णो व्यनदज्जहास च ॥
054a	तमस्य हर्षं ममृषे न पाण्डवो बिभेद मर्माणि ततोऽस्य मर्मवित् ।
054c	परःशतैः पत्रिभिरिन्द्रविक्रमस्तथा यथेन्द्रो बलमोजसा रणे ॥
055a	ततः शराणां नवतिं तदाऽर्जुनः ससर्ज कर्णेऽन्तकदण्डसन्निभाम् ।
055c	तैः पत्रिभिर्विद्धतनुः स विव्यथे तथा यथा वज्रविदारितोऽचलः ॥
056a	मणिप्रवेकोत्तमवज्रहाटकैरलङ्कृतं चास्य वराङ्गभूषणम् ।
056c	प्रविद्धमुर्व्यां निपपात पत्रिभिर्धनञ्जयेनोत्तमकुण्डलेपि च ॥
057a	महाधनं शिल्पिवरैः प्रयत्नतः कृतं यदस्योत्तमवर्म भास्वरम् ।
057c	सुदीर्घकालेन ततोऽस्य पाण्डवः क्षणेन बाणैर्बहुधा व्यशातयत् ॥
058a	`तस्येषुभिः खण्डितकुण्डलोऽन्तः परिक्षतश्चाभ्यधिकं तदानीम् ।
058c	स लोहिताङ्गश्रवणश्चकाशे सलोहिताङ्गश्रवणो यथा दिवि' ॥
059a	स तं विवर्माणमथोत्तमेषुभिः शितैश्चतुर्भिः कुपितः पराभिनत् ।
059c	स विव्यथेऽत्यर्थमरिप्रताडितो यथाऽऽतुरः पित्तकफानिलज्वरैः ॥
060a	महाधनुर्मण्डलनिःसृतैः शितैः क्रियाप्रयत्नप्रहितैर्बलेन च ।
060c	ततक्ष कर्णं बहुभिः शरोत्तमैर्बिभेद मर्मस्वपि चार्जुनस्त्वरन् ॥
061a	दृढाहतः पत्रिभिरुग्रवेगैः पार्थेन कर्णो विविधैः शिताग्रैः ।
061c	बभौ गिरिर्गैरिकधातुरक्तः क्षरन्प्रपातैरिव रक्तमम्भः ॥
062a	[ततोऽर्जुनः कर्णमवक्रगैर्नवैः सुवर्णपुङ्खैः सुदृढैरयस्मयैः ।
062c	यमाग्निदण्डप्रतिमैः स्तनान्तरे पराभिनत्क्रौञ्चमिवाद्रिमग्निजः ॥
063a	ततः शरावापमपास्य सूतजो धनुश्च तच्छक्रशरासनोपमम् ।
063c	ततो रथस्थः स मुमोह च स्खलन्प्रशीर्णमुष्टिः सुभृशाहतः प्रभो ॥
064a	न चार्जुनस्तं व्यसने तदेषिवान्निहन्तुमार्यः पुरुषव्रते स्थितः ।
064c	ततस्तमिन्द्रावरजः सुसम्भ्रमादुवाच किं पाण्डव हे प्रमाद्यसे ॥
065a	नैवाहितानां सततं विपश्चितः क्षणं प्रतीक्षन्त्यपि दुर्बलीयसाम् ।
065c	विशेषतोऽरीन्व्यसनेषु पण्डितो निहत्य धर्मं च यशश्च विन्दते ॥
066a	तदेकवीरं तव चाहितं सदा त्वरस्व कर्णं सहसाऽभिमर्दितुम् ।
066c	पुरा समर्थः समुपैति सूतजो भिन्धि त्वमेनं नमुचिं यथा हरिः ॥
067a	ततस्तदेवेत्यभिपूज्य सत्वरं जनार्दनं कर्णमविध्यदर्जुनः ।
067c	शरोत्तमैः सर्वकुरूत्तमस्त्वरंस्तथा यथा शम्बरहा पुरा बलिम् ॥]
068a	साश्वं तु कर्णं सरथं किरीटि समाचिनोद्भारत वत्सदन्तैः ।
068c	प्रच्छादयामास दिशश्च बाणैः सर्वप्रयत्नात्तपनीयपुङ्खैः ॥
069a	सवत्सदन्तैः पृथुपीनवक्षाः समाचितः सोऽधिरथिर्विभाति ।
069c	सुपुष्पिताशोकपलाशशाल्मलिर्यथाऽचलश्चन्दनकाननायुतः ॥
070a	शरैः शरीरे बहुभिः समर्पितैर्विभाति कर्णः समरे विशाम्पते ।
070c	महीरुहैराचितसानुकन्दरो यथा गिरीन्द्रः स्फुटकर्णिकारवान् ॥
071a	स बाणसङ्घान्बहुधा व्यवासृजन्विभाति कर्णः शरजालरश्मिवान् ।
071c	स लोहितो रक्तगभस्तिमण्डलो दिवाकरोऽस्ताभिमुखो यथा तथा ॥
072a	बाह्वन्तरादाधिरथेर्विमुक्तान्बाणान्महाहीनिव दीप्यमानान् ।
072c	व्यध्वंसयन्नर्जुनबाहुमुक्ताः शराः समासाद्य दिशः शिताग्राः ॥
073a	[ततः स कर्णः समवाप्य धैर्यं बाणान्विमुञ्चन्कुपिताहिकल्पान् ।
073c	विव्याध पार्थं दशभिः पृषत्कैः कृष्णं च ष़ड्भिः कुपिताहिकल्पैः ॥
074a	ततः किरीटि भृशमुग्रनिःस्वनं महाशरं सर्पविषानलोपमम् ।
074c	अयस्मयं रौद्रमहास्त्रसम्भृतं महाहवे क्षेप्तुमना महामतिः ॥]
075a	कालो ह्यदृश्यो नृप विप्रशापान्निदर्शयन्कर्णवधं ब्रुवाणः ।
075c	भूमिस्तु चक्रं ग्रसतीत्यवोचत्कर्णस्य तस्मिन्वधकाल आगते ॥
076a	न चास्य घोरं प्रतिभाति चास्त्रं यद्भार्गवोऽस्मै प्रददौ महात्मा ।
076c	चक्रं च वामं ग्रसते भूमिरस्य प्राप्ते तस्मिन्वधकाले नृवीर ॥
077a	ततो रथो घूर्णितवान्नरेन्द्र शापात्तदा ब्राह्मणसत्तमस्य ।
077c	प्राप्तं वधं शंसति चाप्यथास्त्रं प्रणश्यमानं द्विजमुख्यशापात् ॥
078a	[ततश्चक्रमपतत्तस्य भूमौ स विह्वलः समरे सूतपुत्रः ।
078c	सवेदिकश्चैत्य इवातिमात्रः सुपुष्पितो भूमितले निमग्नः] ॥
079a	मग्ने रथे ब्राह्मणशापमूढो ह्यस्त्रं च तं मोघमिषु च सर्पम् ।
079c	अमृष्यमाणो व्यसनानि तानि हस्तौ विधुन्वन्विजगर्ह धर्मम् ॥
080a	धर्मप्रधानं किल पाति धर्म इत्यब्रुवन्धर्मविदः सदैव ।
080c	वयं च धर्मे प्रयताम नित्यं चर्तुं यथाशक्ति यथाश्रुतं च ।
080e	स चापि निघ्नाति न पाति भक्तान्मन्ये न नित्यं परिपाति धर्मः ॥
081a	एवं ब्रुवन्प्रस्खलिताश्वसूतो विचाल्यमानोऽर्जुनबाणपातैः ।
081c	मर्माभिघाताच्छिथिलः क्रियासु पुनः पुनर्धर्ममसौ जगर्ह ॥
082a	ततः शरैर्भीमतरैरविध्यत्त्रिभिराहवे ।
082c	हस्ते कृष्णं तथा पार्थमभ्यविध्यच्च सप्तभिः ॥
083a	ततोऽर्जुनः सप्तदश तिग्मवेगानजिह्मगान् ।
083c	इन्द्राशनिसमान्घोरानसृजत्पावकोपमान् ॥
084a	निर्भिद्य ते भीमवेगा ह्यपतन्पृथिवीतले ।
084c	कम्पितात्मा ततः कर्णः शक्त्या चेष्टामदर्शयत् ॥
085a	बलेनाथ स संस्तभ्य ब्रह्मास्त्रं समुदैरयत् ।
085c	ऐन्द्रं ततोऽर्जुनश्चापि तं दृष्ट्वाऽभ्युपमन्त्रयत् ॥
086a	गाण्डीवं ज्यां च बाणांश्च सोऽनुमन्त्र्य परन्तपः ।
086c	व्यसृजच्छरवर्षाणि वर्षाणीव पुरन्दरः ॥
087a	ततस्तेजोमया बाणा रथात्पार्थस्य निःसृताः ।
087c	प्रादुरासन्महावीर्याः कर्णस्य रथमन्तिकात् ।
087e	स कर्णोऽग्रसदस्यास्त्रं कुर्वन्मोक्षं महारथः ॥
088a	ततोऽब्रवीद्वृष्णिवीरस्तस्मिन्नस्त्रे विनाशिते ।
088c	विसृजास्त्रं परं पार्थ राधेयो ग्रसते शरान् ॥
089a	ततो ब्रह्मास्त्रमत्युग्रं सम्मन्त्र्य समयोजयत् ।
089c	छादयित्वा ततो बाणैः कर्णं प्रत्यस्यदर्जुनः ॥
090a	ततः कर्णः शितैर्बाणैर्ज्यां चिच्छेद सुतेजनैः ।
090c	[द्वितीयां च तृतीयां च चतुर्थी पञ्चमीं तथा ॥
091a	षष्ठीमथास्य चिच्छेद सप्तमीं च तथाऽष्टमीम् ।
091c	नवमीं दशमीं चास्य तथा चैकादशीं वृषः ।
091e	ज्याशतं शतसन्धानः स कर्णो नावबुध्यते ॥]
092a	ततो ज्यां विनिधायान्यामभिमन्त्र्य च पाण्डवः ।
092c	शरैरवाकिरत्कर्णं दीप्यमानैरिवाहिभिः ॥
093a	तस्य ज्याच्छेदनं कर्णो ज्यावधानं च संयुगे ।
093c	नान्वबुध्यत शीघ्रत्वात्तदद्भुतमिवाभवत् ॥
094a	अस्त्रैरस्त्राणि संवार्य प्रनिघ्नन्सव्यसाचिनः ।
094c	चक्रे चाप्यधिकं पार्थात्स्ववीर्यमतिदर्शयन् ॥
095a	ततः कर्णोऽर्जुनं दृष्ट्वा स्वस्यास्त्रेण च पीडितम् ।
095c	अभ्यसेत्यब्रवीत्पार्थमातिष्ठास्त्रं व्रजेति च ॥
096a	ततोऽग्निसदृशं घोरं शरं सर्पविषोपमम् ।
096c	अश्मसारमयं दिव्यमभिमन्त्र्यं परन्तपः ।
096e	रौद्रमस्त्रं समाधाय क्षेप्तुकामः किरीटिने ॥
097ac	ततोऽग्रसन्मही चक्रं राधेयस्य तदा नृप ॥
098a	[ततोऽवतीर्य राधेयो रथादाशु समुद्यतः ।
098c	चक्रं भुजाभ्यामालम्ब्य समुत्क्षेप्तुमियेष सः ॥
099a	सप्तद्वीपा वसुमती सशैलवनकानना ।
099c	गीर्णचक्रा समुत्क्षिप्ता कर्णेन चतुरङ्गुलम् ॥
100a	ग्रस्तचक्रस्तु राधेयः क्रोधादश्रूण्यवर्तयत् ।
100c	अर्जुनं वीक्ष्य संरब्धमिदं वचनमब्रवीत् ॥
101a	भोभो पार्थ महेष्वास मुहुर्तं परिपालय ।
101c	यावच्चक्रमिदं ग्रस्तमुद्धरामि महीतलात् ॥
102a	सव्यं चक्रं महीग्रस्तं दृष्ट्वा दैवादिदं मम ।
102c	पार्थ कापुरुषाचीर्णमभिसन्धिं विसर्जय ॥
103a	न त्वं कापुरुषाचीर्णं मार्गमास्थातुमर्हसि ।
103c	ख्यातस्त्वमसि कौन्तेय विशिष्टो रणकर्मसु ।
103e	विशिष्टतरमेव त्वं कर्तुमर्हसि पाण्डव ॥
104a	प्रकीर्णकेशे विमुखे ब्राह्मणेऽथ कृताञ्जलौ ।
104c	शरणागते न्यस्तशस्त्रेयाचमाने तथाऽर्जुन ॥
105a	अबाणे भ्रष्टकवचे भ्रष्टभग्नायुधे तथा ।
105c	न विमुञ्चन्ति शस्त्राणि शूराः साधुव्रते स्थिताः ॥
106a	त्वं च शूरतमो लोके साधुवृत्तश्च पाण्डव ।
106c	अभिज्ञो युद्धधर्माणां तस्मात्क्षम मुहूर्तकम् ॥
107a	दिव्यास्त्रविदमेयात्मा कार्तवीर्यसमो युधि ।
107c	यावच्चक्रमिदं ग्रस्तमुद्धरामि महाभुज ॥
108a	न मां रथस्थो भूमिष्ठं विकलं हन्तुमर्हसि ।
108c	न वासुदेवात्त्वत्तो वा पाण्डवेय बिभेम्यहम् ॥
109a	त्वं हि क्षत्रियदायादो महालकुलविवर्धनः ।
109c	अतस्त्वां प्रबवीम्येष मुहूर्तं क्षम पाण्डव ॥ ॥

इति श्रीमन्महाभारते कर्णपर्वणि सप्तदशदिवसयुद्धे सप्तनवतितमोऽध्यायः ॥ 97 ॥

8-97-16 बाणजालैकमयं दृष्ट्वेति शेषः ॥ 8-97-30 पदा विनिष्पिष्य रथोत्तमं स प्रावेशयत्पृथिवीं किञ्चिदेव । क्षितिं गता जानुभिस्तेऽथ वाहा हेमच्छन्नाश्चन्द्रमरीचिवर्णाः इति झ.पाठः ॥ 8-97-48 गते गमिते । विभुः समर्थः ॥ 8-97-49 बर्हिणानां बर्हा एव वाजाः पक्षाः सञ्जाता येषां तैर्बर्हिणबर्हवाजितैः ॥ 8-97-62 अग्निजः कार्तिकेयः ॥ 8-97-64 ईषिवान् मनसि कृतवान् ॥ 8-97-78 चैत्यः सवेदिको ग्रामसूचको महाद्रुमः ॥ 8-97-89 प्रत्यस्यत्प्रतिप्राक्षिपत् ॥ 8-97-95 अभ्यस पुनः पुनः अस्त्रं आतिष्ठ व्रज प्रेरयेत्यब्रवीदिति योजना । ततः कृष्णोऽर्जुनं दृष्ट्वा कर्णास्त्रेण च पीडितम् इति झ.पाठः ॥ 8-97-96 क्षेप्तुकामः किरीटवान् इति झ. पाठः ॥
