अध्यायः 069

युधिष्ठिरेण कर्णशरविक्षतस्यात्मनो दिदृक्षया स्वशिबिरमुपागतौ कृष्णार्जुनौ दृष्ट्वा पार्थेन राधेयस्य वधभ्रमेण पार्थस्य प्रशंसनम् ॥ 1 ॥

001	सञ्जय उवाच ।
001a	[अथोपयातौ पृथुलोहिताक्षौ शराचिताङ्गौ रुधिरप्रदिग्धौ ।
001c	समीक्ष्य सेनाग्रनरप्रवीरौ युधिष्ठिरो वाक्यमिदं बभाषे ॥]
002a	ततो युधिष्ठिरो दृष्ट्वा सहितौ केशवार्जुनौ ।
002c	हतमाधिरथिं मेने सङ्ख्ये गाण्डीवधन्वना ॥
003a	तावभ्यनन्दत्कौन्तेयः साम्ना परमवल्गुना ।
003c	स्मितपूर्वममित्रघ्नं पूजयन्भरतर्षभ ॥
004	युधिष्ठिर उवाच ।
004a	स्वागतं देवकीपुत्र स्वागतं ते धनञ्जय ।
004c	प्रियं मे दर्शनं बाढं युवयोर्नरसिंहयोः ॥
005a	अरिष्टयोरक्षतयोः कर्णं हत्वा महारथम् ।
005c	आशीविषसमं युद्धे सर्वशस्त्रविशारदम् ॥
006a	अग्रगं धार्तराष्ट्राणां सर्वेषां शर्म वर्म च ।
006c	रक्षितं वृषसेनेन सुषेणेन च धन्विना ॥
007a	अनुज्ञातं महावीर्यं रामेणास्त्रे सुदुर्जयम् ।
007c	अग्र्यं सर्वस्य लोकस्य रथिनं लोकविश्रुतम् ॥
008a	त्रातारं धार्तराष्ट्राणां गन्तारं वाहिनीमुखे ।
008c	हन्तारं परसैन्यानाममित्रगणमर्दनम् ॥
009a	दुर्योधनहिते युक्तमस्मद्दुःखाय चोद्यतम् ।
009c	अप्रधृष्यं महायुद्धे देवैरपि सवासवैः ॥
010a	अनलानिलयोस्तुल्यं तेजसा च बलेन च ।
010c	पातालमिव गम्भीरं सुहृदां नन्दिवर्धनम् ॥
011a	अन्तकं मम मित्राणां हत्वा कर्णं महामृधे ।
011c	दिष्ट्या युवामनुप्राप्तौ हत्वाऽसुरमिवामरौ ॥
012a	तेन युद्धमभीतेन मयाऽद्याप्यच्युतार्जुनौ ।
012c	कृतं घोरं महाबाहू धृष्टद्युम्नस्य पश्यतः ।
012e	अन्तकेनेव क्रुद्धेन प्रजाः सर्वा जिघांसता ॥
013a	तेन केतुश्च मे च्छिन्नो हतौ च पार्ष्णिसारथी ।
013c	हतवाहः कृतश्चास्मि युयुधानस्य पश्यतः ॥
014a	धृष्टद्युम्नस्य यमयोर्वीरस्य च शिखण्डिनः ।
014c	पश्यतां द्रौपदेयानां शतद्रोश्च महात्मनः ॥
015a	एताञ्जित्वा महावीर्यः कर्णः शत्रुगणान्बहून् ।
015c	जितवान्मां महाबाहो यतमानो महारणे ॥
016a	अनुसृत्य च मां युद्धे परुषाण्युक्तवान्बहु ।
016c	तत्र तत्र युधां श्रेष्ठ परिभूय न संशयः ॥
017a	भीमसेनप्रभावात्तु यज्जीवामि धनञ्जय ।
017c	बहुनात्र किमुक्तेन हते सोढुं समुत्सहे ॥
018a	त्रयोदशाहं वर्षाणि यस्माद्भीतो धनञ्जय ।
018c	न स्म निद्रां लभे रात्रौ न चाहनि सुखं क्वचित् ॥
019a	तस्य द्वेषेण संयुक्तः परिदह्ये धनञ्जय ।
019c	आत्मनो मरणं जानन्वाध्रीणस इव द्विजः ॥
020a	तस्यायमगमत्कालश्चिन्तयानस्य मे चिरम् ।
020c	कथं कर्णो मया शक्यो युद्धे क्षपयितुं भवेत् ॥
021a	जाग्रत्स्वपंश्च कौन्तेय कर्णमेव स्मराह्यहम् ।
021c	पश्यामि तत्रतत्रैव कर्णभूतमिदं जगत् ॥
022a	यत्र यत्र हि गच्छामि कर्णाद्भीतो धनञ्जय ।
022c	तत्र तत्र हि पश्यामि कर्णमेवाग्रतः स्थितम् ॥
023a	सोऽहं तेनैव वीरेण समरेष्वपलायिना ।
023c	सहयः सरथः पार्थ जित्वा जीवन्विसर्जितः ॥
024a	को नु मे जीवितेनार्थो राज्येनार्थो भवेत्पुनः ।
024c	ममैवं विक्षतस्याद्य कर्णेनाहवशोभिना ॥
025a	न प्राप्तपूर्वं यद्भीष्मात्कृपाद्द्रोणाच्च संयुगे ।
025c	तत्प्राप्तमद्य मे युद्धे सूतपुत्रान्महारथात् ॥
026a	स त्वां पृच्छामि कौन्तेय यथा न कुशलस्तथा ।
026c	तन्ममाचक्ष्व कार्त्स्न्येन यथा कर्णो हतस्त्वया ॥
027a	शक्रतुल्यबलो युद्धे यमतुल्यः पराक्रमे ।
027c	रामतुल्यस्तथास्त्रेषु स कथं ते निषूदितः ॥
028a	महारथसमाख्यातः सर्वयुद्धविशारदः ।
028c	धनुर्धराणां प्रवरः सर्वेषां वै सदार्जुन ॥
029a	पूजितो धृतराष्ट्रेण सपुत्रेण विशाम्पते ।
029c	त्वदर्थमेव राधेयः स कथं निहतस्त्वया ॥
030a	धार्तराष्ट्रस्य योद्धारः सर्व एव सदार्जुन ।
030c	तव मृत्युं रणे कर्णं मन्यन्ते पुरुषर्षभ ॥
031a	स त्वया पुरुषव्याघ्र कथं युद्धे निषूदितः ।
031c	तन्ममाचक्ष्व कौन्तेय यथा कर्णो हतस्त्वया ॥
032a	सोत्सेधमस्य च शिरः पश्यतां सुहृदां हृतम् ।
032c	त्वया पुरुषशार्दूल सिंहेनेव यथा रुरोः ॥
033a	सर्वा दिशः पर्यपतत्त्वदर्थं त्वां सूतपुत्रः समरे परीप्सन् ।
033c	दित्सन्नृणां शकटं रत्नपूर्णं कथं त्वयासौ निहतोऽद्य कर्णः ॥
034a	त्वया रणे निहतः सूतपुत्रः कच्चिच्छेते भूमितले दुरात्मा ।
034c	कच्चित्कृतं मे परमं त्वयाद्य प्रियं रणे सूतपुत्रं निहत्य ॥
035a	सर्वा दिशः पर्यपतत्त्वदर्थं मुदान्वितो गर्वितः सूतपुत्रः ।
035c	स शूरमानी समरे समेत्य कच्चित्त्वया निहतः सूतपुत्रः ॥
036a	राज्यं परं हस्तिगवाश्वयुक्तं रथं दित्सुर्यः परेभ्यस्त्वदर्थे ।
036c	त्वया रणे स्पर्धते यः स पापःकच्चित्त्वया निहतः पापबुद्धिः ॥
037a	योऽसौ नित्यं शौर्यमदेन मत्तो विकत्थते संसदि कौरवाणाम् ।
037c	प्रीत्यर्थं वै तात सुयोधनस्य कच्चित्स पापो निहतस्त्वयाद्य ॥
038a	कच्चित्समागम्य धनुःप्रमुक्तैस्त्वत्प्रेषितैर्लोहमयैर्विहङ्गैः ।
038c	शेते भिन्नः पांसुषु सूतपुत्रः कच्चिद्भग्नौ धार्तराष्ट्रस्य बाहू ॥
039a	योऽसौ सदा श्लाघते राजमध्ये दुर्योधनं हर्षयन्दर्पयुक्तः ।
039c	हन्ताऽस्मि सर्वानिति पाण्डुपुत्रानहं हन्ता फल्गुनस्येति मोहात् ॥
040a	कच्चिद्वचोऽस्य वितथं त्वया कृतं यत्तत्प्रियामवदत्तात कर्णः ।
040c	सभामध्ये रूक्षमनेकरूपं धिक्पाण्डवानपतिस्त्वं हि कृष्णे ॥
041a	कच्चिद्ध्रुवं शत्रुरयं महात्मा ह्यधारयद्द्वादश यः समास्तु ।
041c	कर्णो व्रतं घोरममित्रसाहो दुर्योधनस्यार्थनिविष्टबुद्धिः ॥
042a	पादौ न धावे यावदहं न हन्मिधनञ्जयं समरेषूग्रवेगम् ।
042c	कच्चिद्रणे फल्गुन तं निहत्य कच्चिद्व्रतं तस्य भग्नं त्वयाऽद्य ॥
043a	योऽसौ कृष्णामब्रवीद्दुष्टबुद्धिः कर्णः सभायां कुरुवीरमध्ये ।
043c	किं पाण्डवांस्त्वं न जहासि कृष्णे सुदुर्बलान्पतितान्हीनसत्वान् ॥
044a	योऽसौ कर्णः प्रत्यजानात्त्वदर्थे नाहं हत्वा सह कृष्णेन पार्थम् ।
044c	इहोपयातेति स पापबुद्धिः कच्चिच्छेते शरसम्भिन्नगात्रः ॥
045a	कच्चित्सङ्ग्रामो विदितो वै तवायं समागमे सृञ्जय कौरवाणाम् ।
045c	येनावस्थामीदृशीं प्रापितोऽहं कच्चित्त्वया सोऽद्य हतो दुरात्मा ॥
046a	कच्चित्त्वया तस्य सुमन्दबुद्धेर्गाण्डीवमुक्तैर्विशिखैर्ज्वलद्भिः ।
046c	सकुण्डलं भानुमदुत्तमाङ्गं कायात्प्रकृत्तं युधि सव्यसाचिन् ॥
047a	यत्तन्मया बाणसमर्पितेन ध्यातोऽसि कर्णस्य वधाय वीर ।
047c	तन्मे त्वया कच्चिदमोघमद्य ध्यानं कृतं कर्णनिपातनेन ॥
048a	यद्दर्पपूर्णः स सुयोधनोऽस्मान्दिधक्षते कर्णसमाश्रयेण ।
048c	कच्चित्त्वया सोऽद्य समाश्रयोऽस्य भग्नः पराक्रम्य सुयोधनस्य ॥
049a	यो नः पुरा षण्ढतिलानवोचत्सभामध्ये कौरवाणां समक्षम् ।
049c	स दुर्मतिः कच्चिदुपेत्य सङ्ख्ये त्वया हतः सूतपुत्रोऽत्यमर्षी ॥
050a	यः प्राहिणोत्सूतपुत्रो दुरात्मा कृष्णां जितां सौबलेहानयेति ।
050c	स मन्दबुद्धिर्निहतः प्रसह्य वैकर्तनस्त्वद्य कच्चिन्महात्मन् ॥
051a	यः शस्त्रभृच्छ्रेष्ठतमं पृथिव्यां पितामहं व्याक्षिपदल्पचेताः ।
051c	सङ्ख्यायमानोऽर्धरथः स कच्चित्त्वयां हतोऽद्याधिरथिर्महात्मन् ॥
052a	अमर्षजं निकृतिसमीरणेरितं हृदि स्थितं ज्वलनमिमं सदा मम ।
052c	हतो मया सोऽद्य समेत्य कर्ण इति ब्रुवन्प्रशमयसेऽद्य फल्गुन ॥ ॥

इति श्रीमन्महाभारते कर्णपर्वणि सप्तदशदिवसयुद्धे एकोनसप्ततितमोऽध्यायः ॥ 69 ॥

8-69-5 अरिष्टयोः शुभयोः ॥ 8-69-7 अनुज्ञातं अनुगृहीतम् ॥ 8-69-10 अनलानिलयोरिति क्रमात्तेजोबलाभ्याम् ॥ 8-69-13 अपसव्यः कृतश्चास्मि इति ख.घ.पाठः ॥ 8-69-17 नाहं तं सोढुमुत्सहे इति क.ड.पाठः ॥ 8-69-19 कृष्णग्रीवो रक्तशिराः श्वेतपक्षो विहङ्गमः । स वै वाध्रीणसः प्रोक्तो याज्ञिकैः पितृकर्मणीति प्राञ्चः । वाध्रीणस इव द्विप इति झ.पाठः ॥ 8-69-26 यथा नः कुशलं तथा इति क.ड.पाठः ॥ 8-69-38 विहङ्गैर्वाणैः ॥ 8-69-39 श्लाघते आत्मानमिति शेषः ॥ 8-69-47 बाणेभ्यः समर्पितेन कर्णबाणैरत्यन्तं प्रविद्धेनेत्यर्थः ॥
