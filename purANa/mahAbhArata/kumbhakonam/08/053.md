अध्यायः 053

अर्जुनेनाश्वत्थामपराजयः ॥ 1 ॥

KK-08-01-053-001	सञ्जय उवाच ।
KK-08-01-053-001a	ततः समभवद्युद्धं शुक्राङ्गिरसवर्चसोः ।
KK-08-01-053-001c	नक्षत्रमभितो व्योम्नि शुक्राङ्गिरसयोरिव ॥
KK-08-01-053-002a	सन्तापयन्तावन्योन्यं दीप्तैः शरगभस्तिभिः ।
KK-08-01-053-002c	लोकत्रासकरावास्तां विमार्गस्थौ ग्रहाविव ॥
KK-08-01-053-003a	ततोऽविध्यद्भुवोर्मध्ये नाराचैरर्जुनो भृशम् ।
KK-08-01-053-003c	स तेन विबभौ द्रौणिरूर्ध्वरश्मिर्यथा रविः ॥
KK-08-01-053-004a	अथ कृष्णौ शरशतैरश्वत्थाम्नाऽर्दितौ भृशम् ।
KK-08-01-053-004c	स्वरश्मिजालविकचौ युगान्तार्काविवासुतः ॥
KK-08-01-053-005a	ततोऽर्जुनः सर्वतोधारमस्त्रमवासृजद्वासुदेवेऽभिभूते ।
KK-08-01-053-005c	द्रौणायनिश्चाभ्यहनत्पृषत्कैर्वज्राग्निवैवस्वतदण्डकल्पैः ॥
KK-08-01-053-006a	स केशवं चार्जुनं चातितेजा विव्याध मर्मस्वतिरौद्रकर्मा ।
KK-08-01-053-006c	बाणैः सुमुक्तैरतितीव्रवेगैर्यैराहतो मृत्युरपि व्यथेत ॥
KK-08-01-053-007a	द्रौणेरिषूनिषुभिः सन्निवार्य व्यायच्छतस्तद्द्विगुणैः सुपुङ्खैः ।
KK-08-01-053-007c	तं साश्वसूतध्वजमेकवीरमावृत्य संशप्तकसैन्यमार्च्छत् ॥
KK-08-01-053-008a	धनूंषि बाणानिषुधीर्धनुर्ज्याः पाणीन्भुजान्पाणिगतं च शस्त्रम् ।
KK-08-01-053-008c	छत्राणि केतूंस्तुरगान्रथेषां वस्त्राणि माल्यान्यथा भूषणानि ॥
KK-08-01-053-009a	चर्माणि वर्माणि मनोरमाणि प्रसह्य चैषां स शिरांसि चैव ।
KK-08-01-053-009c	चिच्छेद पार्थो द्विषतां सुमुक्तैर्बाणैः स्थितानामपराङ्मुखानाम् ॥
KK-08-01-053-010a	सुकल्पिताः स्यन्दनवाजिनागाः समास्थिताः कृतयत्नैर्नृवीरैः ।
KK-08-01-053-010c	पार्थेरितैर्बाणशतैर्निरस्तास्तैरेव सार्धं नृवरैर्विनेशुः ॥
KK-08-01-053-011a	पद्मार्कपूर्णेन्दुनिभाननानि किरीटमाल्याभरणोज्ज्वलानि ।
KK-08-01-053-011c	भल्लार्धचन्द्रक्षुरसन्निकृत्तान्यपातयच्छत्रुशिरांस्यजस्रम् ॥
KK-08-01-053-012a	अथ द्विपैर्दैत्यरिपुद्विपाभै र्देवारिकल्पा बलमन्युकल्पैः ।
KK-08-01-053-012c	कलिङ्गवङ्गाङ्गनिषादवीरा जिघांसवः पाण्डवमभ्यधावन् ॥
KK-08-01-053-013a	तेषां द्विपानां निचकर्त पार्थो वर्माणि चर्माणि करान्नियन्तॄन् ।
KK-08-01-053-013c	ध्वजाः पताकाश्च ततः प्रपेतुर्वज्राहतानीव गिरेः शिरांसि ॥
KK-08-01-053-014a	तेषु प्रभग्नेषु गुरोस्तनूजं बाणैः किरीटि नवसूर्यवर्णैः ।
KK-08-01-053-014c	प्रच्छादयामास महाभ्रजालैर्वायुः समुद्यन्तमिवांशुमन्तम् ॥
KK-08-01-053-015a	ततोऽर्जुनेषूनिषुभिर्निरस्य द्रौणिः शितैरर्जुनवासुदेवौ ।
KK-08-01-053-015c	प्रच्छादयित्वा दिवि चन्द्रसूर्यौ ननाद सोऽम्भोद इवातपान्ते ॥
KK-08-01-053-016a	तमर्जुनस्तांश्च पुनस्त्वदीयानभ्यर्दितस्तैरभिसृत्य शस्त्रैः ।
KK-08-01-053-016c	बाणान्धकारं सहसैव कृत्त्वा विव्याध पार्थो वरहेमपुङ्खैः ॥
KK-08-01-053-017a	नाप्याददत्सन्दधन्नैव मुञ्चन्बाणान्रथेऽदृश्यत सव्यसाची ।
KK-08-01-053-017c	रथांश्च नागांस्तुरगान्पदातीन्संस्यूतदेहान्ददृशुर्हतांश्च ॥
KK-08-01-053-018a	सन्धाय नाराचवरान्दशाशु द्रौणिस्त्वरन्नेकमिवोत्ससर्ज ।
KK-08-01-053-018c	तेषां च पञ्चार्जुनमभ्यविध्यन्पञ्चाच्युतं निर्बिभिदुः सुपुङ्खाः ॥
KK-08-01-053-019a	तैराहतौ सर्वमनुष्यमुख्यावसृक्स्रवन्तौ धनदेन्द्रकल्पौ ।
KK-08-01-053-019c	समाप्तविद्येन तथाऽभिभूतौहतौ रणे ताविति मेनिरेऽन्ये ॥
KK-08-01-053-020a	अथार्जुनं प्राह दशार्हनाथः प्रमाद्यसे किं जहि योधमेतम् ।
KK-08-01-053-020c	कुर्याद्धि दोषं समुपेक्षितोऽयं कष्टो भवेद्व्याधिरिवाक्रियावान् ॥
KK-08-01-053-021a	तथेति चोक्त्वाऽच्युतमप्रमादी द्रौणेः प्रहस्याशु किरीटमाली ।
KK-08-01-053-021c	भुजौ वरौ चन्दनसारदिग्धौ वक्षः शिरोऽथाप्रतिमौ तथोरू ॥
KK-08-01-053-022a	गाण्डीवमुक्तैः कुपिताहिकल्पैर्द्रौणिं शरैः संयति निर्बिभेद ।
KK-08-01-053-022c	छित्त्वा तु रश्मींस्तुरगानविध्यत्ते तं रणादूहुरतीव दूरम् ॥
KK-08-01-053-023a	स तैर्हृतो वातजवैस्तुरङ्गैर्द्रौणिर्दृढं पार्थशराभिभूतः ।
KK-08-01-053-023c	आवृत्य नैव व्यषहत्स योद्धुं पार्थेन सार्धं मतिमान्विमृश्य ।
KK-08-01-053-024a	जानञ्जयं नियतं वृष्णिवीरे धनञ्जये चाङ्गिरसां वरिष्ठः ॥
KK-08-01-053-024c	विवेश कर्णस्य बलं तरस्वी भग्नोत्साहः क्षीणबाणास्त्रयोगः ॥
KK-08-01-053-025a	प्रतीपकामे तु रणादश्वत्थाम्नि हृते हयैः ।
KK-08-01-053-025c	मन्त्रौषधिक्रियायोगैर्व्याधौ देहादिवाहृते ॥
KK-08-01-053-026a	संशप्तकानभिमुखौ प्रयातौ केशवार्जुनौ ।
KK-08-01-053-026c	वातोद्धूतपताकेन स्यन्दनेनौघनादिना ॥ ॥

इति श्रीमन्महाभारते कर्णपर्वणि सप्तदशदिवसयुद्धे त्रिपञ्चाशोऽध्यायः ॥ 53 ॥

8-53-1 नक्षत्रमभितः नक्षत्रं लक्षीकृत्य ॥ 8-53-2 विमार्गस्थौ वक्रातिचारगौ ॥ 8-53-4 कृष्णौ कृष्णार्जुनौ आसतुः दीपयाञ्चक्रतुः ॥ 8-53-5 सर्वतोधारं सर्वतोऽस्त्रधारावर्षकं । सर्वतोवारमिति घ.ङ.पाठः । वज्रकल्पैः अमोघैः । अग्निकल्पैः दाहकैः । वैवस्वतदण्डकल्पैः प्राणहरैः ॥ 8-53-7 व्यायच्छतो यतमानस्य । आर्च्छत् गतवान् ॥ 8-53-10 सुकल्पिताः सुसन्नद्धाः ॥ 8-53-13 करान् शुण्डाः ॥ 8-53-16 तं अश्वत्थामानम् । तान् तदन्यान् । तैः कृतं बाणान्धकारं कृत्त्वा छित्त्वा । कृती छेदन ॥ 8-53-17 संस्यूताः अन्योन्यं सन्घट्टवन्तः ॥ 8-53-19 समाप्तविद्येन समग्रधनुर्वेदविदा ॥ 8-53-20 अक्रियावान् प्रतिकाररहितः ॥ 8-53-22 अविकर्णैः अविकर्णतुल्याग्रैः ॥ 8-53-23 अङ्गिरसां अङ्गिरोगोत्राणां मध्ये ॥ 8-53-26 ओघनादिना जलौघवन्नादवता ॥
