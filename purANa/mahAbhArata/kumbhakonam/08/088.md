अध्यायः 088

दुःशासनवधक्रोधादात्मानामभिद्रुतवतां तदनुजानां भीमेन वधः ॥ 1 ॥ दुःशासनादिनिधनाद्बिश्यतः कर्णस्य शल्येन प्रोत्साहनम् ॥ 2 ॥ सङ्कुलयुद्धम् ॥ 3 ॥

KK-08-01-088-001	सञ्जय उवाच ।
KK-08-01-088-001a	स पीत्वा रुधिरं तस्य चरणौ गृह्य भारत ।
KK-08-01-088-001c	इत्युच्चैर्वचनं प्राह प्रतिनृत्यन्वृकोदरः ॥
KK-08-01-088-002a	एष ते रुधिरं तीव्रं पिबामि पुरुषादवत् ।
KK-08-01-088-002c	वदेदानीं सुसंरब्धः पुनर्गौरिति गौरिति ॥
KK-08-01-088-003a	ये चास्मान्प्रतिनृत्यन्ति तदा गौरिति गौरिति ।
KK-08-01-088-003c	तान्वयं प्रतिनृत्यामः पुनर्गौरिति गौरिति ॥
KK-08-01-088-004a	प्रमाणकोट्यां शयने कालकूटकभोजनम् ।
KK-08-01-088-004c	दंशनं चाहिभिस्तीक्ष्णैर्दाहं जतुगृहे च यत् ॥
KK-08-01-088-005a	द्यूते च दोषभूयस्त्वमरण्ये वसतिश्च या ।
KK-08-01-088-005c	इष्वस्त्राणि च सङ्ग्रामे अनिलानिलवेश्मसु ॥
KK-08-01-088-006a	दुःखान्येवाभिजानीमो न सुखानि कदाचन ।
KK-08-01-088-006c	धृतराष्ट्रस्य दौरात्म्यात्सपुत्रस्य वयं सदा ॥
KK-08-01-088-007a	इत्युच्चैर्वचनं प्रोच्य जयं प्राप्य वृकोदरः ।
KK-08-01-088-007c	पुनरेव महाराज तव सैन्यमभिद्रवत् ॥
KK-08-01-088-008a	रक्तार्द्रपाणिस्तु ततो महात्मा गदापाणिः काल इवान्तकाले ।
KK-08-01-088-008c	विभीषयंस्तव पुत्रस्य सैन्यमितस्ततो धावति वाहिनीं ते ॥
KK-08-01-088-009a	ततः क्षणाद्भारत शून्यमासीदायोधनं घोरतरं कुरूणाम् ।
KK-08-01-088-009c	यत्राजिमध्ये प्रापिबद्भीमसेनो दुःशासनस्य रुधिरं क्रोधदीप्तः ॥
KK-08-01-088-010a	स हत्वा समरे राजन्राजपुत्रं महाबलम् ।
KK-08-01-088-010c	पूर्णकामो मदोदग्रः सिंहो रुरुमिवोत्कटः ॥
KK-08-01-088-011a	रुधिरार्द्रो महाराज व्यशोभत परन्तपः ।
KK-08-01-088-011c	सपुष्पः किंशुक इव रक्तरक्ततरो बभौ ॥
KK-08-01-088-012a	रुधिराक्तो घोरवेषः क्रुद्धो राजन्वचोऽब्रवीत् ।
KK-08-01-088-012c	ब्रूहीदानीं पापमते नृशंस पतितो ह्यसि ॥
KK-08-01-088-013a	दुःशासने यादृशं संश्रुतं नस्तदवाप्तं पाण्डवैः सर्वमेव ।
KK-08-01-088-013c	अत्रैवमाप्स्याम्यपरं द्वितीयं दुर्योधनं यज्ञपशुं विशस्य ॥
KK-08-01-088-014a	शिरो मृदित्वाऽस्य पुनश्च शान्तिं यास्याम्यहं कौरवाणां समक्षम् ।
KK-08-01-088-014c	या साऽपतिः सा सपतिर्हि जाता यास्ताः सपत्योऽपतयस्तु जाताः ॥
KK-08-01-088-015a	पश्यन्तु चित्रं विविधं हि लोके ये वै तिलाः षण्डतिला बभूवुः ।
KK-08-01-088-015c	ते चेत्संसिद्धा निधनं गताः परे किं चित्ररूपं बत जीवलोके ॥
KK-08-01-088-016a	एतावदुक्त्वा वचनं प्रहृष्टः प्राक्रोशदुच्चै रुधिरार्द्रवक्रः ।
KK-08-01-088-016c	ननर्त चैवातिबलो महात्मा वृत्रं निहत्येव सहस्रनेत्रः ॥
KK-08-01-088-017a	दृष्ट्वा तु नृत्यन्तमुदग्रवीर्यं कालं यथा त्वन्तकाले प्रजानाम् ।
KK-08-01-088-017c	महद्भयं चाधिरथिं विवेश जये निराशाश्च सुतास्त्वदीयाः ॥
KK-08-01-088-018a	दुःशासने तु निहते पुत्रास्तव महारथाः ।
KK-08-01-088-018c	महत्क्रोधविषं वीरा धारयन्तो महाबलाः ।
KK-08-01-088-018e	ते तु राजन्महावीर्या भीमं प्राच्छादयञ्छरैः ॥
KK-08-01-088-019a	निषङ्गी कवची खड्गी दण्डधारो धनुर्धरः ।
KK-08-01-088-019c	अलम्बुर्जलसन्धश्च वातवेगसुवर्चसौ ॥
KK-08-01-088-020a	एते समेत्य सहिता भ्रातृव्यसनकर्शिताः ।
KK-08-01-088-020c	भीमसेनं महाबाहुं पीडयामासुरञ्जसा ॥
KK-08-01-088-021a	स वध्यमानो विशिखैः समन्तात्तैर्महारथैः ।
KK-08-01-088-021c	भीमः क्रोधाभिरक्ताक्षः क्रुद्धः काल इवाबभौ ॥
KK-08-01-088-022a	ततः परिवृतो राजन्नवभिः शत्रुतापनैः ।
KK-08-01-088-022c	दुःशासनादवरजैः पुत्रैस्तव वृकोदरः ॥
KK-08-01-088-023a	तांस्तु भल्लैर्महावेगैर्नवभिर्नव भारत ।
KK-08-01-088-023c	रुक्माङ्गदान्रुक्मपुङ्खैः पार्थो निन्ये यमक्षयम् ॥
KK-08-01-088-024a	हतेषु तव पुत्रेषु बलं तद्विप्रदुद्रुवे ।
KK-08-01-088-024c	पश्यतः सूतपुत्रस्य पाण्डवस्य भयार्दितम् ॥
KK-08-01-088-025a	ततः कर्णं महाराज प्रविवेश महद्भयम् ।
KK-08-01-088-025c	दृष्ट्वा भीमस्य विक्रान्तमन्तकस्य प्रजास्विव ॥
KK-08-01-088-026a	तस्य त्वाकारभावज्ञः शल्यः समितिशोभनः ।
KK-08-01-088-026c	उवाच वचनं कर्णं प्राप्तकालं हितं तदा ॥
KK-08-01-088-027ac	मा व्यथां कुरु राधेय नैवं त्वय्युपपद्यते ॥
KK-08-01-088-028a	एते द्रवन्ति राजानो भीमसेनभयार्दिताः ।
KK-08-01-088-028c	दुर्योधनश्च सम्मूढो भ्रातृव्यसनकर्शितः ॥
KK-08-01-088-029a	दुःशासनस्य रुधिरे पीयमाने महात्मना ।
KK-08-01-088-029c	व्यापन्नचेताः सहसा शोकोपहतचेतनः ॥
KK-08-01-088-030a	उपासते त्वामेते हि परिवार्य महारथाः ।
KK-08-01-088-030c	कृपप्रभृतयः कर्ण हतशेषाः सहोदराः ॥
KK-08-01-088-031a	पाण्डवा लब्धलक्षाश्च धनञ्जयपुरोगमाः ।
KK-08-01-088-031c	त्वामेवाभिमुखाः शूरा युद्धाय समुपस्थिताः ॥
KK-08-01-088-032a	स त्वं पुरुषशार्दूल पौरुषे महति स्थितः ।
KK-08-01-088-032c	क्षत्रधर्मं पुरस्कृत्य प्रत्युद्याहि धनञ्जयम् ॥
KK-08-01-088-033a	भारो हि धार्तराष्ट्रेण त्वयि सर्वः समाहितः ।
KK-08-01-088-033c	तमुद्वह महाबाहो यथाशक्ति यथाबलम् ॥
KK-08-01-088-034a	जये स्याद्विपुला कीर्तिर्ध्रुवः स्वर्गः पराजये ।
KK-08-01-088-034c	वृषसेनश्च राधेय सङ्क्रुद्धस्तनयस्तव ।
KK-08-01-088-034e	त्वयि मोहं समापन्ने पाण्डवानभिधावति ॥
KK-08-01-088-035	सञ्जय उवाच ।
KK-08-01-088-035a	एतच्छ्रुत्वा तु वचनं शल्यस्यामिततेजसः ।
KK-08-01-088-035c	हृदि मानुष्यकं भावं कृत्वा युद्वाय सुस्थिरम् ॥
KK-08-01-088-036a	ततः क्रुद्धो वृषसेनोऽभ्यधावद्भीमं समायान्तममित्रसाहम् ।
KK-08-01-088-036c	बाणैः किरन्तं प्रतियाति चोग्रं व्यात्ताननं कालमिवापतन्तम् ॥
KK-08-01-088-037a	तमभ्यधावन्नकुलः प्रवीरमारादमित्रं प्रतुदन्पृषत्कैः ।
KK-08-01-088-037c	कर्णस्य पुत्रं समरे प्रहृष्टं जिष्णुर्जिघांसुर्मघवेव जम्भम् ॥
KK-08-01-088-038a	ततो ध्वजं स्फाटिकहेमचित्रं चिच्छेद धैर्यान्नकुलः क्षुरेण ।
KK-08-01-088-038c	कर्णात्मजस्येष्वसनं च चित्रं भल्लेन जाम्बूनदचित्रनद्धम् ॥
KK-08-01-088-039a	अथान्यदादाय धनुः स शीघ्रं कर्णात्मजः पाण्डवमभ्यविध्यत् ।
KK-08-01-088-039c	दिव्यैरस्त्रैरभ्यवर्षत्तदैनं कर्णस्य पुत्रो नकुलं कृतास्त्रम् ॥
KK-08-01-088-040a	ततः क्रुद्धो नकुलः कर्णपुत्रं शरैर्महोल्काभिरिवाभ्यपीडयत् ।
KK-08-01-088-040c	स कर्णपुत्रो नकुलस्य राजन्सर्वानस्त्रान्वारयदुत्तमास्त्रैः ॥
KK-08-01-088-041ac	आसीत्सुघोरं भरतप्रवीर युद्धं तदा कर्णजपाण्डवाभ्याम् ॥
KK-08-01-088-042a	वनायुजान्सुकुमारान्सुशुभ्रानलङ्कृताञ्जातरूपेण चित्रान् ।
KK-08-01-088-042c	जघान चाश्वान्नकुलस्य वीरो रणाजिरे सूतपुत्रस्य पुत्रः ॥
KK-08-01-088-043a	ततो हताश्वादवरुह्य यानाच्चर्माऽऽददे रुचिरं बर्हिचित्रम् ।
KK-08-01-088-043c	आकाशसङ्काशमसिं प्रगृह्य प्रकाशमानः खगवच्चचार ॥
KK-08-01-088-044a	ततोऽस्य पक्षाननयद्यमाय द्विसाहस्रान्नकुलः क्षिप्रकारी ।
KK-08-01-088-044c	ते प्रापतन्नसिना वै विशस्ता यथाऽश्वमेधे पशवः शमित्रा ॥
KK-08-01-088-045a	ततस्ततो विजिता युद्धशौण्डा नानादेश्याः सुहृदः सत्यसन्धाः ।
KK-08-01-088-045c	एकेन शीघ्रं नकुलेन नुन्नाः सारेप्सुनेवोत्तमचन्दनस्य ॥
KK-08-01-088-046a	भूमौ चरन्तं नकुलं रथौघाः समन्ततः सायकैः प्रत्यगृह्णन् ।
KK-08-01-088-046c	स तुद्यमानो नकुलो विहङ्गैश्चचार सङ्ख्ये द्विषतो विनिघ्नन् ॥
KK-08-01-088-047a	तं कर्णपुत्रोऽपि चरन्तमाजौ नराश्वमातङ्गरथप्रवीरान् ।
KK-08-01-088-047c	निघ्नन्तमष्टादशभिः पृषत्कैर्विव्याध वीरः स चुकोप विद्धः ॥
KK-08-01-088-048a	ततोऽभ्यधावत्समरे जिघांसुः कर्णात्मजं पाण्डुसुतो नृवीरम् ।
KK-08-01-088-048c	तस्येषुभिर्वधमत्सूतपुत्रो महारणे वर्म सहस्रभारम् ॥
KK-08-01-088-049a	तस्याथ कांस्यं सुशितं सुपीतमसिप्रवीरं गुरुभारसाहम् ।
KK-08-01-088-049c	द्विषच्छरीरापहरं सुघोरमाधून्वतः सर्पमिवात्तकोशम् ॥
KK-08-01-088-050a	क्षिप्रं शरैः षड्भिरमित्रसाहश्चकर्त खड्गं निशितैः सुधारैः ।
KK-08-01-088-050c	पुनश्च पार्थं निशितैः पृषत्कैः स्तनान्तरे क्षिप्रमिवात्यविध्यत् ॥
KK-08-01-088-051ac	स भीमसेनस्य रथं च गत्वा ववर्ष वै शरवर्षं सुघोरम् ॥
KK-08-01-088-052a	नकुलमथ विदित्वा छिन्नबाणासनासिं विरथमरिभिरार्तं कर्णपुत्रास्त्रमग्नम् ।
KK-08-01-088-052c	पवनचलपताका ह्लादिनो वल्गिताश्वाः परपुरुषनियुक्ताः स्वै रथैः शीघ्रमीयुः ॥
KK-08-01-088-053a	द्रुपदसुतवरिष्ठाः पञ्च शैनेयषष्ठा द्रुपददुहितृपुत्राः पञ्च चामित्रसाहाः ।
KK-08-01-088-053c	द्विरदरथनराश्वान्सूदयन्तस्त्वदीयान्भगवत इव रुद्राः सङ्ख्यया हेतिमन्तः ॥
KK-08-01-088-054a	अथ तव रथमुख्यास्तान्प्रतीयुस्त्वरन्तः कृपहृदिकसुतौ च द्रौणिदुर्योधनौ च ।
KK-08-01-088-054c	शकुनिशुकवृकाश्च क्राथदेवावृधौ च द्विरदजलदघौषैः स्यन्दनैः कार्मुकैश्च ॥
KK-08-01-088-055a	अथ तव रथवर्यास्तान्दशैकप्रवीरानिषुभिरशनिकल्पैस्ताडयन्तो न्यरुन्धन् ।
KK-08-01-088-055c	नवजलदसवर्णैर्हस्तिभिस्तान्स्म वव्रुर्गिरिशिखरनिकाशैर्भीमवेगैः कुणिन्दाः ॥ ॥

इति श्रीमन्महाभारते कर्णपर्वणि सप्तदशदिवसयुद्धे अष्टाशीतितमोऽध्यायः ॥ 88 ॥
