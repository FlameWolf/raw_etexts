अध्यायः 083

पार्थचोदनया कृष्णेन कर्णसमीपम्प्रति रथप्रापणम् ॥ 1 ॥ शल्येन कर्णप्रोत्साहनम् ॥ 2 ॥ कर्णेन पार्थप्रशंसनपूर्वकं तद्वधप्रतिज्ञा ॥ 3 ॥ सङ्कुलयुद्धम् ॥ 4 ॥

001	सञ्जय उवाच ।
001a	हत्वा तु फल्गुनः सेनां कौरवाणां पृथक्पृथक् ।
001c	सूतपुत्रस्य संरम्भं दृष्ट्वा चैव महारणे ॥
002a	शोणितोदां नदीं कृत्वा मांसमज्जास्थिपङ्किलाम् ।
002c	मनुष्यशीर्षपाषाणां हस्त्यश्वकृतरोधसम् ॥
003a	शूरास्थित्तयसङ्कीर्णां काकगृध्रानुनादिताम् ।
003c	छत्रहंसप्लवोपेतां वीरवृक्षापहारिणीम् ॥
004a	हारपद्माकरवतीमुष्णीषवरफेनिलाम् ।
004c	धनुःशरध्वजोपेतां नरक्षुद्रकपालिनीम् ॥
005a	चर्मवर्मभ्रमोपेतां रथोडुपसमाकुलाम् ।
005c	जयैषिणां च सुतरां भीरूणां च सुदुस्तराम् ॥
006a	नदीं प्रावर्तयित्वा च बीभत्सुः परवीरहा ।
006c	वासुदेवमिदं वाक्यमब्रवीत्पुरुषर्षभः ॥
007	अर्जुन उवाच ।
007a	एष केतू रणे कृष्ण सूतपुत्रस्य दृश्यते ।
007c	भीमसेनादयश्चैते योधयन्ति महारथम् ॥
008a	एते द्रवन्ति पाञ्चालाः कर्णत्रस्ता जनार्दन ।
008c	एष दुर्योधनो राजा श्वेतच्छत्रेण धार्यते ॥
009a	कर्णेन भग्नान्पाञ्चालान्द्रावयन्बहु शोभते ।
009c	कृपश्च कृतवर्मा च द्रौणिश्चैव महारथः ॥
010a	एते रक्षन्ति राजानं सूतपुत्रेण रक्षिताः ।
010c	अवध्यमानास्तेऽस्माभिर्योधयिष्यन्ति सोमकान् ॥
011a	एष शल्यो रथोपस्थे रश्मिसङ्ग्राहकोविदः ।
011c	सूतपुत्ररथं कृष्ण वाहयन्बहु शोभते ॥
012a	तत्र मे बुद्धिरुत्पन्ना वाहयात्र रथं मम ।
012c	नाहत्वा समरे कर्णं निवर्तिष्ये कथञ्चन ॥
013a	मा स्म कर्णो रणे पार्थान्सृञ्जयांश्च महारथान् ।
013c	निःशेषान्समरे कुर्यात्पश्यतां नो जनार्दन ॥
014	सञ्जय उवाच ।
014a	ततः प्रायाज्जवेनाशु केशवस्तव वाहिनीम् ।
014c	कर्णं प्रति महेष्वासं द्वैरथे सव्यसाचिनः ॥
015a	स प्रयातो रथेनाशु कृष्णो राजन्महाहवे ।
015c	आश्वासयन्रणे चाशु पाण्डुसैन्यानि सर्वशः ॥
016a	रथघोषस्ततस्तस्य पाण्डवस्य बभूव ह ।
016c	वासवास्त्रनिपातेन पर्वतेष्विव मारिष ॥
017a	महता रथघोषेण पाण्डवः सत्यविक्रमः ।
017c	अभ्ययादप्रमेयात्मा निर्जयंस्तव वाहिनीम् ॥
018a	तमायान्तं समीक्ष्यैव श्वेताश्वं कृष्णसारथिम् ।
018c	मद्रराजोऽब्रवीत्कर्णं केतुं दृष्ट्वा महात्मनः ॥
019a	अयं स रथ आयाति श्वेताश्वः कृष्णसारथिः ।
019c	निघ्नन्नमित्रान्समरे यं कर्ण परिपृच्छसि ॥
020a	एष तिष्ठति कौन्तेयः संस्पृशन्गाण्डिवं धनुः ।
020c	तं हनिष्यसि चेदद्य तन्नः श्रेयो भविष्यति ॥
021a	धनुर्ज्या चन्द्रताराङ्का पताकाकिङ्किणीयुता ।
021c	पश्य कर्णार्जुनस्यैषा सौदामन्यम्बरे यथा ॥
022a	एष ध्वजाग्रे पार्थस्य प्रेक्षमाणः समन्ततः ।
022c	दृश्यते वानरो भीमो वीक्षतां भयवर्धनः ॥
023a	एतच्चक्रं गदा शङ्खः शार्ङ्गं कृष्णस्य च प्रभो ।
023c	दृश्यते पाण्डवरथे वाहयानस्य वाजिनः ॥
024a	एतत्कूजति गाण्डीवं विसृष्टं सव्यसाचिना ।
024c	एते हस्तवता मुक्ता घ्नन्त्यमित्राञ्शिताः शराः ॥
025a	विशालायतताम्राक्षैः पूर्णचन्द्रनिभाननैः ।
025c	एषा भूः कीर्यते राज्ञां शिरोभिरपलायिनाम् ॥
026a	एते परिघसङ्काशाः पुण्यगन्धानुलेपनाः ।
026c	उद्धता रणशूराणां पात्यन्ते सायुधा भुजाः ॥
027a	निरस्तजिह्वा नेत्रान्ता वाजिनः सह सादिभिः ।
027c	पतिताः पात्यमानाश्च क्षितौ क्षीणा विशेरते ॥
028a	एते पर्वतशृङ्गाणां तुल्या हैमवता गजाः ।
028c	सञ्छिन्नकुम्भाः पार्थेन प्रपतन्त्यद्रयो यथा ॥
029a	गन्धर्वनगराकारा रथा हतनरेश्वराः ।
029c	विमानादिव पुण्यान्ते स्वर्गिणो निपतन्त्यमी ॥
030a	व्याकुलीकृतमत्यर्थं पश्य सैन्यं किरीटिना ।
030c	नानामृगसहस्राणां यूथं केसरिणा यथा ॥
031a	त्वामभिप्रेप्सुरायाति कर्ण निघ्नन्वरान्रथान् ।
031c	असज्जमानो राधेय तं याहि प्रति भारत ॥
032a	एषा विदीर्यते सेना धार्तराष्ट्री समन्ततः ।
032c	अर्जुनस्य भयात्तूर्णं निघ्नतः शात्रवान्बहून् ॥
033a	वर्जयन्सर्वसैन्यानि त्वरते हि धनञ्जयः ।
033c	त्वदर्थमिति मन्येऽहं यथास्योदीर्यते वपुः ॥
034a	न ह्यवस्थास्यते पार्थो युयुत्सुः केनचित्सह ।
034c	त्वामृते क्रोधदीप्तो हि पीड्यमाने वृकोदरे ॥
035a	विरथं धर्मराजं तु दृष्ट्वा सुदृढविक्षतम् ।
035c	शिखण्डिनं सात्यकिं च धृष्टद्युम्नं च पार्षतम् ॥
036a	द्रौपदेयान्युधामन्युमुत्तमौजसमेव च ।
036c	नकुलं सहदेवं च वशगांस्ते समीक्ष्य तु ॥
037a	सहसैकरथः पार्थस्त्वामभ्येति परन्तपः ।
037c	क्रोधरक्तेक्षणः क्रुद्धो जिघांसुः सर्वपार्थिवान् ॥
038a	त्वरितोऽभिपतत्यस्मांस्त्यक्त्वा सैन्यान्यसंशयम् ।
038c	त्वं कर्ण प्रतियाह्येनं नास्त्यन्यो हि धनुर्धरः ॥
039a	न तं पश्यामि लोकेऽस्मिंस्त्वत्तो ह्यन्यं धनुर्धरम् ।
039c	अर्जुनं समरे क्रुद्धं यो वेलामिव वारयेत् ॥
040a	न चास्य रक्षां पश्यामि पार्श्वतो न च पृष्ठतः ।
040c	एक एवाभियाति त्वां पश्य साफल्यमात्मनः ॥
041a	त्वं हि कृष्णौ रणे शक्तो योद्धुमेतौ परन्तपौ ।
041c	तवैव भारो राधेय प्रत्युद्याहि धनञ्जयम् ॥
042a	समानो ह्यसि भीष्मेण द्रोणद्रौणिकृपेण च ।
042c	सव्यसाचिनमायान्तं निवारय महारणे ॥
043a	लेलिहानं यथा सर्पं गर्जन्तमृषभं यथा ।
043c	वनस्थितं यथा व्याघ्रं जहि कर्ण धनञ्जयम् ॥
044a	एते द्रवन्ति समरान्निरपेक्षा नराधिपाः ।
044c	अर्जुनस्य भयत्रस्ता धार्तराष्ट्रा महाबलाः ॥
045a	द्रवतामथ तेषां तु नान्योऽस्ति युधि मानवः ।
045c	भयहा यो भवेद्वीरस्त्वामृते सूतनन्दन ॥
046a	एते त्वां कुरवः सर्वे द्वीपमासाद्य संयुगे ।
046c	धिष्ठिताः पुरुषव्याघ्र त्वत्तः शरणकाङ्क्षिणः ॥
047a	वैदेहाम्बष्ठकाम्भोजास्तथा नग्नजितस्त्वया ।
047c	गान्धाराश्च यया धृत्या जिताः सङ्ख्ये सुदुर्जयाः ।
047e	तां धृतिं कुरुराधेय ततः प्रत्येहि पाण्डवम् ॥
048a	वासुदेवं च वार्ष्णेयं प्रीयमाणं किरीटिना ।
048c	प्रत्युद्याहि महाबाहो पौरुषे महति स्थितः ॥
049	कर्ण उवाच ।
049a	प्रकृतिस्थोऽसि मे शल्य इदानीं सम्मतस्तथा ।
049c	प्रतिभासि महाबाहो अभीतश्च धनञ्जयात् ॥
050a	पश्य बाह्वोर्बलं मेऽद्य शिक्षितस्य च पश्य मे ।
050c	एकोऽद्य निहनिष्यामि पाण्डवानां महाचमूम् ॥
051a	कृष्णौ च पुरुषव्याघ्र ततः सत्यं ब्रवीमि ते ।
051c	नाहत्वा युधि तौ वीरौ व्यपयास्ये कथञ्चन ॥
052a	शिश्ये वा निहतस्ताभ्यामनित्यो हि रणे जयः ।
052c	कृतार्थोऽद्य भविष्यामि हत्वा वाप्यथ वा हतः ॥
053	शल्य उवाच ।
053a	अजय्यमेनं प्रवदन्ति युद्धे महारथाः कर्ण रथप्रवीरम् ।
053c	एकाकिन किमु कृष्णाभिगुप्तं विजेतुमेनं क इहोत्सहेत ॥
054	कर्ण उवाच ।
054a	नैतादृशो जातु बभूव लोके रथोत्तमो यावदुपश्रुतं नः ।
054c	तमीदृशं प्रतियोत्स्यामि पार्थंमहाहवे पश्य च पौरुषं मे ॥
055a	रणे चरत्येष रथप्रवीरः सितैर्हयैः कौरवराजपुत्रः ।
055c	स वाऽद्य मां नेष्यति कृच्छ्रमेतत्कर्णोऽस्यान्तेऽप्यत्र भवेत्समर्थः ॥
056a	अस्वेदिनौ राजपुत्रस्य हस्ताववेपमानौ जातकिणौ बृहन्तौ ।
056c	दृढायुधः कृतिमान्क्षिप्रहस्तो न पाण्डवेयेन समोऽस्ति योधः ॥
057a	गृह्णात्यनेकानपि कङ्कपत्रानेकं यथा तान्प्रतियोज्य चाशु ।
057c	ते क्रोशमात्रे निपतन्त्यमोघाः कस्तेन योधोऽस्ति समः पृथिव्याम् ॥
058a	अतोषयत्स्वाण्डवे यो हुताशं कृष्णद्वितीयोऽतिरथस्तरस्वी ।
058c	लेभे चक्रं यत्र कृष्णो महात्मा धनुर्गाण्डीवं पाण्डवः सव्यसाची ॥
059a	श्वेताश्वयुक्तं च सुघोषमुग्रं रथं महाबाहुरदीनसत्वः ।
059c	महेषुधी चाक्षये दिव्यरूपे शस्त्राणि दिव्यानि च हव्यवाहात् ॥
060a	यस्त्विन्द्रलोके निजघान दैत्यानसङ्ख्येयान्कालकेयांश्च सर्वान् ।
060c	लेभे शङ्खं देवदत्तं स्म तत्र को नाम तेनाभ्यधिकः पृथिव्याम् ॥
061a	महादेवं तोषयामास योऽस्त्रैः साक्षात्सुयुद्धेन महानुभावः ।
061c	लेभे ततः पाशुपतं सुघोरं त्रैलोक्यसंहारकरं महास्त्रम् ॥
062a	पृथक्पृथग्लोकपालाः समेता ददुर्महास्त्राण्यप्रमेयाणि सङ्ख्ये ।
062c	यैस्ताञ्जघानाशु रणे नृसिंहः सकालकेयानसुरान्समेतान् ॥
063a	तथा विराटस्य पुरे समेतान्सर्वानस्मानेकरथेन जित्वा ।
063c	जहार तद्गोधनमाजिमध्ये वस्त्राणि चादत्त महारथेभ्यः ॥
064a	तमीदृशं वीर्यगुणोपपन्नं कृष्णद्वितीयं परमं नृपाणाम् ।
064c	तमाह्वयन्साहसमुत्तमं वै जाने स्वयं सर्वलोकस्य शल्य ॥
065a	अनन्तवीर्येण च केशवेन नारायणेनाप्रतिमेन गुप्तः ।
065c	वर्षायुतैर्यस्य गुणा न शक्या वक्तुं समेतैरपि सर्वलोकैः ॥
066a	महात्मनः शङ्खचक्रासिपाणेर्विष्णोर्जिष्णोर्वसुदेवात्मजस्य ।
066c	भयं न मे जायते साध्वसं च दृष्ट्वा कृष्णावेकरथे समेतौ ॥
067a	अतीवायं धनुषि राजपुत्रेष्वतीवान्यान्केशवश्चक्रयुद्धे ।
067c	एवंविधौ पाण्डववासुदेवौ चलेत्स्वदेशाद्धिमवान्न कृष्णौ ॥
068a	उभौ हि शूरौ बलिनौ दृढायुधौ महारथौ संहननोपपन्नौ ।
068c	एतौ वीरौ नरवीरौ समेतौ स्थानाच्च्युतौ देवकुमाररूपौ ॥
069a	अग्न्यादित्याविन्द्रबृहस्पती वा यमान्तकौ वा शशिपूषणौ वा ।
069c	भगांशमित्रावरुणावश्विनौ वा मरुद्गणौ वा वसवः समेताः ।
070a	व्यस्ताः समस्ताश्च युधा न शक्ता जेतुं प्रसह्यार्जुनं चाच्युतं च ॥
070c	एतौ हि तावर्जुनवासुदेवौ कोऽन्यः प्रतीयान्मदृते तु शल्य ॥
071a	सर्वेषां वृष्णिवीराणां कृष्णे लक्ष्मीः प्रतिष्ठिता ।
071c	सर्वेषां पाण्डुपुत्राणां जयः पार्थे प्रतिष्ठितः ॥
072a	तावुभौ पुरुषव्याघ्रौ समाने स्यन्दने स्थितौ ।
072c	मामेकमभियोद्धारौ सुजातं बत शल्य मे ॥
073a	नैतच्चिरं क्षिप्रमिमं रथं मे प्रवर्तयैतावभियामि चैवम् ।
073c	अस्मिन्मुहूर्ते निहतौ पश्य कृष्णौ ताभ्यां हतं वा युधि मां रिपुभ्याम् ॥
074ac	एवं ब्रुवाणः सहसा महारथस्त्वभ्यद्रवत्पाण्डवं सूतपुत्रः ॥
075a	अभ्येत्य पुत्रेण तवाभिनन्दिताः समेत्य चोक्ताः कुरुवीरसत्तमाः ।
075c	कृपश्च भोजश्च महारथावुभौ तथैव गान्धारपतिः सहानुजः ।
075e	गुरोः सुतस्तस्य तवात्मजास्तथा पदातिसङ्घा द्विरदास्तथा तदा ॥
076a	निरुध्यताभिद्रवताच्युतार्जुनौ श्रमेण संयोजयताशु सर्वशः ।
076c	यथा भवद्भिर्भृशविक्षतावुभौ सुखेन हन्यान्मम वाहिनीपतिः ॥
077a	तथेति चोक्त्वा त्वरिताः स्म तेऽर्जुनं जिघांसवो वीरतराः समाययुः ।
077c	शरैश्च जघ्नुर्युधि तं महारथा धनञ्जयं कर्णनिदेशकारिणः ।
077e	नदीनदं भूरिजलो महार्णवो यथा तथा तान्समरेऽर्जुनोऽग्रसत् ॥
078a	न सन्दधानो न तथा शरोत्तमान्प्रमुञ्चमानो रिपुभिः प्रदृश्यते ।
078c	धनञ्जयास्तैः स्म शरैर्विदारिता हता निपेतुर्नरवाजिकुञ्जराः ॥
079a	शरार्चिषं गाण्डिवचारुमण्डलं युगान्तसूर्यप्रतिमानतेजसम् ।
079c	न कौरवाः शेकुरुदीक्षितुं जयं यथा रविं व्याधितचक्षुषो जनाः ॥
080a	शरोत्तमान्सम्प्रहितान्महारथै श्चिच्छेद पार्थः प्रहसञ्छरौघैः ।
080c	भूयश्च तानहनद्बाणसङ्घान्गाण्डीवधन्वायतपूर्णमण्डलम् ॥
081a	यथोग्ररश्मिः शुचिशुक्रमध्यगः सुखं विवस्वान्हरते जलौघान् ।
081c	तथार्जुनो बाणगणान्निरस्य ददाह सेनां तव पार्थिवेन्द्र ॥
082a	तमभ्यधावद्विसृजन्कृपः शरांस्तथैव भोजस्तव चात्मजः स्वयम् ।
082c	महारथो द्रोणसुतश्च सायकैरवाकिरंस्तोयधरा यथाऽचलम् ॥
083a	जिघांसुभिस्तान्कुशलैः शरोत्तमान्महात्मभिः सम्प्रहितान्प्रयत्नतः ।
083c	शरैः प्रचिच्छेद स पाण्डवस्त्वरन्परान्विनिर्भिद्य च तांस्त्रिभिस्त्रिभिः ॥
084a	स गाण्डिवव्यायतपूर्णमण्डलस्तपन्रिपूनर्जुनभास्करो बभौ ।
084c	शरोग्ररश्मिः शुचिशुक्रमध्यगो यथैव सूर्यः परिवेषवांस्तथा ॥
085a	अथाग्र्यबाणैर्दशभिर्धनञ्जयं पराभिनद्दोणसुतोऽच्युतं त्रिभिः ।
085c	चतुर्भिरश्वांश्चतुरः कपिं ततः शरैश्च नाराचवरैरवाकिरत् ॥
086a	तथा ततः प्रस्फुरदस्य कार्मुकं त्रिभिः शरैर्यन्तृशिरश्चकर्त ह ।
086c	हयांश्चतुर्भिश्चतुरस्त्रिभिर्ध्वजं धनञ्जयो द्रौणिरथादपातयत् ॥
087a	स रोषपूर्णो ह्यतिवज्रहाटकैरलङ्कृतं तक्षकभोगवर्चसम् ।
087c	स तद्वधे कार्मुकमन्यदाददे यथा महाहिप्रवरं तथैव च ॥
088a	स्वमायुधं चापि विकीर्य भूतले धनुश्च कृत्वा सगुणं गुणाधिकः ।
088c	समानयंसल्तावजितौ नरोत्तमौ शरोत्तमैर्द्रौणिरविध्यदन्तिकात् ॥
089a	कृपश्च भोजश्च तवात्मजश्च ते शरैरनेकैर्युधि पाण्डवर्षभम् ।
089c	महारथाः संयुगमूर्धनि स्थितास्तमोनुदं वारिधरा इवापतन् ॥
090a	कृपस्य पार्थः सशरं शरासनं हयान्ध्वजान्सारधिमेव पत्रिभिः ।
090c	[समार्पयद्बाहुसहस्रविक्रमस्तथा यथा वज्रधरः पुरा बलेः ॥
091a	स पार्थबाणैर्विनिपातितायुधो ध्वजावमर्दे च कृते महाहवे ।
091c	कृतः कृपो बाणसहस्रयन्त्रितो यथापगेयः प्रथमं किरीटिना ॥]
092a	शरैः प्रचिच्छेद तवात्मजस्य ध्वजं धनुश्च प्रचकर्त नर्दतः ।
092c	जघान चाश्वान्कृतवर्मणः शुभान्ध्वजं च चिच्छेद तवात्मजस्य ह ॥
093a	सवाजिसूतेष्वसनान्सकेतनाञ्जयान नागाश्वरथांश्च स त्वरन् ।
093c	ततः प्रकीर्णं सुमहद्वलं तव प्रपीडितं सवितुरिवौजसा भृशम् ॥
094a	ततोऽर्जुनस्याशु रथेन केशवश्चकार शत्रूनपसव्यमातुरान् ।
094c	ततः प्रयातं त्वरितं धनञ्जयं शतक्रतुं वृत्रनिजघ्रुषं यथा ।
094e	समन्वधावन्पुनरुत्थितैर्ध्वजै रथैः सुयुक्तैरपरे युयुत्सवः ॥
095a	अथाभिसृत्य प्रतिवार्य चाहितान्धनञ्जयस्यानुचरान्महारथाः ।
095c	शिखण्डिशैनेययमाः शितैः शरैर्विदारयन्तो व्यनदन्सुभैरवम् ॥
096a	ततोऽभिजघ्नुः कुपिताः परस्परं शरैस्तदाञ्जोगतिभिः सुतेजनैः ।
096c	कुरुप्रवीराः सह सृञ्जयैर्यथा सुरारयो देवपतिं यथा तथा ॥
097a	जयेप्सवः स्वर्गमनाय चोत्सुकाः पतन्ति नागाश्वरथाः परन्तप ।
097c	तथैव सर्वे बहवश्च विव्यधुः शरैः सुमुक्तैरितरेतरं पृथक् ॥
098a	शरान्धकारे तु महात्मभिः कृते महामृधे योधवरैः परस्परम् ।
098c	चतुर्दिशो वै विदिशश्च पार्थिव प्रभा च सूर्यस्य तमोवृताऽभवत् ॥ ॥

इति श्रीमन्महाभारते कर्णपर्वणि सप्तदशदिवसयुद्धे त्र्यशीतितमोऽध्यायः ॥ 83 ॥

8-83-81 शुचिशुकयोः आषाढज्येष्ठयोर्मध्ये गतः ॥ 8-83-94 तथार्जुनस्याविरथेन केशव इति ख.ट.पाठः । तथार्जुनस्याधिरथेन केशव इति ख.ट.पाठः ॥
