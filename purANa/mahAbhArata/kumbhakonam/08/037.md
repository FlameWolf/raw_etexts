अध्यायः 037

कर्णेन सोपहासं शल्यगर्हणम् ॥ 1 ॥

KK-08-01-037-001	सञ्जय उवाच ।
KK-08-01-037-001a	ततः पुनर्महाराज मद्रराजमरिन्दमः ।
KK-08-01-037-001c	अभ्यभाषत राधेयः सन्निवार्योत्तरं वचः ॥
KK-08-01-037-002a	निर्भर्त्सनार्थं शल्य त्वं यत्तु जल्पितवानसि ।
KK-08-01-037-002c	नाहं शक्यस्त्वया वाचा विभीषयितुमाहवे ॥
KK-08-01-037-003a	यदि मां देवताः सर्वा योधयेयुः सवासवाः ।
KK-08-01-037-003c	तथापि मे भयं न स्यात्किमु पार्थात्सकेशवात् ॥
KK-08-01-037-004a	नाहं भीषयितुं शक्यः शुद्धकर्णा महाहवे ।
KK-08-01-037-004c	अभिजानीहि शक्तस्त्वमन्यं भीषयितुं रणे ॥
KK-08-01-037-005a	नीचस्य बलमेतावत्पारुष्यं यत्त्वमात्थ माम् ।
KK-08-01-037-005c	अशक्तो हि गुणान्वक्तुं वल्गसे बहु दुर्मते ॥
KK-08-01-037-006a	न हि कर्णः समुद्भूतो भयार्थमिह मद्रक ।
KK-08-01-037-006c	विक्रमार्थमहं जातो यशोर्थं च तथाऽऽत्मनः ॥
KK-08-01-037-007a	सखिभावेन सौहार्दान्मितत्रभावेन चैव हि ।
KK-08-01-037-007c	कारणैस्त्रिभिरेतैस्त्वं शल्य जीवसि साम्प्रतम् ॥
KK-08-01-037-008a	राज्ञश्च धार्तराष्ट्रस्य कार्यं सुमहदुद्यतम् ।
KK-08-01-037-008c	मयि तच्चाहितं शल्य तेन जीवसि मे क्षणम् ॥
KK-08-01-037-009a	कृतश्च समयः पूर्वं क्षन्तव्यं विप्रियं तव ।
KK-08-01-037-009c	`समयः परिपाल्यो मे तेन जीवसि साम्प्रतम्' ॥
KK-08-01-037-010a	ऋते शल्यसहस्रेण विजयेयमहं परान् ।
KK-08-01-037-010c	मित्रद्रोहस्तु पापीयानिति जीवसि साम्प्रतम् ॥
KK-08-01-037-011	शल्य उवाच ।
KK-08-01-037-011a	आर्तप्रलापांस्त्वं कर्ण यान्ब्रवीषि परान्प्रति ।
KK-08-01-037-011c	न ते कर्णसहस्रेण शक्या जेतुं परे युधि ॥
KK-08-01-037-012	सञ्जय उवाच ।
KK-08-01-037-012a	तथा ब्रुवन्तं परुषं कर्णो मद्राधिपं तदा ।
KK-08-01-037-012c	परुषं द्विगुणं भूयः प्रोवाचाप्रियदर्शनम् ॥
KK-08-01-037-013a	इदं त्वमेकाग्रमनाः शृणु मद्रजनाधिप ।
KK-08-01-037-013c	सन्निधौ धृतराष्ट्रस्य प्रोच्यमानं मया श्रुतम् ॥
KK-08-01-037-014a	देशांश्च विविधांश्चित्रान्पूर्ववृत्तांश्च पार्थिवान् ।
KK-08-01-037-014c	ब्राह्मणाः कथयन्ति स्म धृतराष्ट्रनिवेशने ॥
KK-08-01-037-015a	तत्र वृद्धः पुरावृत्ताः कथाः कश्चिद्द्विजोत्तमः ।
KK-08-01-037-015c	बाह्लीकदेशं मद्रांश्च कुत्सयन्वाक्यमब्रवीत् ॥
KK-08-01-037-016a	बहिष्कृता हिमवता गङ्गया च तिरस्कृताः ।
KK-08-01-037-016c	सरस्वत्या यमुनया कुरुक्षेत्रेण चापि ये ॥
KK-08-01-037-017a	पञ्चानां सिन्धुषष्ठानां नदीनां येऽन्तराश्रिताः ।
KK-08-01-037-017c	तान्धर्मबाह्यानशुचीन्बाह्लीकानपि वर्जयेत् ॥
KK-08-01-037-018a	गोवर्धनो नाम वटः सुभाण्डं नाम पत्तनम् ।
KK-08-01-037-018c	एतद्राजन्कलिद्वारमाकुमारात्स्मराम्यहम् ॥
KK-08-01-037-019a	कार्येणात्यर्थगूढेन बाह्लीकेषूषितं मया ।
KK-08-01-037-019c	तत एषां समाचारः संवासाद्विदितो मया ॥
KK-08-01-037-020a	शाकलं नाम नगरमापगानामनिम्नगा ।
KK-08-01-037-020c	चण्डाला नाम बाह्लीकास्तेषां वृत्तं सुनिन्दितम् ॥
KK-08-01-037-021a	पानं गुडासवं पीत्वा गोमांसं लशुनैः सह ।
KK-08-01-037-021c	अपूपसक्तुमद्यानामाशिताः शीलवर्जिताः ॥
KK-08-01-037-022a	गायन्त्यथ च नृत्यन्ति स्त्रियो मत्ता विवाससः ।
KK-08-01-037-022c	नगरापणवेशेषु बहिर्माल्यानुलेपनाः ॥
KK-08-01-037-023a	मत्ताः प्रगीतविरुतैः खरोष्ट्रनिनदोपमैः ।
KK-08-01-037-023c	अनावृता मैथुने ताः कामचाराश्च सर्वशः ॥
KK-08-01-037-024a	आहुरन्योन्यसूक्तानि प्रब्रुवाणा मदोत्कटाः ।
KK-08-01-037-024c	हेहतेहेहतेत्येवं स्वामिभर्तृहतेति च ॥
KK-08-01-037-025a	आक्रोशन्त्यः प्रनृत्यन्ति व्रात्याः पर्वस्वसंयताः ।
KK-08-01-037-025c	तासां किलावलिप्तानां निवसन्कुरुजाङ्गले ॥
KK-08-01-037-026a	कश्चिद्बाह्लीकदुष्टानां नातिहृष्टमना जगौ ।
KK-08-01-037-026c	सा नूनं बृहती गौरी सूक्ष्मकम्बलवासिनी ॥
KK-08-01-037-027a	मामनुस्मरती शेते बाह्लीकं कुरुवासिनम् ।
KK-08-01-037-027c	शतद्रुं नु कदा तीर्त्वा तां च रम्यामिरावतीम् ।
KK-08-01-037-027e	गत्वा स्वदेशं द्रक्ष्यामि स्थूलजङ्घाः शुभाः स्त्रियः ॥
KK-08-01-037-028a	मनःशिलोज्ज्वलापाङ्ग्यो गौर्यस्ताः काकुकूजिताः ।
KK-08-01-037-028c	कम्बलाजिनसंवीता रुदन्त्यः प्रियदर्शनाः ॥
KK-08-01-037-029a	मृदङ्गानकशङ्खानां मर्दलानां च निःस्वनैः ।
KK-08-01-037-029c	खरोष्ट्राश्वतरैश्चैव मत्ता यास्यामहे सुखम् ॥
KK-08-01-037-030a	शमीपीलुकरीराणां वनेषु सुखवर्त्मसु ।
KK-08-01-037-030c	अपूपान्सक्तुपिण्डांश्च प्राश्नन्तो मथितान्वितान् ॥
KK-08-01-037-031a	पथिषु प्रबलो भूत्वा तथा सम्पततोऽध्वगान् ।
KK-08-01-037-031c	चेलापहारं कुर्वाणास्ताडयिष्याम भूयसः ॥
KK-08-01-037-032a	एवंशीलेषु व्रात्येषु बाह्लीकेषु दुरात्मसु ।
KK-08-01-037-032a	कश्चेतयानो निवसेन्मुहूर्तमपि मानवः ॥
KK-08-01-037-033	कर्ण उवाच ।
KK-08-01-037-033a	ईदृशा ब्राह्मणेनोक्ता बाह्लीका मोघचारिणः ।
KK-08-01-037-033c	येषां षड्भागहर्ता त्वमुभयोः पुण्यपापयोः ॥
KK-08-01-037-034a	इत्युक्त्वा ब्राह्मणः साधुरुत्तरं पुनरुक्तवान् ।
KK-08-01-037-034c	बाह्लीकेष्वविनीतेषु प्रोच्यमानं निबोध तत् ॥
KK-08-01-037-035a	तत्र स्म राक्षसी गाति सदा कृष्णचतुर्दशीम् ।
KK-08-01-037-035c	नगरे शाकले स्फीते आहत्य निशि दुन्दुभिम् ॥
KK-08-01-037-036a	कथं वस्तादृशो गाथाः पुनर्गास्यामि शाकले ।
KK-08-01-037-036c	गव्यस्य तृप्ता मांसस्य पीत्वा गौडं सुरासवम् ॥
KK-08-01-037-037a	गौरीभिः सह नारीभिर्बृहतीभिः स्वलङ्कृता ।
KK-08-01-037-037c	पलाण्डुगण्डूषयुताः खादन्तश्चेशिकान्बहून् ॥
KK-08-01-037-038a	वाराहं कौक्कुटं मांसं गव्यं गार्दभमौष्ट्रकम् ।
KK-08-01-037-038c	धानाश्च ये न खादन्ति तेषां जन्म निरर्थकम् ॥
KK-08-01-037-039a	एवं गायन्ति ये मत्ताः शीधुना पीलुकावने ।
KK-08-01-037-039c	सबालवृद्धाः क्रन्दन्ति तेषां धर्मः कथं भवेत् ॥
KK-08-01-037-040a	यत्र लोकेश्वरः कृष्णो देवदेवो जनार्दनः ।
KK-08-01-037-040c	विस्मृतः पुरुषैरुग्रैस्तेषां धर्मः कथं भवेत् ॥
KK-08-01-037-041a	इति शल्य विजानीहि हन्त भूयो ब्रवीमि ते ।
KK-08-01-037-041c	यदन्योप्युक्तवानस्मान्ब्राह्मणः कुरुसंसदि ॥
KK-08-01-037-042a	पञ्चनद्यो वहन्त्येता यत्र पीलुवनान्युत ।
KK-08-01-037-042c	शतद्रुश्च विपाशा च तृतीयैरावती तथा ॥
KK-08-01-037-043a	चन्द्रभागा वितस्ता च सिन्धुषष्ठा महानदी ।
KK-08-01-037-043c	आरट्टा नाम बह्लीका एतेष्वार्यो हि नो वसेत् ॥
KK-08-01-037-044a	व्रात्यानां दासमीयानां विदेहानामयज्वनाम् ।
KK-08-01-037-044c	न देवाः प्रतिगृह्णन्ति पितरो ब्राह्मणास्तथा ॥
KK-08-01-037-045a	तेषां प्रनष्टधर्माणां बाह्लीकानामिति श्रुतिः ।
KK-08-01-037-045c	ब्राह्मणेन यथा प्रोक्तं विदुषा साधुसंसदि ॥
KK-08-01-037-046a	काष्ठकुण्डेषु बाह्लीका मृण्मयेषु च भुञ्जते ।
KK-08-01-037-046c	सक्तुमद्यावलिप्तेषु श्वावलीढेषु निर्घृणाः ॥
KK-08-01-037-047a	आविकं चौष्ट्रिकं चैव क्षीरं गार्दभमेव च ।
KK-08-01-037-047c	तद्विकारांश्च बाह्लीकाः खादन्ति च पिबन्ति च ॥
KK-08-01-037-048a	पात्रसङ्करिणो जाल्माः सर्वान्नक्षीरभोजनाः ।
KK-08-01-037-048c	आरट्टा नाम बाह्लीका वर्जनीया विपश्चिता ॥
KK-08-01-037-049a	इति शल्य विजानीहि हन्त भूयो ब्रवीमि ते ।
KK-08-01-037-049c	यदन्योऽप्युक्तवान्मह्यं ब्राह्मणः कुरुसंसदि ॥
KK-08-01-037-050a	युगन्धरे पयः पीत्वा प्रोष्य चाप्यच्युतस्थले ।
KK-08-01-037-050c	तद्वद्भूतिलये स्नात्वा कथं स्वर्गं गमिष्यति ॥
KK-08-01-037-051a	पञ्चनद्यो वहन्त्येता यत्र निःसृत्य पर्वतात् ।
KK-08-01-037-051c	आरट्टा नाम बाह्लीका न तेष्वार्यो द्व्यहं वसेत् ॥
KK-08-01-037-052a	बाह्लीका नाम हीकश्च विपाशायां पिशाचकौ ।
KK-08-01-037-052c	तयोरपत्यं बाह्लीका नैषा सृष्टिः प्रजापतेः ॥
KK-08-01-037-053ac	ते कथं विविधान्धर्माञ्ज्ञास्यन्ते हीनयोनयः ॥
KK-08-01-037-054a	कारस्करान्माहिषकान्करम्भान्कटकालिकान् ।
KK-08-01-037-054c	कर्करान्वीरकान्वीरा उन्मत्तांश्च विवर्जयेत् ॥
KK-08-01-037-055a	इति तीर्थानुसञ्चारी राक्षसी काचिदब्रवीत् ।
KK-08-01-037-055c	एकरात्रमुषित्वेह महोलूखलमेखला ॥
KK-08-01-037-056a	आरट्टा नाम ते देशा बाह्लीकं नाम तद्वनम् ।
KK-08-01-037-056c	वसातिसिन्धुसौवीरा इति प्रायोऽतिकुत्सिताः ॥ ॥

इति श्रीमन्महाभारते कर्णपर्वणि सप्तत्रिंशोऽध्यायः ॥ 37 ॥

8-37-8 एतदेव त्रयं व्याचष्टे राज्ञश्चेत्यादिना ॥ 8-37-17 पञ्चानां वक्ष्यमाणानाम् । सिन्धुः षष्ठी यासाम् । अन्तरमवकाशमाश्रिताः ॥ 8-37-18 गोवर्धनः गवां छेदनस्थानम् ॥ 8-37-20 वृत्तं चरित्रम् ॥ 8-37-23 अनावृताः स्वपरपुरुषविवेकहीनाः ॥ 8-37-24 सूक्तानि विनोदवचनानि । हेहते भोलिङ्गताडिते इत्याक्रोशे द्वित्वम् । संधिश्छान्दसः । स्वामिहते भर्तृहते इति च तद्वत् ॥ 8-37-25 पर्वसु उत्सवदिनेषु आक्रोशन्त्यः गालयन्त्यः । तासां पतिरिति शेषः ॥ 8-37-29 खरादियानैः ॥ 8-37-30 मथितं तक्रम् ॥ 8-37-31 भूयसः बहून् ॥ 8-37-38 वाराहं विड्वराहजम ॥
