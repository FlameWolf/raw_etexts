अध्यायः 042

सङ्कुलयुद्धम् ॥ 1 ॥

001	धृतराष्ट्र उवाच ।
001a	तथा व्यूढेष्वनीकेषु संसक्तेषु च सञ्जय ।
001c	संशप्तकाः कथं पार्थं कथं कर्णं च पाण्डवाः ॥
002a	एतद्विस्तरशो युद्धं प्रब्रूहि कुशलो ह्यसि ।
002c	न हि तृप्यामि वीराणां शृण्वानो युधि विक्रमम् ॥
003	सञ्जय उवाच ।
003a	तत्संस्थिमथो दृष्ट्वा प्रत्यमित्रं महद्बलम् ।
003c	प्रत्यव्यूहत्ततः कर्णो हितार्थं तनयस्य ते ॥
004a	तत्सादिनागकलिलं पदातिरथसङ्कुलम् ।
004c	धृष्टद्युम्नमुखं घोरमशोभत महद्बलम् ॥
005a	पारावतसवर्णाश्वश्चन्द्रसूर्यसमद्युतिः ।
005c	स पार्षतो बभौ धन्वी कालो विग्रहवानिव ॥
006a	पार्षतं त्वभितस्तस्थुर्द्रौपदेया युयुत्सवः ।
006c	सानुगा दीप्तवपुषश्चन्द्रं तारागणा इव ॥
007a	अथ व्यूढेष्वनीकेषु प्रेक्ष्य संशप्तकान्रणे ।
007c	क्रुद्धोऽर्जुनोऽभिदुद्राव व्याक्षिपन्गाण्डिवं धनुः ॥
008a	अथ संशप्तकाः पार्थमभ्यधावन्वधैषिणः ।
008c	विजये धृतसङ्कल्पा मृत्युं कृत्वानिवर्तनम् ॥
009a	तदश्वसङ्घबहुलं पत्तिनागरथाकुलम् ।
009c	उदीर्यमाणं संरब्धं धनञ्जयमभिद्रवत् ॥
010a	तदुद्यतं महत्सैन्यं सागरौघसमं जवे ।
010c	पार्थवेलां समासाद्य विष्ठितं समदृश्यत ॥
011ac	मृद्गन्तं शरवर्षौघैर्द्रुतमर्जुनमार्दयत् ॥
012a	स सम्प्रहारस्तुमुलस्तेषामासीत्किरीटिना ।
012c	तस्यैव तु यथा राजन्निवातकवचैः सह ॥
013a	रथानश्वान्ध्वजान्नागान्पत्तीन्गजगतानपि ।
013c	इषून्धनूंषि खड्गांश्च चक्राणि च परश्वथान् ॥
014a	सायुधानुद्यतान्बाहून्विविधान्यायुधानि च ।
014c	चिच्छेद द्विषतां पार्थः शिरांसि च सहस्रशः ॥
015a	तस्मिन्सैन्यमहावर्ते पातालतलसन्निभे ।
015c	निमग्नं तं रथं मत्वा नेदुः संशप्तका मुदा ॥
016a	स पुरस्तादरीन्हत्वा पुनरुत्तरतोऽवधीत् ।
016c	दक्षिणेन च पश्चाच्च क्रुद्धो रुद्रः पशूनिव ॥
017a	अथ पाञ्चालचेदीनां सृञ्जयानां च मारिष ।
017c	त्वदीयैः सह सङ्ग्राम आसीत्परमदारुणः ॥
018a	कृपश्च कृतवर्मा च शकुनिश्चापि सौबलः ।
018c	हृष्टसेनाः सुसंरब्धा रथानीकप्रहारिणः ॥
019a	कोसलैः काश्यमत्स्यैश्च कारूशैः केकयैरपि ।
019c	शूरसेनैः शूरवरैर्युयुधुर्युद्धदुर्मदाः ॥
020a	तेषामन्तकरं युद्धं देहपाप्मविनाशनम् ।
020c	क्षत्रविट्शूद्रवीराणां धर्म्यं स्वर्ग्यं यशस्करम् ॥
021a	दुर्योधनोऽथ सहितो भ्रातृभिर्भरतर्षभ ।
021c	गुप्तः कुरुप्रवीरैश्च मद्राणां च महारथैः ॥
022a	पाण्डवैः सह पाञ्चालैश्चेदिभिः सात्यकेन च ।
022c	युध्यमानं रणे कर्णं कुरुवीरोऽभ्यपालयत् ॥
023a	कर्णोऽपि निशितैर्बाणैर्विनिहत्य महाचमूम् ।
023c	प्रमृद्य च रथश्रेष्ठान्युधिष्ठिरमपीडयत् ॥
024a	विपत्रायुधदेहासून्कृत्वा शत्रून्सहस्रशः ।
024c	युक्त्वा स्वर्गयशोभ्यां च स्वेभ्यो मुदमुदावहत् ॥
025a	तद्विगाह्य महानीकं सूतपुत्रो महारथः ।
025c	नदीं प्रवर्तयामास शोणितौघतरङ्गिणीम् ॥
026a	शोणितोदां क्षुण्णमत्स्थां नागनक्रदुरत्ययाम् ।
026c	मांसमज्जाकर्दमिनीं चक्रकूर्ममहोडुपाम् ॥
027a	पातितैर्मेघसङ्काशैस्तत्रतत्र महाद्विपैः ।
027c	अशनीभिरिव ध्वस्ता नदी राजन्विराजते ॥
028a	तां शरोर्मिमहावर्तां छत्रहंससमाकुलाम् ।
028c	तनुत्रोष्णीषसङ्घाटामस्थिपाषाणसङ्कुलाम् ॥
029a	अपारामनपारां च शङ्खदुन्दुभिघोषिणीम् ।
029c	रौद्रां नदीं महाराज रजसा सर्वतोवृताम् ॥
030a	अतितीक्ष्णां नराकीर्णां नदीमन्तकगामिनीम् ।
030c	समं च विषमं चैव समायान्तीं महाभयाम् ॥
031a	आकुलाश्चात्र सीदन्ति नराः शोणितकर्दमे ।
031c	नरैरभिपरिक्षिप्ता यथा राजन्महाद्रुमाः ॥
032a	ततस्ते तत्रतत्रैव प्रचरन्तो महानदीम् ।
032c	विचेरुः सर्वतो योधा नौवारणमहारथैः ॥
033a	शोणितेन समं राजन्कृतमासीत्समन्ततः ।
033c	नदीवेगैर्यथा भूमिस्तद्वदासीद्विशांपते ॥
034a	एवं भारत सङ्ग्रामो नरवाजिगजक्षयः ।
034c	कुरूणां सृञ्जयानां च देवासुरसमोऽभवत् ॥ ॥

इति श्रीमन्महाभारते कर्णपर्वणि सप्तदशदिवसयुद्धे द्विचत्वारिंशोऽध्यायः ॥ 42 ॥

8-42-20 क्षत्रविट्शूद्रवीराणामित्यनेन ब्राह्मणादृते युद्धं सर्वेषां श्रेयस्करमित्यर्थः ॥ 8-42-24 युक्त्वा योजयित्वा ॥

