अध्यायः 057

सङ्कुलयुद्धम् ॥ 1 ॥

KK-08-01-057-001	धृतराष्ट्र उवाच ।
KK-08-01-057-001a	पाण्ड्ये हते किमकरोदर्जुनो जयतांवरः ।
KK-08-01-057-001c	एकवीरेण कर्णेन द्राविते च युधिष्ठिरे ॥
KK-08-01-057-002a	समाप्तविद्यो बलवान्युक्तो वीरश्च पाण्डवः ।
KK-08-01-057-002c	सर्वभूतेष्वनुज्ञातः शङ्करेण महात्मना ॥
KK-08-01-057-003a	तस्मान्महद्भयं तीव्रममित्रघ्नाद्धनञ्जयात् ।
KK-08-01-057-003c	स यत्तत्राकरोत्पार्थस्तन्ममाचक्ष्व सञ्जय ॥
KK-08-01-057-004	सञ्जय उवाच ।
KK-08-01-057-004a	हते पाण्ड्येऽर्जुनं कृष्णस्त्वरन्नाह वचो हितम् ।
KK-08-01-057-004c	हतं पश्य स्वराजानमपयातांश्च पाण्डवान् ॥
KK-08-01-057-005a	कर्णं पश्य महारङ्गे ज्वलन्तमिव पावकम् ।
KK-08-01-057-005c	असौ भीमो महेष्वासः प्रतिवृत्तो रणं प्रति ॥
KK-08-01-057-006a	त इमे नानुवर्तन्ते धृष्टद्युम्नपुरोगमाः ।
KK-08-01-057-006c	पाञ्चालाः सृञ्जयाश्चैव पाण्डवानां चमूमुखम् ॥
KK-08-01-057-007a	`निवृत्तैश्च पुनः पार्थैर्भग्नं शत्रुबलं महत्' ।
KK-08-01-057-007c	कौरवान्द्रवतो ह्येष कर्णो वारयते भृशम् ॥
KK-08-01-057-008a	अन्तकप्रतिमो वेगे शक्रतुल्यपराक्रमः ।
KK-08-01-057-008c	असौ गच्छति कौन्तेय द्रौणिः शस्त्रभृतां वरः ॥
KK-08-01-057-009a	तमेष प्रद्रुतः सङ्ख्ये धृष्टद्युम्नो महारथः ।
KK-08-01-057-009c	अश्वत्थाम्ना हताः सङ्ख्ये सर्वे कौन्तेय सृञ्जयाः ॥
KK-08-01-057-010a	रथाश्वनरनागानां कृतं च कदनं महत् ।
KK-08-01-057-010c	इत्येतत्सर्वमाचष्ट वासुदेवः किरीटिने ॥
KK-08-01-057-011a	एतच्छ्रुत्वा च दृष्ट्वा च भ्रातृणां व्यसनं महत् ।
KK-08-01-057-011c	वाहयाश्वान्हृषीकेश क्षिप्रमित्याह पाण्डवः ॥
KK-08-01-057-012a	ततः प्रायाद्धृषीकेशो रथेनाप्रतिमो युधि ।
KK-08-01-057-012c	`ततो रेणुः समभवत्पुनस्तत्र महारणे ॥
KK-08-01-057-013a	ततो राजन्महानासीत्सङ्ग्रामो रोमहर्षणः ।
KK-08-01-057-013c	सिंहनादरवाश्चात्र प्रादुरासन्समागमे ।
KK-08-01-057-013e	उभयोः सेनयो राजन्मृत्युं कृत्वा निवर्तनम् ॥
KK-08-01-057-014a	ततः हुनः समाजग्मुरभीताः कुरुसृञ्जयाः ।
KK-08-01-057-014c	युधिष्ठिरमुखाः पार्था वैकर्तनमुखा वयम् ॥
KK-08-01-057-015a	ततः प्रववृते युद्धं घोररूपं विशाम्पते ।
KK-08-01-057-015c	कर्णस्य पाण्डवानां च यमराष्ट्रविवर्धनम् ॥
KK-08-01-057-016a	तस्मिन्प्रवृत्ते सङ्ग्रामे तुमुले रोमहर्षणे ।
KK-08-01-057-016c	संशप्तकेषु वीरेषु किञ्चिच्छेषेषु भारत ॥
KK-08-01-057-017a	धृष्टद्युम्नो महाराज सहितः सर्वराजभिः ।
KK-08-01-057-017c	कर्णमेवाभिदुद्राव पाण्डवाश्च महारथाः ॥
KK-08-01-057-018a	आगच्छमानांस्तान्दृष्ट्वा सङ्ग्रमे विजयैषिणः ।
KK-08-01-057-018c	दधारैको रणे कार्णो जलौघानिव पर्वतः ॥
KK-08-01-057-019a	समासाद्य तु ते कर्णं व्यशीर्यन्त महारथाः ।
KK-08-01-057-019c	यथाऽचलं समासाद्य वार्योघाः सर्वतोदिशम् ॥
KK-08-01-057-020a	तयोरासीन्महाराज सङ्ग्रामो घोरदर्शनः ।
KK-08-01-057-020c	प्रवृद्धयोर्महारङ्गे बलिनोर्विजिगीषतोः ॥
KK-08-01-057-021a	धृष्टद्युम्नस्तु राधेयं शरेणानतपर्वणा ।
KK-08-01-057-021c	छादयामास सङ्क्रुद्धस्तिष्ठतिष्ठेति चाब्रवीत् ॥
KK-08-01-057-022a	विजयं तु धनुः श्रेष्ठं विधृन्वानो महारथः ।
KK-08-01-057-022c	पार्षतस्य धनुश्छित्त्वा शरांश्चाशीविषोपमान् ॥
KK-08-01-057-023a	ववर्ष शरवर्षाणि तोयवर्षानिवाम्बुदः ।
KK-08-01-057-023c	छादयामास सङ्क्रुद्धः पार्षतं नवभिः शरैः ॥
KK-08-01-057-024a	ते हेमविकृतं वर्म भित्त्वा तस्य महात्मनः ।
KK-08-01-057-024c	शोणिताक्ता व्यराजन्त शक्रगोपा इवानघ ॥
KK-08-01-057-025a	तदपास्य धनुश्छिन्नं धृष्टद्युम्नः प्रतापवान् ।
KK-08-01-057-025c	ततोऽन्यद्धनुरादाय सारवद्भारसाधनम् ।
KK-08-01-057-025e	कर्णं विव्याध सप्तत्या शरैः सन्नतपर्वभिः ॥
KK-08-01-057-026a	तथैव राजन्कर्णोऽपि पार्षतं शत्रुतापनम् ।
KK-08-01-057-026c	द्रोणशत्रुं महेष्वासो विव्याध निशितैः शरैः ॥
KK-08-01-057-027a	पुनरन्यं महाराज शरं कनकभूषणम् ।
KK-08-01-057-027c	प्रेषयामास समरे मृत्युदण्डमिवापरम् ॥
KK-08-01-057-028a	तमापतन्तं सहसा घोररूपं विशाम्पते ।
KK-08-01-057-028c	चिच्छेद शतधा राजन्पार्षतः कृतहस्तवत् ॥
KK-08-01-057-029ac	दृष्टवान्पतितं भूमौ शरं कर्णो विशाम्पते ॥
KK-08-01-057-030a	पार्षतः शरवर्षेण समन्तात्पर्यवारयत् ।
KK-08-01-057-030c	विव्याध चैनं त्वरितो नाराचैः सप्तभिस्तदा ॥
KK-08-01-057-031a	तं प्रत्यविध्यद्दशभिः शरैर्हेमविभूषितैः ।
KK-08-01-057-031c	तयोर्युद्धं समभवद्दृष्टिश्रोत्रमनोहरम् ॥
KK-08-01-057-032ac	आसीद्धोरं च चित्रं च प्रेक्षणीयं च सर्वशः ॥
KK-08-01-057-033a	सर्वेषां तत्र भूतानां रोमहर्षो व्यजायत ।
KK-08-01-057-033c	दृष्ट्वा तत्समरे कर्म कर्णपार्षतयोर्नृप ॥
KK-08-01-057-034a	एतस्मिन्नन्तरे द्रौणिरभ्ययात्तं महारथम् ।
KK-08-01-057-034c	पार्षतं शत्रुदमनं शत्रुवीर्यासुनाशनम् ॥
KK-08-01-057-035a	स दृष्ट्वा समरे यान्तमभीतं च महारथम् ।
KK-08-01-057-035c	अभ्यभाषत सङ्क्रुद्धः पार्षतं शत्रुतापनम् ॥
KK-08-01-057-036a	रथं रथेन सम्पीड्य पार्षतस्य तु ब्राह्मणः ॥
KK-08-01-057-036c	तिष्ठतिष्ठेति ब्रह्मघ्न न मे जीवन्विमोक्ष्यसे ।
KK-08-01-057-037a	इत्युक्त्वा सुभृशं वीरः शीघ्रकृन्निशितैः शरैः ।
KK-08-01-057-037c	छादयामास समरे यतमानो महारथः ॥
KK-08-01-057-038a	यत्नतः परया शक्त्या धृष्टद्युम्नं महारथम् ।
KK-08-01-057-038c	योधयामास समरे क्रुद्धरूपो विशाम्पते ॥
KK-08-01-057-039ac	तयोस्तु सन्निपाते हि घोररूपो विशाम्पते ॥
KK-08-01-057-040a	यथा हि समरे द्रौणिः पार्षतं दृश्य मारिष ।
KK-08-01-057-040c	नातिहृष्टमना ह्यासीन्मन्वानो मृत्युमात्मनः ॥
KK-08-01-057-041a	स ज्ञात्वा पितुरत्यन्तवैरिणं तु महाहवे ।
KK-08-01-057-041c	आत्मानं समरे ज्ञात्वाऽशस्त्रवध्यं महाबलः ।
KK-08-01-057-041e	जवेनाभिययौ द्रौणिं कालः कालक्षये यथा ॥
KK-08-01-057-042a	द्रौणिस्तु दृष्ट्वा राजेन्द्र धृष्टद्युम्नमवस्थितम् ।
KK-08-01-057-042c	क्रोधेन निःश्वसन्वीरः पार्षदं समभिद्रवत् ॥
KK-08-01-057-043a	तावन्योन्यं तु दृष्ट्वैव संरम्भं जग्मतुः परम् ।
KK-08-01-057-043c	प्रगृह्य महती चापे शरासनसमन्विते ॥
KK-08-01-057-044a	अथाब्रवीन्महाराज द्रोणपुत्रः प्रतापवान् ।
KK-08-01-057-044c	धृष्टद्युम्नं समीपस्थं त्वरमाणो विशाम्पते ॥
KK-08-01-057-045a	पाञ्चालापशदाद्य त्वां प्रेषयामि यमक्षयम् ।
KK-08-01-057-045c	पापं हि यत्त्वया कर्म कृतं तातं घ्नता रणे ॥
KK-08-01-057-046a	अद्य त्वं प्राप्स्यसे तद्वै यथा ह्यकुशलस्तथा ।
KK-08-01-057-046c	अरक्ष्यमाणः पार्थेन यदि तिष्ठसि संयुगे ।
KK-08-01-057-046e	नापक्रामसि वा मोहात्सत्यमेतद्ब्रवीमि ते ॥ ॥

इति श्रीमन्महाभारते कर्णपर्वणि सप्तदशदिवसयुद्धे सप्तपञ्चाशोऽध्यायः ॥ 57 ॥

8-57-2 अनुज्ञातः त्वं अजय्यो भविष्यसीत्यनुगृहीतः ॥
