अध्यायः 009

सङ्कुलयुद्धम् ॥ 1 ॥ भीमेन क्षेमधूर्तिवधः ॥ 2 ॥

KK-08-01-009-001	सञ्जय उवाच ।
KK-08-01-009-001a	ते सेनेऽन्योन्यमासाद्य प्रहृष्टाश्वनरद्विपे ।
KK-08-01-009-001c	बृहत्यौ सम्प्रजह्राते देवासुरचमूसमे ॥
KK-08-01-009-002a	ततो नानारथाश्वेभाः पत्तयश्चोग्रविक्रमाः ।
KK-08-01-009-002c	सम्प्रहारान्भृशं चक्रुर्देहपाप्मविनाशनान् ॥
KK-08-01-009-003a	पूर्णचन्द्रार्कपद्मानां कान्तित्विड्गन्धतः समैः ।
KK-08-01-009-003c	उत्तमाङ्गैर्नृसिंहानां नृसिंहास्तस्तरुर्महीम् ॥
KK-08-01-009-004a	अर्धचन्द्रैस्तथा भल्लैः क्षुरप्रैरसिपट्टसैः ।
KK-08-01-009-004c	परश्वथैश्चापहृतान्युत्तमाङ्गानि युध्यताम् ॥
KK-08-01-009-005a	व्यायतायतबाहूनां व्यायतायतबाहुभिः ।
KK-08-01-009-005c	बाहवः पातिता रेजुर्धरण्यां सायुधाङ्गदैः ॥
KK-08-01-009-006a	तैः स्फुरद्भिर्मही भाति रक्ताङ्गुलितलैस्तथा ।
KK-08-01-009-006c	गरुडप्रहितैरुग्रैः पञ्चास्यैरुरगैरिव ॥
KK-08-01-009-007a	द्विरदस्यन्दनाश्वेभ्यः पेतुर्वीरा द्विषद्धताः ।
KK-08-01-009-007c	विमानेभ्यो यथा क्षीणे पुण्ये स्वर्गसदस्तथा ॥
KK-08-01-009-008a	गदाभिरन्ये गुर्वीभिः परिघैर्मुसलैरपि ।
KK-08-01-009-008c	पोथिताः शतशः पेतुर्वीरा वीरतरै रणे ॥
KK-08-01-009-009a	रथा रथैर्विमथिता मत्ता मत्तैर्द्विपा द्विपैः ।
KK-08-01-009-009c	सादिनः सादिभिश्चैव तस्मिन्परमसङ्कुले ॥
KK-08-01-009-010a	रथैर्नरा रथा नागैरश्वारोहाश्च पत्तिभिः ।
KK-08-01-009-010c	अश्वारोहैः पदाताश्च निहता युधि शेरते ॥
KK-08-01-009-011a	रथाश्वपत्तयो नागै रथाश्वेभाश्च पत्तिभिः ।
KK-08-01-009-011c	रथपत्तिद्विपाश्चाश्चै रथैश्चापि नरद्विपाः ॥
KK-08-01-009-012a	रथाश्वेभनराणां तु नराश्वेभरथैः कृतम् ।
KK-08-01-009-012c	पाणिपादैश्च शस्त्रैश्च रथैश्च कदनं महत् ॥
KK-08-01-009-013a	तथा तस्मिन्बले शूरैर्वध्यमाने हतेऽपि च ।
KK-08-01-009-013c	अस्मानभ्याययुः पार्था वृकोदरपुरोगमाः ॥
KK-08-01-009-014a	धृष्टद्युम्नः शिखण्डी च द्रौपदेयाः प्रभद्रकाः ।
KK-08-01-009-014c	सात्यकिश्चेकितानश्च द्राविडैः सैनिकैः सह ॥
KK-08-01-009-015a	वृता व्यूहेन महता पाण्ड्याश्चोलाः सकेरलाः ।
KK-08-01-009-015c	व्यूढोरस्का दीर्घभुजाः प्रांशवः पृथुलोचनाः ॥
KK-08-01-009-016a	आपीडिनो रक्तदन्ता मत्तमातङ्गविक्रमाः ।
KK-08-01-009-016c	नानाविरागवसाना गन्धचूर्णावचूर्णिताः ॥
KK-08-01-009-017a	बद्धासयः पाशहस्ता वारणप्रतिवारणाः ।
KK-08-01-009-017c	समानमृत्यवो राजन्नात्यजन्त परस्परम् ॥
KK-08-01-009-018a	कलापिनश्चापहस्ता दीर्घकेशाः प्रियंवदाः ।
KK-08-01-009-018c	पत्तयः सायकैर्विद्धा घोररूपपराक्रमाः ॥
KK-08-01-009-019a	अथापरे पुनः शूराश्चेदिपाञ्चालकेकयाः ।
KK-08-01-009-019c	कारूशाः कोसलाः काञ्च्या मागधाश्चापि दुद्रुवुः ॥
KK-08-01-009-020a	तेषां रथाश्वनागाश्च प्रवराश्चोग्रपत्तयः ।
KK-08-01-009-020c	नानाबाणरवैर्हृष्टा नृत्यन्ति च हसन्ति च ॥
KK-08-01-009-021a	तस्य सैन्यस्य महतो महामात्रवरैर्वृतः ।
KK-08-01-009-021c	मध्ये वृकोदरोऽभ्यायात्त्वदीयान्नागधूर्गतः ॥
KK-08-01-009-022a	स नागप्रवरोऽत्युग्रो विधिवत्कल्पितो बभौ ।
KK-08-01-009-022c	उदयाग्राद्रिभवनं यथाऽभ्युदितभास्करम् ॥
KK-08-01-009-023a	तस्यायसं वर्मवरं वररत्नविभूषितम् ।
KK-08-01-009-023c	ताराव्याप्तस्य नभसः शारदस्य समं त्विषा ॥
KK-08-01-009-024a	स तोमरव्यग्रकरश्चारुमौलिः स्वलङ्कृतः ।
KK-08-01-009-024c	शरन्मध्यन्दिनार्काभस्तेजसा प्रादहद्रिपून् ॥
KK-08-01-009-025a	तं दृष्ट्वा द्विरदं दूरात्क्षेमधूर्तिर्द्विपस्थितः ।
KK-08-01-009-025c	आह्वयन्नभिदुद्राव प्रहसन्पृतनामुखे ॥
KK-08-01-009-026a	तयोः समभवद्युद्धं द्विपयोरुग्ररूपयोः ।
KK-08-01-009-026c	यदृच्छया द्रुतवतोर्महापर्वतयोरिव ॥
KK-08-01-009-027a	संसक्तनागौ तौ वीरौ तोमरैरितरेतरम् ।
KK-08-01-009-027c	बलवत्सूर्यरश्म्याभैर्भित्त्वाऽन्योन्यं विनेदतुः ॥
KK-08-01-009-028a	व्यपसृत्य तु नागाभ्यां मण्डलानि विचेरतुः ।
KK-08-01-009-028c	प्रगृह्य चोभौ धनुषी जघ्नतुर्वै परस्परम् ॥
KK-08-01-009-029a	क्ष्वेडितास्फोटितरवैर्बाणशब्दैस्तु सर्वतः ।
KK-08-01-009-029c	तौ जनं हर्षयन्तौ च सिंहनादं प्रचक्रतुः ॥
KK-08-01-009-030a	समुद्यतकराभ्यां तौ द्विपाभ्यां कृतिनावुभौ ।
KK-08-01-009-030c	वातोद्धूतपताकाभ्यां युयुधाते महाबलौ ॥
KK-08-01-009-031a	तावन्योन्यस्य धनुषी छित्त्वाऽन्योन्यं विनेदतुः ।
KK-08-01-009-031c	शक्तितोमरवर्षेण प्रावृण्मेघाविवाम्बुभिः ॥
KK-08-01-009-032a	क्षेमधूर्तिस्तदा भीमं तोमरेण स्तनान्तरे ।
KK-08-01-009-032c	निर्बिभेदातिवेगेन षड्भिश्चाप्यपरैर्नदन् ॥
KK-08-01-009-033a	स भीमसेनः शुशुभे तोमरैरङ्गमाश्रितैः ।
KK-08-01-009-033c	क्रोधदीप्तवपुर्मेघैः सप्तसप्तिरिवांशुमान् ॥
KK-08-01-009-034a	ततो भास्करवर्णाभमञ्जोगतिमयस्मयम् ।
KK-08-01-009-034c	ससर्ज तोमरं भीमः प्रत्यमित्राय यत्नवान् ॥
KK-08-01-009-035a	ततः करूशाधिपतिश्चापमानम्य सायकैः ।
KK-08-01-009-035c	दशभिस्तोमरं भित्त्वा षष्ट्या विव्याध पाण्डवम् ॥
KK-08-01-009-036a	अथ कार्मुकमादाय भीमो जलदनिः स्वनम् ।
KK-08-01-009-036c	रिपोरभ्यर्दयन्नागमुन्नदन्पाण्डवाः शरैः ॥
KK-08-01-009-037a	स शरौघार्दितो नागो भीमसेनेन संयुगे ।
KK-08-01-009-037c	गृह्यमाणोऽपि नातिष्ठद्वातोद्धूत इवाम्बुदः ॥
KK-08-01-009-038a	तमभ्यधावद्द्विरदं भीमो भीमस्य नागराट् ।
KK-08-01-009-038c	महावातेरितं मेघं वातोद्धूत इवाम्बुदः ॥
KK-08-01-009-039a	सन्निवार्यात्मनो नागं क्षेमधूर्तिः प्रतापवान् ।
KK-08-01-009-039c	विव्याधाभिद्रुतं बाणैर्भीमसेनस्य कुञ्जरम् ॥
KK-08-01-009-040a	ततः साधुविसृष्टेन क्षुरेणानतपर्वणा ।
KK-08-01-009-040c	छित्त्वा शरासनं शत्रोर्नागं चापि प्रमार्दयत् ॥
KK-08-01-009-041a	ततः क्रुद्धो रणे भीमं क्षेमधूर्तिः पराभिनत् ।
KK-08-01-009-041c	जघान चास्य द्विरदं नाराचैः सर्वमर्मसु ॥
KK-08-01-009-042a	स पपात महानागो भीमसेनस्य भारत ।
KK-08-01-009-042c	पुरा नागस्य पतनादवप्लुत्य स्थितो महीम् ॥
KK-08-01-009-043a	भीमसेनोऽपि तन्नागं गदया समपोथयत् ।
KK-08-01-009-043c	तस्मात्प्रमथितान्नागात्क्षेमधूर्तिरवप्लुतः ॥
KK-08-01-009-044a	`उद्धृत्य खड्गं निशितमभ्यधावत्स पाण्डवम्' ।
KK-08-01-009-044c	उद्यतायुधमायान्तं गदयाऽहन्वृकोदरः ॥
KK-08-01-009-045a	स पपात हतः सासिर्व्यसुस्तमभितो द्विपम् ।
KK-08-01-009-045c	वज्रप्रभग्नमचलं सिंहो वज्रहतो यथा ॥
KK-08-01-009-046a	तं हतं नृपतिं दृष्ट्वा करूशानां यशस्करम् ।
KK-08-01-009-046c	प्राद्रावद्व्यथिता सेना त्वदीया भरतर्षभ ॥ ॥

इति श्रीमन्महाभारते कर्णपर्वणि षोडशदिवसयुद्धे नवमोऽध्यायः ॥ 9 ॥
	
8-9-3 तस्तरुः आस्तीर्णवन्तः ॥ 8-9-5 व्यायताः पुष्टाः आयताः दीर्घाः ॥ 8-9-6 प्रहितैः निरस्तैः । ओहाक् त्यागे ॥ 8-9-16 आपीडिनः भूषावन्तः । नाना पृथक् विविधरागाणि वसनानि येषां ते विरागवसनाः ॥ 8-9-21 नागधूर्गतः गजस्कन्धगतः ॥ 8-9-22 उदयाग्राद्रिभवनं उदयाद्रेरग्रभवनम् । अग्राद्रीत्यग्रशब्दस्य पूर्वनिपात आर्षः । उदयनामा अग्राद्रिः पूर्वपर्वतः स एव भवनमिति वा ॥ 8-9-23 शारदस्य शरदा उपलक्षितस्य ॥ 8-9-24 चारुमौलिः रम्यकिरीटः ॥ 8-9-33 स भीमसेनः मेघैः सप्तसप्तिरिवांशुमान् । यथा मेघान्तर्हितस्य सूर्यस्य मरीचयः रश्मिरूपेण सर्वतः प्रचरन्ति एवं रश्मिस्थानीयास्तोमराः ॥ 8-9-34 अञ्जोगतिं ऋजुगतिम् ॥ 8-9-37 गृह्यमाणः निगृह्यमाणः क्षेमधूर्तिना ॥ 8-9-44 अहन्हतवान् ॥ 8-9-45 हतः गदया शकलीकृतः । अतएव अभितोद्विपं द्विपस्याभितः पपात ॥

