अध्यायः 024

दुर्योधनेन शल्यम्प्रति त्रिपुरासुरकथाकथनारम्भः ॥ 1 ॥ त्रिपुरासुरोपद्रुतैर्देवैः स्तुत्या रुद्रप्रसादनम् ॥ 2 ॥

001	दुर्योधन उवाच ।
001a	भूय एव तु मद्रेश यत्त्वा वक्ष्यामि तच्छृणु ।
001c	यथा पुरावृत्तमिदं युद्धे देवासुरे प्रभो ॥
002a	यदुक्तवान्पितुर्मह्यं मार्कण्डेयो महातपाः ।
002c	ब्रुवतस्तदशेषेण मम राजर्षिसत्तम ।
002e	निबोध मनसा चात्र न ते कार्या विचारणा ॥
003a	`समुत्पन्नो हि राजानः प्रमोह इति निश्चयम् ।
003c	कृत्वा चैव व्यवस्यन्ति सर्वे धर्मार्थनिश्चयान् ॥
004a	देवानामसुराणां च महानासीत्समुच्छ्रयः ।
004c	सैंहिकेयास्तदोद्वृत्ता विबुधानवसूदयन् ।
004e	ते निरस्ताः कृता देवैर्दानवा बलगर्विताः' ॥
005a	तत्रासीत्प्रथमो राजन्सङ्ग्रामस्तारकामयः ।
005c	निर्जिताश्च ततो दैत्या दैवतैरिति नः श्रुतिः ॥
006ac	भग्नदर्पा निरुत्साहाः पातालं विविशुस्तदा ॥
007a	निर्जितेषु च दैत्येषु तारकस्य सुतास्त्रयः ।
007c	ताराक्षः कमलाक्षश्च विद्युन्माली च पार्थिव ॥
008a	तप उग्रं समास्थाय नियमे परमे स्थिताः ।
008c	तपसा कर्शयामासुर्देहांस्ताञ्शत्रुकर्शनाः ॥
009a	दमेन तपसा चैव नियमेन समाधिना ।
009c	तेषां पितामहः प्रीतो वरदः प्रददौ वरम् ॥
010a	अवध्यत्वं च ते सर्वे सर्वभूतेषु सर्वदा ।
010c	सहिता वरयामासः सर्वलोकपितामहम् ॥
011a	तानब्रवीत्तदा देवः सर्वलोकगुरुः प्रभुः ।
011c	नास्ति सर्वामरत्वं वै निवर्तध्वमितोऽसुराः ।
011e	अन्यं वरं वृणीध्वं वै रोचते यादृशो हि वः ॥
012a	ततस्ते सहिता राजन्सम्प्रधार्यासकृद्बहुः ।
012c	सर्वलोकेश्वरं वाक्यं प्रणम्यैनमथाऽब्रुवन् ॥
013a	वस्तुमिच्छाम नगरं कर्तुं कामगमं शुभम् ।
013c	सर्वकामसमृद्धार्थमवध्यं देवदानवैः ॥
014a	यक्षरक्षोरगगणैर्नानाजातिभिरेव च ।
014c	न कृत्याभिर्न शस्त्रैश्च न शापैर्ब्रह्मवादिनाम् ।
014e	वध्येत त्रिपुरं देव प्रयच्छेः प्रपितामह ॥
015a	वयं पुराणि त्रीण्येव समास्थाय महीमिमाम् ।
015c	विचरिष्याम लोकेऽस्मिंस्त्वत्प्रसादपुरस्कृताः ॥
016a	ततो वर्षसहस्रेषु समेष्यामः परस्परम् ।
016c	एकीभावं गमिष्यन्ति पुराण्येतानि चानघ ॥
017a	समागतानि चैतानि यो हन्याद्भगवांस्तदा ।
017c	एकेषुणा देववरः स नो मृत्युर्भविष्यति ॥
018	दुर्योधन उवाच ।
018a	तेषां तद्वचनं श्रुत्वा दानवानां पितामहः ।
018c	एवमस्त्विति तान्देवः प्रत्युक्त्वा प्राविशद्दिवम् ॥
019a	ते तु लब्धवराः प्रीताः सम्प्रधार्य परस्परम् ।
019c	पुरत्रयविसृष्ट्यर्थं मयं वव्रुर्महारथाः ।
019e	विश्वकार्माणमजरं दैत्यदानवपूजितम् ॥
020a	ततो मयः स्वतपसा चक्रे धीमान्पुराणि च ।
020c	त्रीणि काञ्चनमेकं वै रौप्यं कार्ष्णायसं तथा ॥
021a	काञ्चनं दिवि तत्रासीदन्तरिक्षे च राजतम् ।
021c	आयसं चाभवद्भौमं तदा तेषां परन्तप ॥
022a	एकैकं योजनशतं विस्तृतं तावदायतम् ।
022c	दृढं चाट्टालकयुतं बृहत्प्राकारतोरणम् ॥
023a	गृहप्रवरसम्बाधमसम्बाधमहापथम् ।
023c	प्रासादैर्विविधैश्चापि द्वारैश्चैवोपशोभितम् ॥
024a	त्रिपुरं तेषु चाप्यासन्राजानो वै पृथक्पृथक् ।
024c	दिव्यमाल्याम्बरधरा दैतेया राजसत्तम ॥
025a	काञ्चनं तारकाक्षस्य दिव्यमासीन्महात्मनः ।
025c	राजतं कमलाक्षस्य विद्युन्मालिन आयसम् ॥
026a	त्रयस्ते दैत्यराजानस्त्रीँल्लोकानाशु तेजसा ।
026c	आक्रम्य तस्थुरूचुश्च कश्च नाम प्रजापतिः ॥
027a	तेषां दानवमुख्यानां प्रयुतान्यर्बुदानि च ।
027c	कोट्यश्चाप्रतिवीराणां समाजग्मुस्ततस्ततः ॥
028a	मांसाशिनः सुदृप्ताश्च सुरैर्विनिकृताः पुरा ।
028c	महदैश्वर्यमिच्छन्तस्त्रिपुरं दुर्गमाश्रिताः ॥
029a	सर्वेषां च पुनश्चैषां सर्वयोगवहो मयः ।
029c	तमाश्रित्य हि ते सर्वेऽवर्तयन्नकुतोभयाः ॥
030a	यो हि यं मनसा कामं दध्यौ त्रिपुरसंश्रयः ।
030c	तस्मै तस्मै मयस्तं तं विदधे मायया तदा ॥
031a	तारकाक्षसुतश्चासीद्धरिर्नाम महाबलः ।
031c	तपस्तेपे परमकं येनातुष्यत्पितामहः ॥
032a	सन्तुष्टमवृणोद्देवं वापी भवतु नः पुरे ।
032c	शस्त्रैर्विनिहता यत्र क्षिप्ताः स्युर्बलवत्तराः ॥
033a	स तु लब्ध्वा वरं वीरस्तारकाक्षसुतो हरिः ।
033c	ससृजे तत्र वापीं तां मृतसञ्जीविनीं प्रभो ॥
034a	येन रूपेण यो दैत्यो येन वेषेण चाप्यथ ।
034c	क्षिप्यते निहतो वाप्यां तादृशेनैव जायते ।
034e	सम्पूर्णबलवीर्यस्तु राजञ्छौर्यसमन्वितः ॥
035a	एवं वीर्येण संयुक्तां कृतां तेन महात्मना ।
035c	तां प्राप्य त्रैपुरा वापीं लोकान्सर्वान्बबाधिरे ॥
036a	महता तपसा सिद्धाः सुराणां भयवर्धनाः ।
036c	एकस्मिन्निहते दैत्ये सृजन्ति स्म दशासुरान् ।
036e	न तेषां विद्यते युद्वे क्षयो राजन्कथञ्चन ॥
037a	ततस्ते लोभमोहाभ्यामभिभूता विचेतसः ।
037c	निर्भीकाः सहिताः सर्वे स्थापिताः समलोलुपाः ॥
038a	विद्राव्य सगणान्देवांस्तत्रतत्र तदातदा ।
038c	विचेरुः स्वेन कामेन वरदानेन दर्पिताः ॥
039a	देवोद्यानानि सर्वाणि स्थानानि च दिवौकसाम् ।
039c	ऋषीणामाश्रमान्पुण्यान्रम्याञ्जनपदांस्तथा ।
039e	उत्सादयन्त मर्यादां दानवा दुष्टचारिणः ॥
040a	निःस्थानाश्च कृता देवा ऋषयः पितृभिः सह ।
040c	दैत्यैस्त्रिभिस्त्रयो लोका ह्याक्रान्तास्तैः सुरेतरैः ॥
041a	पीड्यमानेषु लोकेषु ततः शक्रो मरुद्वृतः ।
041c	पुराण्यायोधयाञ्चक्रे वज्रहस्तः समन्ततः ॥
042a	नाशकत्तान्यभेद्यानि यदा भेत्तुं पुरन्दरः ।
042c	पुराणि वरदत्तानि धात्रा तेन नराधिप ॥
043a	तदा भीतः सुरपतिर्मुक्त्वा तानि पुराण्यथ ।
043c	तैरेव विबुधैः सार्धं पितामहमरिन्दम ।
043e	जगामाथ तदाख्यातुं विप्रकारं सुरेतरैः ॥
044a	ते तत्त्वं सर्वमाख्याय शिरोभिः सम्प्रणम्य च ।
044c	तद्वधोपायमाचक्ष्व भगवन्निति चाब्रुवन् ॥
045a	श्रुत्वा तद्भगवान्देवो देवानिदमुवाच ह ।
045c	श्रूयतां त्रिदशाः सर्वे यथेदं वाक्यगौरवम् ॥
046a	दुरात्मानोऽसुरा नित्यं ते चापि विबुधा मम ।
046c	न शक्नुवन्ति ते (ये) सर्वे युष्मान्वै पीडयन्ति ते ॥
047a	अहं समस्तु सर्वेषां भूतानां नात्र संशयः ।
047c	अविनीता निहन्तव्या इत्येवं प्रब्रवीमि वः ॥
048a	एकेषुणा (हि) विभेद्यानि तानि दुर्गाणि नान्यथा ।
048c	शक्तस्तु तानि बाणेन भेत्तुं कामं त्रिलोचनः ॥
049a	ते यूयं स्थाणुमीशानं जिष्णुमक्लिष्टकारिणम् ।
049c	योद्धारं वृणुत क्षिप्रं स तान्हन्ता सुरेतरान् ॥
050a	ते देवास्तेन वाक्येन चोदिताः प्रणताः स्थिताः ।
050c	दिव्यं वर्षसहस्रं वै तपस्तप्त्वा सुरर्षभाः ।
050e	शुभात्मानो महात्मानो जग्मुर्वै वृषभध्वजम् ॥
051a	ब्रह्माणमग्रतः कृत्वा शरण्यं शरणागताः ।
051c	तपः परममाजग्मुर्गृणन्तो ब्रह्म शाश्वतम् ॥
052a	अनङ्गमथनं सर्वे भवं सर्वात्मना गताः ।
052c	देवदेवं परं स्थाणुं वरदं त्र्यम्बकं शिवम् ॥
053a	शर्वमीड्यमजं रुद्रं शशाङ्काङ्कितमूर्धजम् ।
053c	तुष्टुवुर्वाग्भिरुग्राभिर्भयेष्वभयमच्युतम् ।
053e	सर्वात्मानं महात्मानं येनाप्तं विश्वमात्मना ॥
054a	तपोविशेषैर्विविधैर्योगं यो वेद चात्मनः ।
054c	यः साङ्ख्यमात्मना वेत्ति यस्य चात्मा वशे सदा ॥
055a	तं ते ददृशुरीशानं तेजोराशिमुमापतिम् ।
055c	`परेण यत्नेन भवं त्रिदशाः शर्वमीश्वरम्' ।
055e	अनन्यसदृशं लोके प्रतपन्तमकल्मषम् ॥
056a	एकश्च भगवांस्तत्र नानारूपमकल्पयत् ।
056c	आत्मनः प्रतिरूपाणि रूपाण्यथ महात्मनि ।
056e	परस्परस्य चापश्यन्सर्वे परमविस्मिताः ॥
057a	सर्वभूतमयं दृष्ट्वा तमजं जगतः परिम् ।
057c	देवा ब्रह्मर्षयश्चैव शिरोभिर्धरणीं गताः ॥
058a	तान्स्वस्तिवाच्य चाभ्यर्च्य समुत्थाप्य च शङ्करः ।
058c	ब्रूतब्रूतेति भगवान्स्मयमानोऽभ्यभाषत ॥
059a	त्र्यम्बकेणाभ्यनुज्ञातास्ततस्ते स्वस्थचेतसः ।
059c	नमो नमो नमस्तेऽस्तु प्रभो इत्यब्रुवन्भवम् ॥
060a	नमो देवाधिदेवाय प्रियाधाम्नेऽतिमन्यवे ।
060c	प्रजापतिमखघ्नाय प्रजापतिभिरीड्यते ॥
061a	नमः स्तुताय स्तुत्याय स्तूयमानाय शम्भवे ।
061c	विलोहिताय रुद्राय नीलग्रीवाय शूलिने ॥
062a	अमोघाय मृगाक्षाय प्रवरायुधयोधिने ।
062c	अर्हाय चैव शुद्धाय क्षयाय क्रथनाय च ॥
063a	दुर्वारणाय शुक्राय ब्रह्मणे ब्रह्मचारिणे ।
063c	ईशानायाप्रमेयाय निहन्त्रे चर्मवाससे ॥
064a	तपोरताय पिङ्गाय व्रतिने कृत्तिवाससे ।
064c	कुमारपित्रे त्र्यक्षाय प्रवरायुधधारिणे ॥
065a	प्रपन्नार्तिविनाशाय ब्रह्मद्विट्सङ्घघातिने ।
065c	वनस्पतीनां पतये वनानां पतये नमः ॥
066a	गवां च पतये नित्यं यज्ञानां पतये नमः ।
066c	नमोस्तु ते ससैन्याय त्र्यम्बकायामितौजसे ।
066e	मनोवाक्कर्मभिर्देव त्वां प्रपन्नान्भजस्व नः ॥
067a	ततः प्रसन्नो भगवान्स्वागतेनाभिनन्द्य च ।
067c	प्रोवाच व्येतु वस्त्रासो ब्रूत किं करवाणि वः ॥
068ac	`देवाः शर्वस्य वचनं श्रुत्वा हर्षमुपागताः' ॥ ॥

इति श्रीमन्महाभारते कर्णपर्वणि चतुर्विंशोऽध्यायः ॥ 24 ॥

8-24-2 पितुः पुरतः । मह्यं मम ॥ 8-24-5 तारकामयः तारकासुर एवामयो रोगवत्पराभवहेतुर्यत्र स तथा ॥ 8-24-60 ईड्यते ईड्यमानाय । कर्मणीदमपौरुषम् ॥ 8-24-66 भजस्व इष्टैः कामैः पूरयस्व ॥ 8-24-68 व्येतु व्यपगच्छतु ॥
