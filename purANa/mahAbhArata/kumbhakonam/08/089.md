अध्यायः 089

सङ्कुलयुद्धम् ॥ 1 ॥

001	सञ्जय उवाच ।
001a	सुकल्पिता हैमवता महोत्कटा रणाभिकामैः कृतिभिः समास्थिताः ।
001c	सुवर्णजालैर्वितता बभुर्गजास्तथा यथा खे जलदाः सविद्युतः ॥
002a	कुणिन्दपुत्रो दशभिर्महायसैः कृपं ससूताश्वमपीडयद्भृशम् ।
002c	ततः शरद्वत्सुतसायकैर्हतः सहैव नागेन पपात भूतले ॥
003a	कुणिन्दपुत्रावरजस्तु तोमरैर्दिवाकरांशुप्रतिमैरयस्मयैः ।
003c	जघान भोजस्य हयानथापतन्क्षणाद्विशस्ताः कृतवर्मणे हयाः ॥
004a	अथापरे द्रौणिहता महाद्विपास्त्रयः ससर्वायुधयोधकेतनाः ।
004c	निपेतुरुर्व्यां व्यसवो विचेतनास्तथा यथा वज्रहता महाचलाः ॥
005a	कुणिन्दराजावरजादनन्तरः स्तनान्तरे पत्रिवरैरताडयत् ।
005c	तवात्मजं तस्य तवात्मजः शरैः शितैः शरीरं व्यहनद्द्विपं च तम् ॥
006a	स नागराजः सह राजसूनुना पपात रक्तं बहु सर्वतः क्षरन् ।
006c	महेन्द्रवज्रप्रहतोऽम्बुदागमे यथा जलं गैरिकपर्वतस्तथा ॥
007a	कुणिन्दपुत्रप्रहितोऽपरो द्विपः क्राथं ससूताश्वरथं व्यपोथयत् ।
007c	ततोऽपतत्क्राथसराभिघातितः सहेश्वरो वज्रहतो यथा गिरिः ॥
008a	रथी द्विपस्थेन हतोऽपतच्छरैः क्राथाधिपः पर्वतजेन दुर्जयः ।
008c	सवाजिसूतेष्वसनध्वजस्तथा यथा महावातहतो महाद्रुमः ॥
009a	वृको द्विपस्थं गिरिराजवासिनं भृशं शरैर्द्वादशभिः पराभिनत् ।
009c	ततो वृकं साश्वरथं महाद्विपो द्रुतं चतुर्भिरणैर्व्यपोथयत् ॥
010a	स पोथितो नागरवेण वीर्यवान्पराभिनद्द्वादशभिः शिलीमुखैः ।
010c	वृकेण बाणाभिहतोऽपतत्क्षितौ सवारणो बभ्रुसुतेन सार्धम् ॥
011a	कुणिन्दराजस्य सुतोऽपरस्तदा स चापि शूरः सहसा समर्पितः ।
011c	पपात बाणैः सुबलस्य सूनुना विषाणपुच्छापरगात्रपातिना ॥
012a	गजेन वाहाञ्शकुनेः कुणिन्दजो निनाय वैवस्वतमन्दिरं रणे ।
012c	रथं च संक्षुभ्य ननाद नर्दतस्ततोऽस्य गान्धारपतिः शिरोऽहरत् ॥
013a	ततः कुणिन्देषु गतेषु तेषु प्रहृष्टरूपास्तव ते महारथाः ।
013c	भृशं प्रदरध्मुर्लवणाम्बुसम्भवान्वरांश्च बाणासनपाणयोऽभ्ययुः ॥
014a	तथाऽभवद्युद्धमतीव दारुणं पुनः कुरूणां सह पाण्डुसृञ्जयैः ।
014c	शरासिशक्त्यृष्टिगदापरश्वथैर्नराश्वनागासुहरं भृशाकुलम् ॥
015a	रथाश्वमातङ्गपदातयस्ततः परस्परं विप्रहताः क्षितौ पतन् ।
015c	यथा सविद्युत्तटितो जलप्रदाः समुत्थितैर्दिग्भ्य इवोग्रमारुतैः ॥
016a	ततः शतानीकहता महागजा हया रथाः पत्तिगणाश्च तावकाः ।
016c	सुपर्णवातप्रहता यथोरगास्तथा गता गां विवशा विचूर्णिताः ॥
017a	ततोऽभ्यविद्ध्यद्बहुभिः शितैः शरैः स विन्दपुत्रो नकुलात्मजं स्मयन् ।
017c	ततोऽस्य कोपाद्विचकर्त नाकुलिः शिरः क्षुरेणाम्बुजसन्निभाननम् ॥
018a	ततः शतानीकमविध्यदायसैस्त्रिभिः शरैः कर्णसुतोऽर्जुनं त्रिभिः ।
018c	त्रिभिश्च भीमं नकुलं च सप्तभिर्जनार्दनं द्वादशभिश्च सायकैः ॥
019a	तदस्य कर्मातिमनुष्यकर्मणः समीक्ष्य हृष्टाः कुरवोऽभ्यपूजयन् ।
019c	पराक्रमज्ञास्तु धनञ्जयस्य ये हुतोऽयमग्नाविति ते तु मेनिरे ॥ ॥

इति श्रीमन्महाभारते कर्णपर्वणि सप्तदशदिवसयुद्धे एकोननवतितमोऽध्यायः ॥ 89 ॥
