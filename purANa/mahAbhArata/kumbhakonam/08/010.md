अध्यायः 010
	
द्वन्द्वयुद्धम् ॥ 1 ॥ सात्यकिना विन्दानुविन्दवधः ॥ 2 ॥

001	सञ्चय उवाच ।
001a	ततः कर्णो महेष्वासः पाण्डवानामनीकिनीम् ।
001c	जघान समरे शूरः सन्नतपर्वभिः ॥
002a	तथैव पाण्डवा राजंस्तव पुत्रस्य वाहिनीम् ।
002c	कर्णस्य प्रमुखे क्रुद्धा निजघ्नुस्ते महारथाः ॥
003a	कर्णोऽपि राजन्समरे व्यहनत्पाण्डवीं चमूम् ।
003c	नाराचैरर्करश्म्याभैः कर्मारपरिमार्जितैः ॥
004a	तत्र भारत कर्णेन नाराचैस्ताडिता गजाः ।
004c	नेदुः सेदुश्च मम्लुश्च बभ्रुमुश्च दिशो दश ॥
005a	वध्यमाने बले तस्मिन्सूतपुत्रेण मारिष ।
005c	नकुलोऽभ्यद्रवत्तूर्णं सूतपुत्रं महारणे ॥
006a	भीमसेनस्तथा द्रौणिं कुर्वाणं कर्म दुष्करम् ।
006c	विन्दानुविन्दौ कैकेयौ सात्यकिः समवारयत् ॥
007a	श्रुतकर्माणमायान्तं चित्रसेनो महीपतिः ।
007c	प्रतिविन्ध्यस्तथा चित्रं चित्रकेतनकार्मुकम् ॥
008a	दुर्योधनस्तु राजानं धर्मपुत्रं युधिष्ठिरम् ।
008c	संशप्तकगणा हृष्टा ह्यभ्यधावन्धनञ्जयम् ॥
009a	धृष्टद्युम्नः कृपं चापि तस्मिन्वीरवरक्षये ।
009c	शिखण्डी कृतवर्माणं समासादयदच्युतम् ॥
010a	श्रुतकीर्तिस्तथा शल्यं माद्रीपुत्रः सुतं तव ।
010c	दुःशासनं महाराज सहदेवः प्रतापवान् ॥
011a	कैकेयौ सात्यकिं युद्धे शरवर्षेण भास्वता ।
011c	सात्यकिः केकयौ चापि च्छादयामास भारत ॥
012a	तावेनं भ्रातरौ वीरौ जघ्नतुर्हृदये भृशम् ।
012c	विषाणाभ्यां यथा नागौ प्रतिनागं महावने ॥
013a	शरसम्बिन्नवर्माणौ तावुभौ भ्रातरौ रणे ।
013c	सात्यकिं सत्यकर्माणं राजन्विव्यधतुः शरैः ॥
014a	तौ सात्यकिर्महाराज प्रहसन्सर्वतोदिशः ।
014c	छादयञ्छरवर्षेण वारयामास भारत ॥
015a	वार्यमाणौ ततस्तौ हि शैनेयशरवृष्टिभिः ।
015c	शैनेयस्य रथं तूर्णं छादयामासतुः शरैः ॥
016a	तयोस्तु धनुषी चित्रे छित्त्वा शौरिर्महायशाः ।
016c	अथ तौ सायकैस्तीक्ष्णैर्वारयामास सात्यकिः ॥
017a	अथान्ये धनुषी चित्रे प्रगृह्य च महाशरान् ।
017c	सात्यकिं छादयन्तौ तौ चेरतुर्लघु सुष्ठु च ॥
018a	ताभ्यां मुक्ता महाबाणाः कङ्कबर्हिणवाससः ।
018c	द्योतयन्तो दिशः सर्वाः सम्पेतुः स्वर्णभूषणाः ॥
019a	बाणान्धकारमभवत्तयो राजन्महामृधे ।
019c	अन्योन्यस्य धनुश्चैव चिच्छिदुस्ते महारथाः ॥
020a	ततः क्रुद्धो महाराज सात्वतो युद्धदुर्मदः ।
020c	धनुरन्यत्समादाय सज्यं कृत्वा च संयुगे ॥
021a	क्षुरप्रेण सुतीक्ष्णेन ह्यनुविन्दशिरोऽहरत् ।
021c	अपतत्तच्छिरो राजन्कुण्डलोपचितं महत् ॥
022a	शम्बरस्य शिरो यद्वन्निहतस्य महारणे ।
022c	शोचयन्केकयान्सर्वाञ्जगामाशु वसुन्धराम् ॥
023a	तं दृष्ट्वा निहतं शूरं भ्राता तस्य महारथः ।
023c	सज्यमन्यद्धनुः कृत्वा शैनेयं पर्यवारयत् ॥
024a	स षष्ट्या सात्यकिं विद्व्वा स्वर्णपुङ्खैः शिलाशितैः ।
024c	ननाद बलवन्नादं तिष्ठतिष्ठेति चाब्रवीत् ॥
025a	सात्यकिं च ततस्तूर्णं केकयानां महारथः ।
025c	शरैरनेकसाहस्रैर्बाह्वोरुरसि चार्पयत् ॥
026a	स शरैः क्षतसर्वाङ्गः सात्यकिः सत्यविक्रमः ।
026c	रराज समरे राजन्सपुष्प इव किंशुकः ॥
027a	सात्यकिः समरे विद्धः कैकेयेन महात्मना ।
027c	कैकेयं पञ्चविंशत्या विव्याध प्रहसन्निव ॥
028a	तावन्योन्यस्य समरे सञ्छिद्य धनुषी शुभे ।
028c	हत्वा च सारथी तूर्णं हयांश्च रथिनां वरौ ॥
029a	विरथावसियुद्धाय समाजग्मतुराहवे ।
029c	शतचन्द्रचिते गृह्य चर्मणी सुभुजौ तथा ॥
030a	विरोचेतां महारङ्गे निस्त्रिंशवरधारिणौ ।
030c	यथा देवासुरे युद्धे जम्भशक्रौ महाबलौ ॥
031a	मण्डलानि ततस्तौ तु विचन्तौ महारणे ।
031c	अन्योन्यमभितस्तूर्णं समाजग्मतुराहवे ॥
032a	अन्योन्यस्य वधे चैव चक्रतुर्यत्नमुत्तमम् ।
032c	कैकेयस्य द्विधा चर्म ततश्चिच्छेद सात्वतः ॥
033a	सात्यकेस्तु तथैवासौ चर्म चिच्छेद पार्थिवः ।
033c	चर्म च्छित्त्वा तु कैकेयस्तारागणशतैर्वृतम् ।
033e	चचार मण्डलान्येव गतप्रत्यागतानि च ॥
034a	तं चरन्तं महारङ्गे निस्त्रिंशवरधारिणम् ।
034c	अपहस्तेन चिच्छेद शैनेयस्त्वरयाऽन्वितः ॥
035a	सवर्मा केकयो राजन्द्विधा च्छिन्नो महारणे ।
035c	निपपात महेष्वासो वज्राहत इवाचलः ॥
036a	तं निहत्य रणे शूरः शैनेयो रथसत्तमः ।
036c	युधामन्युरथं तूर्णमारुरोह परन्तपः ॥
037a	ततोऽन्यं रथमास्थाय विधिवत्कल्पितं पुनः ।
037c	केकयानां महत्सैन्यं व्यधमत्सात्यकिः शरैः ॥
038a	सा वध्यमाना समरे केकयानां महाचमूः ।
038c	तमुत्सृज्य रणे शत्रुं प्रदुद्राव दिशो दश ॥ ॥

इति श्रीमन्महाभारते कर्णपर्वणि षोडशदिवसयुद्धे दशमोऽध्यायः ॥ 10 ॥

8-10-6 द्रौणिमभ्यद्रवत् ॥ 8-10-9 कृपेण युयुधे इति शेषः ॥ 8-10-10 माद्रीपुत्रः सुतं तवेत्यस्य व्याख्या दुःशासनमिति ॥ 8-10-17 लघु शीघ्रम् । सुष्टु शोभनम् ॥ 8-10-21उपचितमलङ्कृतम् ॥ 8-10-34 अपहस्तेन तिर्यग्घस्तेन ॥
