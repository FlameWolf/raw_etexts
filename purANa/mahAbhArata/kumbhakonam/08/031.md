श्रीः
अध्यायः 031

कर्णस्य रणप्रयाणकाले दुर्निमित्तप्रादुर्भावः ॥ 1 ॥ कर्णेनात्मश्लाघनपूर्वकं पार्थवधे प्रतिज्ञाते तदसहमानेन शल्येनार्जुनप्रशंसनपूर्वकं कर्णोपालम्भः ॥ 2 ॥

KK-08-01-031-001	सञ्जय उवाच ।
KK-08-01-031-001a	दृष्ट्वा कर्णं महावीर्यं युयुत्सुं समवस्थितम् ।
KK-08-01-031-001c	चुक्रुशुः कुरवः सर्वे हृष्टरूपाः समन्ततः ॥
KK-08-01-031-002a	ततो दुन्दुभिनिर्घोषैर्भेरीणां निनदेन च ।
KK-08-01-031-002c	कोणशब्दैश्च विविधैर्गर्जितैश्च तरस्विनाम् ।
KK-08-01-031-002e	निर्ययुस्तावकाः सर्वे मृत्युं कृत्वा निवर्तनम् ॥
KK-08-01-031-003a	प्रयाते तु ततः कर्णे रथेषु मुदितेषु च ।
KK-08-01-031-003c	चचाल च मही सर्वा ररास च सुविस्वरम् ॥
KK-08-01-031-004ac	निःसरन्तो व्यदृश्यन्त सूर्यात्सप्त महाग्रहाः ॥
KK-08-01-031-005a	उल्कापाताश्च सञ्जज्ञुर्दिग्दाहाश्चैव दारुणाः ।
KK-08-01-031-005c	तथाऽशन्यश्च सम्पेतुर्ववुर्वाताश्च भैरवाः ॥
KK-08-01-031-006a	मृगपक्षिगणाश्चैव पृतनां बहुशस्तव ।
KK-08-01-031-006c	अपसव्यं तदा चक्रुर्वेदयन्तो महाभयम् ॥
KK-08-01-031-007a	प्रस्थितस्य च कर्णस्य निपेतुस्तुरगा भुवि ।
KK-08-01-031-007c	अस्थिवर्षं च पतितमन्तरिक्षाद्भयानकम् ॥
KK-08-01-031-008a	जज्वलुश्चैव शस्त्राणि ध्वजाश्चैव चकम्पिरे ।
KK-08-01-031-008c	अश्रूणि च व्यमुञ्चन्त वाहनानि विशाम्पते ॥
KK-08-01-031-009a	एते चान्ये च बहव उत्पातास्तत्र मारिष ।
KK-08-01-031-009c	समुत्पेतुर्विनाशाय कौरवाणां सुदारुणाः ॥
KK-08-01-031-010a	न च तान्गणयामासुः सर्वे दैवेन मोहिताः ।
KK-08-01-031-010c	प्रस्थितं सूतपुत्रं च जयेत्यूचुर्नराधिपाः ॥
KK-08-01-031-011a	`शल्येन सहितं दृष्ट्वा कर्णमाहवशोभिनम्' ।
KK-08-01-031-011c	निर्जितान्पाण्डवांश्चैव मेनिरे तत्र कौरवाः ॥
KK-08-01-031-012a	ततो रथस्थः परवीरहन्ता भीष्मद्रोणवतिवीर्यौ समीक्ष्य ।
KK-08-01-031-012c	समुज्ज्वलन्भास्करपावकाभो वैकर्तनोऽसौ रथकुञ्जरो वृषा ॥
KK-08-01-031-013a	स शल्यमाभाष्य जगाद वाक्यं पार्थस्य दृष्ट्वा़ऽप्रतिमं च कर्म ।
KK-08-01-031-013c	मानेन दर्पेण विदह्यमानः क्रोधेन दीप्यन्निव निःश्वसंश्च ॥
KK-08-01-031-014a	नाहं महेन्द्रादपि वज्रपाणेः क्रुद्धात्बिभेम्यात्तधनू रथस्यः ।
KK-08-01-031-014c	दृष्ट्वा़ऽपि भीष्मप्रमुखाञ्शयानान्नत्वेव मां सा स्थिरता जहाति ॥
KK-08-01-031-015a	महेन्द्रविष्णुप्रतिमावनिन्दितौ रथाश्वनागाप्रवरप्रमाथिनौ ।
KK-08-01-031-015c	अवध्यकल्पौ निहतौ यदा परैस्तथापि मे नास्ति रणेऽद्य साध्वसम् ॥
KK-08-01-031-016a	समीक्ष्य सङ्ख्येऽतिबलान्नराधिपान्ससूतमातङ्गरथान्परैर्हितान् ।
KK-08-01-031-016c	कथं न सर्वानहितान्रणेऽवधीन्महास्त्रविद्ब्राह्मणपुङ्गवो गुरुः ॥
KK-08-01-031-017a	स संस्मरन्द्रोणमहं महाहवे ब्रवीमि सत्यं कुरवो निबोधत ।
KK-08-01-031-017c	न वो मदन्यः प्रसहेद्रणेऽर्जुनं समागतं मृत्युमिवोग्ररूपिणम् ॥
KK-08-01-031-018a	शिक्षा प्रसादश्च बलं धृतिश्च द्रोणे महास्त्राणि च संनितश्च ।
KK-08-01-031-018c	स चेदगान्मृत्युवशं महात्मा सर्वानन्यानातुरानद्य मन्ये ॥
KK-08-01-031-019a	नेह ध्रुवं किञ्चिदपि प्रचिन्तयन्वदामि लोके कर्मणो नित्ययोगात् ।
KK-08-01-031-019c	सूर्योदये को हि विमुक्तसंशयो भावं कुर्वीताद्य गुरौ निपातिते ॥
KK-08-01-031-020a	न नूनमस्त्राणि बलं पराक्रमः क्रियाः सुनीतं परमायुधानि वा ।
KK-08-01-031-020c	अलं मनुष्यस्य सुखाय वर्तितुं तथाहि युद्धे निहतः परैर्गुरुः ॥
KK-08-01-031-021a	हुताशनादित्यसमानतेजसं पराक्रमे विष्णुपुरन्दरोपमम् ।
KK-08-01-031-021c	नये बृहस्पत्युशनःसमं सदा न चैनमस्त्रं तदुपास्त दुःसहम् ॥
KK-08-01-031-022a	सम्प्राक्रुष्टे रुदितस्त्रीकुमारे पराभूते पौरुषे धार्तराष्ट्रे ।
KK-08-01-031-022c	कृत्यं मया नाद्य जानामि शल्य प्रयाहि तस्माद्द्विषतामनीकम् ॥
KK-08-01-031-023a	स यत्र राजा पाण्डवः सत्यसन्धो व्यवस्थितो भीमसेनार्जुनौ च ।
KK-08-01-031-023c	स वासुदेवः सात्यकिः सृञ्जयाश्च यमौ च कस्तान्विषहेन्मदन्यः ॥
KK-08-01-031-024a	तस्मात्क्षिप्रं मद्रपते प्रयाहि रणे पाञ्चालान्पाण्डवान्सृञ्जयांश्च ।
KK-08-01-031-024c	तान्वा हनिष्यामि समेत्य सङ्ख्ये यास्यामि वा द्रोणमुखो यमाय ॥
KK-08-01-031-025a	न त्वेवाहं न गमिष्यामि मध्ये तेषां शूराणामिति शल्याद्य विद्धि ।
KK-08-01-031-025c	मित्रद्रोहो मर्षणीयो न मेऽयं त्यक्त्वा प्राणाननुयास्यामि द्रोणम् ॥
KK-08-01-031-026a	प्राज्ञस्य मूढस्य च जीवितान्ते नास्ति प्रमोक्षोऽन्तकसन्निभस्य ।
KK-08-01-031-026c	अतो विद्वन्नभियोत्स्यामि पार्थं दिष्टं न शक्यं व्यतिवर्तितुं वै ॥
KK-08-01-031-027a	कल्याणवृत्तः सततं हि राजा वैचित्रवीर्यस्य सुतो ममासीत् ।
KK-08-01-031-027c	तस्यार्थसिद्ध्यर्थमहं त्यजामि प्रियान्भोगान्दुस्त्यजं जीवितं च ॥
KK-08-01-031-028a	वैयाघ्रचर्माणमकूजनाक्षं हैमं त्रिकोशं रजतत्रिवेणुम् ।
KK-08-01-031-028c	रथप्रबर्हं तुरगप्रबर्हैर्युक्तं प्रादान्मह्यमिमं हि रामः ॥
KK-08-01-031-029a	धनूंषि चित्राणि निरीक्ष्य शल्यध्वजान्गदाः सायकांश्चोग्ररूपान् ।
KK-08-01-031-029c	असिं च दीप्तं परमायुधं च शङ्खं च शुभ्रं स्वनवन्तमुग्रम् ॥
KK-08-01-031-030a	पताकिनं वज्रनिपातनिः स्वनं सिताश्वयुक्तं शुभतूणशोभितम् ।
KK-08-01-031-030c	इमं समास्थाय रथर्षभं रणे दृढं हनिष्याम्यहमर्जुनं बलात् ॥
KK-08-01-031-031a	तं चेन्मृत्युः सर्वहरोऽभिरक्षेत्सदाऽप्रमत्तः समरे पाण्डुपुत्रम् ।
KK-08-01-031-031c	तं वा हनिष्यामि रणे समेत्य यास्यामि वा द्रोणमुखो यमाय ॥
KK-08-01-031-032a	यमवरुणकुबेरवासवा वा यदि युगपत्सगणा महाहवे ।
KK-08-01-031-032c	जुगुपुरिह समेत्य फल्गुनं किमु बहुना सह तैर्जयामि तम् ॥
KK-08-01-031-033	सञ्जय उवाच ।
KK-08-01-031-033c	इति रणरभसस्य कत्थतस्तदुपनिशम्य वचः स मद्रराट् ।
KK-08-01-031-033a	अवहसदवमन्य वीर्यवान्प्रतिषिषिधे च जगाद चोत्तरम् ॥
KK-08-01-031-034	शल्य उवाच ।
KK-08-01-031-034a	विरम विरम कर्ण कत्थनादतिरभसोऽप्यतिवाचमुक्तवान् ।
KK-08-01-031-034c	क्व च हि नरवरो धनञ्जयः क्व पुनरिह त्वमहो नराधमः ॥
KK-08-01-031-035a	यदुसदनमुपेन्द्रपालितं त्रिदिवमिवामरराजरक्षितम् ।
KK-08-01-031-035c	प्रसभमतिविलोड्य को हरेत्पुरुषवरावरजामृतेऽर्जुनात् ॥
KK-08-01-031-036a	त्रिभुवनसृजमीश्वरेश्वरं क इह पुमान्भवमाह्वयेद्युधि ।
KK-08-01-031-036c	मृगवधकलहे ऋतेऽर्जुनात्सुरपतिवीर्यसमप्रभावतः ॥
KK-08-01-031-037a	असुरसुरमहोरगान्नरान्गरुडपिशाचसयक्षराक्षसान् ।
KK-08-01-031-037c	इषुभिरजयदग्निगौरवात्स्वभिलषितं च हविर्ददौ जयः ॥
KK-08-01-031-038a	स्मरसि ननु यदा परैर्हृतः सहधृतराष्ट्रसुतो विमोक्षितः ।
KK-08-01-031-038c	अधिरथज नरोत्तमैर्युतान्कुरुषु बहून्विनिहत्य तानरीन् ॥
KK-08-01-031-039a	प्रथममपि पलायिते त्वयि प्रियकलहा धृतराष्ट्रसूनवः ।
KK-08-01-031-039c	स्मरसि ननु यदा प्रमोचिताः खचरगणानवजित्य पाण्डवैः ॥
KK-08-01-031-040a	समुदितबलवाहनाः पुनः पुरुषवरेण जिताः स्थ गोग्रहे ।
KK-08-01-031-040c	सगुरुगुरुसुताः सभीष्मकाः किमु न जितः स तदा त्वयाऽर्जुनः ॥
KK-08-01-031-041a	इदमपरमुपस्थितं पुनस्तव निधनाय सुयुद्धमद्य वै ।
KK-08-01-031-041c	यदि न रिपुभयात्पलायसे समरगतोऽद्य हतोऽसि सूतज ॥
KK-08-01-031-042	सञ्जय उवाच ।
KK-08-01-031-042a	इति बहुपरुषं प्रभाषति प्रमनसि मद्रपतौ रिपुस्तवम् ।
KK-08-01-031-042c	भृशमभिरुषितः परन्तपः कुरुपृतनापतिराह मद्रपम् ॥
KK-08-01-031-043	कर्ण उवाच ।
KK-08-01-031-043a	भवतु भवतु किं विकत्थसे ननु मम तस्य हि युद्धमुद्यतम् ।
KK-08-01-031-043c	यदि स जयति मामिहाहवे तत इदमस्तु सुकत्थितं तव ॥
KK-08-01-031-044	सञ्जय उवाच ।
KK-08-01-031-044a	एवमस्त्विति मद्रेश उक्त्वा नोत्तरमुक्तवान् ।
KK-08-01-031-044c	याहि शल्येति चाप्येनं कर्णः प्राह युयुत्सया ॥
KK-08-01-031-045a	स रथः प्रययौ शत्रून्निघ्नतः शल्यसारथिः ।
KK-08-01-031-045c	निघ्नन्नमित्रान्समरे तमोघ्नः सविता यथा ॥
KK-08-01-031-046a	ततः प्रायात्प्रीतिमान्वै रथेन वैयाघ्रेण श्वेतयुजाऽथ कर्णः ।
KK-08-01-031-046c	स चालोक्य ध्वजिनीं पाण्डवानां धनञ्जयं त्वरया पर्यपृच्छत् ॥ ॥

इति श्रीमन्महाभारते कर्णपर्वणि एकत्रिंशोऽध्यायः ॥ 31 ॥

8-31-2 तरस्विनामश्वादीनाम् ॥ 8-31-3 ररास शब्दं चकार ॥ 8-31-4 निःसरन्तो युद्धार्थमिति शेषः । सूर्यात्सूर्यमारभ्य । सूर्यादयोऽन्योन्यं युध्यन्तीत्यर्थः ॥ 8-31-12 भीष्मद्रोणौ अतिक्रान्तं वीर्यं ययोस्तावतिवीर्यौ समीक्ष्य स्वकृत्यमालोच्य जगादेत्युत्तरेणान्वयः ॥ 8-31-13 अभाष्य संबोध्य  8-31-18 आतुरान् आसन्नमृत्यून् ॥ 8-31-19 भाव श्वोऽहं स्थायामीति निश्चयम् ॥ 8-31-20 अस्त्रादीनि मनुष्यस्य सुखाय वर्तितुं नालमिति सम्बन्धः ॥ 8-31-21 उपास्त उपातिष्ठत । त्रातुमिति शेषः । अस्त्रं अस्त्रादि ॥ 8-31-25 तेषां भीष्मादीनां मध्ये न गमिष्यामीति न अपितु गमिष्याम्येवेत्यर्थः । सङ्ग्रामात्पलायने हि मित्रस्य दुर्योधनस्य द्रोहः कृतः स्यात्तच्चासह्यम् ॥ 8-31-26 जीवितान्ते आयुषः समाप्तौ । प्रमोक्षो मृत्युनिवर्तनम् ॥ 8-31-28 वैयाघ्रचर्माणं व्याघ्रचर्मपरिवृतम् ॥ 8-31-33 रणरभसस्य रणोत्कटस्य ॥ 8-31-34 अतिरभसोऽपि त्वं अतिवाचं स्वसामर्थ्यादधिकाम् ॥ 8-31-35 पुरुषवरस्य कृष्णस्यावरजां कनीयसीं सुभद्राम् ॥ 8-31-39 खचरगणान् गन्धर्वान् ॥ 8-31-46 श्वेतयुजा श्वेताश्वयुजा ॥
