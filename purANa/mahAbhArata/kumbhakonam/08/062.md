अध्यायः 062

कृष्णेनार्जुनम्प्रति युधिष्ठिरस्य कर्णेन पराभवकथनपूर्वकं कर्णयुद्धप्रदर्शनम् ॥ 1 ॥ तथा भीमसेनयुद्धप्रदर्शनम् ॥ 2 ॥
KK-08-01-062-001	श्रीभगवानुवाच ।
KK-08-01-062-001a	आतुरो मे मतो राजा अविषह्यश्च भारत ।
KK-08-01-062-001c	यथैनमनुवर्तन्ते पञ्चालाः सह पाण्डवैः ॥
KK-08-01-062-002a	त्वरमाणास्त्वराकाले सर्वशस्त्रभृतां वराः ।
KK-08-01-062-002c	मज्जन्तमिव पाताले बलिनो ह्युज्जिहीर्षवः ॥
KK-08-01-062-003a	न केतुर्दृश्यते राज्ञः कर्णस्य पिहितः शरैः ।
KK-08-01-062-003c	पश्यतोर्यमयोः पार्थ सात्यकेश्च शिखण्डिनः ॥
KK-08-01-062-004a	धृष्टद्युम्नस्य भीमस्य शतानीकस्य वा विभो ।
KK-08-01-062-004c	पाञ्चालानां च सर्वेषां चेदीनां चैव भारत ॥
KK-08-01-062-005a	एष कर्णो रणे पार्थ पाण्डवानामनीकिनीम् ।
KK-08-01-062-005c	शरैर्विध्वंसयामास नलिनीमिव कुञ्जरः ॥
KK-08-01-062-006a	एते द्रवन्ति रथिनस्त्वदीयाः पाण्डुनन्दन ।
KK-08-01-062-006c	पश्य पश्य यथा पार्थ गच्छन्त्येते महारथाः ॥
KK-08-01-062-007a	एते भारत मातङ्गाः कर्णेनाभिहताः शरैः ।
KK-08-01-062-007c	आर्तनादान्विकुर्वाणा विद्रवन्ति दिशो दश ॥
KK-08-01-062-008a	रथानां द्रवते वृन्दमेतच्चैव समन्ततः ।
KK-08-01-062-008c	द्राव्यमाणं रणे पार्थ कर्णेनामिततेजसा ॥
KK-08-01-062-009a	हस्तिकक्ष्यां रणे पश्य चरन्तीं तत्रतत्र ह ।
KK-08-01-062-009c	रथस्थं सूतपुत्रस्य केतुं केतुमतां वर ॥
KK-08-01-062-010a	असौ धावति राधेयो भीमसेनरथं प्रति ।
KK-08-01-062-010c	किरञ्शरशतान्येव विनिघ्नंस्तव वाहिनीम् ॥
KK-08-01-062-011a	एते नश्यन्ति पाञ्चाला द्राव्यमाणा महात्मना ।
KK-08-01-062-011c	शक्रेणेव यथा दैत्या द्राव्यमाणा महात्मना ॥
KK-08-01-062-012a	एष कर्णो रणे जित्वा पाञ्चालान्पाण्डुसृञ्जयान् ।
KK-08-01-062-012c	दिशो विप्रेक्षते सर्वास्त्वदर्थमिति मे मतिः ॥
KK-08-01-062-013a	एष कर्णो धनुःश्रेष्ठं विधून्वन्बहुशोभते ।
KK-08-01-062-013c	शत्रुं जित्वा यथा शक्रो देवसङ्घैः समावृतः ॥
KK-08-01-062-014a	एते नर्दन्ति कौरव्या दृष्ट्वा कर्णस्य विक्रमम् ।
KK-08-01-062-014c	त्रासयन्तो रणे पाण्डून्सृञ्जयांश्च समन्ततः ॥
KK-08-01-062-015a	एष सर्वात्मना पाण्डूंस्त्रासयित्वा महारणे ।
KK-08-01-062-015c	अभिभाषति राधेयः सर्वसैन्यानि मानद ॥
KK-08-01-062-016a	अभिद्रवत भद्रं वो द्रुतं द्रवत कौरवाः ।
KK-08-01-062-016c	यथा न जीववान्कश्चिन्मुच्येत युधि सृञ्जयः ॥
KK-08-01-062-017a	तथा कुरुत संयत्ता वयं यास्याम पृष्ठतः ।
KK-08-01-062-017c	एवमुक्त्वा गतो ह्येष पृष्ठतो विकिरञ्छरान् ॥
KK-08-01-062-018a	पश्य कर्णं रणे पार्थ श्वेतच्छत्रविराजितम् ।
KK-08-01-062-018c	उदयं पर्वतं यद्वच्छशाङ्केनाभिशोभितम् ॥
KK-08-01-062-019a	पूर्णचन्द्रनिकाशेन मूर्ध्नि च्छत्रेण भारत ।
KK-08-01-062-019c	ध्रियमाणेन समरे श्रीमच्छतशलाकिना ॥
KK-08-01-062-020a	एष त्वां प्रेक्षते कर्णः सकटाक्षं धनञ्जय ।
KK-08-01-062-020c	उत्तमं यत्नमास्थाय ध्रुवमेष्यति संयुगे ॥
KK-08-01-062-021a	पश्य ह्येनं महाबाहो विधुन्वानं महद्धनुः ।
KK-08-01-062-021c	शरांश्चाशीविषाकारान्विसृजन्तं महारणे ॥
KK-08-01-062-022a	असौ निवृत्तो राधेयो दृष्ट्वा ते वानरध्वजम् ।
KK-08-01-062-022c	प्रार्थयन्समरं पार्थ त्वया सह परन्तप ।
KK-08-01-062-022e	वधाय ह्यात्मनोऽभ्येति पावकं शलभो यथा ॥
KK-08-01-062-023a	कर्णमेकाकिनं दृष्ट्वा धार्तराष्ट्रो रणाजिरे ।
KK-08-01-062-023c	त्वां च पार्थाभिसंरब्धं कर्णं प्रति महारथम् ॥
KK-08-01-062-024a	कृतागसं च राधेयं धर्मात्मनि युधिष्ठिरे ।
KK-08-01-062-024c	अात्मानं च कृतार्थं च समीक्ष्य भरतर्षभ ॥
KK-08-01-062-025a	असौ दुर्योधनः क्रुद्धो रथानीकेन भारत ।
KK-08-01-062-025c	रिरक्षिषुः सुसंवृत्तो धार्तराष्ट्रो निवर्तते ॥
KK-08-01-062-026a	सर्वैः सहैभिर्दुष्टात्मा बध्यतां च प्रयत्नतः ।
KK-08-01-062-026c	त्वया यशश्च राज्यं च सुखं चोत्तममिच्छता ॥
KK-08-01-062-027a	अदीनयोर्विश्रुतयोर्युवयोर्योत्स्यमानयोः ।
KK-08-01-062-027c	देवासुरे पार्थ मृधे देवदानवयोरिव ।
KK-08-01-062-027e	पश्यन्तु कौरवाः सर्वे तव पार्थ पराक्रमम् ॥
KK-08-01-062-028a	त्वां च दृष्ट्वातिसंरब्धं कर्णं च भरतर्षम् ।
KK-08-01-062-028c	असौ दुर्योधनः क्रुद्धो नोत्तरं प्रतिपद्यते ॥
KK-08-01-062-029a	आत्मानं च कृतात्मानं समीक्ष्य भरतर्षभ ।
KK-08-01-062-029c	कृतागसं च राधेयं धर्मात्मनि युधिष्ठिरे ॥
KK-08-01-062-030a	प्रतिपद्यस्व कौन्तेय प्राप्तकालमनन्तरम् ।
KK-08-01-062-030c	आर्यां युद्धे मतिं कृत्वा प्रत्येहि रथयूथपम् ॥
KK-08-01-062-031a	पञ्च ह्येतानि मुख्यानि रथानां रथसत्तम ।
KK-08-01-062-031c	शतान्यायान्ति समरे बलिनां तिग्मतेजसाम् ॥
KK-08-01-062-032a	पञ्च नागसहस्राणि द्विगुणा वाजिनस्तथा ।
KK-08-01-062-032c	अभिसंहत्य कौन्तेय पदाताः प्रयुतानि च ॥
KK-08-01-062-033a	अन्योन्यरक्षितं वीर बलं तामभिवर्तते ।
KK-08-01-062-033c	द्रोणपुत्रं पुरस्कृत्य तच्छीघ्रं सन्निषूदय ॥
KK-08-01-062-034a	निकृत्त्यैतद्रथानीकं बलिनं लोकविश्रुतम् ।
KK-08-01-062-034c	सूतपुत्रे महेष्वासे दर्शयात्मानमात्मना ॥
KK-08-01-062-035a	उत्तमं जवमास्थाय प्रत्येहि भरतर्षभ ।
KK-08-01-062-035c	असौ कर्णः सुसंरब्धः पाञ्चालानभिघावति ।
KK-08-01-062-036a	केतुमस्य हि पश्यामि धृष्टद्युम्नरथं प्रति ।
KK-08-01-062-036c	समुपैष्यति पाञ्चालानिति मन्ये परन्तप ॥
KK-08-01-062-037a	आचचक्षे प्रियं पार्थ तवेदं भरतर्षभ ।
KK-08-01-062-037c	राजासौ कुशली श्रीमान्धर्मपुत्रो युधिष्ठिरः ॥
KK-08-01-062-038a	असौ भीमो महाबाहुः सन्निवृत्तश्चमूमुखे ।
KK-08-01-062-038c	वृतः सृञ्जय सैन्येन शैनेयेन च भारत ॥
KK-08-01-062-039a	वध्यन्त एते समरे कौरवा निशितैः शरैः ।
KK-08-01-062-039c	भीमसेनेन कौन्तेय पाञ्चालैश्च महात्मभिः ॥
KK-08-01-062-040a	सेना हि धार्तराष्ट्रस्य विमुखा व्यद्रवद्रणात् ।
KK-08-01-062-040c	वेगेन भीमसेनस्य विहता विविधैः शरैः ॥
KK-08-01-062-041a	विपन्नसस्येव मही रुधिरेण समुक्षिता ।
KK-08-01-062-041c	भारती भरतश्रेष्ठ सेना कृपणदर्शना ॥
KK-08-01-062-042a	निवृत्तं पश्य कौन्तेय भीमसेनं युधाम्पतिम् ।
KK-08-01-062-042c	आशीविषमिव क्रुद्धं तस्माद्द्रवति भारती ॥
KK-08-01-062-043a	पीतरक्तासितसितास्ताराचन्द्रार्कमण्डिताः ।
KK-08-01-062-043c	पताका विप्रकीर्यन्ते छत्राण्येतानि चार्जुन ॥
KK-08-01-062-044a	सौवर्णा राजताश्चैव तैजसाश्च पृथग्विधाः ।
KK-08-01-062-044c	केतवोऽभिनिपात्यन्ते हस्त्यश्वं च प्रकीर्यते ॥
KK-08-01-062-045a	रथेभ्यः प्रपतन्त्येते रथिनो विगतासवः ।
KK-08-01-062-045c	नानावर्णैर्हता बाणैः पाञ्चालैरपलायिभिः ॥
KK-08-01-062-046a	निर्मनुष्यान्गजानश्वान्रथांश्चैव धनञ्जय ।
KK-08-01-062-046c	समाद्रवन्ति पाञ्चाला धार्तराष्ट्रांस्तरस्विनः ॥
KK-08-01-062-047a	विमृद्नन्ति नरव्याघ्रा भीमसेनबलाश्रयात् ।
KK-08-01-062-047c	बलं परेषां दुर्धर्षं त्यक्त्वा प्राणानरिन्दम् ॥
KK-08-01-062-048a	एते नर्दिन्ति पाञ्चाला ध्मापयन्ति च वारिजान् ।
KK-08-01-062-048c	अभिद्रवन्ति च रणे मृद्नन्तः सायकैः परान् ॥
KK-08-01-062-049a	पश्य स्वर्गस्य माहात्म्यं पाञ्चाला हि पराक्रमात् ।
KK-08-01-062-049c	धार्तराष्ट्रान्विनिघ्नन्तो विशन्त्येते रथोत्तमान् ॥
KK-08-01-062-050a	[शस्त्रमाच्छिद्य शत्रूणां सायुधानां निरायुधाः ।
KK-08-01-062-050c	तेनैवैतानमोघास्त्रा निघ्नन्ति च नदन्ति च ॥
KK-08-01-062-051a	शिरांस्येतानि पात्यन्ते शत्रूणां बाहवोऽपि च ।
KK-08-01-062-051c	रथनागहया वीरा यशस्याः सर्व एव च] ॥
KK-08-01-062-052a	सर्वतश्चाभिपन्नैषा धार्तराष्ट्री महाचमूः ।
KK-08-01-062-052c	त्यक्त्वा प्राणान्महेष्वासैः पाञ्चालैः परिपात्यते ॥
KK-08-01-062-053a	सुहृदश्च पराक्रान्ताः कृपकर्णादयो विभो ।
KK-08-01-062-053c	निवारणे महेष्वासाः पाञ्चालानां परन्तप ॥
KK-08-01-062-054a	अनिवृत्तांश्च भीतांस्तान्धार्तराष्ट्रान्परन्तप ।
KK-08-01-062-054c	धृष्टद्युम्नमुखा वीरा घ्नन्ति शत्रून्सहस्रशः ॥
KK-08-01-062-055a	रथाश्च विविधाः सर्वे निवृत्ते भरतर्षभे ।
KK-08-01-062-055c	विवर्णमुखभूयिष्ठा धार्तराष्ट्री महाचमूः ॥
KK-08-01-062-056a	पश्य भीमेन नाराचैर्भिन्ना नागाः पतन्त्यमी ।
KK-08-01-062-056c	वज्रिवज्रहतानीव शिखराणि धराभृताम् ॥
KK-08-01-062-057a	भीमसेनस्य निर्विद्धा बाणैः सन्नतपर्वभिः ।
KK-08-01-062-057c	स्वान्यनीकानि मृद्नन्तो द्रवन्त्येते महागजाः ॥
KK-08-01-062-058a	`एते द्रवन्ति कुरवो भीमसेनभयार्दिताः ।
KK-08-01-062-058c	त्यक्त्वा रथान्गजांश्चैव हयांश्चैव सहस्रशः ॥
KK-08-01-062-059a	हस्त्यश्वरथपत्तीनां द्रवतां निःस्वनं शृणु ।
KK-08-01-062-059c	भीमसेनस्य निनदं द्रावयानस्य कौरवान् ॥
KK-08-01-062-060a	अभिजानामि भीमस्य सिंहनादं पुनःपुनः' ।
KK-08-01-062-060c	नदतः पाण्डवेयस्य सङ्ग्रामे जितकाशिनः ॥
KK-08-01-062-061a	एष नैषादिरभ्येति द्विपमुख्येन पाण्डवम् ।
KK-08-01-062-061c	विसृजंस्तोमरान्क्रुद्धो दण्डपाणिरिवान्तकः ॥
KK-08-01-062-062a	तस्य चैव भुजौ छिन्नौ भीमसेनेन गर्जतः ।
KK-08-01-062-062c	नागश्च क्रकरप्रख्यैर्नाराचैर्दशभिर्हतः ॥
KK-08-01-062-063a	हन्तैते पुनरायान्ति नागा ह्यन्ये प्रहारिणः ।
KK-08-01-062-063c	नीलाञ्जनचयप्रख्या महामात्रैरधिष्ठिताः ॥
KK-08-01-062-064a	शक्तितोमरसङ्घातैर्विनिघ्नन्तो वृकोदरम् ।
KK-08-01-062-064c	सप्तसप्त च नागस्था वैजयन्त्यश्च सध्वजाः ।
KK-08-01-062-065a	नवत्या निशितैर्बाणैश्छिन्नाः पार्थाग्रजेन ते ॥
KK-08-01-062-065c	दशभिर्दशभिश्चैको नाराचैर्निहतो गजः ॥
KK-08-01-062-066a	न चासौ धार्तराष्ट्राणां श्रूयते निनदस्तथा ।
KK-08-01-062-066c	पुरन्दरसमे क्रुद्धे निवृत्ते भरतर्षभे ॥
KK-08-01-062-067a	अक्षौहिण्यस्तथा तिस्रो धार्तराष्ट्रस्य सङ्गताः ।
KK-08-01-062-067c	क्रुद्धेन भीमसेनेन नरसिंहेन वारिताः ॥
KK-08-01-062-068a	न शक्नुवन्ति वै पार्थं पार्थिवाः समुदीक्षितुम् ।
KK-08-01-062-068c	मध्यन्दिनगतं सूर्यं यथा दुर्बलचक्षुषः ॥
KK-08-01-062-069a	एते भीमस्य सन्त्रस्ताः सिंहस्येवेतरे मृगाः ।
KK-08-01-062-069c	शरैः सन्त्रासिताः सह्ख्ये न लभन्ते सुखं क्वचित् ॥
KK-08-01-062-070a	राधेयो बहुभिः सार्धमसौ गच्छति वेगितः ।
KK-08-01-062-070c	वर्धयित्वा तु भीरुं तं पार्श्वतो ह्यानयद्धनुः ।
KK-08-01-062-070e	तं पालयन्महाराजं धार्तराष्ट्रं बलान्वितः ॥
KK-08-01-062-071	सञ्जय उवाच ।
KK-08-01-062-071a	एतच्छ्रुत्वा महाबाहुर्वासुदेवाद्धनञ्जयः ।
KK-08-01-062-071c	भीमसेनेन तत्कर्म कृतं दृष्ट्वा सुदुष्करम् ।
KK-08-01-062-071e	अर्जुनो व्यधमच्छिष्टान्संशप्तकगणान्बहून् ॥
KK-08-01-062-072a	ते वध्यमानाः पार्थेन संशप्तकगणाः प्रभो ।
KK-08-01-062-072c	शक्रस्यातिथितां गत्वा विशोका ह्यभवंस्तदा ॥
KK-08-01-062-073a	नारायणांस्तु गोपालान्व्यधमत्पाण्डुनन्दनः ।
KK-08-01-062-073c	उत्तमं वेगमास्थाय चण्डवायुर्घनानिव ॥
KK-08-01-062-074a	अन्वकीर्यन्त भीतास्ते तत्रतत्रैव भारत ।
KK-08-01-062-074c	लुलितांश्च ततः शूरानहनत्पुरुषोत्तमः ॥
KK-08-01-062-075a	पुनश्च पुरुषव्याघ्रः शरैः सन्नतपर्वभिः ।
KK-08-01-062-075c	जघान धार्तराष्ट्रस्य चतुर्विधबलां चमूम् ॥ ॥

इति श्रीमन्महाभारते कर्णपर्वणि सप्तदशदिवसयुद्धे द्विषष्टितमोऽध्यायः ॥ 62 ॥

8-62-9 हस्तिकक्ष्यां केतुमिति सम्बन्धः ॥ 8-62-19 छत्रेणोपलक्षितः ॥ 8-62-34 द्रोणपुत्रे महेष्वासे इति क.ट.पाठः ॥
