अध्यायः 058

अर्जुनस्य द्रौणिग्रस्तधृष्टद्युम्नरक्षणपूर्वकं द्रौणिं निर्जित्य संशप्तकान्प्रति गमनम् ॥ 1 ॥

001 	सञ्जय उवाच ।
001a	एवमुक्तः प्रत्युवाच धृष्टद्युम्नः प्रतापवान् ।
001c	आशिषं तां प्रवक्तव्यां मामको दास्यते तव ॥
002a	येनैव ते पितुर्दत्ता यतमानस्य संयुगे ।
002c	एष ते प्रतिवाक्यं वै असिर्दास्यति मामकः ।
002e	येन कृत्तं तव पितुर्यतमानस्य तच्छिरः ॥
003a	यदि तावन्मया द्रोणो निहतो ब्राह्मणब्रुवः ।
003c	त्वामिदानीं कथं युद्धे न हनिष्यामि किल्बिषम् ॥
004a	एवमुक्त्वा महातेजाः सेनापतिररिन्दमः ।
004c	सुतीक्ष्णेनाथ भल्लेन द्रौणिं विव्याध पार्षतः ॥
005a	ततो द्रौणिः सुसङ्क्रुद्धः शरैः सन्नतपर्वभिः ।
005c	आच्छादयद्दिशो राजन्धृष्टद्युम्नस्य संयुगे ॥
006a	नैवान्तरिक्षं न दिशो नापि योधाः सहस्रशः ।
006c	दृश्यन्ते वै महाराज शरैश्छन्नाः समन्ततः ।
006e	एकः सन्वारयामास प्रेक्षणीयः समन्ततः ॥
007a	तथैव पार्षतो राजन्द्रौणिमाहवशोभिनम् ।
007c	शरैः सञ्छादयामास सूतपुत्रस्य पश्यतः ॥
008a	राधेयोऽपि महाराज पाञ्चालान्सह पाण्डवैः ।
008c	द्रौपदेया युधामन्युमुत्तमौजसमेव च ॥
009a	सात्यकिश्च महाराज योधांश्चान्यान्सहस्रशः ।
009c	एकस्तान्वारयामास प्रेक्षणीयः समन्ततः ॥
010a	धृष्टद्युम्नस्तु समरे द्रौणेश्चिच्छेद कार्मुकम् ।
010c	क्षुरप्रेण सुतीक्ष्णेन पश्यतां सर्वयोधिनाम् ॥
011a	तदपास्य धनुश्छिन्नमन्यदादत्त कार्मुकम् ।
011c	वेगवत्समरे घोरं शरांश्चाशीविषोपमान् ॥
012a	स पार्षतस्य राजेन्द्र धनुः शक्तिं गदां ध्वजम् ।
012c	हयान्सूतं रथं चैव निमेषाद्व्यधमच्छरैः ॥
013a	स च्छिन्नधन्वा विरथो हताश्वो हतसारथिः ।
013c	खड्गमादत्त विपुलं शतचन्द्रं च भानुमत् ॥
014a	द्रौणिस्तदपि राजेन्द्र भल्लैः क्षिप्रं महारथः ।
014c	चिच्छेद समरे वीरः क्षिप्रहस्तो दृढायुधः ॥
015a	रथादनवरूढस्य धन्विनो बाहुशालिनः ।
015c	पश्यतां सर्वसैन्यानां तदद्भुतमिवाभवत् ॥
016a	धृष्टद्युम्नं तु विरथं हताश्वरथसारथिम् ।
016c	शस्त्रैश्च बहुधा विद्धमस्त्रैश्च शकलीकृतम् ।
016e	नातरद्भरतश्रेष्ठ यतमानो महारथः ॥
017a	तस्यान्तमिषुभी राजन्यदा द्रौणिर्न गच्छति ।
017c	अथ त्यक्त्वा रथं वीरः पार्षतं त्वरितोऽन्वगात् ।
017e	प्रगृह्य विपुलं खड्गं जातरूपपरिष्कृतम् ॥
018a	तस्य सम्पततो राजन्वपुरासीन्महात्मनः ।
018c	गरुडस्येव पततो जिघृक्षोः पन्नगोत्तमम् ॥
019a	एतस्मिन्नेव काले तु केशवः परवीरहा ।
019c	अब्रवीद्भरतश्रेष्ठमर्जुनं जयतां वरम् ॥
020a	पश्य द्रौणिं पार्षतस्य यतमानं वधं प्रति ।
020c	यत्नं करोति विपुलं हन्याच्चैनं न संशयः ॥
021a	त्रायस्वैनं महाबाहो पार्षतं युद्धदुर्मदम् ।
021c	द्रौणेरास्यगतं वीर मृत्योरास्यगतं यथा ॥
022a	एवमुक्त्वा महाराज वासुदेवः प्रतापवान् ।
022c	प्रैषयत्तुरगान्यत्र द्रौणिर्वीरो व्यवस्थितः ॥
023a	ते हयाश्चन्द्रसङ्काशाः केशवेन प्रचोदिताः ।
023c	पिबन्त इव चाकाशं जग्मुद्रौणेर्महारथम् ॥
024a	दृष्ट्वा द्रौणिर्महाराज वासुदेवधनञ्जयौ ।
024c	धृष्टद्युम्नवधे राजंश्चक्रे यत्नं महाबलः ॥
025a	विकृष्यमाणं दृष्ट्वैव धृष्टद्युम्नं जनेश्वर ।
025c	शरांश्चिक्षेप वै पार्थो द्रौणिं प्रति महारथः ॥
026a	ते शरा हेमविकृता गाण्डीवप्रेषिता भृशम् ।
026c	द्रौणिमासाद्य विविशुर्वल्मीकमिव पन्नगाः ॥
027a	विद्धस्तु तैः शरैर्घोरैद्रोणपुत्रः प्रतापवान् ।
027c	उत्सृज्य समरे राजन्पाञ्चालममितौजसम् ॥
028a	आरुरोह रथं वीरो धनञ्जयशरार्दितः ।
028c	प्रगृह्य च धनुः श्रेष्ठं पार्थं विव्याध सायकैः ॥
029a	एतस्मिन्नन्तरे शूरः सहदेवो जनाधिप ।
029c	अपोवाह रथेनाजौ पार्षतं शत्रुतापनम् ॥
030a	अर्जुनोऽपि महाराज द्रौणिं विव्याध पत्रिभिः ।
030c	तं द्रोणपुत्रः संरब्धो बाह्वोरुरसि चार्पयत् ॥
031a	क्रोधितस्तु रणे पार्थो नाराचं कालसन्निभम् ।
031c	द्रोणपुत्राय चिक्षेप यमदण्डमिवापरम् ॥
032a	स ब्राह्मणस्यांसदेशे निपपात महाद्युतेः ।
032c	स विह्वलो महाराज शरवेगेन संयुगे ।
032e	निषसाद रथोपस्थे वैक्लव्यं परमं ययौ ॥
033a	तं तु मत्वा हतं वीरं सारथिः शत्रुकर्शनम् ।
033c	अपोवाह रणेनाजौ त्वरमाणो रणाजिरात् ॥
034a	अथोद्धुष्टं महाराज पाञ्चालैर्जितकाशिभिः ।
034c	मोक्षितं पार्षतं दृष्ट्वा द्रोणपुत्रं च पीडितम् ॥
035a	वादित्राणि च दिव्यानि प्रावाद्यन्त सहस्रशः ।
035c	सिंहनादश्च सञ्जज्ञे दृष्ट्वा युद्धं तदद्भुतम् ॥
036a	ततः कर्णो महाराज व्याक्षिपद्विजयं धनुः ।
036c	दृष्ट्वार्जुनं रणे क्रुद्धः प्रेक्षते च मुहुर्मुहुः ।
036e	द्वैरथं चापि पार्थेन गन्तुकामो महाद्युतिः ॥
037a	एवं कृत्वाऽब्रवीत्पार्थो वासुदेवं धनञ्जयः ।
037c	याहि संशप्तकान्कृष्ण कार्यमेतत्परं मम ॥
038a	ततः प्रयातो गोविन्दः श्रुत्वा पाण्डवभाषितम् ।
038c	रथेनातिपताकेन मनोमारुतरंहसा ॥
039a	एवमेष क्षयो वृत्तः पृथिव्यां पृथिवीपते ।
039c	तावकानां परेषां च राजन्दुर्मन्त्रिते तव ॥ ॥

इति श्रीमन्महाभारते कर्णपर्वणि सप्तदशदिवसयुद्धे अष्टपञ्चाशोऽध्यायः ॥ 58 ॥
