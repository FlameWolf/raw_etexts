अध्यायः 065

सङ्कुलयुद्धम् ॥ 1 ॥

001	सञ्जय उवाच ।
001a	ततः श्वेताश्वसंयुक्ते नारायणसमाहिते ।
001c	तिष्ठन्रथवरे श्रीमानर्जुनः समपद्यत ॥
002a	तद्बलं नृपतिश्रेष्ठ तावकं विजयो रणे ।
002c	व्यक्षोभयदुदीर्णाश्वं महोदधिमिवानिलः ॥
003a	दुर्योधनस्तव सुतः प्रमत्ते श्वेतवाहने ।
003c	अभ्येत्य सहसा क्रुद्धः सैन्यार्धेनाभिसंवृतः ॥
004a	पर्यवारयदायान्तं युधिष्ठिरममर्षणम् ।
004c	क्षुरप्राणां त्रिसप्तत्या ततोऽविध्यत पाण्डवम् ॥
005a	अक्रुध्यत भृशं तत्र कुन्तीपुत्रो युधिष्ठिरः ।
005c	स भल्लांस्त्रिंशतस्तूर्णं तव पुत्रे न्यवेशयत् ॥
006ac	ततो धावन्त कौरव्या जिघृक्षन्तो युधिष्ठिरम् ॥
007a	दुष्टभावान्पराञ्ज्ञात्वा समवेता महारथाः ।
007c	आजग्मुस्तं परीप्सन्तः कुन्तीपुत्रं युधिष्ठिरम् ॥
008	`सञ्जय उवाच ।
008a	युधिष्ठिरश्चित्रसेनं शरवर्षैरवाकिरत् ।
008c	चित्रसेनस्तु कौन्तेयं सङ्क्रुद्धः समवारयत् ॥
009a	मुहूर्ताद्विमुखीकृत्य चित्रसेनं स धर्मराट् ।
009c	तावकं सैन्यमभ्यघ्नत्समन्तान्निशितैः शरैः ॥
010a	तावका हि महाबाहो दुर्योधनपुरोगमाः ।
010c	युधिष्ठिरं जिघृक्षन्तः सर्वसैन्यं समाक्षिपन् ॥
011a	दृष्टप्रभावांस्तान्मत्वा समवेतान्महारथान् ।
011c	आजग्मुः सम्परीप्सन्तः पाण्डवेयं युधिष्ठिरम्' ॥
012a	नकुलः सहदेवश्च धृष्टद्युम्नश्च पार्षतः ।
012c	अक्षौहिण्या परिवृतास्तेऽभ्यधावन्युधिष्टिरम् ॥
013a	भीमसेनश्च नाराचैर्मृद्नंस्तव महारथान् ।
013c	अभ्यधावदभिप्रेप्सू राजानं शत्रुभिर्वृतम् ॥
014a	तांस्तु सर्वान्महेष्वासान्कर्णो वैकर्तनो वृषा ।
014c	शरवर्षेण महता प्रत्यवारयदागतान् ॥
015a	शरौघान्विसृजन्तस्ते प्रेरयन्तश्च कुञ्जरान् ।
015c	न शेकुर्यत्नवन्तोऽपि राधेयं प्रतिवीक्षितुम् ॥
016a	तांश्च सर्वान्महेष्वासान्सर्वशस्त्रविशारदान् ।
016c	महता शरवर्षेण राधेयः प्रत्यवारयत् ॥
017a	दुर्योधनं च विंशत्या नाराचानां कृती बली ।
017c	अविध्यत्तूर्णमभ्येत्य सहदेवो महीपतिम् ॥
018a	स विद्धः सहदेवेन रराज बलसन्निधौ ।
018c	प्रभिन्न इव मातङ्गो रुधिरेण परिप्लुतः ॥
019a	दृष्ट्वा तव सुतं तत्र गाढविद्धं सुतेजनैः ।
019c	अभ्यधावद्दृढं क्रुद्धो राधेयो रथिनां वरः ॥
020a	दुर्योधनं तथा दृष्ट्वा शीघ्रमस्त्रमुदीर्य सः ।
020c	अवधीत्पाण्डवानीकं पाञ्चालांश्चैव मारिष ॥
021a	ततो यौधिष्ठिरं सैन्यं वध्यमानं महात्मना ।
021c	सहसा प्राद्रावद्राजन्सूतपुत्रशरार्दितम् ॥
022a	विविधा विशिखास्तत्र सम्पतन्ति परस्परम् ।
022c	भल्लाः पुङ्खसमाश्लिष्टाः सूतपुत्रधनुश्च्युताः ॥
023a	अन्तरिक्षे शरौघाणां पततां च परस्परम् ।
023c	सङ्घर्षेण महाराज पावकः समजायत ॥
024a	तकतो दशदिशः कर्णः शलभैरिव यायिभिः ।
024c	अभ्यघ्नंस्तरसा राजञ्शरैः परशरीरगैः ॥
025a	रक्तचन्दनसन्दिग्धौ मणिहेमविभूषितौ ।
025c	बाहू व्यत्यक्षिपत्कर्णः परमास्त्रं विदर्शयन् ॥
026a	ततः सर्वा दिशो राजन्सायकैर्विप्रमोहयन् ।
026c	अपीडयद्भृशं कर्णो धर्मराजं युधिष्ठिरम् ॥
027a	ततः क्रुद्धो महाराज धर्मपुत्रो युधिष्ठिरः ।
027c	निशितैरिषुभिः कर्णं पञ्चाशद्भिः समार्पयत् ॥
028a	[बाणान्धकारमभवत्तद्युद्धं घोरदर्शनम् ।
028c	हाहाकारो महानासीत्तावकानां विशाम्पते ॥
029a	वध्यमाने तदा सैन्ये धर्मपुत्रेण मारिष ।
029c	सायकैर्विविधैस्तीक्ष्णैः कङ्कपत्रैः शिलाशितैः ।
029e	भल्लैरनेकैर्विविधैः शक्त्यृष्टिमुसलैरपि ॥
030a	यत्र यत्र स धर्मात्मा दुष्टां दृष्टिं व्यसर्जयत् ।
030c	तत्र तत्र व्यशीर्यन्त तावका भरतर्षभ ॥
031a	कर्णोऽपि भृशसङ्कुद्रो धर्मराजं युधिष्ठिरम् ।
031c	नाराचैरर्धचन्द्रैश्च वत्सदन्तैश्च संयुगे ॥
032a	अमर्षी क्रोधनश्चैव रोषप्रस्फुरिताननः ।
032c	सायकैरप्रमेयात्मा युधिष्ठिरमभिद्रवत् ॥
033ac	युधिष्ठिरश्चापि स तं स्वर्णपुङ्खैः शितैः शरैः ॥]
034a	प्रहसन्निव तं कर्णः कङ्कपत्रैः शिलाशितैः ।
034c	उरस्यविध्यद्राजानं कुन्तीपुत्रं युधिष्ठिरम् ॥
035a	स पीडितो भृशं तेन धर्मराजो युधिष्ठिरः ।
035c	उपविश्य रथोपस्थे सूतं याहीत्यनोदयत् ॥
036a	अक्रोशन्त ततः सर्वे धार्तराष्ट्राः सराजकाः ।
036c	गृह्णीध्वमिति राजानमभ्यधावन्त सर्वशः ॥
037a	ततः शताः सप्तदश केकयानां प्रहारिणाम् ।
037c	पञ्चालैः सहिता राजन्धार्तराष्ट्रान्न्यवारयन् ॥
038a	तस्मिन्सुतुमुले युद्धे वर्तमाने जनक्षये ।
038c	दुर्योधनश्च भीमश्च समेयातां महाबलौ ॥ ॥

इति श्रीमन्महाभारते कर्णपर्वणि सप्तदशदिवसयुद्धे पञ्चषष्टितमोऽध्यायः ॥ 65 ॥
