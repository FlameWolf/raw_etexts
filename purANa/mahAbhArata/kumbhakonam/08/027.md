अध्यायः 027
देवानां प्रार्थनया ब्रह्मणा रुद्ररथसारथ्यकरणम् ॥ 1 ॥ रुद्रेण त्रिपुरदहनम् ॥ 2 ॥ दुर्योधनेन दृष्टान्तप्रदर्शनपूर्वकं शल्यम्प्रति कर्णरथसारथ्यकरणप्रार्थना ॥ 3 ॥

001	दुर्योधन उवाच ।
001a	तमब्रुवन्देवगणा यं भवान्सन्नियोक्ष्यते ।
001c	स भविष्यति देवेश सारथिस्ते न संशयः ॥
002a	तानब्रवीन्महादेवो मत्तः श्रेष्ठतरो हि यः ।
002c	तं सारथिं कुरुध्वं वै स्वयं सञ्चिन्त्य मा चिरम् ॥
003a	एतच्छ्रुत्वा वचो देवाः सर्वे गत्वा पितामहम् ।
003c	प्रणिपत्योचुरेकाग्राः प्रसाद्यैनं महर्षिभिः ॥
004a	त्वया यत्कथितं देव त्रिदशारिनिबर्हणे ।
004c	तथा तत्कृतमस्माभिः प्रसन्नश्च वृषध्वजः ॥
005a	रथश्च विहितोऽस्माभिर्विचित्रायुधसंवृतः ।
005c	सारथिं च न जानीमः कः स्यात्तस्मिन्रथोत्तमे ॥
006a	तस्माद्विधीयतां कश्चित्सारथिर्देवसत्तम ।
006c	सफलां तां गिरं देव कर्तुमर्हसि नो विभो ।
006e	एवमस्मासु हि पुरा भगवन्नुक्तवानसि ॥
007a	सदैव युक्तो रथसत्तमो वै दुराधर्षो द्रावणः शात्रवाणाम् ।
007c	पिनाकधन्वा विहितोऽत्र योद्धा विभीषयन्दानवानुद्यतोऽसौ ॥
008a	तथैव वेदाश्च हया रथाग्र्य धरा सशैला च रथो महात्मनः ।
008c	नक्षत्रवंशानुगतो वरूथी यस्मिन्योद्धा सारथिनाऽभिरक्ष्यः ॥
009ac	तत्र सारथिरेष्टव्यः सर्वैरेतैर्विशेषवान् ॥
010a	तं प्रविष्टा रथं देवा रथयोद्धारमेव च ।
010c	कवचानि च शस्त्राणि कार्मुकं च पितामह ॥
011a	त्वामृते सारथिं तत्र नान्यं पश्यामहे वयम् ।
011c	त्वं हि सर्वैर्गणैर्युक्तोदेवताभ्योऽधिकः प्रभो ॥
012a	त्वं देव शक्तो लोकेश नियन्तुं प्रद्रुतानिमान् ।
012c	वेदांश्च सोपनिषदः सारथिर्भव नः स्वयम् ॥
013a	योद्धुं बलेन वीर्येण सत्वेन विनयेन च ।
013c	अधिकःसारथिःकार्यो नास्ति चान्योऽधिको भवात् ॥
014a	स भवांस्तारयत्वस्मान्कुरु सारथ्यमव्यय ।
014c	भवानभ्यधिकस्त्वत्तो नान्योस्ति भविता त्विह ॥
015a	त्वं हि देवेश सर्वैस्तु विशिष्टो वदतां वर ।
015c	तं रथं त्वं समारुह्य संयच्छ परमान्हयान् ॥
016a	तव प्रसादाद्वध्येयुर्देव दैवतकण्टकाः ।
016c	स नो रक्ष महाबाहो दैत्येभ्यो महतो भयात् ॥
017a	त्वं हि नो गतिरव्यग्र त्वं नो गोप्ता महाव्रत ।
017c	त्वत्प्रसादात्सुराः सर्वे पूज्यन्ते त्रिदिवे प्रभो ॥
018a	इति ते शिरसाऽगच्छंस्त्रिलोकेशं पितामहम् ।
018c	देवाः प्रसादयामासुः सारथ्यायेति नः श्रुतम् ॥
019	ब्रह्मोवाच ।
019a	एवमेतत्सुरास्तथ्यं नान्यस्त्वभ्यधिको भवात् ।
019c	सारथित्वं करिष्यामि शङ्करस्य महात्मनः ॥
020a	सर्वथा रथिनः श्रेयान्कर्तव्यो रथसारथिः ।
020c	तस्मादेतद्यथातत्त्वं ज्ञात्वा युष्मांश्च सङ्गतान् ।
020e	संयच्छामि हयानेष विबुधाय कपर्दिने ॥
021	दुर्योधन उवाच ।
021a	एवमुक्त्वा जटाभारं संयम्य प्रपितामहः ।
021c	परिधायाजिनं गाढं सन्यस्य च कमण्डलुम् ।
021e	प्रतोदपाणिर्भगवानारुरोह रथं तदा ॥
022a	सारथौ कल्पिते देवैरीशानस्य महात्मनः ।
022c	तस्मिन्नारोहति रथं कल्पितं लोकसम्भृतम् ।
022e	शिरोभिः पतिता भूमौ तुरगा वेदसम्भृताः ॥
023a	उभाभ्यां लोकनाथाभ्यामास्थितं रथसत्तमम् ।
023c	वोढुं न शक्ता वेदाश्वा जानुभ्यामपतन्महीम् ॥
024a	अभीशुभिस्तु भगवानुद्यम्य च हयान्विभुः ।
024c	अस्तु वीर्यं च शौर्यं च वेदाश्वानामिति प्रभुः ।
024e	रथं सञ्चोदयामास देवानां प्रभुरव्ययः ॥
025a	ततोऽधिरूढे वरदे रथं पशुपतिस्तदा ।
025c	साधुसाध्विति देवेशं स्मयमानोऽभ्यभाषत ॥
026a	याहि देव यतो दैत्याश्चोदयाश्वानरिन्दम ।
026c	पश्य बाह्वोर्बलं मेऽद्य निघ्नतः शात्रवान्रणे ॥
027a	ततोऽश्वांश्चोदयामास मनोमारुतरंहसः ।
027c	पुराण्युद्दिश्य खस्थानि दानवानां तरस्विनाम् ॥
028a	ततस्ते सहसोत्पत्य वेदाख्या रथवाजिनः ।
028c	क्षणेन तेन दैत्यानां पुराणि प्रापयन्हरम् ॥
029a	अथर्वाङ्गिरसौ चास्तां चक्ररक्षौ महात्मनः ।
029c	अथाधिज्यं धनुः कृत्वा शर्वः सन्धाय तं शरम् ।
029e	युक्त्वा पाशुपतास्त्रेण त्रिपुरं समचिन्तयत् ॥
030a	तस्मिन्स्थिते ततो राजन्रुद्रे सज्जितकार्मुके ।
030c	पुराणि तेन कालेन जग्मुरेकत्वमाशु वै ॥
031a	एकीभावं गते चैव त्रिपुरत्वमुपागते ।
031c	बभूव तुमुलो हर्षो देवतानां महात्मनाम् ॥
032a	ततो देवगुणाः सर्वे सिद्धाश्च परमर्षयः ।
032c	जयेति वाचो मुमुचुः संस्तुवन्तो महेश्वरम् ॥
033a	ततोऽग्रतः प्रादुरभूत्त्रिपुरं जघ्नुषोऽसुरान् ।
033c	अनिर्देश्याग्र्यवपुषो देवस्यासह्यतेजसः ॥
034a	त्रीणि दृष्ट्वैव संस्थानि पुराण्यथ पिनाकधृत् ।
034c	स तद्विकृष्य भगवान्दिव्यं लोकेश्वरो धनुः ।
034e	त्रैलोक्यसारं तमिषुं मुमोच त्रिपुरं प्रति ॥
035a	एकबाणेन तं देवस्त्रिपुरं परमेश्वरः ।
035c	निजघ्ने सासुरगणं देवदेवो महेश्वरः ॥
036a	बाणतेजोग्निदग्धं तद्विप्रकीर्णं सहस्रधा ।
036c	महदार्तस्वरं कृत्वा नावशेषमुपागतम् ।
036e	मद्रेश सासुरगणं प्रापतत्पश्चिमार्णवे ॥
037a	एवं हि त्रिपुरं दग्धं दानवाश्चाप्यशेषतः ।
037c	महेश्वरेण क्रुद्धेन त्रैलोक्यस्य हितैषिणा ॥
038a	स चात्मक्रोधजो विह्निर्दहेत्युक्तो निवारितः ।
038c	त्रैलोक्यमविशेषेण पुनर्दग्धुं प्रचक्रमे ॥
039a	कालाग्निमिव निर्दग्धुमुत्थितं तं पुनः पुनः ।
039c	माकार्षीर्भस्मासाल्लोकानिति त्र्यक्षोऽब्रवीद्वचः ॥
040a	ततः प्रकृतिमापन्ना देवलोकास्तथर्षयः ।
040c	तुष्टुवुर्वाग्भिरग्य्राभिः स्थाणुं त्रिपुरवैरिणम् ॥
041a	तेऽनुज्ञाता भगवता सर्वे जग्मुर्यथागतम् ।
041c	कृतकामाः प्रसन्नेन प्रजापतिमुखाः सुराः ॥
042a	एवं रुद्रस्य कृतवान्सारथ्यं तु पितामहः ।
042c	संयच्छ तुरगानस्य राधेयस्य महात्मनः ॥
043a	त्वं हि कृष्णाच्च कर्णाच्च फल्गुनाच्च गुणाधिकः ।
043c	बलतो रूपतो योगादस्त्रसम्पद एव च ॥
044a	समासक्तं महीपाल कुरु मे हितमीप्सितम् ।
044c	युद्धे ह्ययं रुद्रकल्पस्त्वं च ब्रह्मसमोऽनघ ।
044e	तस्माच्छक्तौ युवां जेतुं मच्छत्रून्दिवि वा सुरान् ॥
045a	स यथा शल्य कर्णोऽयं श्वेताश्वं कृष्णसारथिम् ।
045c	प्रमथ्य हन्यात्कौन्तेयं तथा नीतिर्विधीयताम् ॥
046a	त्वयि राज्यं सुखं चैव जीवितं जयमेव च ।
046c	समासक्तं महीपाल कुरु मे हितमीप्सितम् ॥
047ac	संयच्छास्य हयान्राजन्मत्प्रियार्थं परन्तप ॥ ॥
	
इति श्रीमन्महाभारते कर्णपर्वणि सप्तविंशोऽध्यायः ॥ 27 ॥
