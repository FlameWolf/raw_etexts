अध्यायः 027
देवानां प्रार्थनया ब्रह्मणा रुद्ररथसारथ्यकरणम् ॥ 1 ॥ रुद्रेण त्रिपुरदहनम् ॥ 2 ॥ दुर्योधनेन दृष्टान्तप्रदर्शनपूर्वकं शल्यम्प्रति कर्णरथसारथ्यकरणप्रार्थना ॥ 3 ॥

KK-08-01-027-001	दुर्योधन उवाच ।
KK-08-01-027-001a	तमब्रुवन्देवगणा यं भवान्सन्नियोक्ष्यते ।
KK-08-01-027-001c	स भविष्यति देवेश सारथिस्ते न संशयः ॥
KK-08-01-027-002a	तानब्रवीन्महादेवो मत्तः श्रेष्ठतरो हि यः ।
KK-08-01-027-002c	तं सारथिं कुरुध्वं वै स्वयं सञ्चिन्त्य मा चिरम् ॥
KK-08-01-027-003a	एतच्छ्रुत्वा वचो देवाः सर्वे गत्वा पितामहम् ।
KK-08-01-027-003c	प्रणिपत्योचुरेकाग्राः प्रसाद्यैनं महर्षिभिः ॥
KK-08-01-027-004a	त्वया यत्कथितं देव त्रिदशारिनिबर्हणे ।
KK-08-01-027-004c	तथा तत्कृतमस्माभिः प्रसन्नश्च वृषध्वजः ॥
KK-08-01-027-005a	रथश्च विहितोऽस्माभिर्विचित्रायुधसंवृतः ।
KK-08-01-027-005c	सारथिं च न जानीमः कः स्यात्तस्मिन्रथोत्तमे ॥
KK-08-01-027-006a	तस्माद्विधीयतां कश्चित्सारथिर्देवसत्तम ।
KK-08-01-027-006c	सफलां तां गिरं देव कर्तुमर्हसि नो विभो ।
KK-08-01-027-006e	एवमस्मासु हि पुरा भगवन्नुक्तवानसि ॥
KK-08-01-027-007a	सदैव युक्तो रथसत्तमो वै दुराधर्षो द्रावणः शात्रवाणाम् ।
KK-08-01-027-007c	पिनाकधन्वा विहितोऽत्र योद्धा विभीषयन्दानवानुद्यतोऽसौ ॥
KK-08-01-027-008a	तथैव वेदाश्च हया रथाग्र्य धरा सशैला च रथो महात्मनः ।
KK-08-01-027-008c	नक्षत्रवंशानुगतो वरूथी यस्मिन्योद्धा सारथिनाऽभिरक्ष्यः ॥
KK-08-01-027-009ac	तत्र सारथिरेष्टव्यः सर्वैरेतैर्विशेषवान् ॥
KK-08-01-027-010a	तं प्रविष्टा रथं देवा रथयोद्धारमेव च ।
KK-08-01-027-010c	कवचानि च शस्त्राणि कार्मुकं च पितामह ॥
KK-08-01-027-011a	त्वामृते सारथिं तत्र नान्यं पश्यामहे वयम् ।
KK-08-01-027-011c	त्वं हि सर्वैर्गणैर्युक्तोदेवताभ्योऽधिकः प्रभो ॥
KK-08-01-027-012a	त्वं देव शक्तो लोकेश नियन्तुं प्रद्रुतानिमान् ।
KK-08-01-027-012c	वेदांश्च सोपनिषदः सारथिर्भव नः स्वयम् ॥
KK-08-01-027-013a	योद्धुं बलेन वीर्येण सत्वेन विनयेन च ।
KK-08-01-027-013c	अधिकःसारथिःकार्यो नास्ति चान्योऽधिको भवात् ॥
KK-08-01-027-014a	स भवांस्तारयत्वस्मान्कुरु सारथ्यमव्यय ।
KK-08-01-027-014c	भवानभ्यधिकस्त्वत्तो नान्योस्ति भविता त्विह ॥
KK-08-01-027-015a	त्वं हि देवेश सर्वैस्तु विशिष्टो वदतां वर ।
KK-08-01-027-015c	तं रथं त्वं समारुह्य संयच्छ परमान्हयान् ॥
KK-08-01-027-016a	तव प्रसादाद्वध्येयुर्देव दैवतकण्टकाः ।
KK-08-01-027-016c	स नो रक्ष महाबाहो दैत्येभ्यो महतो भयात् ॥
KK-08-01-027-017a	त्वं हि नो गतिरव्यग्र त्वं नो गोप्ता महाव्रत ।
KK-08-01-027-017c	त्वत्प्रसादात्सुराः सर्वे पूज्यन्ते त्रिदिवे प्रभो ॥
KK-08-01-027-018a	इति ते शिरसाऽगच्छंस्त्रिलोकेशं पितामहम् ।
KK-08-01-027-018c	देवाः प्रसादयामासुः सारथ्यायेति नः श्रुतम् ॥
KK-08-01-027-019	ब्रह्मोवाच ।
KK-08-01-027-019a	एवमेतत्सुरास्तथ्यं नान्यस्त्वभ्यधिको भवात् ।
KK-08-01-027-019c	सारथित्वं करिष्यामि शङ्करस्य महात्मनः ॥
KK-08-01-027-020a	सर्वथा रथिनः श्रेयान्कर्तव्यो रथसारथिः ।
KK-08-01-027-020c	तस्मादेतद्यथातत्त्वं ज्ञात्वा युष्मांश्च सङ्गतान् ।
KK-08-01-027-020e	संयच्छामि हयानेष विबुधाय कपर्दिने ॥
KK-08-01-027-021	दुर्योधन उवाच ।
KK-08-01-027-021a	एवमुक्त्वा जटाभारं संयम्य प्रपितामहः ।
KK-08-01-027-021c	परिधायाजिनं गाढं सन्यस्य च कमण्डलुम् ।
KK-08-01-027-021e	प्रतोदपाणिर्भगवानारुरोह रथं तदा ॥
KK-08-01-027-022a	सारथौ कल्पिते देवैरीशानस्य महात्मनः ।
KK-08-01-027-022c	तस्मिन्नारोहति रथं कल्पितं लोकसम्भृतम् ।
KK-08-01-027-022e	शिरोभिः पतिता भूमौ तुरगा वेदसम्भृताः ॥
KK-08-01-027-023a	उभाभ्यां लोकनाथाभ्यामास्थितं रथसत्तमम् ।
KK-08-01-027-023c	वोढुं न शक्ता वेदाश्वा जानुभ्यामपतन्महीम् ॥
KK-08-01-027-024a	अभीशुभिस्तु भगवानुद्यम्य च हयान्विभुः ।
KK-08-01-027-024c	अस्तु वीर्यं च शौर्यं च वेदाश्वानामिति प्रभुः ।
KK-08-01-027-024e	रथं सञ्चोदयामास देवानां प्रभुरव्ययः ॥
KK-08-01-027-025a	ततोऽधिरूढे वरदे रथं पशुपतिस्तदा ।
KK-08-01-027-025c	साधुसाध्विति देवेशं स्मयमानोऽभ्यभाषत ॥
KK-08-01-027-026a	याहि देव यतो दैत्याश्चोदयाश्वानरिन्दम ।
KK-08-01-027-026c	पश्य बाह्वोर्बलं मेऽद्य निघ्नतः शात्रवान्रणे ॥
KK-08-01-027-027a	ततोऽश्वांश्चोदयामास मनोमारुतरंहसः ।
KK-08-01-027-027c	पुराण्युद्दिश्य खस्थानि दानवानां तरस्विनाम् ॥
KK-08-01-027-028a	ततस्ते सहसोत्पत्य वेदाख्या रथवाजिनः ।
KK-08-01-027-028c	क्षणेन तेन दैत्यानां पुराणि प्रापयन्हरम् ॥
KK-08-01-027-029a	अथर्वाङ्गिरसौ चास्तां चक्ररक्षौ महात्मनः ।
KK-08-01-027-029c	अथाधिज्यं धनुः कृत्वा शर्वः सन्धाय तं शरम् ।
KK-08-01-027-029e	युक्त्वा पाशुपतास्त्रेण त्रिपुरं समचिन्तयत् ॥
KK-08-01-027-030a	तस्मिन्स्थिते ततो राजन्रुद्रे सज्जितकार्मुके ।
KK-08-01-027-030c	पुराणि तेन कालेन जग्मुरेकत्वमाशु वै ॥
KK-08-01-027-031a	एकीभावं गते चैव त्रिपुरत्वमुपागते ।
KK-08-01-027-031c	बभूव तुमुलो हर्षो देवतानां महात्मनाम् ॥
KK-08-01-027-032a	ततो देवगुणाः सर्वे सिद्धाश्च परमर्षयः ।
KK-08-01-027-032c	जयेति वाचो मुमुचुः संस्तुवन्तो महेश्वरम् ॥
KK-08-01-027-033a	ततोऽग्रतः प्रादुरभूत्त्रिपुरं जघ्नुषोऽसुरान् ।
KK-08-01-027-033c	अनिर्देश्याग्र्यवपुषो देवस्यासह्यतेजसः ॥
KK-08-01-027-034a	त्रीणि दृष्ट्वैव संस्थानि पुराण्यथ पिनाकधृत् ।
KK-08-01-027-034c	स तद्विकृष्य भगवान्दिव्यं लोकेश्वरो धनुः ।
KK-08-01-027-034e	त्रैलोक्यसारं तमिषुं मुमोच त्रिपुरं प्रति ॥
KK-08-01-027-035a	एकबाणेन तं देवस्त्रिपुरं परमेश्वरः ।
KK-08-01-027-035c	निजघ्ने सासुरगणं देवदेवो महेश्वरः ॥
KK-08-01-027-036a	बाणतेजोग्निदग्धं तद्विप्रकीर्णं सहस्रधा ।
KK-08-01-027-036c	महदार्तस्वरं कृत्वा नावशेषमुपागतम् ।
KK-08-01-027-036e	मद्रेश सासुरगणं प्रापतत्पश्चिमार्णवे ॥
KK-08-01-027-037a	एवं हि त्रिपुरं दग्धं दानवाश्चाप्यशेषतः ।
KK-08-01-027-037c	महेश्वरेण क्रुद्धेन त्रैलोक्यस्य हितैषिणा ॥
KK-08-01-027-038a	स चात्मक्रोधजो विह्निर्दहेत्युक्तो निवारितः ।
KK-08-01-027-038c	त्रैलोक्यमविशेषेण पुनर्दग्धुं प्रचक्रमे ॥
KK-08-01-027-039a	कालाग्निमिव निर्दग्धुमुत्थितं तं पुनः पुनः ।
KK-08-01-027-039c	माकार्षीर्भस्मासाल्लोकानिति त्र्यक्षोऽब्रवीद्वचः ॥
KK-08-01-027-040a	ततः प्रकृतिमापन्ना देवलोकास्तथर्षयः ।
KK-08-01-027-040c	तुष्टुवुर्वाग्भिरग्य्राभिः स्थाणुं त्रिपुरवैरिणम् ॥
KK-08-01-027-041a	तेऽनुज्ञाता भगवता सर्वे जग्मुर्यथागतम् ।
KK-08-01-027-041c	कृतकामाः प्रसन्नेन प्रजापतिमुखाः सुराः ॥
KK-08-01-027-042a	एवं रुद्रस्य कृतवान्सारथ्यं तु पितामहः ।
KK-08-01-027-042c	संयच्छ तुरगानस्य राधेयस्य महात्मनः ॥
KK-08-01-027-043a	त्वं हि कृष्णाच्च कर्णाच्च फल्गुनाच्च गुणाधिकः ।
KK-08-01-027-043c	बलतो रूपतो योगादस्त्रसम्पद एव च ॥
KK-08-01-027-044a	समासक्तं महीपाल कुरु मे हितमीप्सितम् ।
KK-08-01-027-044c	युद्धे ह्ययं रुद्रकल्पस्त्वं च ब्रह्मसमोऽनघ ।
KK-08-01-027-044e	तस्माच्छक्तौ युवां जेतुं मच्छत्रून्दिवि वा सुरान् ॥
KK-08-01-027-045a	स यथा शल्य कर्णोऽयं श्वेताश्वं कृष्णसारथिम् ।
KK-08-01-027-045c	प्रमथ्य हन्यात्कौन्तेयं तथा नीतिर्विधीयताम् ॥
KK-08-01-027-046a	त्वयि राज्यं सुखं चैव जीवितं जयमेव च ।
KK-08-01-027-046c	समासक्तं महीपाल कुरु मे हितमीप्सितम् ॥
KK-08-01-027-047ac	संयच्छास्य हयान्राजन्मत्प्रियार्थं परन्तप ॥ ॥
	
इति श्रीमन्महाभारते कर्णपर्वणि सप्तविंशोऽध्यायः ॥ 27 ॥
