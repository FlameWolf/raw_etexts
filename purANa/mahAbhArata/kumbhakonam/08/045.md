अध्यायः 045

कर्णं पराजित्य जिघांसोर्भीमस्य शल्येन हेतुकथनपूर्वकं निषेधनम् ॥ 1 ॥

001	सञ्जय उवाच ।
001a	तानभिद्रवतो दृष्ट्वा पाण्डवांस्तावकं बलम् ।
001c 	दुर्योधनो महाराज वारयामास सर्वशः ॥
002a 	योधांश्च स्वबलं चैव समन्ताद्भरतर्षभ ।
002c 	क्रोशतस्तव पुत्रस्य न स्म राजन्न्यवर्तत ॥
003a 	ततः पक्षप्रपक्षस्थाः प्रकुक्षिस्थाश्च भारत ।
003c 	तदा सशस्त्राः कुरवो भीममभ्यद्रवन्रणे ॥
004a 	कर्णोऽपि दृष्ट्वा द्रवतो धार्तराष्ट्रान्पराङ्मुखान् ।
004c 	मद्रराजमुवाचेदं याहि भीमरथं प्रति ॥
005a 	एवमुक्तश्च कर्णेन शल्यो मद्राधिपस्तदा ।
005c 	हंसवर्णान्हयानग्र्यान्प्रैषीद्यत्र वृकोदरः ॥
006a 	ते प्रेरिता महाराज शल्येनाहवशोभिना ।
006c 	भीमसेनरथं प्राप्य समसज्जन्त वाजिनः ॥
007a 	दृष्ट्वा कर्णं समायान्तं भीमः क्रोधसमन्वितः ।
007c 	मतिं चक्रे विनाशाय कर्णस्य भरतर्षभ ॥
008a 	सोऽब्रवीत्सात्यकिं वीरं धृष्टद्युम्नं च पार्षतम् ।
008c 	यूयं रक्षत राजानं धर्मात्मानं युधिष्ठिरम् ॥
009a 	संशयान्महतो मुक्तः कथञ्चित्प्रेक्षतो मम ।
009c 	अग्रतो मे कृतो राजा छिन्नसर्वपरिच्छदः ॥
010a 	दुर्योधनस्य प्रीत्यर्थं राधेयेन दुरात्मना ।
010c	अन्तमद्य गमिष्यामि तस्य दुःखस्य पार्षत ॥
011	हन्तास्म्यद्य रणे कर्णं स वा मां निहनिष्यति ।
011	सङ्ग्रामेऽद्य सुघोरेऽस्मिन्सत्यमेतद्ब्रवीमि वः ॥
012	राजानमद्य भवतां न्यासभूतं ददानि वै ।
012	तस्य संरक्षणे सर्वे यतध्वं विगतज्वराः ॥
013	एवमुक्त्वा महाबाहुः प्रायादाधिरथिं प्रति ।
013	सिंहनादेन महता सर्वाः सन्नादयन्दिशः ॥
014	दृष्ट्वा त्वरितमायान्तं भीमं युद्धाभिनन्दिनम् ।
014	सूतपुत्रमथोवाच मद्राणामीश्वरो विभुः ॥
015	शल्य उवाच ।
015	पश्य कर्ण महाबाहुं सङ्क्रुद्धं पाण्डुनन्दनम् ।
015	दीर्घकालार्जितं क्रोधं मोक्तुकामं त्वयि ध्रुवम् ॥
016	ईदृशं नास्य रूपं मे दृष्टपूर्वं कदाचन ।
016	अभिमन्यौ हते कर्ण राक्षसे च घटोत्कचे ॥
017	त्रैलोक्यस्य समस्तस्य शक्तः क्रुद्धो निवारणे ।
017	बिभर्ति सदृशं रूपं युगान्ताग्निसमप्रभम् ॥
018	सञ्जय उवाच ।
018	इति ब्रुवति राधेयं मद्राणामीश्वरे नृप ।
018	अभ्यवर्तत वै कर्णं क्रोधदीप्ततो वृकोदरः ॥
019	अथागतं तु सम्प्रेक्ष्य भीमं युद्धाभिनन्दिनम् ।
019	अब्रवीद्वचनं शल्यं राधेयः प्रहसन्निव ॥
020	यदुक्तं वचनं मेऽद्य त्वया मद्रजनेश्वर ।
020	भीमसेनं प्रति विभो तत्सत्यं नात्र संशयः ॥
021	एष शूरश्च वीरश्च क्रोधनश्च वृकोदरः ।
021	निरपेक्षः शरीरे च प्राणतश्च बलाधिकः ॥
022a	अज्ञातवासं वसता विराटनगरे तदा ।
022c	द्रौपद्याः प्रियकामेन केवलं बाहुसंश्रयात् ।
022e	गूढभावं समाश्रित्य कीचकः सगणो हतः ॥
023	सोऽद्य सङ्ग्रामशिरसि सन्नद्धः क्रोधमूर्च्छितः ।
023	किं करोद्यतदण्डेन मृत्युनापि व्रजेद्रणम् ॥
024	चिरकालाभिलषितो ममायं तु मनोरथः ।
024	अर्जुनं समरे हन्यां मां वा हन्याद्धनञ्जयः ॥
025ac	स मे कदाचिदद्यैव भवेद्भीमसमागमात् ॥
026	निहते भीमसेने वा यदि वा विरथीकृते ।
026	अभियास्यति मां पार्थस्तन्मे साधु भविष्यति ।
026	अत्र यन्मन्यसे प्राप्तं तच्छीघ्रं सम्प्रधारय ॥
027	सञ्जय उवाच ।
027	एतच्छ्रुत्वा तु वचनं राधेयस्यामितौजसः ।
027	उवाच वचनं शल्यः सूतपुत्रं तथागतम् ॥
028	अभियाहि महाबाहो भीमसेनं महाबलम् ।
028	निरपेक्षश्च युध्यस्व शक्तिं स्वां सम्प्रदर्शयन् ॥
029	यस्ते कामोऽभिलषितश्चिरात्प्रभृति हृद्गतः ।
029	स वै सम्पत्स्यते कर्ण सत्यमेतद्ब्रवीमि ते ॥
030	एवमुक्ते ततः कर्णः शल्यं पुनरभाषत ।
030	हन्ताऽहमेनं संरब्धं मां वा हन्ता वृकोदरः ॥
031	एवमुक्त्वा महाराज राधेयो रथिनां वरः ।
031	युद्धे मनः समाधाय याहि याहीत्यचोदयत् ॥
032	ततः प्रायाद्रथेनाशु शल्यस्तत्र विशाम्पते ।
032	यत्र भीमो महेष्वासो व्यद्रावयत वाहिनीम् ॥
033	ततस्तूर्यनिनादश्च भेरीणां च महास्वनः ।
033	उदतिष्ठच्च राजेन्द्र कर्णभीमसमागमे ॥
034	भीमसेनोऽथथ सङ्क्रुद्धस्तस्य सैन्यं दुरासदम् ।
034	नाराचैर्विमलैस्तीक्ष्णैर्दिशः प्राद्रावयद्बली ॥
035	स सन्निपातस्तुमुलो घोररूपो विशाम्पते ।
035	आसीद्रौद्रो महाराज कर्णपाण्डवयोर्मृधे ॥
036	ततो मुहूर्ताद्राजेन्द्र नातिकृच्छ्राद्धसन्निव ।
036	भीमसेनो महाबाहुः कर्णं प्रेप्सुरभिद्रवत् ॥
037a	समापतन्तं सम्प्रेक्ष्य कर्णो वैकर्तनो वृषा ।
037c	आजघान सुसङ्क्रुद्धो नाराचेन स्तनान्तरे ।
037e	पुनश्चैनममेयात्मा शरवर्षैरवाकिरत् ॥
038	स विद्धः सूतपुत्रेण च्छादयामास पत्रिभिः ।
038	विव्याध निशितैः कर्णं नवभिर्नतपर्वभिः ॥
039ac	तस्य कर्णो धनुर्मध्ये द्विधा चिच्छेद पत्रिभिः ॥
040	अथैनं छिन्नधन्वानं प्रत्यविध्यत्स्तनान्तरे ।
040	नाराचेन सुतीक्ष्णेन सर्वावरणभेदिना ॥
041a	सोऽन्यत्कार्मुकमादाय सूततपुत्रं वृकोदरः ।
041c	राजन्मर्मसु मर्मज्ञो विव्याध निशितैः शरैः ।
041e	ननाद बलवन्नादं कम्पयन्निव रोदसी ॥
042	तं कर्णः पञ्चविंशत्या नाराचानां समार्पयत् ।
042	मदोत्कटं वने दृप्तमुल्काभिरिव कुञ्जरम् ॥
043	ततः सायकभिन्नाङ्गः पाण्डवः क्रोधमूर्च्छितः ।
043	संरम्भामर्षताम्राक्षः सूतपुत्रवधेप्सया ॥
044	स कार्मुके महावेगं भारसाधनमुत्तमम् ।
044	गिरीणामपि भेत्तारं सायकं समयोजयत् ॥
045	विकृष्य बलवच्चापमाकर्णादतिमारुतिः ।
045	तं मुमोच महेष्वासः क्रुद्धः कर्णजिघांसया ॥
046	स विसृष्टो बलवता बाणो वज्राशनिस्वनः ।
046	अदारयद्रणे कर्णं वज्रवेगो यथाऽचलम् ॥
047	स भीमसेनाभिहतः सूतपुत्रः कुरूद्वह ।
047	निषसाद रथोपस्थे विसंज्ञः पृतनापतिः ।
047	`रुधिरेणावसिक्ताङ्गो गतासुवदरिन्दमः ॥
048	एतस्मिन्नन्तरे दृष्ट्वा मद्रराजो वृकोदरम् ।
048	जिघांसुं छेत्तुमायान्तं साधयन्निदमब्रवीत् ॥
049	भीमसेन महाबाहो यत्वां वक्ष्यामि तच्छृणु ।
049	वचनं हेतुसम्पन्नं श्रुत्वा चैतत्तथा कुरु ॥
050	अर्जुनेन प्रतिज्ञातो वधः कर्णस्य शुष्मिणः ।
050	तां तथा कुरु भद्रं ते प्रतिज्ञां सव्यसाचिनः ॥
051	भीमसेन उवाच ।
051	दृढव्रतत्वं पार्थस्य जानामि नृपसत्तम ।
051	राज्ञस्तु धर्षणं पापः कृतवान्मम सन्निधौ ॥
052a	ततः कोपाभिभूतेन शेषं न गणितं मया ।
052c	पतिते चापि राधेये न मे मन्युः शमं गतः ।
052e	जिह्वोद्वरणमेवास्य प्राप्तकालं मतं मम ॥
053a	अनेन सुनृशंसेन समवेतेषु राजसु ।
053c	अस्माकं शृण्वतां शल्य यानि वाक्यानि मातुल ।
053e	असहेयानि नीचानि बहूनि श्रावितानि भो ॥
054a	नूनं चैतत्प्रतिज्ञातं दूरस्थस्यापि पार्थिव ।
054c	छेदनं चास्य जिह्वायास्तदैवाकाङ्क्षितं मया ।
054e	राज्ञस्तु प्रियकामेन कालोऽयं परिपालितः ॥
055	भवता तु यदुक्तोऽस्मि वाक्यं हेत्वर्थसंहितम् ।
055	तद्गृहीतं महाराज कटुकस्थमिवौषधम् ॥
056	हीनप्रतिज्ञो बीभत्सुर्न हि जीवेत कर्हिचित् ।
056	अस्मिन्विनष्टे नष्टाः स्मः सर्व एव सकेशवाः ॥
057	अद्य चैव नृशंसात्मा पापः पापकृतां वरः ।
057	गमिष्यति परीभावं दृष्टमात्रः किरीटिना ॥
058	युधिष्ठिरस्य कोपेन पूर्वं दग्धो नृशंसकृत् ।
058	त्वया संरक्षितस्त्वद्य मत्समीपादुपागतः ॥
059	सञ्जय उवाच ।'
059	एवं मद्राधिपः श्रुत्वा विसंज्ञं सूतनन्दनम् ।
059	अपोवाह रथेनाजौ कर्णमाहवशोभिनम् ॥
060	पराजिते ततः कर्णे धार्तराष्ट्री महाचमूः ।
060	व्यपायात्सर्वतो भग्ना हाहाभूता समन्ततः ॥ ॥

इति श्रीमन्महाभारते कर्णपर्वणि सप्तदशदिवसयुद्धे पञ्चचत्वारिंशोऽध्यायः ॥ 45 ॥

8-45-59 ततो मद्राधिपो दृष्ट्वा इति झ.पाठः ॥
