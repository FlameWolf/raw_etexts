अध्यायः 060

गजयुद्धम् ॥ 1 ॥ सङ्कुलयुद्धम् ॥ 2 ॥

001	सञ्जय उवाच ।
001a	हस्तिभिस्तु महामात्रास्तव पुत्रेण चोदिताः ।
001c	धृष्टद्युम्नं घ्नतेत्याशु क्रुद्धाः पार्षतमभ्ययुः ॥
002a	प्राच्याश्च दाक्षिणात्याश्च प्रवरा गजयोधिनः ।
002c	अङ्गा वङ्गाश्च पुण्ड्राश्च मागधास्ताम्रलिप्तकाः ॥
003a	मेकलाः कोशला मद्रा दशार्णा निषधास्तथा ।
003c	गजयुद्धेषु कुशलाः कलिङ्गैः सह भारत ॥
004a	शरतोमरनाराचैर्वृष्टिमन्त इवाम्बुदाः ।
004c	सिषिचुस्ते ततः सर्वे पाञ्चालबलमाहवे ॥
005a	तानभिद्रवतो नागान्मदवेगसमुद्धतान् ।
005c	विपाठक्षुरनाराचैर्धृष्टद्युम्नो ह्यवीवृषत् ॥
006a	एकैकं दशभिः ष़ड्भिरष्टाभिरपि पार्षतः ।
006c	द्विरदानभिविव्याध क्षिप्रं गिरिनिभाञ्शरैः ॥
007a	प्रच्छाद्यमानं द्विरदैर्मेघैरिव दिवाकरम् ।
007c	पर्ययुः पाण्डुपाञ्चाला नदन्तो ह्यात्तकार्मुकाः ॥
008a	तान्नागानभिवर्षन्तो ज्यातलत्रविनादिनः ।
008c	वीरनृत्यं प्रनृत्यन्तः शूरतालप्रचोदितैः ।
008e	नकुलः सहदेवश्च द्रौपदेयाः प्रभद्रकाः ॥
009a	सात्यकिश्च शिखण्डी च चेकितानश्च वीर्यवान् ।
009c	समन्तात्सिषिचुर्वीरा मेघास्तोयैरिवाचलान् ॥
010a	ते म्लेच्छैः प्रेषिता नागा नरानश्वान्रथानपि ।
010c	हस्तैराक्षिप्य ममृदुः पद्भिश्चाप्यतिमन्यवः ॥
011a	बिभिदुश्च विषाणाग्रैः समाक्षिप्य च चिक्षिपुः ।
011c	विषाणलग्नाश्चाप्यन्ये परिपेतुर्विभीषणाः ॥
012a	प्रमुखे वर्तमानं तु द्विपमङ्गस्य सात्यकिः ।
012c	नाराचेनोग्रवेगेन भित्त्वा मर्माण्यताडयत् ॥
013a	तस्यावर्जितकायस्य द्विरदादुत्पतिष्यतः ।
013c	नाराचेनाहनद्वक्षः सात्यकिः सोऽपतद्भुवि ॥
014a	पुण्ड्रस्यापततो नागं चलन्तमिव पर्वतम् ।
014c	सहदेवः प्रसन्नाग्रैर्नाराचैरहनत्त्रिभिः ॥
015a	विपताकं वियन्तारं विवर्मध्वजजीवितम् ।
015c	तं कृत्वा द्विरदं भूयः सहदेवोऽङ्गमभ्ययात् ॥
016a	सहदेवं तु नकुलो वारयित्वाङ्गमार्दयत् ।
016c	नाराचैर्यमदण्डाभैस्त्रिभिर्नागं शतेन तम् ॥
017a	दिवाकरकरप्रख्यानङ्गश्चिक्षेप तोमरान् ।
017c	नकुलाय शतान्यष्टौ त्रिधैकैकं तु सोऽच्छिनत् ॥
018a	तथाऽर्धचन्द्रेण शिरस्तस्य चिच्छेद पाण्डवः ।
018c	स पपात हतो म्लेच्छस्तेनैव सह दन्तिना ॥
019a	अथाङ्गपुत्रे निहते हस्तिशिक्षाविशारदे ।
019c	अङ्गाः क्रुद्धा महामात्रा नागैर्नकुलमभ्ययुः ॥
020a	चलत्पताकैः सुमुखैर्हेमकक्ष्यातनुच्छदैः ।
020c	मिमर्दिषन्तस्त्वरिताः प्रदीप्तैरिव पर्वतैः ॥
021a	मेकलोत्कलकालिङ्गा निषधास्ताम्रलिप्तकाः ।
021c	शरतोमरवर्षाणि विमुञ्चन्तो जिघांसवः ॥
022a	तैश्छाद्यमानं नकुलं निशाकरमिवाम्बुदैः ।
022c	परिपेतुः सुसंरब्धाः पाण्डुपाञ्चालसात्यकाः ॥
023a	ततस्तदभवद्युद्धं रथिनां हस्तिभिः सह ।
023c	सृजतां शरवर्षाणि तोमरांश्च सहस्रशः ॥
024a	नागानां प्रास्फुटन्कुम्भा मर्माणि च नखानि च ।
024c	दन्ताश्चैवातिविद्धानां नाराचैर्हेमभूषणैः ॥
025a	तेषामष्टौ महानागांश्चतुःषष्ट्या सुतेजनैः ।
025c	नाराचैः सहदेवस्तान्पातयामास सादिभिः ॥
026a	अञ्जोगतिभिरायम्य प्रयत्नाद्धनुरुत्तमम् ।
026c	नाराचैरहनन्नागान्नकुलः कुलनन्दनः ॥
027a	ततः पाञ्चालशैनेयौ द्रौपदेयाः प्रभद्रकाः ।
027c	शिखण्डी च महानागान्सिषिचुः शरवृष्टिभिः ॥
028a	ते पाण्डुयोधाम्बुधरैः शत्रुद्विरदपर्वताः ।
028c	बाणवर्षैर्हताः पेतुर्वज्रवर्षैरिवाचलाः ॥
029a	एवं हत्वा तव गजांस्ते पाण्डुरथकुञ्जराः ।
029c	द्रुतं सेनां च वर्षन्तो भिन्नकूलामिवापगाम् ॥
030a	तां ते सेनां समालोड्य पाण्डुपुत्रस्य सैनिकाः ।
030c	विक्षोभयित्वा च पुनः कर्णं समभिदुद्रुवुः ॥ ॥

इति श्रीमन्महाभारते कर्णपर्वणि सप्तदशदिवसयुद्धे षष्टितमोऽध्यायः ॥ 60 ॥

8-60-7 प्रच्छाद्यमानं धृष्टद्युम्नम् ॥ 8-60-13 आवर्जितः प्रहारवञ्चनेन रक्षितः कायो येन तस्य ॥
