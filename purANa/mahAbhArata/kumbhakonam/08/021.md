श्रीः
अध्यायः 021

सङ्कुलयुद्धम् ॥ 1 ॥ षोडशदिवसयुद्धोपसंहारः ॥ 2 ॥

KK-08-01-021-001	सञ्जय उवाच ।
KK-08-01-021-001	ततः कर्णं पुरस्कृत्य त्वदीया युद्धदुर्मदाः ।
KK-08-01-021-001	पुनरावृत्य सङ्ग्रामं चक्रुर्देवासुरोपमम् ॥
KK-08-01-021-002	द्विरदनररथाश्वशङ्खशब्दैः परिहृषिता विविधैश्च शस्त्रपातैः ।KK-08-01-021-002	द्विरदरथपदातिसादिसङ्घाः परिकुपिताभिमुखाः प्रजघ्निरे ते ॥
KK-08-01-021-003	शितपरश्वथसासिपट्टसै रिषुभिरनेकविधैश्च सूदिताः ।
KK-08-01-021-003	द्विरदरथहया महाहवे वरपुरुषैः पुरुषाश्च वाहनैः ॥
KK-08-01-021-004	कमलदिनकरेन्दुसन्निभैः सितदशनैः सुमुखाक्षिनासिकैः ।
KK-08-01-021-004	रुचिरमकुटकुण्डलैर्मही पुरुषशिरोभिरुपस्तृता बभौ ॥
KK-08-01-021-005	परिघमुसलशक्तितौमरैर्नखरभुशुण्डिगदाशतैर्हताः ।
KK-08-01-021-005	द्विरदनरहयाः सहस्रशो रुधिरनदीप्रवहास्तदाऽभवन् ॥
KK-08-01-021-006	प्रहतरथनराश्वकुञ्जरं प्रतिभयदर्शनमुल्बणव्रणम् ।
KK-08-01-021-006	तदहितहतमाबभौ बलं पितृपतिराष्ट्रमिव प्रजाक्षये ॥
KK-08-01-021-007	अथ तव नरदेव सैनिकास्तव च सुताः सुरसूनुसन्निभाः ।
KK-08-01-021-007	अमितबलपुरःसरा रणे कुरुवृषभाः शिनिपुत्रमभ्ययुः ॥
KK-08-01-021-008	तदतिरुधिरभीममाबभौ पुरुषवराश्वरथद्विपाकुलम् ।
KK-08-01-021-008	लवणजलसमुद्धतस्वनं बलमसुरामरसैन्यसप्रभम् ॥
KK-08-01-021-009	सुरपतिसमविक्रमस्तत स्त्रिदशवरावरजोपमं युधि ।
KK-08-01-021-009	दिनकरकिरणप्रभैः पृषत्कै रवितनयोऽभ्यहनच्छिनिप्रवीरम् ॥
KK-08-01-021-010	तमपि सरथवाजिसारथिं शिनिवृषभो विविधैः शरैस्त्वरन् ।
KK-08-01-021-010	भुजगविषसमप्रभै रणे पुरुषवरं समवास्तृणोत्तदा ॥
KK-08-01-021-011	शिनिवृषभशरैर्निपीडितं तव सुहृदो वसुषेणमभ्ययुः ।
KK-08-01-021-011	त्वरितमतिरथा रथर्षभं द्विरदरथाश्वपदातिभिः सह ॥
KK-08-01-021-012	तदुदधिनिभमाद्रवद्बलं त्वरिततरैः समभिद्रुतं परैः ।
KK-08-01-021-012	द्रुपदसुतमुखैस्तदाऽभवत्पुरुषरथाश्वगजक्षयो महान् ॥
KK-08-01-021-013	अथ पुरुषवरौ कृताह्निकौ भवमभिपूज्य यथाविधि प्रभुम् ।
KK-08-01-021-013	अरिवधकृतनिश्चयौ द्रुतं तव बलमर्जुनकेशवौ सृतौ ॥
KK-08-01-021-014	जलदनिनदनिःस्वनं रथं पवनविधूतपताककेतनम् ।
KK-08-01-021-014	सितहयमुपयान्तमन्तिकं कृतमनसो ददृशुस्तदाऽरयः ॥
KK-08-01-021-015	अथ विष्फार्य गाण्डीवं रथे नृत्यन्निवार्जुनः ।
KK-08-01-021-015	शरसम्बाधमकरोत्खं दिशः प्रदिशस्तथा ॥
KK-08-01-021-016	रथान्विमानप्रतिमान्मज्जयन्सायुधध्वजान् ।
KK-08-01-021-016	ससारथींस्तदा बाणैरभ्राणीवानिलोऽवधीत् ॥
KK-08-01-021-017	गजान्गजप्रयन्तॄंश्च वैजयन्त्यायुधध्वजान् ।
KK-08-01-021-017	सादिनोऽश्वांश्च पत्तींश्च शरैर्निन्ये यमक्षयम् ॥
KK-08-01-021-018	तमन्तकमिव क्रुद्धमनिवार्यं महारथम् ।
KK-08-01-021-018	दुर्योधनोऽभ्ययादेको निघ्नन्बाणैरजिह्मगैः ॥
KK-08-01-021-019	तस्यार्जुनो धनुः सूतमश्वान्केतुं च सायकैः ।
KK-08-01-021-019	हत्वा सप्तभिरेकेन च्छत्रं चिच्छेद पत्रिणा ॥
KK-08-01-021-020	नवमं च समाधाय व्यसृजत्प्राणघातिनम् ।
KK-08-01-021-020	दुर्योधनायेषुवरं तं द्रौणिः सप्तधाऽच्छिनत् ॥
KK-08-01-021-021	ततो द्रौणेर्धनुश्छित्वा हत्वा चाश्वरथाञ्शरैः ।
KK-08-01-021-021	कृपस्यापि तदत्युग्रं धनुश्चिच्छेद पाण्डवः ॥
KK-08-01-021-022	हार्दिक्यस्य धनुश्छित्त्वा ध्वजं चाश्वांस्तदाऽवधीत् ।
KK-08-01-021-022	दुःशासनस्येष्वसनं छित्त्वा राधेयमभ्ययात् ॥
KK-08-01-021-023	अथ सात्यकिमुत्सृज्य त्वरन्कर्णोऽर्जुनं त्रिभिः ।
KK-08-01-021-023	विद्ध्वा विव्याध विंशत्या कृष्णं पार्थं पुनःपुनः ॥
KK-08-01-021-024	न ग्लानिरासीत्कर्णस्य क्षिपतः सायकान्बहून् ।
KK-08-01-021-024	रणे विनिघ्नतः शत्रून्क्रुद्धस्येव शतक्रतोः ॥
KK-08-01-021-025	अथ सात्यकिरागत्य कर्णं विद्ध्वा शितैः शरैः ।
KK-08-01-021-025	नवत्या नवभिश्चोग्रैः शतेन पुनरार्पयत् ॥
KK-08-01-021-026	ततः प्रवीराः पार्थानां सर्वे कर्णमपीडयन् ।
KK-08-01-021-026	युधामन्युः शिखण्डी च द्रौपदेयाः प्रभद्रकाः ॥
KK-08-01-021-027	उत्तमौजा युयुत्सुश्च यमौ पार्षत एव च ।
KK-08-01-021-027	चेदिकारूशमात्स्यानां केकयानां च यद्बलं ॥
KK-08-01-021-028	चेकितानश्च बलवान्धर्मराजश्च सुव्रतः ।
KK-08-01-021-028	एते रथाश्वद्विरदैः पत्तिभिश्चोग्रविक्रमैः ॥
KK-08-01-021-029	परिवार्य रणे कर्णं नानाशस्त्रैरवाकिरन् ।
KK-08-01-021-029	भाषन्तो वाग्भिरुग्राभिः सर्वे कर्णवधे धृताः ॥
KK-08-01-021-030	तां शस्त्रवृष्टिं बहुधा कर्णश्छित्त्वा शितैः शरैः ।
KK-08-01-021-030	अपोवाहास्त्रवीर्येण द्रुमं भङ्क्त्वेव मारुतः ॥
KK-08-01-021-031	रथिनः समहामात्रान्गजानश्वान्ससादिनः ।
KK-08-01-021-031	पत्तिव्रातांश्च सङ्क्रुद्धो निघ्नन्कर्णो व्यदृश्यत ॥
KK-08-01-021-032	तद्वध्यमानं पाण्डूनां बलं कर्णास्त्रतेजसा ।
KK-08-01-021-032	विशस्त्रपत्रदेहासु प्राय आसीत्पराङ्मुखम् ॥
KK-08-01-021-033	अथ कर्णास्त्रमस्त्रेण प्रतिहत्यार्जुनः स्मयन् ।
KK-08-01-021-033	दिशं खं चैव भूमिं च प्रावृणोच्छरवृष्टिभिः ॥
KK-08-01-021-034	मुसलानीव सम्पेतुः परिघा इव चेषवः ।
KK-08-01-021-034	शतघ्न्य इव चाप्यन्ये वज्राण्युग्राणि चापरे ॥
KK-08-01-021-035	तैर्वध्यमानं तत्सैन्यं सपत्त्यश्वरथद्विपम् ।
KK-08-01-021-035	निमीलिताक्षमत्यर्थं बभ्राम च ननाद च ॥
KK-08-01-021-036	निष्कैवल्यं तदा युद्धं प्रापुरश्वनरद्विपाः ।
KK-08-01-021-036 	हन्यमानाः शरैरार्तास्तदा भीताः प्रदुद्रुवुः ॥
KK-08-01-021-037	त्वदीयानां तदा युद्धे संसक्तानां जयैषिणाम् ।
KK-08-01-021-037	गिरिमस्तं समासाद्य प्रत्यपद्यत भानुमान् ॥
KK-08-01-021-038	तमसा च महाराज रजसा च विशेषतः ।
KK-08-01-021-038	न किञ्चित्प्रत्यपश्याम शुभं वा यदि वाऽशुभम् ॥
KK-08-01-021-039	ते त्रस्यन्तो महेष्वासा रात्रियुद्धस्य भारत ।
KK-08-01-021-039	अपयानं ततश्चक्रुः सहिताः सर्वयोधिभिः ॥
KK-08-01-021-040	कौरवेष्वपयातेषु तदा राजन्दिनक्षये ।
KK-08-01-021-040	जयं सुमनसः प्राप्य पार्थाः स्वशिबिरं ययुः ॥
KK-08-01-021-041	वादित्रशब्दैर्विविधैः सिंहनादैः सगर्जितैः ।
KK-08-01-021-041	परानुपहसन्तश्च स्तुवन्तश्चाच्युतार्जुनौ ॥
KK-08-01-021-042	कृतेऽवहारे तैर्वीरैः सैनिकाः सर्व एव ते ।
KK-08-01-021-042	आशीर्वाचः पाण्डवेषु प्रायुञ्जन्त नरेश्वराः ॥
KK-08-01-021-043	ततः कृतेऽवहारे च प्रहृष्टास्तत्र पाण्डवाः ।
KK-08-01-021-043	निशायां शिबिरं गत्वा न्यवसन्त नरेश्वराः ॥
KK-08-01-021-044	ततो रक्षः पिशाचाश्च श्वापदाश्चैव सङ्घशः ।
KK-08-01-021-044	जग्मुरायोधनं घोरं रुद्रस्याक्रीडसन्निभम् ॥ ॥

इति श्रीमन्महाभारते कर्णपर्वणि षोडशदिवसयुद्धे एकविंशोऽध्यायः ॥ 21 ॥

8-21-8 लवणजलः क्षारसमुद्रः ॥ 8-21-9 त्रिदशवरावरजोपमं विष्णुतुल्यम् ॥ 8-21-13 सृतावागतौ ॥ 8-21-36 निष्कैवल्यं निश्चितं कैवल्यं मरणं यस्मिंस्तत्तथा ॥ 8-21-37 प्रत्यपद्यत प्रविष्टः ॥
