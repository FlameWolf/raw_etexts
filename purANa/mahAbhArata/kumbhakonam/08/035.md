अध्यायः 035

शल्येन कर्णंप्रति हंसकाकीयाख्यानकथनम् ॥ 1 ॥

KK-08-01-035-001	सञ्जय उवाच ।
KK-08-01-035-001a	मारिषाधिरथेः श्रुत्वा वाचो युद्धाभिनन्दिनः ।
KK-08-01-035-001c	शल्योऽब्रवीत्पुनः कर्णं निदर्शनमुदाहरन् ॥
KK-08-01-035-002a	जातोऽहं यज्वनां वंशे सङ्ग्रामेष्वनिवर्तिनाम् ।
KK-08-01-035-002c	राज्ञां मूर्धाभिषिक्तानां स्वयं धर्मपरायणः ॥
KK-08-01-035-003a	यथैव मत्तो मद्येन त्वं तथा लक्ष्यसे वृष ।
KK-08-01-035-003c	तथाऽद्य त्वां प्रमाद्यन्तं चिकित्सेयं सुहृत्तया ॥
KK-08-01-035-004a	इमां काकोपमां कर्ण प्रोच्यमानां निबोध मे ।
KK-08-01-035-004c	श्रुत्वा यथेष्टं कुर्यास्त्वं निहीन कुलपांसन ॥
KK-08-01-035-005a	नाहमात्मनि किञ्चिद्वै किल्बिषं कर्ण संस्मरे ।
KK-08-01-035-005c	येन मां त्वं महाबाहो हन्तुमिच्छस्यनागसम् ॥
KK-08-01-035-006a	अवश्यं तु मया वाच्यं बुद्ध्वा तव हिताहितम् ।
KK-08-01-035-006c	विशेषतो रथस्थेन राज्ञश्चैव हितैषिणा ॥
KK-08-01-035-007a	समं च विषमं चैव रथिनश्च बलाबलम् ।
KK-08-01-035-007c	श्रमः खेदश्च सततं हयानां रथिना सह ॥
KK-08-01-035-008a	आयुधस्य परिज्ञानं रुतं च मृगपक्षिणाम् ।
KK-08-01-035-008c	सारं चैवाप्यसारं च शल्यानां च प्रतिक्रिया ॥
KK-08-01-035-009a	अस्त्रयोगं च युद्धं च निमित्तानि तथैव च ।
KK-08-01-035-009c	सर्वमेतन्मया ज्ञेयं रथस्यास्य कुटुम्बिना ।
KK-08-01-035-009e	अतस्त्वां कथये कर्ण निदर्शनमिदं पुनः ॥
KK-08-01-035-010a	वैश्यः किल समुद्रान्ते प्रभूतधनधान्यवान् ।
KK-08-01-035-010c	यज्वा दानपतिः क्षान्तः स्वकर्मस्थोऽभवच्छुचिः ॥
KK-08-01-035-011a	बहुपुत्रः प्रियापत्यः सर्वभूतानुकम्पकः ।
KK-08-01-035-011c	राज्ञो धर्मप्रधानस्य राष्ट्रे वसति निर्भयः ॥
KK-08-01-035-012a	पुत्राणां तस्य बालानां कुमाराणां यशस्विनाम् ।
KK-08-01-035-012c	काको बहूनामभवदुच्छिष्टकृतभोजनः ॥
KK-08-01-035-013a	तस्मैसदा प्रयच्छन्ति वैश्यपुत्राः कुमारकाः ।
KK-08-01-035-013c	मांसोदनं दधि क्षीरं पायसं मधुसर्पिषी ॥
KK-08-01-035-014a	स चोच्छिष्टभृतः काको वैश्यपुत्रैः कुमारकैः ।
KK-08-01-035-014c	सदृशान्पक्षिणो दृप्तः श्रेयसश्चावमन्यते ॥
KK-08-01-035-015a	अथ हंसाः समुद्रान्ते प्रजग्मुरतिपातिनः ।
KK-08-01-035-015c	गरुडस्य गतौ तुल्याश्चक्राङ्गा हृष्टचेतसः ॥
KK-08-01-035-016a	कुमारकास्तदा हंसान्दृष्ट्वा काकमथाब्रुवन् ।
KK-08-01-035-016c	भवानेव विशिष्टोऽसि पतत्रिभ्यो विहङ्गम ॥
KK-08-01-035-017a	एतेऽतिपातिनः पश्य विहङ्गान्वियदाश्रितान् ।
KK-08-01-035-017c	एहि त्वमपि शक्तो हि कस्मान्न पतितं त्वया ॥
KK-08-01-035-018a	प्रतार्यमाणस्तैः सर्वैरल्पबुद्धिभिरण्डजः ।
KK-08-01-035-018c	तद्वचः सत्यमित्येव मौर्ख्याद्दर्पाच्च जज्ञिवान् ॥
KK-08-01-035-019a	तान्सोनुपत्य जिज्ञासुः क एषां श्रेष्ठभागिति ।
KK-08-01-035-019c	उच्छिष्टदर्पितः काको बहूनामेकपातिनाम् ॥
KK-08-01-035-020a	तेषां यं प्रवरं मेने हंसानां दूरपातिनाम् ।
KK-08-01-035-020c	स तमाह्वत दुर्बुद्धिः पताव इति पक्षिणम् ।
KK-08-01-035-020e	तच्छ्रुत्वा प्राहसन्हंसा ये तत्रासन्समागताः ॥
KK-08-01-035-021a	भाषतो बहु काकस्य बालिश्यात्पततां वराः ।
KK-08-01-035-021c	इदमूचुः स्म चक्राङ्गावचः काकं विहङ्गमाः ॥
KK-08-01-035-022	हंसा ऊचुः ।
KK-08-01-035-022a	वयं हंसाश्चरामेमां पृथिवीं मानसौकसः ।
KK-08-01-035-022c	पक्षिणां च वयं नित्यं दूरपातेन पूजिताः ॥
KK-08-01-035-023a	कथं हंसं नु बलिनं चक्राङ्गं दूरपातिनम् ।
KK-08-01-035-023c	काको भूत्वा निपतने समाह्वयसि दुर्मते ।
KK-08-01-035-023e	कथं त्वं पतिता काक सहास्माभिर्ब्रवीहि तत् ॥
KK-08-01-035-024a	अथ हंसवचो मूढः कुत्सयित्वा पुनः पुनः ।
KK-08-01-035-024c	प्रजगादोत्तरं काकः कत्थनो जातिलाघवात् ॥
KK-08-01-035-025	काक उवाच ।
KK-08-01-035-025a	शतमेकं च पातानां पतिताऽस्मि न संशयः ।
KK-08-01-035-025c	शतयोजनमेकैकं विचित्रं विविधं तथा ॥
KK-08-01-035-026a	उड्डीनमवडीनं च प्रडीनं डीनमेव च ।
KK-08-01-035-026c	निडीनमथ संडीनं तिर्यक्डीनगतानि च ॥
KK-08-01-035-027a	विडीनं परिडीनं च पराडीनं सुडीनकम् ।
KK-08-01-035-027c	अभिडीनं महाडीनं निर्डीनमतिडीनकम् ॥
KK-08-01-035-028a	अवडीनं प्रडीनं च संडीनं डीनडीनकम् ।
KK-08-01-035-028c	संडीनोड्डीनडीनं च पुनर्डीनविडीनकम् ॥
KK-08-01-035-029a	संपातं समुदीषं च ततोऽन्यद्व्यतिरिक्तकम् ।
KK-08-01-035-029c	गतागतं प्रतिगतं बह्वीश्च निकुलीनकाः ।
KK-08-01-035-029e	कर्ताऽस्मि मिषतां वोऽद्य ततो द्रक्ष्यथ मे बलम् ॥
KK-08-01-035-030a	तेषामन्यतमेनाहं पतिष्यामि विहायसम् ।
KK-08-01-035-030c	प्रदिशध्वं यथान्यायं केन हंसाः पताम्यहम् ॥
KK-08-01-035-031a	ते वै ध्रुवं विनिश्चित्य सम्पतध्वं मया सह ।
KK-08-01-035-031c	पातैरेभिः खलु खगाः पतितुं खे निराश्रये ॥
KK-08-01-035-032a	एवमुक्ते तु काकेन प्रहस्यैको विहंगमः ।
KK-08-01-035-032c	उवाच काकं राधेय वचनं तन्निबोध मे ॥
KK-08-01-035-033	हंस उवाच ।
KK-08-01-035-033a	शतमेकं च पातानां त्वं काक पतिता ध्रुवम् ।
KK-08-01-035-033c	एकमेव तु यं पातं विदुः सर्वे विहङ्गमाः ।
KK-08-01-035-033e	तमहं पतिता काक नान्यं जानामि कञ्चन ॥
KK-08-01-035-034	काक उवाच ।
KK-08-01-035-034ac	पत त्वमपि तत्राशु येन पातेन मन्यसे ॥
KK-08-01-035-035a	अथ काकं प्रजहसुर्ये तत्रासन्समागताः ।
KK-08-01-035-035c	कथमेकेन पातेन हंसः पातशतं जयेत् ।
KK-08-01-035-035e	एकेन वायस त्वैनं पातेनाभिभविष्यति ॥
KK-08-01-035-036a	हंसश्चोत्पतितः काको बलवानाशुविक्रमः ।
KK-08-01-035-036c	प्रपेततुः स्पर्धया च ततस्तौ हंसवायसौ ।
KK-08-01-035-036e	उपर्युपरि वेगेन समुद्रं मकरालयम् ॥
KK-08-01-035-037a	हंसस्त्वेकेन पातेन काकः पातशतेन च ।
KK-08-01-035-037c	स्पर्धिनौ सहितौ तूर्णं खमास्थाय तरस्विनौ ॥
KK-08-01-035-038a	हंसस्तु मृदुनैकेन विक्रान्तुमुपचक्रमे ।
KK-08-01-035-038c	पूर्वमेव तु वै काकः स तं तूर्णं प्रचक्रमे ॥
KK-08-01-035-039ac	नात्यहीयत काकश्च मुहूर्तमिव सूतज ॥
KK-08-01-035-040a	काकोपि हंसं चापल्याच्छीघ्रतां प्रतिदर्शयन् ।
KK-08-01-035-040c	वेगेनातीत्य तरसा पुनरेति मुहुर्मुहुः ॥
KK-08-01-035-041a	तुण्डेनाभ्यहनच्चैनं कुर्वन्नामापसव्यतः ।
KK-08-01-035-041c	रोरूयन्निव चाप्येनं समाह्वयति वै मुहुः ।
KK-08-01-035-041e	विसिस्मापयिषुः पातैर्दर्शयन्नात्मनः क्रियाम् ॥
KK-08-01-035-042a	अथ तानि विचित्राणि पतितानीतराणि च ।
KK-08-01-035-042c	दृष्ट्वा प्रमुदिताः काका विनेदुरधिकैः स्वरैः ॥
KK-08-01-035-043a	हंसाश्चापहसन्ति स्म प्रवदन्ति प्रियाणि च ।
KK-08-01-035-043c	कुर्वाणा विविधान्रावानिच्छन्तो जयमात्मनः ॥
KK-08-01-035-044a	उत्पत्योत्पत्य च प्राहुर्मुहूर्तमिति चेति च ।
KK-08-01-035-044c	वृक्षाग्रेभ्यः स्थलेभ्यश्च निपतन्त्युत्पतन्ति च ॥
KK-08-01-035-045a	अवमत्य च हंसं तमिदं काकोऽब्रवीद्वचः ।
KK-08-01-035-045c	योऽसावुत्पतितो हंसः सोऽसावेव प्रहीयते ॥
KK-08-01-035-046a	अथ हंसस्तु तच्छ्रुत्वा भाषितं पततांवरः ।
KK-08-01-035-046c	विगाह्य हंसो विक्षोभ्य प्रापतत्पश्चिमां दिशम् ॥
KK-08-01-035-047a	उपर्युपरि वेगेन सागरं मकरालयम् ।
KK-08-01-035-047c	बहुसत्वसमाकीर्णं वीचीभिर्भीमदर्शनम् ॥
KK-08-01-035-048a	अथाचिरेण राधेय काको वेगादहीयत ।
KK-08-01-035-048c	ततोऽतीव परिश्रान्तः कथञ्चिद्धंसमन्वगात् ॥
KK-08-01-035-049a	भीश्चैनमाविशत्तीव्रं काकं कर्ण विचेतसम् ।
KK-08-01-035-049c	द्वीपान्द्रुमान्वितान्पश्यन्विश्रमार्थं श्रमातुरः ।
KK-08-01-035-049e	निपतेयं क्कनु श्रान्त इति तस्मिञ्जलार्णवे ॥
KK-08-01-035-050a	अवगाह्य समुद्रोऽपि बहुसत्वगणालयः ।
KK-08-01-035-050c	महान्भूतशतोद्भासी नभसस्तु विशिष्यते ॥
KK-08-01-035-051a	गाम्भीर्यार्द्धि समुद्रस्य न विशेषं कुलाधम ।
KK-08-01-035-051c	दिशश्च नाम्भसां कर्ण समुद्रस्था विदुर्जनाः ।
KK-08-01-035-051e	विपश्चितोप्यपारत्वात्किं पुनः कर्ण वायसः ॥
KK-08-01-035-052a	अथ हंसोप्यतिक्रामन्मुहूर्तमिव दूरतः ।
KK-08-01-035-052c	अतिक्रम्य च चक्राङ्गः काकं तं समुदैक्षत ॥
KK-08-01-035-053a	शनकैः परिहीनं तं परिश्रान्तमचेतसम् ।
KK-08-01-035-053c	अवेक्षमाणस्तं काकं प्रत्यागम्य हसन्निव ॥
KK-08-01-035-054a	तं प्रहस्य च चक्राङ्गः काकं मन्दगतिं तदा ।
KK-08-01-035-054c	हीयमानमथो दृष्ट्वा हंसः प्राह यथार्थवत् ।
KK-08-01-035-054e	उज्जिहीर्षुर्निमज्जन्तं स्मरन्सत्पुरुषव्रतम् ॥
KK-08-01-035-055a	बहूनि पतितानि त्वमाचक्षाणो मुहुर्मुहुः ।
KK-08-01-035-055c	पतस्यव्याहरन्खेदं ततो गर्ह्यं प्रभाषसे ॥
KK-08-01-035-056a	किं नाम पतितं काक यत्त्वं पतसि साम्प्रतम् ।
KK-08-01-035-056c	जलं स्पृशसि पक्षाभ्यां तुण्डेन च पुनः पुनः ॥
KK-08-01-035-057a	प्रब्रूहि कतमोऽयं ते पातो वर्तति वायस ।
KK-08-01-035-057c	एह्येहि काक शीघ्रं त्वमेष त्वां परिपालये ॥
KK-08-01-035-058a	स पक्षाभ्यां स्पृशन्नार्तस्तुण्डेन च जलं तदा ।
KK-08-01-035-058c	काको दृढं परिश्रान्तः सहसा निपपात ह ॥
KK-08-01-035-059a	सागराम्भसि तं दृष्ट्वा पततन्तं दीनचेतसम् ।
KK-08-01-035-059c	म्रियमाणमिदं वाक्यं हंसः काकमुवाच ह ॥
KK-08-01-035-060a	शतमेकं च पातानां पताम्यहमिति स्म ह ।
KK-08-01-035-060c	श्लाघन्नात्मानमद्य त्वं काक भाषितवानसि ॥
KK-08-01-035-061a	स त्वमेकशतं पातं पतन्नभ्यधिको मया ।
KK-08-01-035-061c	कथमेवं परिश्रान्तः पतितोऽसि महार्णवे ॥
KK-08-01-035-062a	प्रत्युवाच ततः काकः सीदमान इदं वचः ।
KK-08-01-035-062c	उपरीतं तदा हंसं प्रसमीक्ष्य प्रसादयन् ॥
KK-08-01-035-063a	उच्छिष्टान्नेन पुष्टोऽहं दर्पोत्सिक्तः कुसत्वतः ।
KK-08-01-035-063c	सुपर्ण इव चात्मानं ज्ञातवान्पुत्रलाघवात् ॥
KK-08-01-035-064a	शरणं त्वां प्रपन्नोऽहमुदकान्तमवाप्नुयाम् ।
KK-08-01-035-064c	हंसेदानीं परिश्रान्तमापदो मां समुद्धर ॥
KK-08-01-035-065a	यदि नाम पुनर्जीवन्गच्छेयं स्वं निवेशनम् ।
KK-08-01-035-065c	नैनं पुनर्हीनमपि क्षेप्ताऽहं खे विचारिणम् ॥
KK-08-01-035-066a	तमेवं करुणं दीनं विलपन्तमचेतसम् ।
KK-08-01-035-066c	काककाकेति वाशन्तं निमज्जन्तं महार्णवे ।
KK-08-01-035-066e	कृपयाऽभिपरीतो वै कृपां चक्रे दुरात्मनि ॥
KK-08-01-035-067a	अथ तं पततं दीनं जलक्लिन्नमचेतनम् ।
KK-08-01-035-067c	पद्भ्यामुत्क्षिप्य वेपन्तं पृष्ठमारो पयत्तदा ॥
KK-08-01-035-068a	स हंसः पृष्ठमारोप्य काकं कर्ण विचेतसम् ।
KK-08-01-035-068c	अविस्मयंस्तदा कर्ण पुनरेव समानयत् ।
KK-08-01-035-068e	तमेव देशं तरसा स्पर्धया पेततुर्यतः ॥
KK-08-01-035-069a	उत्सृज्य त्वब्रवीन्मैवं पुनः कार्यं त्वयेति ह ।
KK-08-01-035-069c	स्थाप्य चैनं पुनर्द्वीपे समाश्वस्य च विक्लवम् ।
KK-08-01-035-069e	गतो यथेप्सितं देशं हंसो मन इवाशुगः ॥
KK-08-01-035-070a	एवमुच्छिष्टपुष्टः स काकोऽहंसपराजितः ।
KK-08-01-035-070c	बलं वीर्यं महत्कर्ण त्यक्त्वा क्षान्तिमुपागतः ॥
KK-08-01-035-071a	उच्छिष्टभोजनः काको यथा वैश्यकुले पुरा ।
KK-08-01-035-071c	एवं त्वमुच्छिष्टभृतो धार्तराष्ट्रैर्न संशयः ॥
KK-08-01-035-072a	सदृशाञ्श्रेयसश्चापि सर्वान्कर्णावमन्यसे ।
KK-08-01-035-072c	द्रोणद्रौणिकृपैर्गुप्तो भीष्मेणान्यैश्च कौरवैः ॥
KK-08-01-035-073a	विराटनगरे पार्थमेकं किं नावधीस्तदा ।
KK-08-01-035-073c	यत्र व्यस्ताः समस्ताश्च निर्जिताः स्थ किरीटिना ।
KK-08-01-035-073e	सृगाला इव सिंहेन क्व ते वीर्यं तदा गतम् ॥
KK-08-01-035-074a	भ्रातरं निहतं दृष्ट्वा समरे सव्यसाचिना ।
KK-08-01-035-074c	पश्यतां कुरवीराणां प्रथमं त्वं पलायितः ॥
KK-08-01-035-075a	तथा द्वैतवने कर्ण गन्धर्वैः समभिद्रुतान् ।
KK-08-01-035-075c	कुरून्सदारानुत्सृज्य त्वमेवाग्रे पलायितः ॥
KK-08-01-035-076a	हत्वा जित्वा च गन्धर्वांश्चित्रसेनमुखान्रणे ।
KK-08-01-035-076c	कर्ण दुर्योधनं पार्थः सभ्रातृकममोक्षयत् ॥
KK-08-01-035-077a	पुनः प्रभावः पार्थस्य पुराणः केशवस्य च ।
KK-08-01-035-077c	कथितः कर्ण रामेण सभायां कुरुसंसदि ॥
KK-08-01-035-078a	सततं च त्वमश्रौषीर्वचनं द्रोणभीष्मयोः ।
KK-08-01-035-078c	अवध्यौ वदतोः कृष्णौ सन्निधौ च महीक्षिताम् ॥
KK-08-01-035-079a	कियन्तं तत्र वक्ष्यामि येनयेन धनञ्जयः ।
KK-08-01-035-079c	त्वत्तोऽतिरिक्तः सर्वेभ्यो भूतेभ्यो ब्राह्मणो यथा ॥
KK-08-01-035-080a	इदानीमेव द्रष्टासि प्रधाने स्यन्दने स्थितौ ।
KK-08-01-035-080c	पुत्रं च वसुदेवस्य कुन्तीपुत्रं च पाण्डवम् ॥
KK-08-01-035-081a	यथाऽश्रयत चक्राङ्गं वायसो बुद्धिमास्थितः ।
KK-08-01-035-081c	तथाश्रयस्व वार्ष्णेयं पाण्डवं च धनञ्जयम् ॥
KK-08-01-035-082a	यदा त्वं युधि विक्रान्तौ वासुदेवधनञ्जयौ ।
KK-08-01-035-082c	द्रष्टास्येकरथे कर्ण तदा नैवं वदिष्यसि ॥
KK-08-01-035-083a	यदा शरशतैः पार्थो दर्पं तव वधिष्यति ।
KK-08-01-035-083c	तदा त्वमन्तरं द्रष्टा आत्मनश्चार्जुनस्य च ॥
KK-08-01-035-084a	देवासुरमनुष्येषु प्रख्यातौ यौ नरोत्तमौ ।
KK-08-01-035-084c	तौ मावमंस्था मौर्ख्यात्त्वं स्वद्योत इव रोचनौ ॥
KK-08-01-035-085a	सूर्याचन्द्रमसौ यद्वत्तद्वदर्जुनकेशवौ ।
KK-08-01-035-085c	प्रकाश्येनाभिविख्यातौ त्वं तु खद्योतवन्नृषु ॥
KK-08-01-035-086a	एवं विद्वन्मावमंस्थाः सूतपुत्राच्युतार्जुनौ ।
KK-08-01-035-086c	नरसिंहौ नरश्वा त्वं जोषमास्स्व विकत्थसे ॥ ॥

इति श्रीमन्महाभारते कर्णपर्वणि पञ्चत्रिंशोऽध्यायः ॥ 35 ॥

8-35-8 रुतं जयपराजयसूचकम् ॥ 8-35-9 निमित्तानि दिव्यान्तरिक्षभौमानि ग्रहाद्यानुकूल्यप्रातिकूल्यादीनि । निदर्शनं दृष्टान्तम् ॥ 8-35-15 अतिपातिनः गत्यतिशयगामिनः । चक्राङ्गाः मानसचारिणः ॥ 8-35-16 पतत्रिभ्योऽन्येभ्यः प्रतार्यमाणोऽन्यथाप्रत्याय्यमानः ॥ 8-35-19 श्रेष्ठभाक् श्रेष्ठं अङ्गं भजते ॥ 8-35-20 पतावः गच्छावः ॥ 8-35-29 मिषतां पश्यताम् ॥ 8-35-30 केन पातेन ॥ 8-35-33 एकं मुख्यम् ॥ 8-35-35 कथमेकेन पातेन जयेम शतपातिनम् । एकेनैव स यात्वेनं पातेनाभिविष्यसि इति ट.पाठः ॥
