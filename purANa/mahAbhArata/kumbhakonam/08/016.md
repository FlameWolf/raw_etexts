श्रीः
अध्यायः 016

युयुत्सूलूकयोर्युद्धम् ॥ 1 ॥ शकुनिसुतसोमयोर्युद्धम् ॥ 2 ॥

KK-08-01-016-001	सञ्जय उवाच ।
KK-08-01-016-001a	युयुत्सुं तव पुत्रस्य द्रावयन्तं बलं महत् ।
KK-08-01-016-001c	उलूको न्यपतत्तूर्णं तिष्ठतिष्ठेति चाब्रवीत् ॥
KK-08-01-016-002a	युयुत्सुश्च ततो राजञ्शितधारेण पत्रिणा ।
KK-08-01-016-002c	उलूकं ताडयामास वज्रेणेव महाबलम् ॥
KK-08-01-016-003a	उलूकस्तु ततः क्रुद्धस्तव पुत्रस्य संयुगे ।
KK-08-01-016-003c	क्षुरप्रेण धनुश्छित्त्वा ताडयामास कर्णिना ॥
KK-08-01-016-004a	तदपास्य धनुश्छिन्नं युयुत्सुर्वेगवत्तरम् ।
KK-08-01-016-004c	अन्यदादत्त सुमहच्चापं संरक्तलोचनः ॥
KK-08-01-016-005a	शाकुनिं तु ततः षष्ट्या विव्याध भरतर्षभ ।
KK-08-01-016-005c	सारथिं त्रिभिरानर्च्छत्तं च भूयो व्यविध्यत ॥
KK-08-01-016-006a	उलूकस्तं तु विंशत्या विद्व्वा स्वर्णविभूषितैः ।
KK-08-01-016-006c	अथास्य समरे क्रुद्धो ध्वजं चिच्छेद काञ्चनम् ॥
KK-08-01-016-007a	स च्छिन्नयष्टिः सुमहाञ्शीर्यमाणो महाध्वजः ।
KK-08-01-016-007c	पपात प्रमुखे राजन्युयुत्सोः काञ्चनध्वजः ॥
KK-08-01-016-008a	ध्वजमुन्मथितं दृष्ट्वा युयुत्सुः क्रोधमूर्च्छितः ।
KK-08-01-016-008c	उलूकं पञ्चभिर्बाणैराजघान स्तनान्तरे ॥
KK-08-01-016-009a	उलूकस्तस्य समरे तैलधौतेन मारिष ।
KK-08-01-016-009c	शिरश्चिच्छेद भल्लेन यन्तुर्भरतसत्तम ॥
KK-08-01-016-010a	तच्छिन्नमपतद्भूमौ युयुत्सोः सारथेस्तदा ।
KK-08-01-016-010c	तारारूपं यथा चित्रं निपपात महीतले ॥
KK-08-01-016-011a	जघान चतुरोऽश्वांश्च तं च विव्याध पञ्चभिः ।
KK-08-01-016-011c	सोऽतिविद्धो बलवता प्रत्यपायाद्रथान्तरम् ॥
KK-08-01-016-012a	तं निर्जित्य रणे राजन्नुलूकस्त्वरितो ययौ ।
KK-08-01-016-012c	पाञ्चालान्सृञ्जयांश्चैव विनिघ्नन्निशितैः शरैः ॥
KK-08-01-016-013a	शतानीकं महाराज श्रुतकर्मा सुतस्तव ।
KK-08-01-016-013c	व्यश्वसूतरथं चक्रे निमेषार्धादसम्भ्रमः ॥
KK-08-01-016-014a	हताश्वे तु रथे तिष्ठञ्शतानीको महारथः ।
KK-08-01-016-014c	गदां चिक्षेप सङ्क्रुद्धस्तव पुत्रस्य मारिष ॥
KK-08-01-016-015a	सा कृत्वा स्यन्दनं भस्म हयांश्चैव ससारथीन् ।
KK-08-01-016-015c	पपात धरणीं तूर्णं दारयन्तीव भारत ॥
KK-08-01-016-016a	तावुभौ विरथौ वीरौ कुरूणां कीर्तिवर्धनौ ।
KK-08-01-016-016c	व्यपाक्रमेतां युद्धात्तु प्रेक्षमाणौ परस्परम् ॥
KK-08-01-016-017a	पुत्रस्तु तव सम्भ्रान्तो विविंशो रथमारुहत् ।
KK-08-01-016-017c	शतानीकोऽपि त्वरितः प्रतिविन्ध्यरथं गतः ॥
KK-08-01-016-018a	सुतसोमं तु शकुनिर्विद्ध्वा तु निशितैः शरैः ।
KK-08-01-016-018c	नाकम्पयत सङ्क्रुद्धो वार्योघ इव पर्वतम् ॥
KK-08-01-016-019a	सुतसोमस्तु तं दृष्ट्वा पितुरत्यन्तवैरिणम् ।
KK-08-01-016-019c	शरैरनेकसाहस्रैश्छादयामास भारत ॥
KK-08-01-016-020a	ताञ्शराञ्शकुनिस्तूर्णं चिच्छेदान्यैः पतत्रिभिः ।
KK-08-01-016-020c	लघ्वस्त्रश्चित्रयोधी च जितकाशी च संयुगे ॥
KK-08-01-016-021a	निवार्य समरे चापि शरांस्तान्निशितैः शरैः ।
KK-08-01-016-021c	आजघान सुसङ्क्रुद्धः सुतसोमं त्रिभिः शरैः ॥
KK-08-01-016-022a	`नाकम्पयत सङ्क्रुद्धो वार्योघ इव पर्वतम्' ।
KK-08-01-016-022c	तस्याश्वान्केतनं सूतं तिलशो व्यधमच्छरैः ।
KK-08-01-016-022e	श्यालस्तव महाराज तत उच्चुक्रुशुर्जनाः ॥
KK-08-01-016-023a	हताश्वो विरथश्चैव छिन्नकेतुश्च मारिष ।
KK-08-01-016-023c	धन्वी धनुर्वरं गृह्य रथाद्भूमावतिष्ठत ॥
KK-08-01-016-024a	व्यसृजत्सायकांश्चैव स्वर्णपुङ्खाञ्शिलाशितान् ।
KK-08-01-016-024c	छादयामासुरथ ते तव श्यालस्य तं रथम् ।
KK-08-01-016-024e	शलभानामिव व्राताः शरव्राता महारथम् ॥
KK-08-01-016-025a	सञ्छाद्यमानोऽपि दृढं विव्यथे नैव सौबलः ।
KK-08-01-016-025c	प्रममाथ शरांस्तस्य शरव्रातैर्महायशाः ॥
KK-08-01-016-026a	तत्रातुष्यन्त योधाश्च सिद्वाश्चापि दिवि स्थिताः ।
KK-08-01-016-026c	सुतसोमस्य तत्कर्म दृष्ट्वाऽश्रद्धेयमद्भुतम् ।
KK-08-01-016-026e	रथस्थं शकुनिं यत्तु पदातिः समयोधयत् ॥
KK-08-01-016-027a	तस्य तीक्ष्णैर्महावेगैर्भल्लैः सन्नतपर्वभिः ।
KK-08-01-016-027c	व्यहनत्कार्मुकं राजंस्तूणीरांश्चैव सर्वशः ॥
KK-08-01-016-028a	स च्छिन्नधन्वा विरथः खड्गमुद्यम्य चानदत् ।
KK-08-01-016-028c	वैदूर्योत्पलवर्णाभं दन्तिदन्तमयत्सरुम् ॥
KK-08-01-016-029a	भ्राम्यमाणं ततस्तं तु विमलाम्बरवर्चसम् ।
KK-08-01-016-029c	कालदण्डोपमं मेने सुतसोमस्य धीमतः ॥
KK-08-01-016-030a	सोऽचरत्सहसा खड्गी मण्डलानि सहस्रशः ।
KK-08-01-016-030c	चतुर्दश महाराज शिक्षाबलसमन्वितः ॥
KK-08-01-016-031a	भ्रान्तमुद्भ्रान्तमाविद्धमाप्लुतं विप्लुतं सृतम् ।
KK-08-01-016-031c	सम्पातसमुदीर्णे च दर्शयामास संयुगे ॥
KK-08-01-016-032a	सौबलस्तु ततस्तस्य शरांश्चिक्षेप वीर्यवान् ।
KK-08-01-016-032c	तानापतत एवाशु चिच्छेद परमासिना ॥
KK-08-01-016-033a	ततः क्रुद्धो महाराज सौबलः परवीरहा ।
KK-08-01-016-033c	प्राहिणोत्सुतसोमाय शरानाशीविषोपमान् ॥
KK-08-01-016-034a	चिच्छेद तांस्तु खड्गेन शिक्षया च बलेन च ।
KK-08-01-016-034c	दर्शयँल्लाघवं युद्धे तार्क्ष्यतुल्यपराक्रमः ॥
KK-08-01-016-035a	तस्य सञ्चरतो राजन्मण्डलावर्तने तदा ।
KK-08-01-016-035c	क्षुरप्रेण सुतीक्ष्णेन खड्गं चिच्छेद सुप्रभम् ॥
KK-08-01-016-036a	स च्छिन्नः सहसा भूमौ निपपात महानसिः ।
KK-08-01-016-036c	अधर्मस्य स्थितं हस्ते सुत्सरोस्तत्र भारत ॥
KK-08-01-016-037a	छिन्नमाज्ञाय निस्त्रिंशमवप्लुत्य पदानि षट् ।
KK-08-01-016-037c	प्राविध्यत ततः शेषं सुतसोमो महारथः ॥
KK-08-01-016-038a	तच्छित्त्वा सगुणं चापं रणे तस्य महात्मनः ।
KK-08-01-016-038c	पपात धरणीं तूर्णं स्वर्णवज्रविभूषितम् ॥
KK-08-01-016-039a	सुतसोमस्ततोऽगच्छच्छ्रुतकीर्तेर्महारथम् ।
KK-08-01-016-039c	सौबलोऽपि धनुर्गृह्य घोरमन्यत्सुदुर्जयम् ॥
KK-08-01-016-040a	अभ्ययात्पाण्डवानीकं निघ्नञ्शत्रुगणान्बहून् ।
KK-08-01-016-040c	तत्र नादो महानासीत्पाण्डवानां विशाम्पते ॥
KK-08-01-016-041a	सौबलं समरे दृष्ट्वा विचरन्तमभीतवत् ।
KK-08-01-016-041c	तान्यनीकानि दृप्तानि शस्त्रवन्ति महान्ति च ।
KK-08-01-016-041e	द्राव्यमाणान्यदृश्यन्त सौबलेन महात्मना ॥
KK-08-01-016-042a	यथा दैत्यचमूं राजन्देवराजो ममर्द ह ।
KK-08-01-016-042c	तथैव पाण्डवीं सेनां सौबलेयो व्यनाशयत् ॥ ॥

इति श्रीमन्महाभारते कर्णपर्वणि षोडशदिवसयुद्धे षोडशोऽध्यायः ॥ 16 ॥

8-16-35 मण्डलानामावर्तने अनुलोमविलोमाभ्यासे ॥ 8-16-36 असेः सुत्सरोः शोभनमुष्टेः ॥ 8-16-16 षोडशोऽध्यायः ॥
