श्रीः
अध्यायः 016

युयुत्सूलूकयोर्युद्धम् ॥ 1 ॥ शकुनिसुतसोमयोर्युद्धम् ॥ 2 ॥

001	सञ्जय उवाच ।
001a	युयुत्सुं तव पुत्रस्य द्रावयन्तं बलं महत् ।
001c	उलूको न्यपतत्तूर्णं तिष्ठतिष्ठेति चाब्रवीत् ॥
002a	युयुत्सुश्च ततो राजञ्शितधारेण पत्रिणा ।
002c	उलूकं ताडयामास वज्रेणेव महाबलम् ॥
003a	उलूकस्तु ततः क्रुद्धस्तव पुत्रस्य संयुगे ।
003c	क्षुरप्रेण धनुश्छित्त्वा ताडयामास कर्णिना ॥
004a	तदपास्य धनुश्छिन्नं युयुत्सुर्वेगवत्तरम् ।
004c	अन्यदादत्त सुमहच्चापं संरक्तलोचनः ॥
005a	शाकुनिं तु ततः षष्ट्या विव्याध भरतर्षभ ।
005c	सारथिं त्रिभिरानर्च्छत्तं च भूयो व्यविध्यत ॥
006a	उलूकस्तं तु विंशत्या विद्व्वा स्वर्णविभूषितैः ।
006c	अथास्य समरे क्रुद्धो ध्वजं चिच्छेद काञ्चनम् ॥
007a	स च्छिन्नयष्टिः सुमहाञ्शीर्यमाणो महाध्वजः ।
007c	पपात प्रमुखे राजन्युयुत्सोः काञ्चनध्वजः ॥
008a	ध्वजमुन्मथितं दृष्ट्वा युयुत्सुः क्रोधमूर्च्छितः ।
008c	उलूकं पञ्चभिर्बाणैराजघान स्तनान्तरे ॥
009a	उलूकस्तस्य समरे तैलधौतेन मारिष ।
009c	शिरश्चिच्छेद भल्लेन यन्तुर्भरतसत्तम ॥
010a	तच्छिन्नमपतद्भूमौ युयुत्सोः सारथेस्तदा ।
010c	तारारूपं यथा चित्रं निपपात महीतले ॥
011a	जघान चतुरोऽश्वांश्च तं च विव्याध पञ्चभिः ।
011c	सोऽतिविद्धो बलवता प्रत्यपायाद्रथान्तरम् ॥
012a	तं निर्जित्य रणे राजन्नुलूकस्त्वरितो ययौ ।
012c	पाञ्चालान्सृञ्जयांश्चैव विनिघ्नन्निशितैः शरैः ॥
013a	शतानीकं महाराज श्रुतकर्मा सुतस्तव ।
013c	व्यश्वसूतरथं चक्रे निमेषार्धादसम्भ्रमः ॥
014a	हताश्वे तु रथे तिष्ठञ्शतानीको महारथः ।
014c	गदां चिक्षेप सङ्क्रुद्धस्तव पुत्रस्य मारिष ॥
015a	सा कृत्वा स्यन्दनं भस्म हयांश्चैव ससारथीन् ।
015c	पपात धरणीं तूर्णं दारयन्तीव भारत ॥
016a	तावुभौ विरथौ वीरौ कुरूणां कीर्तिवर्धनौ ।
016c	व्यपाक्रमेतां युद्धात्तु प्रेक्षमाणौ परस्परम् ॥
017a	पुत्रस्तु तव सम्भ्रान्तो विविंशो रथमारुहत् ।
017c	शतानीकोऽपि त्वरितः प्रतिविन्ध्यरथं गतः ॥
018a	सुतसोमं तु शकुनिर्विद्ध्वा तु निशितैः शरैः ।
018c	नाकम्पयत सङ्क्रुद्धो वार्योघ इव पर्वतम् ॥
019a	सुतसोमस्तु तं दृष्ट्वा पितुरत्यन्तवैरिणम् ।
019c	शरैरनेकसाहस्रैश्छादयामास भारत ॥
020a	ताञ्शराञ्शकुनिस्तूर्णं चिच्छेदान्यैः पतत्रिभिः ।
020c	लघ्वस्त्रश्चित्रयोधी च जितकाशी च संयुगे ॥
021a	निवार्य समरे चापि शरांस्तान्निशितैः शरैः ।
021c	आजघान सुसङ्क्रुद्धः सुतसोमं त्रिभिः शरैः ॥
022a	`नाकम्पयत सङ्क्रुद्धो वार्योघ इव पर्वतम्' ।
022c	तस्याश्वान्केतनं सूतं तिलशो व्यधमच्छरैः ।
022e	श्यालस्तव महाराज तत उच्चुक्रुशुर्जनाः ॥
023a	हताश्वो विरथश्चैव छिन्नकेतुश्च मारिष ।
023c	धन्वी धनुर्वरं गृह्य रथाद्भूमावतिष्ठत ॥
024a	व्यसृजत्सायकांश्चैव स्वर्णपुङ्खाञ्शिलाशितान् ।
024c	छादयामासुरथ ते तव श्यालस्य तं रथम् ।
024e	शलभानामिव व्राताः शरव्राता महारथम् ॥
025a	सञ्छाद्यमानोऽपि दृढं विव्यथे नैव सौबलः ।
025c	प्रममाथ शरांस्तस्य शरव्रातैर्महायशाः ॥
026a	तत्रातुष्यन्त योधाश्च सिद्वाश्चापि दिवि स्थिताः ।
026c	सुतसोमस्य तत्कर्म दृष्ट्वाऽश्रद्धेयमद्भुतम् ।
026e	रथस्थं शकुनिं यत्तु पदातिः समयोधयत् ॥
027a	तस्य तीक्ष्णैर्महावेगैर्भल्लैः सन्नतपर्वभिः ।
027c	व्यहनत्कार्मुकं राजंस्तूणीरांश्चैव सर्वशः ॥
028a	स च्छिन्नधन्वा विरथः खड्गमुद्यम्य चानदत् ।
028c	वैदूर्योत्पलवर्णाभं दन्तिदन्तमयत्सरुम् ॥
029a	भ्राम्यमाणं ततस्तं तु विमलाम्बरवर्चसम् ।
029c	कालदण्डोपमं मेने सुतसोमस्य धीमतः ॥
030a	सोऽचरत्सहसा खड्गी मण्डलानि सहस्रशः ।
030c	चतुर्दश महाराज शिक्षाबलसमन्वितः ॥
031a	भ्रान्तमुद्भ्रान्तमाविद्धमाप्लुतं विप्लुतं सृतम् ।
031c	सम्पातसमुदीर्णे च दर्शयामास संयुगे ॥
032a	सौबलस्तु ततस्तस्य शरांश्चिक्षेप वीर्यवान् ।
032c	तानापतत एवाशु चिच्छेद परमासिना ॥
033a	ततः क्रुद्धो महाराज सौबलः परवीरहा ।
033c	प्राहिणोत्सुतसोमाय शरानाशीविषोपमान् ॥
034a	चिच्छेद तांस्तु खड्गेन शिक्षया च बलेन च ।
034c	दर्शयँल्लाघवं युद्धे तार्क्ष्यतुल्यपराक्रमः ॥
035a	तस्य सञ्चरतो राजन्मण्डलावर्तने तदा ।
035c	क्षुरप्रेण सुतीक्ष्णेन खड्गं चिच्छेद सुप्रभम् ॥
036a	स च्छिन्नः सहसा भूमौ निपपात महानसिः ।
036c	अधर्मस्य स्थितं हस्ते सुत्सरोस्तत्र भारत ॥
037a	छिन्नमाज्ञाय निस्त्रिंशमवप्लुत्य पदानि षट् ।
037c	प्राविध्यत ततः शेषं सुतसोमो महारथः ॥
038a	तच्छित्त्वा सगुणं चापं रणे तस्य महात्मनः ।
038c	पपात धरणीं तूर्णं स्वर्णवज्रविभूषितम् ॥
039a	सुतसोमस्ततोऽगच्छच्छ्रुतकीर्तेर्महारथम् ।
039c	सौबलोऽपि धनुर्गृह्य घोरमन्यत्सुदुर्जयम् ॥
040a	अभ्ययात्पाण्डवानीकं निघ्नञ्शत्रुगणान्बहून् ।
040c	तत्र नादो महानासीत्पाण्डवानां विशाम्पते ॥
041a	सौबलं समरे दृष्ट्वा विचरन्तमभीतवत् ।
041c	तान्यनीकानि दृप्तानि शस्त्रवन्ति महान्ति च ।
041e	द्राव्यमाणान्यदृश्यन्त सौबलेन महात्मना ॥
042a	यथा दैत्यचमूं राजन्देवराजो ममर्द ह ।
042c	तथैव पाण्डवीं सेनां सौबलेयो व्यनाशयत् ॥ ॥

इति श्रीमन्महाभारते कर्णपर्वणि षोडशदिवसयुद्धे षोडशोऽध्यायः ॥ 16 ॥

8-16-35 मण्डलानामावर्तने अनुलोमविलोमाभ्यासे ॥ 8-16-36 असेः सुत्सरोः शोभनमुष्टेः ॥ 8-16-16 षोडशोऽध्यायः ॥
