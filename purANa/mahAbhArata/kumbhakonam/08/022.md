अध्यायः 022

कृष्णतुल्यसारथेरभावात्स्वस्यार्जुनान्न्यूनतां मन्यमानेन कर्णेन दुर्योधनं प्रति शल्यस्य सारथ्ये नियोजनचोदना ॥ 1 ॥

001	धृतराष्ट्र उवाच ।
001a	स्वेन च्छन्देन नः सर्वानवधीद्व्यक्तमर्जुनः ।
001c	न ह्यस्य समरे मुच्येदन्तकोऽप्याततायिनः ॥
002a	पार्थो ह्येकोऽहरद्भद्रामेकश्चाग्निमतर्पयत् ।
002c	एकश्चेमां महीं जित्वा चक्रे बलिभृतो नृपान् ॥
003a	एको निवातकवचानहनद्दिव्यकार्मुकः ।
003c	एकः किरातरूपेण स्थितं शर्वमयोधयत् ॥
004a	एको ह्यरक्षद्भरतानेको भवमतोषयत् ।
004c	तेनैकेन जिताः सर्वे मदीया ह्युग्रतेजसः ॥
005a	न ते निन्द्याः प्रशस्यास्ते यत्ते चक्रुर्ब्रवीहि तत् ।
005c	ततो दुर्योधनः सूत पश्चात्किमकरोत्तदा ॥
006	सञ्जय उवाच ।
006a	हतप्रहतविध्वस्ता विवर्मायुधवाहनाः ।
006c	दीनस्वरा दूयमाना मानिनः शत्रुनिर्जिताः ॥
007a	शिबिरस्थाः पुनर्मन्त्रं मन्त्रयन्ति स्म कौरवाः ।
007c	भग्नदंष्ट्रा हतविषाः पादाक्रान्ता इवोरगाः ॥
008a	तानब्रवीत्ततः कर्णः क्रुद्धः सर्प इव श्वसन् ।
008c	करं करेण निष्पीड्य प्रेक्षमाणस्तवात्मजम् ॥
009a	यत्तो दृढश्च दक्षश्च धृतिमानर्जुनः सदा ।
009c	सम्बोधयति चाप्येनं यथाकालमधोक्षजः ॥
010a	सहसाऽस्त्रविसर्गेण वयं तेनाद्य वञ्चिताः ।
010c	श्वस्त्वहं तस्य सङ्कल्पं सर्वं हन्ता महीपते ॥
011a	एवमुक्तस्तथेत्युक्त्वा सोऽनुजज्ञे नृपोत्तमान् ।
011c	तेऽनुज्ञाता नृपाः सर्वे स्वानि वेश्मानि भेजिरे ॥
012a	सुखोषितास्तां रजनीं हृष्टा युद्धाय निर्ययुः ।
012c	तेऽपश्यन्विहितं व्यूहं धर्मराजेन दुर्जयम् ।
012e	प्रयत्नात्कुरुमुख्येन बृहस्पत्युशनोमतात् ॥
013a	अथ प्रतीपकर्तारं प्रवीरं परवीरहा ।
013c	सस्मार वृषभस्कन्धं कर्णं दुर्योधनस्तदा ॥
014a	पुरन्दरसमं युद्धे मरुद्गणसमं बले ।
014c	कार्तवीर्यसमं वीर्ये कर्णं राज्ञोऽगमन्मनः ॥
015a	सर्वेषां चैव सैन्यानां कर्णमेवागमन्मनः ।
015c	सूतपुत्रं महेष्वासं बन्धुमात्ययिकेष्विव ॥
016	धृतराष्ट्र उवाच ।
016a	ततो दुर्योधनः सूत पश्चात्किमकरोत्तदा ।
016c	यद्वोऽगमन्मनो मन्दाः कर्णं वैकर्तनं प्रति ॥
017a	अप्यपश्यत राधेयं शीतार्ता इव भास्करम् ।
017c	कृतेऽवहारे सैन्यानां प्रवृत्ते च रणे पुनः ॥
018a	`दुर्योधनं च तत्राजौ पाण्डवेन भृशार्दितम् ।
018c	पराक्रान्तान्पाण्डुसुतान्दृष्ट्वाऽपि च महारणे' ॥
019a	कथं वैकर्तनः कर्णस्तत्रायुध्यत सञ्जय ।
019c	कथं च पाण्डवाः सर्वे युयुधुस्तत्र सूतजम् ॥
020a	कर्णो ह्येको महाबाहुर्हन्यात्पार्थान्ससृञ्जयान् ।
020c	कर्णस्य भुजयोर्वीर्यं शक्रविष्णुसमं युधि ॥
021a	तस्य शस्त्राणि घोराणि विक्रमश्च महात्मनः ।
021c	कर्णमाश्रित्य सङ्ग्रामे मत्तो दुर्योधनो नृपः ॥
022a	दुर्योधनं ततो दृष्ट्वा पाण्डवेन भृशार्दितम् ।
022c	पराक्रान्तान्पाण्डुसुतान्दृष्ट्वा चापि महारथः ॥
023a	कर्णमाश्रित्य सङ्ग्रामे मन्दो दुर्योधनः पुनः ।
023c	जेतुमुत्सहते पार्थान्सपुत्रान्सहकेशवान् ॥
024a	`यः सौबलं तथा तात नीतिमानिति मन्यते ।
024c	कर्णं चाग्रतिमं युद्धे देवैरपि दुरुत्सहम् ॥
025a	मन्यतेऽभ्यधिकं पार्थादेवं चास्य हृदि स्थितम् ।
025c	विजेष्यति रणे कर्ण एकः पर्थान्ससोमकान् ।
025e	मम चैव सदा मन्दः शंसते नित्यमग्रतः' ॥
026a	अहो बत महद्दुःखं यत्र पाण्डुसुतान्रणे ।
026c	नातरद्रभसः कर्णो दैवं नूनं परायणम् ॥
027ac	अहो द्यूतस्य निष्ठेयं घोरा सम्प्रति वर्तते ॥
028a	अहो तीव्राणि दुःखानि दुर्योधनकृतान्यहम् ।
028c	सोढा घोराणि बहुशः शल्यभूतानि सञ्जय ॥
029a	सौबलं च तदा तात नीतिमानिति मन्यते ।
029c	कर्णश्च रभसो नित्यं राजा त चाप्यनुव्रतः ॥
030a	यदेवं वर्तमानेषु महायुद्धेषु सञ्जय ।
030c	अश्रौषं निहतान्पुत्रान्नित्यमेव विनिर्जितान् ॥
031a	न पाण्डवानां समरे कश्चिदस्ति हतः किल ।
031c	स्त्रीमध्यमिव गाहन्ते दैवं तु बलवत्तरम् ॥
032	सञ्जय उवाच ।
032ac	[राजन्पूर्वनिमित्तानि धर्मिष्ठानि विचिन्तय] ।
033a	अतिक्रान्तं हि यत्कार्यं पश्चाच्चिन्तयते नरः ।
033c	तच्चास्य न भवेत्कार्यं चिन्तया च विनश्यति ॥
034a	तदिदं तव कार्यं तु दूरप्राप्तं विजानता ।
034c	न कृतं यत्त्वया पूर्वं प्राप्ताप्राप्तविचारणम् ॥
035a	उक्तोऽसि बहुधा राज्ञन्मा युध्यस्वेति पाण्डवैः ।
035c	न च तत्त्वग्रहीर्द्वेषात्पाण्डवेषु विशाम्पते ॥
036a	त्वया पापानि घोराणि समाचीर्णानि पाण्डुषु ।
036c	त्वत्कृते वर्तते घोरः पार्थिवानां जनक्षयः ॥
037a	तत्त्विदानीमतिक्रान्तं मा शुचो भरतर्षभ ।
037c	शृणु सर्वं यथावृत्तं घोरं वैशसमुच्यते ॥
038a	प्रभातायां रजन्यां तु कर्णो राजानमभ्ययात् ।
038c	समेत्य च महाबाहुर्दुर्योधनमथाब्रवीत् ॥
039	कर्ण उवाच ।
039a	अद्य राजन्समेष्यामि पाण्डवेन यशस्विना ।
039c	निहनिष्यामि तं वीरं स वा मां निहनिष्यति ॥
040a	बहुत्वान्मम कार्याणां तथा पार्थस्य भारत ।
040c	नाभूत्समागमो राजन्मम चैवार्जुनस्य च ॥
041a	इदं तु मे यथाप्रज्ञं शृणु वाक्यं विशाम्पते ।
041c	अनिहत्य रणे पार्थं नाहमेष्यामि भारत ॥
042a	हतप्रवीरे सैन्येऽस्मिन्मयि चावस्थिते युधि ।
042c 	अभियास्यति मां पार्थः शक्रशक्तिविनाकृतम् ॥
043a	ततः श्रेयस्करं यच्च तन्निबोध जनेश्वर ।
043c	आयुधानां च मे वीर्यं दिव्यानामर्जुनस्य च ॥
044a	कार्यस्य महतो भेदे लाघवे दूरपातने ।
044c	सौष्ठवे चास्त्रपाते च सव्यसाची न मत्समः ॥
045a	प्राणे शौर्येऽथ विज्ञाने विक्रमे चापि भारत ।
045c	निमित्तज्ञानयोगे च सव्यसाची न मत्समः ॥
046a	सर्वायुधमहामात्रं विजयं नाम तद्धनुः ।
046c	इन्द्रार्थं प्रियकामेन निर्मितं विश्वकर्मणा ॥
047a	येन दैत्यगणान्राजञ्जितवान्वै शतक्रतुः ।
047c	यस्य घोषेण दैत्यानां व्यामुह्यन्त दिशो दश ॥
048a	तद्भार्गवाय प्रायच्छच्छक्रः परमसम्मतम् ।
048c	तद्दिव्यं भार्गवो मह्यमददद्धनुरत्तमम् ॥
049a	तेन योत्स्ये महाबाहुमर्जुनं जयतां वरम् ।
049a	यथेन्द्रः समरे सर्वान्दैतेयान्वै समागतान् ।
049e	`निजघान तथा सर्वाञ्जेष्यामि युधि पाण्डवान्' ॥
050a	धनुर्घोरं रामदत्तं गाण्डीवात्तद्विशिष्यते ।
050c	त्रिस्सप्तकृत्वः पृथिवी धनुषा येन निर्जिता ॥
051a	धनुषो ह्यस्य कर्माणि दिव्यानि प्राह भार्गवः ।
051c	तद्रामो ह्यददन्मह्यं तेन योत्स्यामि पाण्डवम् ॥
052a	अद्य दुर्योधनाहं त्वां नन्दयिष्ये सबान्धवम् ।
052c	निहत्य समरे वीरमर्जुनं जयतां वरम् ॥
053a	सपर्वतवनद्वीपा हतवीरा ससागरा ।
053c	पुत्रपौत्रप्रतिष्ठा ते भविष्यत्यद्य पार्थिव ॥
054a	नाशक्यं विद्यते मेऽद्य त्वत्प्रियार्थं विशेषतः ।
054c	सम्यग्धर्मानुरक्तस्य सिद्धिरात्मवतो यथा ॥
055a	न हि मे विक्रमं सोढुं स शक्तोऽग्निं तरुर्यथा ।
055c	अवश्यं तु मया वाच्यं येन हीनोऽस्मि फल्गुनात् ॥
056a	ज्या तस्य धनुषो दिव्या तथाऽक्षय्ये महेषुधी ।
056c	सारथिस्तस्य गोविन्दो मम तादृङ्न विद्यते ॥
057a	तस्य दिव्यं धनुः श्रेष्ठं गाण्डीवमजितं युधि ।
057c	विजयं च महद्दिव्यं ममापि धनुरुत्तमम् ॥
058a	तत्राहमधिकः पार्थाद्धनुषा तेन पार्थिव ।
058c	येन चाप्यधिको वीरः पाण्डवस्तन्निबोध मे ॥
059a	रश्मिग्राहश्च दाशार्हः सर्वलोकनमस्कृतः ।
059c	अग्निदत्तश्च वै दिव्यो रथः काञ्चनभूषणः ॥
060a	अच्छेद्याः सर्वतो वीर वाजिनश्च मनोजवाः ।
060c	ध्वजश्च दिव्यो द्युतिमान्वानरोपि भयङ्करः ॥
061a	कृष्णश्च जगतः स्रष्टा रथं तमभिरक्षति ।
061c	एभिस्त्रिभिरहं हीनो योद्धुमिच्छामि पाण्डवम् ॥
062a	अयं तु सदृशः शौरेः शल्यः समितिशोभनः ।
062c	सारथ्यं यदि मे कुर्याद्ध्रुवस्ते विजयो भवेत् ॥
063a	तस्य मे सारथिः शल्यो भवत्वसुकरः परैः ।
063c	नाराचान्गार्ध्रपत्रांश्च शकटानि वहन्तु मे ॥
064a	रथाश्च मुख्या राजेन्द्र युक्ता वाजिभिरुत्तमैः ।
064c	आयान्तु पश्चात्सततं मामेव भरतर्षभ ॥
065a	एवमभ्यधिकः पार्थाद्भविष्यामि गुणैरहम् ।
065c	शल्योप्यभ्यधिकः कृष्णादर्जुनादपिचाप्यहम् ॥
066a	यथाऽश्वहृदयं वेद दाशार्हः परवीरहा ।
066c	तथा शल्यो विजानीते हयज्ञानं महारथः ॥
067a	बाहुवीर्ये समो नास्ति मद्रराजस्य कश्चन ।
067c	तथाऽस्त्रे मत्समो नास्ति कश्चिदेव धनुर्धरः ॥
068a	तथा शल्यसमो नास्ति हयज्ञाने हि कश्चन ।
068c	सोऽयमभ्यधिकः कृष्णाद्भविष्यति रथो मम ॥
069a	एवं कृते रथस्थोऽहं गुणैरभ्यधिकोऽर्जुनात् ।
069c	विजयेयमहं सङ्ख्ये फल्गुनं कुरुसत्तम ॥
070a	समुद्यातुं न शक्ष्यन्ति देवा अपि सवासवाः ।
070c	एतत्कृतं महाराज त्वयेच्छामि परन्तप ॥
071a	क्रियतामेष कामो मे मा वः कालोऽत्यगादयम् ।
071c	एवं कृते कृतं मह्यं त्वया सर्वं भविष्यति ॥
072a	ततो द्रक्ष्यसि सङ्ग्रामे यत्करिष्यामि भारत ।
072c	सर्वथा पाण्डवान्सङ्ख्ये विजेष्ये वै समागतान् ॥
073a	न हि मे समरे शक्ताः समुद्यातुं सुरासुराः ।
073c	किमु पाण्डुसुता राजन्रणे मानुषयोनयः ॥
074	सञ्जय उवाच ।
074a	एवमुक्तस्तव सुतः कर्णेनाहवशोभिना ।
074c	सम्पूज्य सम्प्रहृष्टात्मा ततो राधेयमब्रवीत् ॥
075	दुर्योधन उवाच ।
075c	एवमेतत्करिष्यामि यथा त्वं कर्ण मन्यसे ।
075a	सोपासङ्गा रथाः साश्वाः स्वनुयास्यन्ति संयुगे ॥
076c	नाराचान्गार्ध्रपत्रांश्च शकटानि वहन्तु ते ।
076a	अनुयास्याम कर्ण त्वां वयं सर्वे च पार्थिवाः ॥
077c	सञ्जय उवाच ।
077a	एवमुक्त्वा महाराज तव पुत्रः प्रतापवान् ।
077c	अभिगम्याब्रवीद्राजा मद्रराजमिदं वचः ॥ ॥

इति श्रीमन्महाभारते कर्णपर्वणि द्वाविंशोऽध्यायः ॥ 22 ॥

8-22-1 स्वेन च्छन्देन इच्छया । आततायिनः शस्त्रपाणेः ॥ 8-22-2 भद्रां सुभद्राम् । बलिभृतः करदान् ॥ 8-22-4 अरक्षत घोषयात्रायाम् । भरतान्दुर्योधनादीन् ॥ 8-22-6 हतास्ताडिताः । प्रहताश्छिन्नावयवाः । विध्वस्ताः वाहनेभ्योऽधः पातिताः ॥ 8-22-10 सहसा अकस्मात् सहस्राक्षनिसृष्ट्या च शक्त्या तेन स्म वञ्चिताः इति ख. पाठः । सहस्राक्षनिसर्गेण शक्त्या तेन स्म वञ्चिताः इति ट.पाठः ॥ 8-22-12 बृहस्पत्युशनोमते इति झ.पाठः, तत्र स्थितेनेति शेषः ॥ 8-22-13 प्रतीपकर्तारं शत्रूणां छेत्तारम् । प्रवीरं प्रकृष्टं वीरम् ॥ 8-22-15 आत्ययिकेषु प्राणसङ्कटेषु ॥ 8-22-17 अप्यपश्यत । अपिः प्रश्ने ॥ 8-22-27 निष्ठा विपाकः ॥ 8-22-29 कर्णश्च नीतिमानिति मन्यत इति पूर्वेणान्वयः ॥ 8-22-31 स्त्रीमध्यमिव गाहन्ते निर्भयाः सेनां मृद्रन्तीत्यर्थः ॥ 8-22-32 निमित्तानि द्यूतादीनि धर्मिष्ठानीतिविपरीतलक्षणा । अधर्मिष्ठानीत्यर्थः ॥ 8-22-34 प्राप्ताप्राप्तविचरणं युक्तायुक्तपरीक्षणं न कृतमित्यन्वयः ॥ 8-22-43 जीवानामर्जुनस्य चेति ख.ड.पाठः ॥ 8-22-44 कार्यस्य कर्तव्यस्य परकीयस्य भेदे विनाशे । लाघवे शैघ्र्ये । सौष्ठवे कौशले ॥ 8-22-45 प्राणे शारीरबले । शौर्ये मानसबले विज्ञाने अस्त्रशिक्षायाम् । विक्रमे फलोपधानेऽस्त्राणाम् । निमित्तज्ञानयोगे लक्षसम्बन्धावधारणे । प्राणस्थैर्ये च वीर्ये च इति क.ख.ड.पाठः ॥ 8-22-46 महामात्रं श्रेष्ठम् ॥ 8-22-54 सिद्धिर्मोक्षः । आत्मवतो जितचित्तस्य ॥ 8-22-55 न भीमो विक्रमं सोढुं इति क.ड.पाठः ॥
