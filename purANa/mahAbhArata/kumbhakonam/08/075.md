अध्यायः 075

अर्जुनेन स्वावमानितस्य युधिष्ठिरस्य प्रसादनम् ॥ 1 ॥ अर्जुनेन युधिष्टिराग्रे कर्णवधप्रतिज्ञानम् ॥ 2 ॥

001	सञ्जय उवाच ।
001a	इति स्म कृष्णवचनात्प्रत्युच्चार्य युधिष्ठिरम् ।
001c	बभूव विमनाः पार्थः किञ्चित्कृत्वेव पातकम् ॥
002a	ततोऽब्रवीद्वासुदेवः प्रहसन्निव पाण्डवम् ।
002c	कथं नाम भवेदेतद्यदि त्वं पार्थ धर्मजम् ॥
003a	असिना तीक्ष्णधारेण हन्या धर्मे व्यस्थितम् ।
003c	त्वमित्युक्त्वाथ राजानमेवं कश्मलमाविशः ॥
004a	हत्वा तु नृपतिं पार्थ करिष्यसि किमुत्तरम् ।
004c	एवं हि दुर्विदो धर्मो मन्दप्रज्ञैर्विशेषतः ॥
005a	स भवान्धर्मभीरुत्वाद्ध्रुवं यायान्महत्तमः ।
005c	नरकं घोररूपं च भ्रातुर्ज्येष्ठस्य वै वधात् ॥
006a	स त्वं धर्मभृतां श्रेष्ठं राजानं धर्मसंहितम् ।
006c	प्रसादय कुरुश्रेष्ठमेतदत्र मतं मम ॥
007a	प्रसाद्य भक्त्या राजानं प्रीते चैव युधिष्ठिरे ।
007c	प्रयावस्त्वरितौ योद्धुं सूतपुत्ररथं प्रति ॥
008a	हत्वा तु समरे कर्णं त्वमद्य निशितैः शरैः ।
008c	विपुलां प्रीतिमाधत्स्व धर्मपुत्रस्य मानद ॥
009a	एतदत्र महाबाहो प्राप्तकालं मतं मम ।
009c	एवं कृते कृतं चैव तव कार्यं भविष्यति ॥
010	सञ्जय उवाच ।
010a	ततोऽर्जुनो महाराज लज्जया वै समन्वितः ।
010c	धर्मराजस्य चरणौ प्रपद्य शिरसा नतः ॥
011a	उवाच भरतश्रेष्ठं प्रसीदेति पुनः पुनः ।
011c	क्षमस्व राजन्यत्प्रोक्तस्त्वं मया धर्मभीरुणा ॥
012a	पादयोः पतितं दृष्ट्वा धर्मराजो युधिष्ठिरः ।
012c	धनञ्जयममित्रघ्नं रुदन्तं भरतर्षभम् ॥
013a	उत्थाप्य भ्रातरं राजा धर्मराजो धनञ्जयम् ।
013c	समाश्लिष्य च सस्नेहं प्ररुरोद महीपतिः ॥
014a	रुदित्वा सुचिरं कालं भ्रातरौ सुमहाद्युती ।
014c	कृतशौचौ महाराज प्रीतिमन्तौ बभूवतुः ॥
015a	तत आश्लिष्य तं प्रेम्णा मूर्ध्नि चाघ्राय पाण्डवः ।
015c	प्रीत्या परमया युक्तो विस्मयंश्च पुनःपुनः ।
015e	अब्रवीत्तं महेष्वासं धर्मराजो धनञ्जयम् ॥
016a	कर्णेन मे महाबाहो सर्वसैन्यस्य पश्यतः ।
016c	कवचं च ध्वजं चैव धनुः शक्तिर्हयाः शराः ।
016e	शरैः कृत्ता महेष्वास यतमानस्य संयुगे ॥
017a	सोऽहं दृष्ट्वा रणे तस्य कर्ण कर्णस्य फल्गुन ।
017c	व्यवसीदामि दुःखेन न तु मे जीवितं प्रियम् ॥
018a	न चेदद्य हि तं वीरं निहनिष्यसि संयुगे ।
018c	प्राणानेव परित्यक्ष्ये जीवितार्थो हि को मम ॥
019ac	एवमुक्तः प्रत्युवाच विजयो भरतर्षभ ॥
020a	सत्येन ते शपे राजंस्त्वत्पादेन तथैव च ।
020c	भीमेन च नरश्रेष्ठ यमाभ्यां च महीपते ॥
021a	`अहमेनं नरश्रेष्ठ सामात्यं च महीपते' ।
021c	यथाद्य समरे कर्णं हनिष्यामि हतोपि वा ।
021e	महीतले पतिष्यामि सत्येनायुधमालभे ॥
022a	एवमाभाष्य राजानमब्रवीन्माधवं वचः ।
022c	अद्य कर्णं रणे कृष्ण सूदयिष्ये न संशयः ।
022e	त्वमनुध्याहि भद्रं ते वधं तस्य दुरात्मनः ॥
023a	एवमुक्तोऽब्रवीत्पार्थं केशवो राजसत्तम ।
023c	शक्तोऽसि भरतश्रेष्ठ यत्नं कर्तुं यदात्थ माम् ॥
024a	एष चापि हि मे कामो नित्यमेव महारथ ।
024c	कथं भवान्रणे कर्णं निहन्यादिति सत्तम ॥
025a	एवमुक्तस्ततो राजन्पार्थो वचनमब्रवीत् ।
025c	हन्यते द्वैरथे भूयो युज्यन्तां वै रथोत्तमे ॥
026a	उपावृत्ताश्च तुरगाः शिक्षिताश्चाश्वसादिभिः ।
026c	रथोपकरणैः सर्वैः सत्वरं यातु मे रथः ॥
027a	एवमुक्तो महाराज फल्गुनेन महात्मना ।
027c	उवाच दारुकं कृष्णः कुरु सर्वं यदब्रवीत् ।
027e	अर्जुनो भारतश्रेष्ठः श्रेष्ठः सर्वधनुष्मताम् ॥
028a	आज्ञप्तस्त्वथ कृष्णेन दारुको राजसत्तम ।
028c	योजयामास च रथं वैयाघ्रं शत्रुतापनम् ।
028e	सज्जं निवेदयामास पाण्डवस्य महात्मनः ॥
029a	युक्तं तु रथमास्थाय दारुकेण महात्मना ।
029c	उपस्थितं रथं दृष्ट्वा पद्मनाभो रणान्तकृत् ।
029e	भूयश्चोवाच मतिमान्माधवो धर्मनन्दनम् ॥
030a	युधिष्ठिरेमं बीभत्सुं त्वं सान्त्वयितुमर्हसि ।
030c	अनुज्ञातुं च कर्णस्य वधायाद्य दुरात्मनः ॥
031a	श्रुत्वा ह्यावां महासंख्ये त्वां कर्णशरपीडितम् ।
031c	प्रवृत्तिं ज्ञातुमायाताविहावां पाण्डुनन्दन ॥
032a	दिष्ट्यासि राजन्विरुजो दिष्ट्या न ग्रहणं गतः ।
032c	परिसान्त्वय बीभत्सुं जयमाशाधि चानघ ॥
033	युधिष्ठिर उवाच ।
033a	एह्येहि पार्थ बीभत्सो मां परिष्वज पाण्डव ।
033c	वक्तव्यमुक्तोस्म्यहितं त्वया क्षान्तं च तन्मया ॥
034a	अहं त्वामनुजानामि जहि कर्णं धनञ्जय ।
034c	मन्युं च मा कृथाः पार्थ यन्मयोक्तोऽसि दारुणं ॥
035	सञ्जय उवाच ।
035a	ततो धनञ्जयो राजञ्शिरसा प्रणतस्तदा ।
035c	पादौ जग्राह पाणिभ्यां भ्रातुर्ज्येष्ठस्य मारिष ॥
036a	तमुत्थाप्य ततो राजा परिष्वज्य च पीडितम् ।
036c	मूर्ध्नुपाघ्राय चैवैनमिदं पुनरुवाच ह ॥
037a	धनञ्जय महाबाहो मानितोऽस्मि दृढं त्वया ।
037c	माहात्म्यं विजयं चैवं भूयः प्राप्नुहि शाश्वतम् ॥
038	अर्जुन उवाच ।
038a	अद्य तं पापकर्माणं सानुबन्धं रणे शरैः ।
038c	नयाम्यन्तं समासाद्य राधेयं बलगर्वितम् ॥
039a	येन त्वं पीडितो बाणैर्दृढमायम्य कार्मुकम् ।
039c	तस्याद्य कर्मणः कर्णः फलमाप्स्यति दारुणम् ॥
040a	अद्य त्वामुपयास्यामि कर्णं हत्वा महीपते ।
040c	सभाजये त्वामाक्रन्दादिति सत्यं ब्रवीमि ते ॥
041a	नाहत्वा विनिषर्तिष्ये कर्णमद्य रणाजिरात् ।
041c	इति सत्येन ते पादौ स्पृशामि जगतीपते ॥
042	सञ्जय उवाच ।
042a	इति ब्रुवाणं सुमनाः किरीटिनं युधिष्ठिरः प्राह वचो बृहत्तरम् ।
042c	यशोऽक्षयं जीवितमीप्सितं ते जयं सदा वीर्यमरिक्षयं तदा ॥
043a	प्रयाहि वृद्धिं च दिशन्तु देवता यथाहमिच्छामि तवास्तु तत्तथा ।
043c	प्रयाहि शीघ्रं जहि कर्णमाहवे पुरन्दरो वृत्रमिवात्मवृद्धये ॥ ॥

इति श्रीमन्महाभारते कर्णपर्वणि सप्तदशदिवसयुद्धे पञ्चसप्ततितमोऽध्यायः ॥ 75 ॥
