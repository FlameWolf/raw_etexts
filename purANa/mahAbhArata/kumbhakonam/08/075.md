अध्यायः 075

अर्जुनेन स्वावमानितस्य युधिष्ठिरस्य प्रसादनम् ॥ 1 ॥ अर्जुनेन युधिष्टिराग्रे कर्णवधप्रतिज्ञानम् ॥ 2 ॥

KK-08-01-075-001	सञ्जय उवाच ।
KK-08-01-075-001a	इति स्म कृष्णवचनात्प्रत्युच्चार्य युधिष्ठिरम् ।
KK-08-01-075-001c	बभूव विमनाः पार्थः किञ्चित्कृत्वेव पातकम् ॥
KK-08-01-075-002a	ततोऽब्रवीद्वासुदेवः प्रहसन्निव पाण्डवम् ।
KK-08-01-075-002c	कथं नाम भवेदेतद्यदि त्वं पार्थ धर्मजम् ॥
KK-08-01-075-003a	असिना तीक्ष्णधारेण हन्या धर्मे व्यस्थितम् ।
KK-08-01-075-003c	त्वमित्युक्त्वाथ राजानमेवं कश्मलमाविशः ॥
KK-08-01-075-004a	हत्वा तु नृपतिं पार्थ करिष्यसि किमुत्तरम् ।
KK-08-01-075-004c	एवं हि दुर्विदो धर्मो मन्दप्रज्ञैर्विशेषतः ॥
KK-08-01-075-005a	स भवान्धर्मभीरुत्वाद्ध्रुवं यायान्महत्तमः ।
KK-08-01-075-005c	नरकं घोररूपं च भ्रातुर्ज्येष्ठस्य वै वधात् ॥
KK-08-01-075-006a	स त्वं धर्मभृतां श्रेष्ठं राजानं धर्मसंहितम् ।
KK-08-01-075-006c	प्रसादय कुरुश्रेष्ठमेतदत्र मतं मम ॥
KK-08-01-075-007a	प्रसाद्य भक्त्या राजानं प्रीते चैव युधिष्ठिरे ।
KK-08-01-075-007c	प्रयावस्त्वरितौ योद्धुं सूतपुत्ररथं प्रति ॥
KK-08-01-075-008a	हत्वा तु समरे कर्णं त्वमद्य निशितैः शरैः ।
KK-08-01-075-008c	विपुलां प्रीतिमाधत्स्व धर्मपुत्रस्य मानद ॥
KK-08-01-075-009a	एतदत्र महाबाहो प्राप्तकालं मतं मम ।
KK-08-01-075-009c	एवं कृते कृतं चैव तव कार्यं भविष्यति ॥
KK-08-01-075-010	सञ्जय उवाच ।
KK-08-01-075-010a	ततोऽर्जुनो महाराज लज्जया वै समन्वितः ।
KK-08-01-075-010c	धर्मराजस्य चरणौ प्रपद्य शिरसा नतः ॥
KK-08-01-075-011a	उवाच भरतश्रेष्ठं प्रसीदेति पुनः पुनः ।
KK-08-01-075-011c	क्षमस्व राजन्यत्प्रोक्तस्त्वं मया धर्मभीरुणा ॥
KK-08-01-075-012a	पादयोः पतितं दृष्ट्वा धर्मराजो युधिष्ठिरः ।
KK-08-01-075-012c	धनञ्जयममित्रघ्नं रुदन्तं भरतर्षभम् ॥
KK-08-01-075-013a	उत्थाप्य भ्रातरं राजा धर्मराजो धनञ्जयम् ।
KK-08-01-075-013c	समाश्लिष्य च सस्नेहं प्ररुरोद महीपतिः ॥
KK-08-01-075-014a	रुदित्वा सुचिरं कालं भ्रातरौ सुमहाद्युती ।
KK-08-01-075-014c	कृतशौचौ महाराज प्रीतिमन्तौ बभूवतुः ॥
KK-08-01-075-015a	तत आश्लिष्य तं प्रेम्णा मूर्ध्नि चाघ्राय पाण्डवः ।
KK-08-01-075-015c	प्रीत्या परमया युक्तो विस्मयंश्च पुनःपुनः ।
KK-08-01-075-015e	अब्रवीत्तं महेष्वासं धर्मराजो धनञ्जयम् ॥
KK-08-01-075-016a	कर्णेन मे महाबाहो सर्वसैन्यस्य पश्यतः ।
KK-08-01-075-016c	कवचं च ध्वजं चैव धनुः शक्तिर्हयाः शराः ।
KK-08-01-075-016e	शरैः कृत्ता महेष्वास यतमानस्य संयुगे ॥
KK-08-01-075-017a	सोऽहं दृष्ट्वा रणे तस्य कर्ण कर्णस्य फल्गुन ।
KK-08-01-075-017c	व्यवसीदामि दुःखेन न तु मे जीवितं प्रियम् ॥
KK-08-01-075-018a	न चेदद्य हि तं वीरं निहनिष्यसि संयुगे ।
KK-08-01-075-018c	प्राणानेव परित्यक्ष्ये जीवितार्थो हि को मम ॥
KK-08-01-075-019ac	एवमुक्तः प्रत्युवाच विजयो भरतर्षभ ॥
KK-08-01-075-020a	सत्येन ते शपे राजंस्त्वत्पादेन तथैव च ।
KK-08-01-075-020c	भीमेन च नरश्रेष्ठ यमाभ्यां च महीपते ॥
KK-08-01-075-021a	`अहमेनं नरश्रेष्ठ सामात्यं च महीपते' ।
KK-08-01-075-021c	यथाद्य समरे कर्णं हनिष्यामि हतोपि वा ।
KK-08-01-075-021e	महीतले पतिष्यामि सत्येनायुधमालभे ॥
KK-08-01-075-022a	एवमाभाष्य राजानमब्रवीन्माधवं वचः ।
KK-08-01-075-022c	अद्य कर्णं रणे कृष्ण सूदयिष्ये न संशयः ।
KK-08-01-075-022e	त्वमनुध्याहि भद्रं ते वधं तस्य दुरात्मनः ॥
KK-08-01-075-023a	एवमुक्तोऽब्रवीत्पार्थं केशवो राजसत्तम ।
KK-08-01-075-023c	शक्तोऽसि भरतश्रेष्ठ यत्नं कर्तुं यदात्थ माम् ॥
KK-08-01-075-024a	एष चापि हि मे कामो नित्यमेव महारथ ।
KK-08-01-075-024c	कथं भवान्रणे कर्णं निहन्यादिति सत्तम ॥
KK-08-01-075-025a	एवमुक्तस्ततो राजन्पार्थो वचनमब्रवीत् ।
KK-08-01-075-025c	हन्यते द्वैरथे भूयो युज्यन्तां वै रथोत्तमे ॥
KK-08-01-075-026a	उपावृत्ताश्च तुरगाः शिक्षिताश्चाश्वसादिभिः ।
KK-08-01-075-026c	रथोपकरणैः सर्वैः सत्वरं यातु मे रथः ॥
KK-08-01-075-027a	एवमुक्तो महाराज फल्गुनेन महात्मना ।
KK-08-01-075-027c	उवाच दारुकं कृष्णः कुरु सर्वं यदब्रवीत् ।
KK-08-01-075-027e	अर्जुनो भारतश्रेष्ठः श्रेष्ठः सर्वधनुष्मताम् ॥
KK-08-01-075-028a	आज्ञप्तस्त्वथ कृष्णेन दारुको राजसत्तम ।
KK-08-01-075-028c	योजयामास च रथं वैयाघ्रं शत्रुतापनम् ।
KK-08-01-075-028e	सज्जं निवेदयामास पाण्डवस्य महात्मनः ॥
KK-08-01-075-029a	युक्तं तु रथमास्थाय दारुकेण महात्मना ।
KK-08-01-075-029c	उपस्थितं रथं दृष्ट्वा पद्मनाभो रणान्तकृत् ।
KK-08-01-075-029e	भूयश्चोवाच मतिमान्माधवो धर्मनन्दनम् ॥
KK-08-01-075-030a	युधिष्ठिरेमं बीभत्सुं त्वं सान्त्वयितुमर्हसि ।
KK-08-01-075-030c	अनुज्ञातुं च कर्णस्य वधायाद्य दुरात्मनः ॥
KK-08-01-075-031a	श्रुत्वा ह्यावां महासंख्ये त्वां कर्णशरपीडितम् ।
KK-08-01-075-031c	प्रवृत्तिं ज्ञातुमायाताविहावां पाण्डुनन्दन ॥
KK-08-01-075-032a	दिष्ट्यासि राजन्विरुजो दिष्ट्या न ग्रहणं गतः ।
KK-08-01-075-032c	परिसान्त्वय बीभत्सुं जयमाशाधि चानघ ॥
KK-08-01-075-033	युधिष्ठिर उवाच ।
KK-08-01-075-033a	एह्येहि पार्थ बीभत्सो मां परिष्वज पाण्डव ।
KK-08-01-075-033c	वक्तव्यमुक्तोस्म्यहितं त्वया क्षान्तं च तन्मया ॥
KK-08-01-075-034a	अहं त्वामनुजानामि जहि कर्णं धनञ्जय ।
KK-08-01-075-034c	मन्युं च मा कृथाः पार्थ यन्मयोक्तोऽसि दारुणं ॥
KK-08-01-075-035	सञ्जय उवाच ।
KK-08-01-075-035a	ततो धनञ्जयो राजञ्शिरसा प्रणतस्तदा ।
KK-08-01-075-035c	पादौ जग्राह पाणिभ्यां भ्रातुर्ज्येष्ठस्य मारिष ॥
KK-08-01-075-036a	तमुत्थाप्य ततो राजा परिष्वज्य च पीडितम् ।
KK-08-01-075-036c	मूर्ध्नुपाघ्राय चैवैनमिदं पुनरुवाच ह ॥
KK-08-01-075-037a	धनञ्जय महाबाहो मानितोऽस्मि दृढं त्वया ।
KK-08-01-075-037c	माहात्म्यं विजयं चैवं भूयः प्राप्नुहि शाश्वतम् ॥
KK-08-01-075-038	अर्जुन उवाच ।
KK-08-01-075-038a	अद्य तं पापकर्माणं सानुबन्धं रणे शरैः ।
KK-08-01-075-038c	नयाम्यन्तं समासाद्य राधेयं बलगर्वितम् ॥
KK-08-01-075-039a	येन त्वं पीडितो बाणैर्दृढमायम्य कार्मुकम् ।
KK-08-01-075-039c	तस्याद्य कर्मणः कर्णः फलमाप्स्यति दारुणम् ॥
KK-08-01-075-040a	अद्य त्वामुपयास्यामि कर्णं हत्वा महीपते ।
KK-08-01-075-040c	सभाजये त्वामाक्रन्दादिति सत्यं ब्रवीमि ते ॥
KK-08-01-075-041a	नाहत्वा विनिषर्तिष्ये कर्णमद्य रणाजिरात् ।
KK-08-01-075-041c	इति सत्येन ते पादौ स्पृशामि जगतीपते ॥
KK-08-01-075-042	सञ्जय उवाच ।
KK-08-01-075-042a	इति ब्रुवाणं सुमनाः किरीटिनं युधिष्ठिरः प्राह वचो बृहत्तरम् ।
KK-08-01-075-042c	यशोऽक्षयं जीवितमीप्सितं ते जयं सदा वीर्यमरिक्षयं तदा ॥
KK-08-01-075-043a	प्रयाहि वृद्धिं च दिशन्तु देवता यथाहमिच्छामि तवास्तु तत्तथा ।
KK-08-01-075-043c	प्रयाहि शीघ्रं जहि कर्णमाहवे पुरन्दरो वृत्रमिवात्मवृद्धये ॥ ॥

इति श्रीमन्महाभारते कर्णपर्वणि सप्तदशदिवसयुद्धे पञ्चसप्ततितमोऽध्यायः ॥ 75 ॥
