अध्यायः 072

युधिष्ठिरवधोद्यतमर्जुनम्प्रति कृष्णेन तत्कारणप्रश्ने तेन तन्निवेदनम् ॥ 1 ॥ कृष्णेन वधप्रतिनिधित्वेन युधिष्ठिराधिक्षेपविधानम् ॥ 2 ॥

KK-08-01-072-001	सञ्जय उवाच ।
KK-08-01-072-001a	युधिष्ठिरेणैवमुक्तः कौन्तेयः श्वेतवाहनः ।
KK-08-01-072-001c	असिं जग्राह सङ्क्रुद्धो जिघांसुर्भरतर्षभम् ॥
KK-08-01-072-002a	तस्य कोपं समाज्ञाय चित्तज्ञः केशवस्तदा ।
KK-08-01-072-002c	उवाच किमिदं खड्गं गृह्णास्यर्जुन शंस मे ॥
KK-08-01-072-003a	नेह पश्यामि योद्धव्यं त्वया किञ्चिद्धनञ्जय ।
KK-08-01-072-003c	नेहागता धार्तराष्ट्राः सर्वे भीमेन वारिताः ॥
KK-08-01-072-004a	उपागतोऽसि कौन्तेय राजा द्रष्टव्य इत्यसौ ।
KK-08-01-072-004c	स राजा भवता दृष्टः कुशली च युधिष्ठिरः ॥
KK-08-01-072-005a	तं दृष्ट्वा नृपशार्दूलं शार्दूलसमविक्रमम् ।
KK-08-01-072-005c	हर्षकाले च सम्प्राप्ते कस्मात्त्वां मन्युराविशत् ॥
KK-08-01-072-006a	न तं पश्यामि कौन्तेय यस्ते वध्यो भवेदिह ।
KK-08-01-072-006c	प्रहर्तुमिच्छसे कस्मात्किं वा ते चित्तविभ्रमः ॥
KK-08-01-072-007ac	कस्माद्भवान्महाखड्गं परिगृह्णात्यकारणात् ॥
KK-08-01-072-008a	तत्त्वां पृच्छामि कौन्तेय किमिदं ते चिकीर्षितम् ।
KK-08-01-072-008c	परामृशसि यत्क्रुद्धः खड्गमद्भुतविक्रम ॥
KK-08-01-072-009a	एवमुक्तः कटाक्षेण प्रेक्षमाणो युधिष्ठिरम् ।
KK-08-01-072-009c	अर्जुनः प्राह गोविन्दं क्रुद्धः सर्प इव श्वसन् ॥
KK-08-01-072-010a	अन्यस्मै देहि गाण्डीवमिति मां यः प्रचोदयेत् ।
KK-08-01-072-010c	भिन्द्यामहं तस्य शिर इत्युपांशु व्रतं मम ।
KK-08-01-072-010e	युधिष्ठिरेण तेनाहमुक्तश्चास्मि जनार्दन ॥
KK-08-01-072-011a	यदुक्तोऽहमदीनार्थं राज्ञाऽनेन यशस्विना ।
KK-08-01-072-011c	समक्षं तव गोविन्द न तत्क्षन्तुमिहोत्सहे ॥
KK-08-01-072-012a	तस्मादेनं विधिष्यामि राजानं धर्मचारिणाम् ।
KK-08-01-072-012c	प्रतिज्ञां पालयिष्यामि हत्वैनं नरसत्तमम् ॥
KK-08-01-072-013a	एतदर्थं मया खड्गो गृहीतो यदुनन्दन ।
KK-08-01-072-013c	सोऽहं युधिष्ठिरं हत्वा सत्यस्यानृण्यतां गतः ।
KK-08-01-072-013e	विशोको विज्वरश्चापि भविष्यामि जनार्दन ॥
KK-08-01-072-014a	किं वा त्वं मन्यसे प्राप्तमस्मिन्कार्य उपस्थिते ।
KK-08-01-072-014c	त्वमस्य जगतस्तात वेत्थ सर्वं गतागतम् ॥
KK-08-01-072-015a	`जातस्त्वत्तो हि धर्मश्चाधर्मश्चेति परा श्रुतिः' ।
KK-08-01-072-015c	तत्तथा प्रकरिष्यामि यथा मां वक्ष्यते भवान् ॥
KK-08-01-072-016	सञ्जय उवाच ।
KK-08-01-072-016ac	धिग्धिगित्येव गोविन्दः पार्थमुक्त्वाब्रवीत्पुनः ॥
KK-08-01-072-017	कृष्ण उवाच ।
KK-08-01-072-017a	इदानीं पार्थ जानामि न वृद्धाः सेवितास्त्वया ।
KK-08-01-072-017c	अकाले पुरुषव्याघ्र संरम्भं यद्भवानगात् ॥
KK-08-01-072-018a	न हि धर्मविभागज्ञैरेवं कार्यं धनञ्जय ।
KK-08-01-072-018c	यथा त्वं पाण्डवाद्येह धर्मभीरुरपण्डितः ॥
KK-08-01-072-019a	योऽकार्याणां क्रियायाश्च संयोगं नावबुध्यते ।
KK-08-01-072-019c	कार्याणामक्रियायाश्च स पार्थ पुरुषाधमः ॥
KK-08-01-072-020a	अनुसृत्य तु ये धर्मं कवयः समुपस्थिताः ।
KK-08-01-072-020c	समासविस्तरविदां न तेषां वेत्सि निश्चयम् ॥
KK-08-01-072-021a	अनिश्चयज्ञो हि नरः कार्याकार्यविनिश्चये ।
KK-08-01-072-021c	एवं स मुह्यत्यवशो यथा त्वं पार्थ मुह्यसि ॥
KK-08-01-072-022a	न हि कार्यमकार्यं वा सुखं ज्ञातुं कथञ्चन ।
KK-08-01-072-022c	श्रुतेन ज्ञायते सर्वं तच्च त्वं नावबुध्यसे ॥
KK-08-01-072-023a	अविज्ञानादिह भवान्सत्यं रक्षति धर्मवित् ।
KK-08-01-072-023c	प्राणिनां त्वं वधं पार्थ धार्मिको नावबुध्यसे ॥
KK-08-01-072-024a	प्राणिनां हि वधात्तात वृथा धर्मो मतो मम ।
KK-08-01-072-024c	अनृतं तु भवेद्वाच्यं न तु हिंसा कदाचन ॥
KK-08-01-072-025a	स कथं भ्रातरं ज्येष्ठं राजानं धर्मकोविदम् ।
KK-08-01-072-025c	हन्याद्भवान्नरश्रेष्ठ प्राकृतोऽन्यः पुमानिव ॥
KK-08-01-072-026a	अयुध्यमानस्य गुरोस्तथाऽशत्रोश्च मानद ।
KK-08-01-072-026c	पराङ्मुखस्य द्रवतः शरणं चापि गच्छतः ॥
KK-08-01-072-027a	कृताञ्जलेः प्रपन्नस्य प्रमत्तस्य तथैव च ।
KK-08-01-072-027c	न वधः पूज्यते सद्भिस्तच्च सर्वं गुरौ तव ॥
KK-08-01-072-028a	त्वया चैतद्व्रतं पार्थ बालेनेव कृतं पुरा ।
KK-08-01-072-028c	तस्मादधर्मसंयुक्तं मौर्ख्यादेव व्यवस्यसि ॥
KK-08-01-072-029a	स्वगुरुं पार्थ कस्मात्त्वं हन्तुकामोऽभिधावसि ।
KK-08-01-072-029c	असम्प्रधार्य धर्माणां गतिं सूक्ष्मां दुरत्ययाम् ॥
KK-08-01-072-030a	इदं धर्मरहस्यं च तव वक्ष्यामि पाण्डव ।
KK-08-01-072-030c	यद्ब्रूयात्तव भीष्मो वा राजा वापि युधिष्ठिरः ॥
KK-08-01-072-031a	विदुरो वा पुनः क्षत्ता गान्धारी वा यशस्विनी ।
KK-08-01-072-031c	कुन्ती वा भरतश्रेष्ठ द्रौपदी वा यशस्विनी ।
KK-08-01-072-031e	तत्ते वक्ष्यामि तत्त्वेन निबोधैतद्धनञ्जय ॥
KK-08-01-072-032a	सत्यस्य वचनं साधु न सत्याद्विद्यते परम् ।
KK-08-01-072-032c	सुदुर्विदं हि तत्त्वेन तत्सत्यमिति मे सतिः ॥
KK-08-01-072-033a	भवेत्सत्यमवक्तव्यं वक्तव्यमनृतं भवेत् ।
KK-08-01-072-033c	यत्रानृतं भवेत्सत्यं सत्यं चाप्यनृतं भवेत् ॥
KK-08-01-072-034a	विवाहकाले रतिसम्प्रयोगे प्राणात्यये सर्वधनापहारे ।
KK-08-01-072-034c	विप्रस्य चार्थे ह्यनृतं वदेत पञ्चानृतान्याहुरपातकानि ॥
KK-08-01-072-035a	सर्वस्वस्यापहारे तु वक्तव्यमनृतं भवेत् ।
KK-08-01-072-035c	तत्रानृतं भवेत्सत्यं सत्यं चाप्यनृतं भवेत् ॥
KK-08-01-072-036a	तादृशो हन्यते बालो यस्य सत्यमनिश्चितम् ।
KK-08-01-072-036c	सत्यानृते विनिश्चित्य ततो भवति धर्मवित् ॥
KK-08-01-072-037a	किमाश्चर्यं कृतप्रज्ञः पुरुषोऽपि सुदारुणः ।
KK-08-01-072-037c	सुमहत्प्राप्नुयात्पुण्यं बलाकोऽन्धवधादिव ॥
KK-08-01-072-038a	किमाश्चर्यं पुनर्मूढो धर्मकामो ह्यपण्डितः ।
KK-08-01-072-038c	सुमहत्प्राप्नुयात्पापमापगास्विव कौशिकः ॥
KK-08-01-072-039	अर्जुन उवाच ।
KK-08-01-072-039a	आचक्ष्व भगवन्नेतद्यथा विन्दाम्यहं तथा ।
KK-08-01-072-039c	बलाकस्यानुसम्बद्धं नदीनां कौशिकस्य च ॥
KK-08-01-072-040	वासुदेव उवाच ।
KK-08-01-072-040a	मृगव्याधोऽभवत्कश्चिद्बलाको नाम भारत ।
KK-08-01-072-040c	यात्रार्थं पुत्रदाराणां मृगान्हन्ति न कामतः ॥
KK-08-01-072-041a	वृद्धौ च मातापितरौ बिभर्त्यन्यांश्च संश्रितान् ।
KK-08-01-072-041c	स्वधर्मनिरतो नित्यं संविभज्यानसूयकः ॥
KK-08-01-072-042a	स कदाचिन्मृगप्रेप्सुर्नान्वविन्दन्मृगं क्वचित् ।
KK-08-01-072-042c	अथापश्यत्स पीवानं श्वापदं घ्राणचक्षुषम् ॥
KK-08-01-072-043a	अदृष्टपूर्वमपि तत्सत्वं तेन हतं तदा ।
KK-08-01-072-043c	अन्धे हते ततो व्योम्नः पुष्पवर्षं पपात च ॥
KK-08-01-072-044a	अप्सरोगीतवादित्रैर्नादितं च मनोरमम् ।
KK-08-01-072-044c	विमानमगमत्स्वर्गान्मृगव्याधनिनीषया ॥
KK-08-01-072-045a	तद्भूतं सर्वभूतानामभावाय किलार्जुन ।
KK-08-01-072-045c	तपस्तप्त्वा वरं प्राप्तं कृतमन्धं स्वयम्भुवा ॥
KK-08-01-072-046a	तद्धत्वा सर्वभूतानामभावकृतनिश्चयम् ।
KK-08-01-072-046c	बलाकोऽगात्स्वर्गलोकमेवं धर्मः सुदुर्विदः ॥
KK-08-01-072-047a	कौशिकोऽप्यभवद्विप्रस्तपस्वीनो बहुश्रुतः ।
KK-08-01-072-047c	नदीनां सङ्गमे ग्रामाददूरे स किलावसत् ॥
KK-08-01-072-048a	सत्यं मया सदा वाच्यमिति तस्याभवद्व्रतम् ।
KK-08-01-072-048c	सत्यवादीति विख्यातः स तदासीद्धनञ्जय ॥
KK-08-01-072-049a	अथ दस्युभयात्केचित्तदा तद्वनमाविशन् ।
KK-08-01-072-049c	तत्रापि दस्यवः क्रुद्धास्तानमार्गन्त यत्नतः ॥
KK-08-01-072-050a	अथ कौशिकमभ्येत्य प्रोचुस्ते सत्यवादिनम् ।
KK-08-01-072-050c	कतरेण पथा याता भगवन्निति वै जनाः ।
KK-08-01-072-050e	सत्येन पृष्टः प्रब्रूहि यदि तद्वेत्थ शंस नः ॥
KK-08-01-072-051	श्रीकृष्ण उवाच ।
KK-08-01-072-051a	सत्यस्य त्वविभागज्ञः सत्यं तेभ्यः शशंस ह ।
KK-08-01-072-051c	बहुवृक्षलतागुल्ममेतद्गहनमाश्रिताः ।
KK-08-01-072-051e	इति तान्ख्यापयामास तेभ्यस्तत्त्वं स कौशिकः ॥
KK-08-01-072-052a	ततस्ते तान्समासाद्य क्रूरा जघ्नुरिति श्रुतिः ।
KK-08-01-072-052c	ततोऽधर्मेण महता वाग्दुरुक्तेन कौशिकः ॥
KK-08-01-072-053a	गतः सुकष्टं निरयं धर्मसूक्ष्मेष्वतत्त्ववित् ।
KK-08-01-072-053c	दृष्टपूर्वश्रुतो मूढो धर्माणामविशारदः ॥
KK-08-01-072-054ac	वृद्धानपृच्छन्सन्देहानन्धः श्वभ्रमिवर्च्छति ॥
KK-08-01-072-055a	तत्र ते लक्षणोद्देशः कश्चिदेव भविष्यति ।
KK-08-01-072-055c	दुष्करं प्रतिसंख्यानं कार्त्स्न्येनात्र व्यवस्थितिः ॥
KK-08-01-072-056a	सत्यं धर्म इति ह्येके वदन्ति बहवो जनाः ।
KK-08-01-072-056c	न च पार्थाभ्यसूयामि नैतत्सर्वत्र शिष्यते ॥
KK-08-01-072-057a	श्रुतिस्तु धार्या इत्येके वदन्ति बहवो जनाः ।
KK-08-01-072-057c	न त्वेतत्प्रत्यसूयामि तत्र सर्वं विधीयते ॥
KK-08-01-072-058a	यत्स्यादहिंसासंयुक्तं स धर्म इति निश्चयः ।
KK-08-01-072-058c	अहिंसार्थाय हिंस्राणां धर्मप्रवचनं कृतम् ।
KK-08-01-072-058e	धारणाद्धर्ममित्याहुर्धर्मो धारयते प्रजाः ॥
KK-08-01-072-059a	प्रभवार्थाय भूतानां धर्मप्रवचनं कृतम् ।
KK-08-01-072-059c	यस्मात्प्रभवसंयुक्तः स धर्म इति निश्चयः ॥
KK-08-01-072-060a	येऽन्यायेन जिगीषन्तो धर्मं पृच्छन्ति मानवाः ।
KK-08-01-072-060c	अकूजनेन चेन्मोक्षो नात्र कूजेत्कथञ्चन ॥
KK-08-01-072-061a	अवश्यं कूजितव्ये ह शङ्केरन्वाप्यकूजनात् ।
KK-08-01-072-061c	येऽन्यायेन जिहीर्षन्तो धर्मं पृच्छन्ति कस्यचित् ।
KK-08-01-072-061e	श्रेयस्तत्रानृतं वक्तुं सत्यादिति विनिश्चितम् ॥
KK-08-01-072-062a	प्राणात्यये विवाहे वा सर्वजात्या महाभये ।
KK-08-01-072-062c	सर्वस्वस्य च लोपे वा वक्तव्यमनृतं भवेत् ॥
KK-08-01-072-063a	अधर्मं हि न पश्यन्ति मृषोद्यं तत्र पण्डिताः ।
KK-08-01-072-063c	सर्वथाऽभिवदेत्तत्तु नानृतं स्याद्विचक्षणः ॥
KK-08-01-072-064a	यः स्तेनैः सह सम्बन्धो मुच्यते शपथादपि ।
KK-08-01-072-064c	भवेत्तत्रानृतं श्रेयः सत्यादिति विचारितम् ॥
KK-08-01-072-065a	न च तेभ्यो धनं देयं सत्यादिति कथञ्चन ।
KK-08-01-072-065c	पापेभ्योऽपि धनं दत्तं दातारमपि पीडयेत् ।
KK-08-01-072-065e	तस्माद्धर्मार्थमनृतमुक्त्वा नानृतवाग्भवेत् ॥
KK-08-01-072-066a	एष ते लक्षणोद्देशो मयोद्दिष्टो यथाविधि ।
KK-08-01-072-066c	एतज्ज्ञात्वा ब्रूहि पार्थ यदि वध्यो युधिष्ठिरः ॥
KK-08-01-072-067	अर्जुन उवाच ।
KK-08-01-072-067ac	यथा ब्रूयान्महाप्राज्ञो यथा ब्रूयान्महायशाः ॥
KK-08-01-072-068a	सुहृद्ब्रूयाद्यथाऽस्माकं तथोक्तं वचनं त्वया ।
KK-08-01-072-068c	भवान्मातृसमोऽस्माकं भवान्पितृसमोऽपि च ।
KK-08-01-072-068a	गतिश्च परमा कृष्ण त्वमेव च परायणम् ॥
KK-08-01-072-069c	न हि ते त्रिषु लोकेषु विद्यतेऽविदितं क्वचित् ।
KK-08-01-072-069e	तस्माद्भवान्परं धर्मं वेद सर्वं यथातथम् ॥
KK-08-01-072-070a	अवध्यं पाण्डवं मन्ये धर्मराजं युधिष्ठिरम् ।
KK-08-01-072-070c	अधर्मयुक्ते संयोगे ब्रूहि किञ्चिदनुग्रहम् ॥
KK-08-01-072-071ac	इदं चापरमत्रैव ब्रूहि तत्त्वं विवक्षितम् ॥
KK-08-01-072-072a	जानासि दाशार्ह मम व्रतं तु यो मां ब्रूयात्कश्चन मानुषेषु ।
KK-08-01-072-072c	अन्यस्मै त्वं गाण्डिवं देहि पार्थ यो मत्तोऽस्त्रे वीर्यतो वा विशिष्टः ॥
KK-08-01-072-073a	हन्यामहं केशव तं प्रसह्य भीमो हन्यात्तूवरकेति चोक्तः ।
KK-08-01-072-073c	तन्मां राजा ह्युक्तवांस्ते समक्षं धनुर्देहीत्यसकृद्वृष्णिवीरे ॥
KK-08-01-072-074a	तं हन्यां चेत्केशव जीवलोके स्थाता नाहं कालमप्यल्पमात्रम् ।
KK-08-01-072-074c	ध्यात्वा नूनं ह्येनसा चापि मुक्तो वधं राज्ञो भ्रष्टवीर्यो विचेताः ॥
KK-08-01-072-075a	यथा प्रतिज्ञा मम लोकबुद्धौ भवेत्सत्या धर्मभृतां वरिष्ठ ।
KK-08-01-072-075c	यथा जीवत्पाण्डवोऽहं च कृष्ण तथा बुद्धिं दातुमप्यर्हसि त्वम् ॥
KK-08-01-072-076	वासुदेव उवाच ।
KK-08-01-072-076a	राजा श्रान्तो विक्षतो दुःखितश्च कर्णेन सङ्ख्ये निशितैर्बाणसङ्घैः ।
KK-08-01-072-076c	यश्चानिशं सूतपुत्रेण वीर शरैर्भृशं ताडितो युध्यमानः ॥
KK-08-01-072-077a	अतस्त्वमेतेन सरोषमुक्तो दुःखान्वितेनेदमयुक्तरूपम् ।
KK-08-01-072-077c	अकोपितो ह्येष यदि स्म सङ्ख्ये कर्णं न हन्यादिति चाब्रवीत्सः ॥
KK-08-01-072-078a	जानाति तं पाण्डव एष चापि पापं लोके कर्णमसह्यमन्यैः ।
KK-08-01-072-078c	ततस्त्वमुक्तो भृशरोषितेन राज्ञा समक्षं परुषाणि पार्थ ॥
KK-08-01-072-079a	नित्योद्युक्ते सततं चाप्रसह्ये कर्णे द्यूतं ह्यद्य रणे निबद्धम् ।
KK-08-01-072-079c	तस्मिन्हते कुरवो निर्जिताः स्युरेवं बुद्धिः पार्थिवे धर्मपुत्रे ॥
KK-08-01-072-080a	ततो वधं नार्हति धर्मपुत्रस्त्वया प्रतिज्ञाऽर्जुन पालनीया ।
KK-08-01-072-080c	जीवन्नयं येन मृतो भवेद्धि तन्मे निबोधेह तवानुरूपम् ॥
KK-08-01-072-081a	यदा मानं लभते माननार्हस्तदा स वै जीवति जीवलोके ।
KK-08-01-072-081c	यदाऽवमानं लभते महान्तं तदा जीवन्मृत इत्युच्यते सः ॥
KK-08-01-072-082a	सम्मानितः पार्थिवोऽयं सदैव त्वया च भीमेन तथा यमाभ्याम् ।
KK-08-01-072-082c	वृद्धैश्च लोके पुरुषैश्च शूरैस्तस्यापमानं कलया प्रयुङ्क्ष्व ॥
KK-08-01-072-083a	त्वमित्यत्रभवन्तं हि ब्रूहि पार्थ युधिष्ठिरम् ।
KK-08-01-072-083c	त्वमित्युक्तो हि निहतो गुरुर्भवति भारत ॥
KK-08-01-072-084a	एवमाचर कौन्तेय धर्मराजे युधिष्ठिरे ।
KK-08-01-072-084c	अधर्मयुक्तं संयोगं कुरुष्वैनं कुरूद्वह ॥
KK-08-01-072-085a	अथर्वाङ्गिरसी ह्येषा श्रुतीनामुत्तमा श्रुतिः ।
KK-08-01-072-085c	अविचार्यैव कार्यैषा श्रेयस्कामैर्नरैः सदा ॥
KK-08-01-072-086a	अवधेन वधः प्रोक्तो यद्गुरुस्त्वमिति प्रभुः ।
KK-08-01-072-086c	तद्ब्रूहि त्वं यन्मयोक्तं धर्मराजस्य धर्मवित् ॥
KK-08-01-072-087a	यदा ह्ययं पाण्डव धर्मराजस्त्वत्तोऽयुक्तं लप्स्यते चैव साधु ।
KK-08-01-072-087c	ततोऽस्य पादावभिवाद्य पश्चाच्छ्रेयो ब्रूयात्सान्त्वयुक्तं हितं च ॥
KK-08-01-072-088a	भ्राता प्राज्ञस्तव कोपं न जातु कुर्याद्राजा धर्ममार्गानुसारी ।
KK-08-01-072-088c	मुक्तोऽनृताद्भातृवधाच्च पापाद्धृष्टः कर्णं त्वं जहि पार्थ पश्चात् ॥ ॥

इति श्रीमन्महाभारते कर्णपर्वणि सप्तदशदिवसयुद्धे द्विसप्ततितमोऽध्यायः ॥ 72 ॥

8-72-22 सुखं अनधीत्येत्यर्थः । श्रुतेन शास्त्रेण ॥ 8-72-26 अशत्रोः अशातनीयस्य अवध्यस्य ॥ 8-72-47 तपस्वीनः तपस्विनामिनः श्रेष्ठः ॥ 8-72-52 यथा चाल्पश्रुतो मूढो धर्माणामविभागवित् । वृद्धानपृष्ट्वा सन्देहं महच्छ्वभ्रमिहार्हति । इति ङ. पाठः ॥ 8-72-57 तत्र ते लक्षणोद्देशात्कश्चिदत्र भविष्यति इति क.ड.पाठः । दुष्करं परमं ज्ञानं तर्केणानुव्यवस्यति इति ङ पाठः । दुष्करं प्रतिसङ्ख्यानं कार्त्स्न्येनास्य व्यवस्यति इति क.घ.ड.पाठः । श्रुतेर्धर्म इति ह्येके इति ङ.पाठः ॥ 8-72-62 प्राणात्यये विधाहे वा सर्वज्ञातिवधात्यये । नर्मण्यभिप्रवृत्ते वा न च प्रोक्तं मृषा भवेत् इति झ.ङ.पाठः ॥ 8-72-63 अधर्मं नात्र पश्यन्ति धर्मतत्वार्थदर्शिनः इति ङ.पाठः ॥ 8-72-64 यः स्तेनैः सह सम्बन्धान्मुच्यते शपथैरपि । श्रेयस्तत्रानृतं वक्तुं तत्सत्यमविचारितम् । इति ङ. पाठः ॥ 8-72-65 शक्ये सति कथञ्चन इति ङ. पाठः ॥ 8-72-70 अनुग्रहं अवधेन प्रतिज्ञारक्षणम् ॥ 8-72-74 तं हन्यामिति स्थाता न न स्थास्ये । एनसा मुक्तोपि कृतप्रायश्चित्तोऽपि न स्थास्ये इत्यर्थः । किं कृत्वा राज्ञो वधं ध्यात्वा ॥ 8-72-78 समक्षं आवयोरिति शेषः ॥ 8-72-79 कर्णे पणीकृते । द्यूतं युद्धरूपम् ॥ 8-72-83 अत्र भवन्तं मान्यं त्वमिति ब्रूहि ॥ 8-72-84 एवं पूज्यावमानरूपं संयोगं आत्मनानुष्ठितं कुरुष्व ॥ 8-72-86 यत् गुरुस्त्वमिति प्रोक्तस्तत् अवधेन शस्त्रपातनमन्तरेणैव वधः वधकरं भवतीत्यर्थः ॥
