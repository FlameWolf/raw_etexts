अध्यायः 084

सङ्कुलयुद्धम् ॥ 1 ॥

KK-08-01-084-001	सञ्जय उवाच ।
KK-08-01-084-001a	राजन्कुरूणां प्रबरैर्बलैर्भीममभिद्रुतम् ।
KK-08-01-084-001c	मज्जन्तमिव कौन्तेयमुज्जिहीर्षुर्धनञ्जयः ॥
KK-08-01-084-002a	विमृद्य सूतपुत्रस्य सेनां भारत सायकैः ।
KK-08-01-084-002c	प्राहिणोन्मृत्युलोकाय परवीरान्धनञ्जयः ॥
KK-08-01-084-003a	ततोऽस्याम्बरमाश्रित्य शरजालानि भागशः ।
KK-08-01-084-003c	अदृश्यन्त तथान्ये च निजघ्नुस्तव वाहिनीम् ॥
KK-08-01-084-004a	स पक्षिसङ्घाचरितमाकाशं पूरयञ्शरैः ।
KK-08-01-084-004c	धनञ्जयो महाबाहुः कुरूणामन्तकोऽभवत्
KK-08-01-084-005a	ततो भल्लैः क्षुरप्रैश्च नाराचैर्विमलैरपि ।
KK-08-01-084-005c	गात्राणि प्राच्छिनत्पार्थः शिरांसि च चकर्त ह ॥
KK-08-01-084-006a	छिन्नगात्रैर्विकवचैर्विशिरस्कैः समन्ततः ।
KK-08-01-084-006c	पातितैश्च पतद्भिश्च योधैरासीत्समावृता ॥
KK-08-01-084-007a	धनञ्जयशराभ्यस्तैः स्यन्दनाश्वरथद्विपैः ।
KK-08-01-084-007c	सञ्छिन्नभिन्नविध्वस्तैर्व्यङ्गाङ्गावयवैः स्तृता ।
KK-08-01-084-007e	गतसत्वैः ससत्वैश्च संवृताऽऽसीद्वसुन्धरा ॥
KK-08-01-084-008a	सुदुर्गमा सुविषमा घोराऽत्यर्थं सुदुर्दृशा ।
KK-08-01-084-008c	रणभूमिरभूद्राजन्महावैतरणी यथा ॥
KK-08-01-084-009a	ईषाचक्राक्षभल्लैश्च व्यश्वैः साश्वैश्च युध्यताम् ।
KK-08-01-084-009c	ससूतैर्हतसूतैश्च रथैः स्तीर्णाऽभवन्मही ॥
KK-08-01-084-010a	सुवर्णवर्मसन्नाहैर्योधैः कनकमालिभिः ।
KK-08-01-084-010c	आस्थिताः क्लृप्तवर्माणो भद्रा नित्यमदा द्विपाः ॥
KK-08-01-084-011a	क्रुद्धाः क्रुरैर्महामात्रैः प्रेषितार्जुनमभ्ययुः ।
KK-08-01-084-011c	चतुः शता रथवरा हताः पेतुः किरीटिना ॥
KK-08-01-084-012a	पर्यस्तानीव शृङ्गाणि ससत्वानि महागिरेः ।
KK-08-01-084-012c	धनञ्जयशराभ्यस्तैः स्तीर्णा भूर्वरवारणैः ॥
KK-08-01-084-013a	समन्ताज्जलदप्रख्यान्वारणान्मदवर्षिणः ।
KK-08-01-084-013c	अभिपेदेऽर्जुनरथो घनान्भिन्दन्निवांशुमान् ॥
KK-08-01-084-014a	हतैर्गजमनुष्याश्वैर्भिन्नैश्च बहुधा रथैः ।
KK-08-01-084-014c	विशस्त्रयन्त्रकवचैर्युद्धशौण्डैर्गतासुभिः ।
KK-08-01-084-014e	अपविद्धायुधैर्मार्गः स्तीर्णोऽभूत्फल्गुनेन वै ॥
KK-08-01-084-015a	विस्फारितं च गाण्डीवमत्यासीद्भैरवस्वनम् ।
KK-08-01-084-015c	सुघोषं वज्रनिष्पेषं स्तनयन्निव तोयदः ॥
KK-08-01-084-016a	ततः प्रादीर्यत चमूर्धनञ्जयशराहता ।
KK-08-01-084-016c	महावातसमाविद्धा महानौरिव सागरे ॥
KK-08-01-084-017a	नानारूपाः प्राणहराः शरा गाण्डीवचोदिताः ।
KK-08-01-084-017c	अलातोल्काशनिप्रख्यास्तव सैन्यं विनिर्दहन् ॥
KK-08-01-084-018a	महागिरौ वेणुवनं निशि प्रज्वलितं यथा ।
KK-08-01-084-018c	तथा तव महासैन्यं प्रास्फुरच्छरपीडितम् ॥
KK-08-01-084-019a	तद्विनष्टं सुविध्वस्तं तव सैन्यं किरीटिना ।
KK-08-01-084-019c	हतप्रविहतं बाणैः सर्वतः प्रद्रुतं दिशः ॥
KK-08-01-084-020a	सश्वापदा मृगगणा दावाग्नित्रासिता यथा ।
KK-08-01-084-020c	कुरवः पर्यवर्तन्त निर्दग्धाः सव्यसाचिना ॥
KK-08-01-084-021a	उत्सृज्य च महाबाहुं भीमसेनं तथा रणे ।
KK-08-01-084-021c	बलं कुरूणामुद्विग्नं सर्वमासीत्पराङ्मुखम् ॥
KK-08-01-084-022a	ततः कुरुषु भग्नेषु बीभत्सुरपराजितः ।
KK-08-01-084-022c	भीमसेनं समासाद्य मुहूर्तं सोऽभ्यवर्तत ॥
KK-08-01-084-023a	समागम्य च भीमेन मन्त्रयित्वा च फल्गुनः ।
KK-08-01-084-023c	विशल्यमरुजं चास्मै कथयित्वा युधिष्ठिरम् ॥
KK-08-01-084-024a	भीमसेनाभ्यनुज्ञातस्ततः प्रायाद्धनञ्जयः ।
KK-08-01-084-024c	नादयन्रथघोषेण पृथिवीं द्यां च भारत ॥
KK-08-01-084-025a	ततः परिवृतो वीरैर्दशभिः शत्रुतापनः ।
KK-08-01-084-025c	दुःशासनादवरजैस्तव पुत्रैर्धनञ्जयः ॥
KK-08-01-084-026a	ते तमभ्यर्दयन्बाणैरुल्काभिरिव कुञ्जरम् ।
KK-08-01-084-026c	आततेष्वसना वीरा नृत्यन्त इव भारत ॥
KK-08-01-084-027a	अपसव्यांस्तु तांश्चक्रे रथेन मधुसूदनः ।
KK-08-01-084-027c	नियुक्तान्हि स तान्मेने यमायाशु किरीटिना ॥
KK-08-01-084-028ac	तथान्ये प्राणदन्मूढाः पराङ्मुखमिवार्जुनम् ॥
KK-08-01-084-029a	तेषां नानदतां केतूनश्वांश्चापानि सारथीन् ।
KK-08-01-084-029c	नाराचैरर्धचन्द्रैश्च क्षिप्रं पार्थो न्यकृन्तत ॥
KK-08-01-084-030a	*अथान्यैर्दशभिर्भल्लैः शिरांस्येषामपातयत् ।
KK-08-01-084-030c	रोषसंरक्तनेत्राणि सन्दष्टौष्ठानि भूतले ॥
KK-08-01-084-031ac	तेषां वक्राणि विबभुर्व्योम्नि तारागणा इव ॥
KK-08-01-084-032a	तांस्तु भल्लैर्महावेगैर्दशभिर्दश कौरवान् ।
KK-08-01-084-032c	रुक्माङ्गदाव्रुक्मपुङ्खैर्हत्वा प्रायादमित्रहा ॥ ॥

इति श्रीमन्महाभारते कर्णपर्वणि सप्तदशदिवसयुद्धे चतुरशीतितमोऽध्यायः ॥ 84 ॥

8-84-* अत्रार्जुनकृतं दशधृतराष्ट्रपुत्रहननं विचारणीयम् ।
 8-84-17 विनिर्दहन्नित्यत्राडभाव आर्षः ॥
