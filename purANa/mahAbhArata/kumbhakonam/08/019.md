अध्यायः 019

सङ्कुलयुद्धम् ॥ 1 ॥

001	सञ्जय उवाच ।
001a	युधिष्ठिरं महाराज विसृजन्तं शरान्बहून् ।
001c	स्वयं दुर्योधनो राजा प्रत्यगृह्णादभीतवत् ॥
002a	तमापतन्तं सहसा तव पुत्रं महारथम् ।
002c	धर्मराजो द्रुतं विद्ध्वा तिष्ठतिष्ठेति चाब्रवीत् ॥
003a	स तु तं प्रतिविव्याध नवभिर्निशितैः शरैः ।
003c	सारथिं चास्य भल्लेन भृशं क्रुद्धोऽभ्यताडयत् ॥
004a	ततो युधिष्ठिरो राजन्स्वर्णपुङ्खाञ्शिलीमुखान् ।
004c	दुर्योधनाय चिक्षेप त्रयोदश शिलाशितान् ॥
005a	चतुर्भिश्चतुरो वाहांस्तस्य हत्वा महारथः ।
005c	पञ्चमेन शिरः कायात्सारथेश्च समाक्षिपत् ॥
006a	षष्ठेन तु ध्वजं राज्ञः सप्तमेन तु कार्मुकम् ।
006c	अष्टमेन तथा खड्गं पातयामास भूतले ।
007a	पञ्चभिर्नृपतिं चापि धर्मराजोऽर्दयद्भृशम् ॥
007c	हताश्वात्तु रथात्तस्मादवप्लुत्य सुतस्तव ।
008a	उत्तमं व्यसनं प्राप्तो भूमावेवावतिष्ठत ॥
008c	तं तु कृच्छ्रगतं दृष्ट्वा कर्णद्रौणिकृपादयः ।
009a	अभ्यवर्तन्त सहसा परीप्सन्तो नराधिपम् ॥
009c	अथ पाण्डुसुताः सर्वे परिवार्य युधिष्ठिरम् ।
010a	अन्वयुः समरे राजंस्ततो युद्धमवर्तत ॥
010c	ततस्तूर्यसहस्राणि प्रावाद्यन्त महामृधे ॥
011a	क्ष्वेलाः किलकिलाशब्दाः प्रादुरासन्महीपते ।
011c	यत्राभ्यगच्छन्समरे पाञ्चालाः कौरवैः सह ॥
012a	नरा नरैः समाजग्मुर्वारणा वरवारणैः ।
012c	रथाश्च रथिभिः सार्धं हयाश्च हयसादिभिः ॥
013a	द्वन्द्वान्यासन्महाराज प्रेक्षणीयानि संयुगे ।
013c	विविधान्यप्यचिन्त्यानि शस्त्रवन्त्युत्तमानि च ॥
014a	ते शूराः समरे सर्वे चित्रं लघु च सुष्ठु च ।
014c	अयुध्यन्त महावेगाः परस्परवधैषिणः ॥
015a	अन्योन्यं समरे जघ्नुर्योधव्रतमनुष्ठिताः ।
015c	न हि ते समरं चक्रुः पृष्ठतो वै कथञ्चन ॥
016a	मुहूर्तमेव तद्युद्धमासीन्मधुरदर्शनम् ।
016c	तत उन्मत्तवद्राजन्निर्मर्यादमवर्तत ॥
017a	रथी नागं समासाद्य दारयन्निशितैः शरैः ।
017c	प्रेषयामास कालाय शरैः सन्नतपर्वभिः ॥
018a	नागा हयान्समासाद्य विक्षिपन्तो बहून्रणे ।
018c	दारयामासुरत्युग्रं तत्रतत्र तदातदा ॥
019a	हयारोहाश्च बहवः परिवार्य हयोत्तमान् ।
019c	तलशब्दरवांश्चक्रुः सम्पतन्तस्ततस्ततः ॥
020a	धावमानांस्ततस्तांस्तु द्रवमाणान्महागजान् ।
020c	पार्श्वतः पृष्ठतश्चैव निजघ्नुर्हयसादिनः ॥
021a	विद्राव्य च बहूनश्वान्नागा राजन्मदोत्कटाः ।
021c	विषाणैश्चापरे जघ्नुर्ममृदुश्चापरे भृशम् ॥
022a	साश्वारोहांश्च तुरगान्विषाणैर्विव्यधू रुषा ।
022c	अपरे चिक्षिपुर्वेगात्प्रगृह्यातिबलास्तदा ॥
023a	पादातैराहता नागा विवरेषु समन्ततः ।
023c	चक्रुरार्तस्वरं घोरं दुद्रुवुश्च दिशो दश ॥
024a	पदातीनां तु सहसा प्रद्रुतानां महाहवे ।
024c	उत्सृज्याभरणं तूर्णमववव्रू रणाजिरे ॥
025a	निमित्तं मन्यमानास्तु परिणाम्य महागजाः ।
025c	जगृहुर्बिभिदुश्चैव चित्राण्याभरणानि च ॥
026a	तांस्तु तत्र प्रसक्तान्वै परिवार्य पदातयः ।
026c	हस्त्यारोहान्निजघ्नुस्ते महावेगा बलोत्कटाः ॥
027a	अपरे हस्तिभिर्हस्तैः खं विक्षिप्ता महाहवे ।
027c	निपतन्तो विषाणाग्रैर्भृशं विद्धा सुशिक्षितैः ॥
028a	अपरे सहसा गृह्य विषाणैरेव सूदिताः ।
028c	सेनान्तरं समासाद्य केचित्तत्र महागजैः ॥
029a	क्षुण्णगात्रा महाराज विक्षिप्य च पुनःपुनः ।
029c	अपरे व्यजनानीव विभ्राम्य निहता मृधे ॥
030a	पुरःसराश्च नागानामपरेषां विशाम्पते ।
030c	शरीराण्यतिविद्धानि तत्रतत्र रणाजिरे ॥
031a	प्रतिमानेषु कुम्भेषु दन्तवेष्टेषु चापरे ।
031c	निगृहीता भृशं नागाः प्रासतोमरशक्तिभिः ॥
032a	निगृह्य च गजाः केचित् पार्श्वस्थैर्भृशदारुणैः ।
032c	रथाश्वसादिभिस्तत्र सम्भिन्ना न्यपतन्भुवि ॥
033a	सहयाः सादिनस्तत्र तोमरेण महामृधे ।
033c	भूमावमृद्नन्वेगेन सचर्माणं पदातिनम् ॥
034a	तथा सावरणान्कांश्चित्तत्रत्तत्र विशाम्पते ।
034c	रथान्नागाः समासाद्य परिगृह्य च मारिष ।
034e	व्याक्षिपन्सहसा तत्र घोररूपे भयानके ॥
035a	नाराचैर्निहताश्चापि गजाः पेतुर्महाबलाः ।
035c	पर्वतस्येव शिखरं वज्ररुग्णं महीतले ॥
036a	योधा योधान्समासाद्य मुष्टिभिर्व्यहनन्युधि ।
036c	केशेष्वन्योन्यमाक्षिप्य चिक्षिपुर्बिभिदुश्च ह ॥
037a	उद्यम्य च भुजानन्ये निक्षिप्य च महीतले ।
037c	पदा चोरः समाक्रम्य स्फुरतोऽपाहरञ्छिरः ॥
038a	पततश्चापरो राजन्विजहारासिना शिरः ।
038c	`मृतमन्यो महाराज पदा ताडितवांस्तदा' ॥
039a	जीवतश्च तथैवान्यः शस्त्रं काये न्यमज्जयत् ।
039c	मुष्टियुद्धं महच्चासीद्योधानां तत्र भारत ।
049e	तथा केशग्रहश्चोग्रो बाहुयुद्धं च भैरवम् ॥
040a	समासक्तस्य चान्येन अविज्ञातस्तथाऽपरः ।
040c	जहार समरे प्राणान्नानाशस्त्रैरनेकधा ॥
041a	संसक्तेषु च योधेषु वर्तमाने च सङ्कुले ।
041c	कबन्धान्युत्थितानि स्युः शतशोऽथ सहस्रशः ॥
042a	शोणितैः सिच्यमानानि शस्त्राणि कवचानि च ।
042c	महारागानुरक्तानि वस्त्राणीव चकाशिरे ॥
043a	एवमेतन्महद्युद्धं दारुणं शस्त्रसङ्कुलम् ।
043c	उन्मत्तगङ्गाप्रतिमं शब्देनापूरयज्जगत् ॥
044a	नैव स्वे न परे राजन्विज्ञायन्ते शरातुराः ।
044c	योद्धव्यमिति युध्यन्ते राजानो जयगृद्धिनः ॥
045a	स्वान्स्वे जघ्नुर्महराज परांश्चैव समागतान् ।
045c	उभयोः सेनयोर्वीरैर्व्याकुलं समपद्यत ॥
046a	रथैर्भग्नैर्महाराज वारणैश्च निपातितैः ।
046c	हयैश्च पतितैस्तत्र नरैश्च विनिपातितैः ॥
047a	अगम्यरूपा पृथिवी क्षणेन समपद्यत ।
047c	क्षणेनासीन्महीपाल क्षतजौघप्रवर्तिनी ॥
048a	पाञ्चालानहतत्कर्णस्त्रिगर्तांश्च धनञ्जयः ।
048c	भीमसेनः कुरून्राजन्हस्त्यनीकं च सर्वशः ॥
049a	एवमेष क्षयो वृत्तः कुरुपाण्डवसेनयोः ।
049c	अपराह्णे गते सूर्ये काङ्क्षतां विपुलं यशः ॥ ॥

इति श्रीमन्महाभारते कर्णपर्वणि षोडशदिवसयुद्धे एकोनविंशोऽध्यायः ॥ 19 ॥

8-19-24 आभरणमववव्रुः अवगत्य वृतवन्तः ॥ 8-19-25 निमित्तं जयहेतुम् । महान्ताो गजा येषां ते महागजा गजारोहा जगृहुर्हस्तिभिर्ग्राहयामासुः । परिणाम्य हस्तिनमिति शेषः । बिभिदुश्च शत्रून्गजैरेव ॥ 8-19-31 प्रतिमानेषु गजदन्तान्तरालेषु । प्रासैः कुम्भेषु तोमरैर्दन्तवेष्टेषु शक्तिभिश्च निगृहीताः । प्रतिमानं प्रतिच्छाया गजदन्तान्तरालयोरिति मेदिनी ॥
