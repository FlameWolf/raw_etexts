अध्यायः 032

कर्णेन स्वस्यार्जुनप्रदर्शकाय तदभिमतपारितोषिकप्रदानप्रतिज्ञानम् ॥ 1 ॥

001	सञ्जय उवाच ।
001a	प्रयत्नेन तदा कर्णो हर्षयन्वाहिनीं तव ।
001c	एकैकं समरे दृष्ट्वा पाण्डवं पर्यपृच्छत ॥
002a	यो ममाद्य महात्मानं दर्शयेच्छ्वेतवाहनम् ।
002c	तस्मै दद्यामभिप्रेतं धनं यन्मनसेच्छति ॥
003a	न चेत्तदभिमन्येत तस्मै दद्यामहं पुनः ।
003c	शकटं रत्नसम्पूर्णं यो मे ब्रूयाद्धनञ्जयम् ॥
004a	न चेत्तदभिमन्येत पुरुषोऽर्जुनदर्शिवान् ।
004c	शतं दद्यां गवां तस्मै नैत्यकं कांस्यदोहनम् ॥
005a	शतं ग्रामवरांश्चैव दद्यामर्जुनदर्शिने ।
005c	तथा तस्मै पुनर्दद्यां श्वेतमश्वतरीरथम् ।
005e	युक्तमञ्जनकेशीभिर्यो मे ब्रूयाद्धनञ्जयम् ॥
006a	न चेत्तदभिमन्येत पुरुषोऽर्जुनदर्शिवान् ।
006c	अन्यं वाऽस्मै पुनर्दद्यां सौवर्णं हस्तिषङ्गवम् ॥
007a	तथाप्यस्मै पुनर्दद्यां स्त्रीणां शतमलङ्कृतम् ।
007c	श्यामानां निष्ककण्ठीनां गीतवाद्यविपश्चिताम् ॥
008a	न चेत्तदभिमन्येत पुरुषोऽर्जुनदर्शिवान् ।
008c	तस्मै दद्यां शतं नागाञ्शतं ग्रामाञ्शतं रथान् ॥
009a	सुवर्णस्य च मुख्यस्य हयाग्र्याणां शतं शतान् ।
009c	ऋद्ध्या गुणैः सुदान्तांश्च धुर्यवाहान्सुशिक्षितान् ॥
010a	तथा सुवर्णशृङ्गीणां गोधेनूनां चतुःशतम् ।
010c	दद्यां तस्मै सवत्सानां यो मे ब्रूयाद्धनञ्जयम् ॥
011a	न चेत्तदभिमन्येत पुरुषोऽर्जुनदर्शिवान् ।
011c	अन्यदस्मै वरं दद्यां श्वेतान्पञ्चशतान्हयान् ॥
012a	हेमभाण्डपरिच्छन्नान्सुमृष्टमणिभूषणान् ।
012c	सुदान्तानपि चैवाहं दद्यामष्टादशापरान् ॥
013a	रथं च शुभ्रं सौवर्णं दद्यां तस्मै स्वलङ्कृतम् ।
013c	युक्तं परमकाम्भोजैर्यो मे ब्रूयाद्वनञ्जयम् ॥
014a	न चेत्तदभिमन्येत पुरुषोऽर्जुनदर्शिवान् ।
014c	अन्यदस्मै वरं दद्यां कुञ्जराणां शतानि षट् ॥
015a	काञ्चनैर्विविधैर्भाण्डैराच्छन्नान्हेममालिनः ।
015c	उत्पन्नानपरान्तेषु विनीतान्हस्तिशिक्षकैः ॥
016a	न चेत्तदभिमन्येत पुरुषोऽर्जुनदर्शिवान् ।
016c	अन्यदस्मै वरं दद्यां वैश्यग्रामांश्चतुर्दश ॥
017a	सुस्फीतान्धनसंयुक्तान्प्रत्यासन्नवनोदकान् ।
017c	अकुतोभयान्सुसम्पन्नान्राजभोज्यांश्चतुर्दश ॥
018a	दासीनां निष्ककण्ठीनां मागधीनां शतं तथा ।
018c	प्रत्यग्रवयसां दद्यां यो मे ब्रूयाद्धनञ्जयम् ॥
019a	न चेत्तदभिमन्येत पुरुषोऽर्जुनदर्शिवान् ।
019c	अन्यं तस्मै वरं दद्यां यमसौ कामयेत्स्वयम् ॥
020a	पुत्रदारान्विहायैव यदन्यद्वित्तमस्ति मे ।
020c	तच्च तस्मै पुनर्दद्यां यद्यच्च मनसेच्छति ॥
021a	हत्वा च सहितौ कृष्णौ तयोर्वित्तानि सर्वशः ।
021c	तस्मै दद्यामहं यो मे प्रब्रूयात्केशवार्जुनौ ॥
022 	सञ्जय उवाच ।
022a	एता वाचः सुबहुशः कर्ण उच्चारयन्युधि ।
022c	दध्मौ सागरसम्भूतं सुस्वरं शङ्खमुत्तमम् ॥
023a	ता वाचः सूतपुत्रस्य तथा युक्ता निशम्य तु ।
023c	दुर्योधनो महाराज संहृष्टः सानुजोऽभवत् ॥
024a	ततो दुन्दुभिनिर्घोषो मृदङ्गानां च सर्वशः ।
024 c	सिंहनादः सवादित्रः कुञ्चराणां च निःस्वनः ॥
025a	प्रादुरासीत्तदा राजंस्त्वत्सैन्ये पुरुषर्षभ ।
025c	योधानां सम्प्रहृष्टानां तथा समभवत्स्वनः ॥
026a	तथा प्रहृष्टे सैन्ये तं प्लुवमानं महारथम् ।
026c	विकत्थमानं च तदा राधेयमरिकर्शनम् ।
026e	मद्रराजः प्रहस्येदं वचनं प्रत्यभाषत ॥ ॥

इति श्रीमन्महाभारते कर्णपर्वणि द्वात्रिंशोऽध्यायः ॥ 32 ॥

8-32-3 अभिमन्येत अल्पमित्यवजानीत ॥ 8-32-5 अञ्जनकेशीभिः कृष्णकेशीभिरश्वतरीभिर्युवतीभिर्वा युक्तम् ॥ 8-32-6 हस्तिषड्गवं हस्तिषट्कम् षट्त्वे षड्गवजित्यनेन षड्गवच्प्रत्ययः । हस्तिषड्गवमिच्छन्ति वीराः षट्के च दन्तिनामिति प्राञ्चः । अन्यं वा सौवर्णरथमिति शेषः । हस्तितुल्याः षट् गाव उक्षाणो यस्मिन् तम् । षट्हस्तिन एव गोवत् वोढारो यस्य तादृशम् ॥ 8-32-7 श्यामानामप्रजातानाम् । निष्कमुरोभूषणम् ॥ 8-32-9 शतंशतान्दशसहस्राणि । ऋद्ध्या पुष्ट्या । सुदान्तान् विनीतान् । धुर्यवाहान् रथोद्वहनक्षमान् ॥ 8-32-12 भाण्डमाभरणम् ॥ 8-32-15 अपरान्तेषु पश्चिमकच्छेषु ॥ 8-32-18 प्रत्यग्रवयसामभिनवयौवनानाम् ॥ 8-32-26 प्लवमानं प्रयान्तम् ॥
