अध्यायः 063

रणाय राज्ञां द्वन्द्वीभावः ॥ 1 ॥ कर्णेन शिखण्डिपराजयः ॥ 2 ॥ धृष्टद्युम्नदुःशासनयोर्युद्धम् ॥ 3 ॥

KK-08-01-063-001	धृतराष्ट्र उवाच ।
KK-08-01-063-001a	निवृत्ते भीमसेने च पाण्डवे च युधिष्ठिरे ।
KK-08-01-063-001c	वध्यमाने बले चापि मामके पाण्डुसृञ्जयैः ॥
KK-08-01-063-002a	द्रवमाणे बलौघे च निराक्रन्दे मुहुर्मुहुः ।
KK-08-01-063-002c	`अवशेषं न पश्यामि मम सैन्येषु सञ्जय ॥
KK-08-01-063-003a	अहो बत दशां प्राप्तो न हि शक्ष्यामि जीवितुम् ।
KK-08-01-063-003c	जयकाङ्क्षी कथं सूत पुत्राणामनिवर्तिनाम् ॥
KK-08-01-063-004a	कथं जीवामि निहताञ्श्रुत्वा च मम सैनिकान् ।
KK-08-01-063-004c	बहुनाऽद्य किमुक्तेन दैवं तेषां परायणम्' ॥
KK-08-01-063-005ac	मामकाः किमकुर्वन्त तन्ममाचक्ष्व सञ्जय ॥
KK-08-01-063-006	सञ्जय उवाच ।
KK-08-01-063-006a	दृष्ट्वा भीमं महाबाहुं तव पुत्रः प्रतापवान् ।
KK-08-01-063-006c	क्रोधरक्तेक्षणो राजन्भीमसेनमभिद्रवत् ॥
KK-08-01-063-007a	`तिष्ठतिष्ठ पृथापुत्र पश्य मेऽद्य पराक्रमम् ।
KK-08-01-063-007c	अद्य त्वां प्रेषायष्यामि यमस्य सदनं प्रति ।
KK-08-01-063-007e	इत्युक्त्वा प्रययौ कर्णो यत्र भीमो व्यवस्थितः' ॥
KK-08-01-063-008a	तावकं तु बलं दृष्ट्वा भीमसेनात्पराङ्मुखम् ।
KK-08-01-063-008c	यत्नेन महता कर्णः पर्यवस्थापयद्बली ॥
KK-08-01-063-009a	व्यवस्थाप्य महाबाहुस्तव पुत्रस्य वाहिनीम् ।
KK-08-01-063-009c	प्रत्युद्ययौ तदा कर्णः पाण्डवान्युद्धदुर्मदान् ॥
KK-08-01-063-010a	प्रत्युद्ययुश्च राधेयं पाण्डवानां महारथाः ।
KK-08-01-063-010c	धुन्वानाः कार्मुकाण्याजौ विक्षिपन्तश्च सायकान् ॥
KK-08-01-063-011a	भीमसेनः शिनेर्नप्ता शिखण्डी जनमेजयः ।
KK-08-01-063-011c	धृष्टद्युम्नश्च बलवान्सर्वे चापि प्रभद्रकाः ॥
KK-08-01-063-012a	पाञ्चालानां नरव्याघ्राः समन्तात्त्व वाहिनीम् ।
KK-08-01-063-012c	अभ्यद्रवन्त सङ्क्रुद्धाः समरे जितकाशिनः ॥
KK-08-01-063-013a	तथैव तावका राजन्पाण्डवानामनीकिनीम् ।
KK-08-01-063-013c	अभ्यद्रवन्त त्वरिता जिघांसन्तो महारथान् ॥
KK-08-01-063-014a	रथनागाश्वकलिलं पत्तिध्वजसमाकुलम् ।
KK-08-01-063-014c	बभूव पुरुषव्याघ्र सैन्यमद्भुतदर्शनम् ॥
KK-08-01-063-015a	शिखण्डी तु ययौ कर्णं धृष्टद्युम्नः सुतं तव ।
KK-08-01-063-015c	दुःशासनं महाराज महासेनः समभ्ययात् ॥
KK-08-01-063-016a	नकुलो वृषसेनं तु चित्रसेनं युधिष्ठिरः ।
KK-08-01-063-016c	उलूकं समरे राजन्सहदेवः समभ्ययात् ॥
KK-08-01-063-017a	सात्यकिः शकुनिं चापि द्रौपदेयाश्च कौरवान् ।
KK-08-01-063-017c	अर्जुनं च रणे यत्तो द्रोणपुत्रो महारथः ॥
KK-08-01-063-018a	युधामन्युं महेष्वासं गौतमोऽभ्यपतद्रणे ।
KK-08-01-063-018c	कृतवर्मा च बलवानुत्तमौजसमाद्रवत् ॥
KK-08-01-063-019a	भीमसेनः कुरून्सर्वान्पुत्रांश्च तव मारिष ।
KK-08-01-063-019c	सहानीकान्महाबाहुरेक एव न्यवारयत् ॥
KK-08-01-063-020a	शिखण्डी तु ततः कर्णं विचरन्तमभीतवत् ।
KK-08-01-063-020c	भीष्महन्ता महाराज वारयामास पत्रिभिः ॥
KK-08-01-063-021a	प्रतिरुद्धस्ततः कर्णो रोपात्प्रस्फुरिताधरः ।
KK-08-01-063-021c	शिखण्डिनं त्रिभिर्बाणैर्भ्रुवोर्मध्येऽभ्यताडयत् ॥
KK-08-01-063-022a	धारयंस्तु स तान्बाणाञ्शिखण्डी बह्वशोभत ।
KK-08-01-063-022c	राजतः पर्वतो यद्वत्त्रिभिः शृङ्गैः समन्वितः ॥
KK-08-01-063-023a	सोऽतिविद्धो महेष्वासः सूतपुत्रेण संयुगे ।
KK-08-01-063-023c	कर्णं विव्याध समरे नवत्या निशितैः शरैः ॥
KK-08-01-063-024a	तस्य कर्णो हयान्हत्वा सारथिं च शरैः ।
KK-08-01-063-024c	उन्ममाथ ध्वजं चास्य क्षुरप्रेण महारथः ॥
KK-08-01-063-025a	हताश्वात्तु ततो यानादवप्लुत्य महारथः ।
KK-08-01-063-025c	शक्तिं चिक्षेप कर्णाय सङ्क्रुद्धः शत्रुतापनः ॥
KK-08-01-063-026a	तां छित्त्वा समरे कर्णस्त्रिभिर्भारत सायकैः ।
KK-08-01-063-026c	शिखण्डिनमथाविध्यन्नवभिर्निशितैः शरैः ॥
KK-08-01-063-027a	कर्णचापच्युतान्बाणान्वर्जयंस्तु नरोत्तमः ।
KK-08-01-063-027c	अपयातस्ततस्तूर्णं शिखण्डी भृशविक्षतः ॥
KK-08-01-063-028a	ततः कर्णो महाराज पाण्डुसैन्यान्यशातयत् ।
KK-08-01-063-028c	तूलराशिं समासाद्य यथा वायुर्महाबलः ॥
KK-08-01-063-029a	धृष्टद्युम्नो महाराज तव पुत्रेण पीडितः ।
KK-08-01-063-029c	दुःशासनं त्रिभिर्बाणैः प्रत्यविध्यत्स्तनान्तरे ॥
KK-08-01-063-030a	तस्य दुःशासनो बाहुं सव्यं विव्याध मारिष ।
KK-08-01-063-030c	स तेन रुक्मपुङ्खेन भल्लेन नतपर्वणा ॥
KK-08-01-063-031a	धृष्टद्युम्नस्तु निर्विद्धः शरं घोरममर्षणः ।
KK-08-01-063-031c	दुःशासनाय सङ्क्रुद्धः प्रेषयामास भारत ॥
KK-08-01-063-032a	आपतन्तं महावेगं धृष्टद्युम्नसमीरितम् ।
KK-08-01-063-032c	शरैश्चिच्छेद पुत्रस्ते त्रिभिरेव विशाम्पते ॥
KK-08-01-063-033a	अथापरैः षोडशभिर्भल्लैः कनकभूषणैः ।
KK-08-01-063-033c	धृष्टद्युम्नं समासाद्य बाह्वोरुरसि चार्पयत् ॥
KK-08-01-063-034a	ततः स पार्षतः क्रुद्धो धनुश्चिच्छेद मारिष ।
KK-08-01-063-034c	क्षुरप्रेण सुतीक्ष्णेन तत उच्चुक्रुशुर्जनाः ॥
KK-08-01-063-035a	अथान्यद्धनुरादाय पुत्रस्ते प्रहसन्निव ।
KK-08-01-063-035c	धृष्टद्युम्नं शरव्रातैः समन्तात्पर्यवारयत् ॥
KK-08-01-063-036a	तव पुत्रस्य ते दृष्ट्वा विक्रमं सुमहात्मनः ।
KK-08-01-063-036c	व्यस्मयन्त रणे योधाः सिद्धाश्चाप्सरसस्तथा ॥
KK-08-01-063-037a	धृष्टद्युम्नं तु पश्याम घटमानं महाबलम् ।
KK-08-01-063-037c	दुःशासनेन संरुद्धं सिंहेनेव महागजम् ॥ ॥

इति श्रीमन्महाभारते कर्णपर्वणि सप्तदशदिवसयुद्धे त्रिषष्टितमोऽध्यायः ॥ 63 ॥
