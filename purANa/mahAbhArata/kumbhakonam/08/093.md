अध्यायः 093

शल्यकर्णयोः सँलापः ॥ 1 ॥ कृष्णार्जुनयोः सँलापः ॥ 2 ॥ अर्जुनेन कृष्णम्प्रति स्वसामर्थ्यकथनम् ॥ 3 ॥

KK-08-01-093-001 	सञ्जय उवाच ।
KK-08-01-093-001a	रथौ तयोः श्वेतहयौ दिव्यौ युक्तौ महास्वनौ ।
KK-08-01-093-001c	समास्थितौ लोकवीरौ शङ्खान्दध्मुः पृथक्पृथकम् ।
KK-08-01-093-001e	वासुदेवार्जुनौ वीरौ कर्णशल्यौ च भारत ॥
KK-08-01-093-002a	तद्भीरुसन्त्रासकरं युद्धं समभवत्तदा ।
KK-08-01-093-002c	अन्योन्यस्पर्धिनोरुग्रं शक्रशम्बरयोरिव ॥
KK-08-01-093-003a	तयोर्ध्वजौ हि विमलौ शुशुभाते रथे स्थितौ ।
KK-08-01-093-003c	राहुकेतू यथाऽऽकाशे उदितौ जगतः क्षये ॥
KK-08-01-093-004a	कर्णस्याशीविषनिभा रत्नसारमयी दृढ़ा ।
KK-08-01-093-004c	पुरन्दरधनुः प्रख्या हस्तिकक्ष्या विराजते ॥
KK-08-01-093-005a	कपिश्रेष्ठस्तु पार्थस्य व्यादितास्य इवान्तकः ।
KK-08-01-093-005c	दंष्ट्राभिर्भीषयन्भाभिर्दुर्निरीक्ष्यो रविर्यथा ॥
KK-08-01-093-006a	युद्धाभिलाषुको भूत्वा ध्वजो गाण्डीवधन्वनः ।
KK-08-01-093-006c	कर्णध्वजमुपातिष्ठत्स्वस्थानाद्वेगवान्कपिः ॥
KK-08-01-093-007a	उत्पत्य च महावेगः कक्ष्यामभ्याहनत्तदा ।
KK-08-01-093-007c	नखैश्च दशनैश्चैव गरुडः पन्नगं यथा ॥
KK-08-01-093-008a	सा किङ्किणीकाभरणा कालपाशोपमा तदा ।
KK-08-01-093-008c	अभ्यद्रवत्सुसंरब्धा हस्तिकक्ष्याऽथ तं कपिम् ॥
KK-08-01-093-009a	तयोर्घोरतरे युद्धे द्वैरथे द्यूत आहिते ।
KK-08-01-093-009c	प्राकुर्वतां ध्वजौ युद्धं पूर्वं पूर्वतरं तदा ॥
KK-08-01-093-010a	हया हयानभ्यहेषन्स्पर्धमानाः परस्परम् ।
KK-08-01-093-010c	अविध्यत्पुण्डरीकाक्षः शल्यं नयनसायकैः ।
KK-08-01-093-010e	शल्यश्च पुण्डरीकाक्षं तथैवाभिसमैक्षत ॥
KK-08-01-093-011a	तत्राजयद्वासुदेवः शल्यं नयनसायकैः ।
KK-08-01-093-011c	कर्णं चाप्यजयदृष्ट्या कुन्तीपुत्रो धनञ्जयः ॥
KK-08-01-093-012ac	अयाब्रवीत्सूतपुत्रः शल्यमाभाष्य सस्मितम् ॥
KK-08-01-093-013a	यदि पार्थो रणे हन्यादद्य मामिह कर्हिचित् ।
KK-08-01-093-013c	किं करिष्यसि सङ्ग्रामे शल्य सत्यमथोच्यताम् ॥
KK-08-01-093-014	शल्य उवाच ।
KK-08-01-093-014a	यदि कर्ण रणे हन्यादद्य त्वां श्वेतवाहनः ।
KK-08-01-093-014c	उभावेकरथेनाहं हन्यां माधवपाण्डवौ ॥
KK-08-01-093-015	सञ्जय उवाच ।
KK-08-01-093-015a	एवमेव तु गोविन्दमर्जुनः प्रत्यभाषत ।
KK-08-01-093-015c	तं प्रहस्याब्रवीत्कृष्णः पार्थं परमिदं वचः ॥
KK-08-01-093-016a	पतेद्दिवाकरः स्थानाच्छीर्येद्भूमिरनेकधा ।
KK-08-01-093-016c	शैत्यमग्निरियान्न त्वां हन्यात्कार्णो धनञ्जय ॥
KK-08-01-093-017a	यदि चैतत्कथञ्चित्स्याल्लोकपर्यसनं भवेत् ।
KK-08-01-093-017c	हन्यां कर्णं तथा शल्यं बाहुभ्यामेव संयुगे ॥
KK-08-01-093-018a	इति कृष्णवचः श्रुत्वा प्रहसन्कपिकेतनः ।
KK-08-01-093-018c	अर्जुनः प्रत्युवाचेदं कृष्णमक्लिष्टकारिणम् ॥
KK-08-01-093-019a	मम तावदपर्याप्तौ कर्णशल्यौ जनार्दन ।
KK-08-01-093-019c	सपताकध्वजं कर्णं सशल्यरथवाजिनम् ॥
KK-08-01-093-020a	सच्छत्रकवचं चैव सशक्तिशरकार्मुकम् ।
KK-08-01-093-020c	द्रष्टाऽस्यद्य रणे कृष्ण शरैश्छिन्नमनेकधा ॥
KK-08-01-093-021a	अद्यैव सरथं साश्वं सशक्तिकवचायुधम् ।
KK-08-01-093-021c	सञ्चूर्णितमिवारण्ये वृक्षं पश्याद्य दन्तिना ॥
KK-08-01-093-022a	अद्य राधेयभार्याणां वैधव्यं समुपस्थितम् ।
KK-08-01-093-022c	ध्रुवं स्वप्नेष्वनिष्टानि ताभिर्दृष्टानि माधव ॥
KK-08-01-093-023a	द्रष्टासि ध्रुवमद्यैव विधवाः कर्णयोषितः ।
KK-08-01-093-023c	न हि मे शाम्यते मन्युर्यदनेन पुरा कृतम् ॥
KK-08-01-093-024a	कृष्णां सभागतां दृष्ट्वा मूढेनादीर्घदर्शिना ।
KK-08-01-093-024c	अस्मांस्तथाऽवहसता क्षिपता च पुनःपुनः ॥
KK-08-01-093-025a	अद्य द्रष्टासि गोविन्द कर्णमुन्मथितं मया ।
KK-08-01-093-025c	वारणेनेव मत्तेन पुष्पितं गजतीरुहम् ॥
KK-08-01-093-026a	अद्य ता मधुरा वाचः श्रोतासि मधुसूदन ।
KK-08-01-093-026c	दिष्ट्या जयसि वार्ष्णेय इति कर्णे निपातिते ॥
KK-08-01-093-027a	अद्याभिमन्युजननीं प्रहृष्टः सांत्वयिष्यसि ।
KK-08-01-093-027c	कुन्तीं पितृष्वसारं च प्रहृष्टः सन् जनार्दन ॥
KK-08-01-093-028a	अद्य बाष्पमुखीं कृष्णां सान्त्वयिष्यसि माधव ।
KK-08-01-093-028c	वाग्भिश्चामृतकल्पाभिर्धर्मराजं च पाण्डवम् ॥ ॥

इति श्रीमन्महाभारते कर्णपर्वणि सप्तदशदिवसयुद्धे त्रिनवतितमोऽध्यायः ॥ 93 ॥

8-93-6 क्रुद्धोऽभिलषितं गत्वा इति ख.ट.पाठः ॥ 8-93-9 द्यूत आह्वये इति ख.ट.पाठः ॥
