अध्यायः 085

सङ्कुलयुद्धम् ॥ 1 ॥

KK-08-01-085-001	सञ्जय उवाच ।
KK-08-01-085-001a	तमायान्तं महावेगैरश्वैः कपिवरध्वजम् ।
KK-08-01-085-001c	युद्धायाभ्यद्रवन्वीराः कुरूणां नवती रथाः ॥
KK-08-01-085-002a	कृत्वा संशप्तका घोरं शपथं पारलौकिकम् ।
KK-08-01-085-002c	परिवव्रुर्नरव्याघ्रा नरव्याघ्रं रणेऽर्जुनम् ॥
KK-08-01-085-003a	कृष्णः श्वेतान्महावेगानश्वान्काञ्चनभूषणान् ।
KK-08-01-085-003c	मुक्ताजालप्रतिच्छन्नान्प्रैषीत्कर्णरथं प्रति ॥
KK-08-01-085-004a	प्रेक्ष्य कर्णरथं यान्तमरिघ्नं तं धनञ्जयम् ।
KK-08-01-085-004c	बाणवर्षैरभिघ्नन्तः संशप्तकगणा ययुः ॥
KK-08-01-085-005a	त्वरमाणांस्तु तान्सर्वान्ससूतेष्वसनध्वजान् ।
KK-08-01-085-005c	जघान नवतिं वीरानर्जुनो निशितैः शरैः ॥
KK-08-01-085-006a	तेऽपतन्त हता बाणैर्नानारूपैः किरीटिना ।
KK-08-01-085-006c	विमानेभ्यः सुकृतिनः स्वर्गात्पुण्यक्षये यथा ॥
KK-08-01-085-007a	ततः सरथनागाश्वाः कुरवः कुरुसत्तमम् ।
KK-08-01-085-007c	निर्भया भरतश्रेष्ठमभ्यवर्तन्त फल्गुनम् ॥
KK-08-01-085-008a	तदायस्तमनुष्याश्वमुदीर्णवरवारणम् ।
KK-08-01-085-008c	पुत्राणां ते महासैन्यं समरौत्सीद्धनञ्जयम् ॥
KK-08-01-085-009a	शक्त्यृष्टितोमरप्रासैर्गदानिस्त्रिंशसायकैः ।
KK-08-01-085-009c	प्राच्छादयन्महेष्वासाः कुरवः कुरुनन्दनम् ॥
KK-08-01-085-010a	तामन्तरिक्षे विततां शस्त्रवृष्टिं समन्ततः ।
KK-08-01-085-010c	व्यधमत्पाण्डवो बाणैस्तमः सूर्य इवांशुभिः ॥
KK-08-01-085-011a	ततो म्लेच्छाः स्थिता मत्तैस्त्रयोदशशतैर्गजैः ।
KK-08-01-085-011c	पार्श्वतो व्यहनन्पार्थं तव पुत्रस्य शासनात् ॥
KK-08-01-085-012a	कर्णिनालीकनाराचैस्तोमरप्रासशक्तिभिः ।
KK-08-01-085-012c	कर्पणैर्भिण्डिपालैश्च रथस्थं पार्थमार्दयन् ॥
KK-08-01-085-013a	तां शस्त्रवृष्टिमतुलां द्विपस्थैः प्रेषितां प्रभुः ।
KK-08-01-085-013c	चिच्छेद निशितैर्भल्लैरर्धचन्द्रैश्च फल्गुनः ॥
KK-08-01-085-014a	अथ तान्द्विरदान्सर्वान्नानालिङ्गैः शरोत्तमैः ।
KK-08-01-085-014c	सपताकध्वजारोहान्गिरीन्वज्रैरिवाभिनत् ॥
KK-08-01-085-015a	ते हेमपुङ्खैरिषुभिरर्दिता हेममालिनः ।
KK-08-01-085-015c	हताः पेतुर्महानागाः साग्रिज्वाला इवाद्रयः ॥
KK-08-01-085-016a	ततो गाण्डीवनिर्घोषो महानासीद्विशाम्पते ।
KK-08-01-085-016c	स्तनतां कूजतां चैव मनुष्यगजवाजिनाम् ॥
KK-08-01-085-017a	कुञ्जराश्च हता राजन्दद्रुवुस्ते समन्ततः ।
KK-08-01-085-017c	अश्वाश्च पर्यधावन्त हतारोहा दिशो दश ॥
KK-08-01-085-018a	रथा हीना महाराज रथिभिर्वाजिभिस्तथा ।
KK-08-01-085-018c	गन्धर्वनगराकारा दृश्यन्ते स्म सहस्रशः ॥
KK-08-01-085-019a	अश्वारोहा महाराज धावमाना इतस्ततः ।
KK-08-01-085-019c	तत्रतत्रैव दृश्यन्ते निहताः पार्थसायकैः ॥
KK-08-01-085-020a	तस्मिन्क्षणे पाण्डवस्य बाह्वोर्बलमदृश्यत ।
KK-08-01-085-020c	यत्सादिनो वारणांश्च रथांश्चैकोऽजयद्युधि ॥
KK-08-01-085-021a	असंयुक्ताश्च ते राजन्परिवृत्ता रणं प्रति ।
KK-08-01-085-021c	नरा नागा रथाश्चैव नदन्तोऽर्जुनमभ्ययुः ॥
KK-08-01-085-022a	ततस्त्र्येङ्गेण महता बलेन भरतर्षभ ।
KK-08-01-085-022c	दृष्ट्वा परिवृतं राजन्भीमसेनः किरीटिनम् ॥
KK-08-01-085-023a	हतावशेषानुत्सृज्य त्वदीयान्कतिचिद्रथान् ।
KK-08-01-085-023c	जवेनाभ्यद्रवद्भीमो धनञ्जयरथं प्रति ॥
KK-08-01-085-024a	ततस्तत्प्राद्रवत्सैन्यं हतभूयिष्ठमातुरम् ।
KK-08-01-085-024c	दृष्ट्वाऽर्जुनं तदा भीममागतं भ्रातरं प्रति ॥
KK-08-01-085-025a	हतावशिष्टांस्तुरगानर्जुनेन महाबलः ।
KK-08-01-085-025c	भीमो व्यधमदश्रान्तो गदापाणिर्महाहवे ॥
KK-08-01-085-026a	`गदापाणिं तदा दृष्ट्वा भीमं भारत भारताः ।
KK-08-01-085-026c	मेनिरे तमनुप्राप्तं दण्डपाणिमिवान्तकम्' ॥
KK-08-01-085-027a	कालरात्रिमिवात्युग्रां नरनागाश्वभोजनाम् ।
KK-08-01-085-027c	प्राकाराट्टपुरद्वारदारणीमतिदारुणाम् ॥
KK-08-01-085-028a	गदां तुरगनाशाय त्वरन्भीमो व्यवासृजत् ।
KK-08-01-085-028c	सा जघान बहूनश्वानश्वारोहांश्च मारिष ॥
KK-08-01-085-029a	कांस्यायसतनुत्रांश्च नरानश्वांश्च पाण्डवः ।
KK-08-01-085-029c	पोथयामास गदया सशब्दं तेऽपतन्हताः ॥
KK-08-01-085-030a	दन्तैर्दशन्तो वसुधां शेरते क्षतजोक्षिताः ।
KK-08-01-085-030c	भग्नमूर्धास्थिचरणाः क्रव्यादगणभोजनाः ॥
KK-08-01-085-031a	असृङ्मांसवसाभिश्च तृप्तिमभ्यागता गदा ।
KK-08-01-085-031c	अस्थीन्यप्यश्नती तस्थौ कालरात्रीव दुर्दृशा ॥
KK-08-01-085-032a	सहस्राणि दशाश्वानां हत्वा पत्तींश्च भूयसः ।
KK-08-01-085-032c	भीमोऽभ्यधावत्सङ्क्रुद्धो गदापाणिरितस्ततः ॥
KK-08-01-085-033a	गदापाणिं ततो भीमं दृष्ट्वा भारत तावकाः ।
KK-08-01-085-033c	मेनिरे समनुप्राप्तं कालदण्डोद्यतं यमम् ॥
KK-08-01-085-034a	स मत्त इव मातङ्गः सङ्क्रुद्धः पाण्डुनन्दनः ।
KK-08-01-085-034c	प्रविवेश गजानीकं मकरः सागरं यथा ॥
KK-08-01-085-035a	विगाह्य च गजानीकं प्रगृह्य महतीं गदाम् ।
KK-08-01-085-035c	क्षणेन भीमः सङ्क्रुद्धस्तन्निन्ये यमसादनम् ॥
KK-08-01-085-036a	गजान्सकङ्कटान्मत्तान्सारोहान्सपताकिनः ।
KK-08-01-085-036c	पततः समपश्याम सपक्षान्पर्वतानिव ॥
KK-08-01-085-037a	हत्वा तु तद्गजानीकं भीमसेनो महाबलः ।
KK-08-01-085-037c	पुनः स्वरथमास्थाय पृष्ठतोऽर्जुनमभ्ययात् ॥
KK-08-01-085-038a	ततः पराङ्मुखीभूतं निरुत्साहं बलं तव ।
KK-08-01-085-038c	तदानीं तु महाराज प्रायशः शस्त्रवेष्टितम् ॥
KK-08-01-085-039a	विलम्बमानं तत्सैन्यमप्रगल्भमवस्थितम् ।
KK-08-01-085-039c	दृष्ट्वा प्राच्छादयद्बाणैरर्जुनः शस्त्रवृष्टिभिः ॥
KK-08-01-085-040a	नराश्वरथमातङ्गा युधि गाण्डीवधन्वना ।
KK-08-01-085-040c	शरव्रातैश्चिता रेजुः कदम्बा इव केसरैः ॥
KK-08-01-085-041a	ततः कुरुणामभवदार्तनादो महान्नृप ।
KK-08-01-085-041c	नराश्वनागासुहरान्दृष्ट्वा बाणान्किरीटिनः ॥
KK-08-01-085-042a	हाहाकृतं भृशं त्रस्तं लीयमानं परस्परम् ।
KK-08-01-085-042c	अलातचक्रवत्सैन्यं तदा बभ्राम तावकम् ॥
KK-08-01-085-043a	ततोऽर्जुनशरध्वस्तं कुरूणां सुमहद्बलम् ।
KK-08-01-085-043c	न ह्यत्रासीदनिर्भिन्नो रथः सादी हयो गजः ॥
KK-08-01-085-044a	आदीप्तमिव तत्सैन्यं शरैश्छिन्नतनुच्छदम् ।
KK-08-01-085-044c	आसीत्स्वशोणितक्लिन्नं रौद्रं नष्टं विशाम्पते ॥
KK-08-01-085-045a	तत्सैन्यं हतभूयिष्ठमाहतं निशितैः शरैः ।
KK-08-01-085-045c	न जहौ समरं प्राप्य फल्गुनं शत्रुतापनम् ॥
KK-08-01-085-046a	तत्राद्भुतमपश्याम कौरवाणां पराक्रमम् ।
KK-08-01-085-046c	वध्यमानोऽपि यत्पार्थं न जहौ भरतर्षभ ॥
KK-08-01-085-047a	तं दृष्ट्वा विक्रमं तस्य कुरवः सव्यसाचिनः ।
KK-08-01-085-047c	निराशाः समपद्यन्त सर्वे कर्णस्य जीविते ॥
KK-08-01-085-048a	अविषह्यं तु पार्थस्य शरसंस्पर्शमाहवे ।
KK-08-01-085-048c	मत्वा न्यवर्तन्कुरवो जिता गाण्डीवधन्वना ॥
KK-08-01-085-049a	ते हित्वा समरे पार्थं वध्यमानाश्च सायकैः ।
KK-08-01-085-049c	प्रदुद्रुवुर्दिशो भीताश्चुक्रुशुश्चापि सूतजम् ॥
KK-08-01-085-050a	तान्विद्रावयते पार्थः किरञ्शरशतान्बहून् ।
KK-08-01-085-050c	हर्षयन्पाण्डवीं सेनां राजानं च युधिष्ठिरम् ॥
KK-08-01-085-051a	पुत्रास्तव महाराज जग्मुः कर्णरथं प्रति ।
KK-08-01-085-051c	अगाधे मज्जतां तेषां द्वीपः कर्णोऽभवत्तदा ॥
KK-08-01-085-052a	कुरवो हि महाराज निर्विषाः पन्नगा इव ।
KK-08-01-085-052c	कर्णमेवोपलीयन्त भयाद्गाण्डीवधन्वनः ॥
KK-08-01-085-053a	यथा सर्वाणि भूतानि मृत्योर्भीतानि मारिष ।
KK-08-01-085-053c	उपलीयन्ति सन्त्रासाद्धर्मं लोकपरायणम् ॥
KK-08-01-085-054a	तथा कर्णं महेष्वासं पुत्रास्तव नराधिप ।
KK-08-01-085-054c	उपालीयन्त सन्त्रासात्पाण्डवस्य महात्मनः ॥
KK-08-01-085-055a	ताञ्शोणितपरिक्लिन्नान्विषमस्थाञ्शरातुरान् ।
KK-08-01-085-055c	मा भैष्टेत्यब्रवीत्कर्णो भीतानाविष्टचेतसः ॥
KK-08-01-085-056a	सम्भग्नं हि बलं दृष्ट्वा बलात्पार्थेन तावकम् ।
KK-08-01-085-056c	धनुर्विस्फारयन्कर्णस्तस्थौ शत्रुजिघांसया ॥
KK-08-01-085-057a	तान्प्रद्रुतान्कुरून्दृष्ट्वा कर्णः शस्त्रभृतां वरः ।
KK-08-01-085-057c	सञ्चिन्तयित्वा पार्थस्य वधे दध्रे मनः श्वसन् ॥
KK-08-01-085-058a	विस्फार्य सुमहच्चापं ततश्चाधिरथिर्वृषः ।
KK-08-01-085-058c	पाञ्चालान्पुनराधावत्पश्यतः सव्यसाचिनः ॥
KK-08-01-085-059a	ततः क्षणेन क्षितिपाः क्षतजप्रतिमेक्षणाः ।
KK-08-01-085-059c	शरौघैश्छादयामासुर्महामेघा इवाचलम् ॥
KK-08-01-085-060a	ततः शरसहस्राणि कर्णमुक्तानि मारिष ।
KK-08-01-085-060c	पाञ्चालानां हरत्प्राणांस्तमांसीव तमोनुदः ॥
KK-08-01-085-061a	महदासीत्तदा युद्धं पाञ्चालानां महामते ।
KK-08-01-085-061c	वध्यतां सूतपुत्रेण मित्रार्थे मित्रगृद्धिना ॥ ॥

इति श्रीमन्महाभारते कर्णपर्वणि सप्तदशदिवसयुद्धे पञ्चाशीतितमोऽध्यायः ॥ 85 ॥

8-85-12 मुसलैर्भिन्दिपालैश्च इति झ.पाठः ॥
