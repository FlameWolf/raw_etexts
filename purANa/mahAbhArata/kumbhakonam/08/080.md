अध्यायः 080

भीमसेनविशोकयोः संवादः ॥ 1 ॥

KK-08-01-080-001	सञ्जय उवाच ।
KK-08-01-080-001a	अथ त्विदानीं तुमुले विमर्दे द्विषद्भिरेको बहुभिः समावृतः ।
KK-08-01-080-001c	महारणे सारथिमित्युवाच भीमश्चमूं वाहय धार्तराष्ट्रीम् ।
KK-08-01-080-001e	त्वं सारथे याहि जवेन वाहैर्नयाम्येतान्धार्तराष्ट्रान्यमाय ॥
KK-08-01-080-002a	सञ्चोदितो भीमसेनेन चैवं स सारथिः पुत्रबलं त्वदीयम् ।
KK-08-01-080-002c	प्रायात्ततः सत्वरमुग्रवेगो यतो भीमस्तद्बलं गन्तुमैच्छत् ॥
KK-08-01-080-003a	ततोऽपरे नागरथाश्वपत्तिभिः प्रत्युद्ययुस्तं कुरवः समन्तात् ।
KK-08-01-080-003c	भीमस्य वाहाग्र्यमुदारवेगं समन्ततो बाणगणैर्निजघ्नुः ॥
KK-08-01-080-004a	ततः शरानापततो महात्मा चिच्छेद बाणैस्तपीनयपुङ्खैः ।
KK-08-01-080-004c	ते वै निपेतुस्तपनीयपुङ्खा द्विधा त्रिधा भीमशरैर्निकृत्ताः ॥
KK-08-01-080-005a	ततो राजन्नागरथाश्वयूनां भीमाहतानां वरराजमध्ये ।
KK-08-01-080-005c	घोरो निनादः सुमहानभूत्तदा वज्राहतानामिव पर्वतानाम् ॥
KK-08-01-080-006a	ते वध्यमानाश्च नरेन्द्रमुख्या निर्भिद्यन्तो भीमशरप्रवेकैः ।
KK-08-01-080-006c	भीमं समन्तात्समरेऽभ्यरोहन्वृक्षं शकुन्ता इव पुष्पहेतोः ॥
KK-08-01-080-007a	ततोऽभियाते तव सैन्ये स भीमः प्रादुश्चक्रे वेगमनन्तवेगः ।
KK-08-01-080-007c	यथाऽन्तकाले क्षपयन्दिधक्षुर्भूतान्तकृत्काल इवात्तदण्डः ॥
KK-08-01-080-008a	तस्यातिवेगस्य रणेऽतिवेगं नाशक्नुवन्धारयितुं त्वदीयाः ।
KK-08-01-080-008c	व्यात्ताननस्यापततो यथैव कालस्य काले हरतः प्रजा वै ॥
KK-08-01-080-009a	ततो बलं भारत भारतानां प्रदह्यमानं समरे महात्मना ।
KK-08-01-080-009c	भीतं दिशोऽकीर्यत भीमनुन्नं महानिलेनाभ्रगणा यथैव ॥
KK-08-01-080-010ac	ततो धीमान्सारथिमब्रवीद्बली स भीमसेनः पुनरेव हृष्टः ॥
KK-08-01-080-011a	सूताभिजानीहि परान्स्वकान्वा रथान्ध्वजांश्चापततः समेतान् ।
KK-08-01-080-011c	युध्यन्ह्यहं नाभिजानामि किञ्चिन्मा सैन्यं स्वं छादयिष्ये प्रमत्तः ॥
KK-08-01-080-012a	अरीन्विशोकान्हि निरीक्ष्य सर्वतो महांश्च मन्युः पुनरेति मां भृशम् ।
KK-08-01-080-012c	राजातुरो नागमद्यत्किरीटी बहूनि दुःखान्यभिचिन्तयामि ॥
KK-08-01-080-013a	एतद्दुःखं धारये धर्मराजो यन्मां हित्वा यातवाञ्शत्रुमध्ये ।
KK-08-01-080-013c	नैनं जीवं नाभिजानाम्यजीवं बीभत्सुं वा तन्ममाद्यातिदुःखम् ॥
KK-08-01-080-014a	सोऽहं द्विषत्सैन्यमुदग्रकल्पं विनाशयिष्ये परमप्रतीतः ।
KK-08-01-080-014c	एतन्निहत्याजिमध्ये समेतं प्रीतो भविष्यामि सह त्वयाद्य ॥
KK-08-01-080-015a	सर्वांस्तूणान्सायकानामवेक्ष्य किं शिष्टं स्यात्सायकानां रथे मे ।
KK-08-01-080-015c	का वा जातिः किं प्रमाणं च तेषां ज्ञात्वा व्यक्तं तत्समाचक्ष्व सूत ।
KK-08-01-080-015e	`कति वा सहस्राणि कति वा शतानि ह्याचक्ष्व मे सारथे क्षिप्रमेव ॥
KK-08-01-080-016	विशोक उवाच ।
KK-08-01-080-016a	सर्वं विदित्वैवमहं वदामि तवार्थसिद्धिप्रदमद्य वीर ।
KK-08-01-080-016c	कैकेयकाम्भोजसुराष्ट्रबाह्लिका म्लेच्छाश्च सुह्माः परतङ्कणाश्च ।
KK-08-01-080-017a	मद्राश्च वङ्गा मगधाः कुणिन्दा आनर्तकावर्तकाः पार्वतीयाः ।
KK-08-01-080-017c	सर्वे गृहीतप्रवरायुधास्त्वां संवेष्ट्य संवेष्ट्य ततो विनेदुः ॥
KK-08-01-080-018a	रथे तवास्मिन्निशिताः सुपीतास्ततो भल्ला द्वादश वै सहस्राः' ।
KK-08-01-080-018c	षण्मार्गणानामयुतानि वीर क्षुराश्च भल्लाश्च तथायुताख्याः ॥
KK-08-01-080-019a	नाराचानां द्वे सहस्रे च वीर त्रीण्येव च प्रदराणां स्म पार्थ ।
KK-08-01-080-019c	अस्त्यायुधं पाण्डवेयावशिष्टं न यद्वहेच्छकटं षङ्गवीयम् ॥
KK-08-01-080-020a	एतद्विद्वन्मुञ्च सहस्रशोऽपि गदासिबाहुद्रविणं च तेऽस्ति ।
KK-08-01-080-020c	प्रासाश्च मुद्गराः शक्तयस्तोमराश्च माभैषीस्त्वं संक्षयादायुधानाम् ॥
KK-08-01-080-021	भीमसेन उवाच ।
KK-08-01-080-021a	`अद्यैव नूनं कथयन्तु सिद्धां मम प्रतिज्ञां सर्वलोके विशोक ।
KK-08-01-080-021c	न मोक्ष्यते समरे भीमसेन एकः शत्रून्समरे वाप्यजैषीत् ।
KK-08-01-080-021e	आशंसितानामिदमेकमस्तु तन्मे देवाः सकलं साधयन्तु ॥'
KK-08-01-080-022a	सूताद्य मद्बाहुयुतैः समस्तान्समाहनद्भिः पार्थिवानाशुवेगैः ।
KK-08-01-080-022c	च्छन्नं बाणैराहवं घोररूपं नष्टादित्यं मृत्युलोकेन तुल्यम् ॥
KK-08-01-080-023a	अद्यैतद्वै विदितं पार्थिवानां भविष्यति ह्याकुमारं च सूत ।
KK-08-01-080-023c	निमग्नो वा समरे भीमसेन एकः कुरून्वा समरे व्यजैषीत् ॥
KK-08-01-080-024a	सर्वे सङ्ख्ये कुरवो निष्पतन्तु मां वा लोकाः कीर्तयन्त्वाकुमारम् ।
KK-08-01-080-024c	सर्वानेकस्तानहं पातयिष्ये ते वा सर्वे भीमसेनं तुदन्तु ॥
KK-08-01-080-025a	आशास्तारः कर्म चाप्युत्तमं ये तन्मे देवाः सफलं साधयन्तु ।
KK-08-01-080-025c	आयातीह केशवसारथी रथी शक्रस्तूर्णं यज्ञ इवोपहूतः ॥
KK-08-01-080-026a	ईक्षस्वैतां भारतीं दीर्यमाणामेते कस्माद्विद्रवन्ते नरेन्द्राः ।
KK-08-01-080-026c	व्यक्तं धीमान्सव्यसाची नराग्र्यः सैन्यं ह्येतच्छादयत्याशु बाणैः ॥
KK-08-01-080-027a	पश्य ध्वजांश्च द्रवतो विशोक नागान्हयान्पत्तिसङ्घांश्च सङ्ख्ये ।
KK-08-01-080-027c	रथान्विकीर्णाञ्शरशक्तिताडितान्पश्यस्वैतान्रथिनश्चैव सूत ॥
KK-08-01-080-028a	आपूर्यते कौरवी चाप्यभीक्ष्णं सेना ह्यसौ सुभृशं हन्यमाना ।
KK-08-01-080-028c	धनञ्जयस्याशनितुल्यवेगैर्ग्रस्ता शरैः काञ्चनबर्हजालैः ॥
KK-08-01-080-029a	एते द्रवन्ति स्म रथाश्वनागाः पदातिसङ्घानतिमर्दयन्तः ।
KK-08-01-080-029c	सम्मुह्यमानाः कौरवाः सर्व एव द्रवन्ति नागा इव दाहभीताः ॥
KK-08-01-080-030ac	हाहाकृताश्चैव रणे विशोक मुञ्चन्ति नादान्विपुलान्गजेन्द्राः ॥
KK-08-01-080-031	विशोक उवाच ।
KK-08-01-080-031a	किं भीम नैनं त्वमिहाशृणोषि विस्फारितं गाण्डिवस्यातिघोरम् ।
KK-08-01-080-031c	क्रुद्धेन पार्थेन विकृष्यतोऽद्य कच्चिन्नेमौ तव कर्णौ विनष्टौ ॥
KK-08-01-080-032a	सर्वे कामाः पाण्डव ते समृद्धाः कपिर्ह्यसौ दृश्यते हस्तिसैन्ये ।
KK-08-01-080-032c	नीलाद्धनाद्विद्युतमुच्चरन्तीं तथा पश्य विस्फुरन्तीं धनुर्ज्याम् ॥
KK-08-01-080-033a	कपिर्ह्यसौ वीक्षते सर्वतो वै ध्वजाग्रमारुह्य धनञ्जयस्य ।
KK-08-01-080-033c	वित्रासयन्रिपुसङ्घान्विमर्दे बिभेम्यस्मादात्मनैवाभिवीक्ष्य ॥
KK-08-01-080-034a	विभ्राजते चातिमात्रं किरीटं विचित्रमेतच्च धनञ्जयस्य ।
KK-08-01-080-034c	दिवाकराभो मणिरेष दिव्यो विभ्राजते चैव किरीटसंस्थः ॥
KK-08-01-080-035a	पार्श्वे भीमं पाण्डुराभ्रप्रकाशं पश्यस्व शङ्खं देवदत्तं सुघोषम् ।
KK-08-01-080-035c	अभीषुहस्तस्य जनार्दनस्य विगाहमानस्य चमूं परेषाम् ॥
KK-08-01-080-036a	रविप्रभं वज्रनाभं क्षुरान्तं पार्श्वे स्थितं पश्य जनार्दनस्य ।
KK-08-01-080-036c	चक्रं यशोवर्धनं केशवस्य सदार्चितं यदुभिः पश्य वीर ॥
KK-08-01-080-037a	महाद्विपानां सरलद्रुमोपमाः करा निकृत्ताः प्रपतन्त्यमी क्षुरैः ।
KK-08-01-080-037c	किरीटिना तेन पुनः ससादिनः शरैर्निकृत्ताः कुलिशैरिवाद्रयः ॥
KK-08-01-080-038a	तथैव कृष्णस्य च पाञ्चजन्यं महार्हमेतं द्विजराजवर्णम् ।
KK-08-01-080-038c	कौन्तेय पश्योरसि कौस्तुभं च जाज्वल्यमानं विजयां स्रजं च ॥
KK-08-01-080-039a	ध्रवं रथाग्र्यः समुपैति पार्थो विद्रावयन्सैन्यमिदं परेषाम् ।
KK-08-01-080-039c	सिताभ्रवर्णैरसितप्रयुक्तैर्हयैर्महार्है रथिनां वरिष्ठः ॥
KK-08-01-080-040a	रथान्हयान्पत्तिगणांश्च सायकैर्विदारितान्पश्य पतन्त्यमी यथा ।
KK-08-01-080-040c	तवानुजेनामरराजतेजसा महावनानीव सुपर्णवायुना ॥
KK-08-01-080-041a	चतुः शतान्पश्य रथानिमान्हतान्सवाजिसूतान्समरे किरीटिना ।
KK-08-01-080-041c	महेषुभिः सप्तशतानि दन्तिनां पदातिसादींश्च रथाननेकशः ॥
KK-08-01-080-042a	अयं समभ्येति तवान्तिकं बली निघ्नन्कुरूंश्चित्र इव ग्रहोऽर्जुनः ।
KK-08-01-080-042c	समृद्धकामोऽसि हतास्तवाहिता बलं तवायुश्च चिराय वर्धताम् ॥
KK-08-01-080-043	भीमसेन उवाच ।
KK-08-01-080-043a	ददानि ते ग्रामवरांश्चतुर्दश प्रियाख्याने सारथे सुप्रसन्नः ।
KK-08-01-080-043c	दासीशतं चापि रथांश्च विंशतिं यदर्जुनं वेदयसे विशोक ॥ ॥

इति श्रीमन्महाभारते कर्णपर्वणि सप्तदशदिवसयुद्धे अशीतितमोऽध्यायः ॥ 80 ॥

8-80-19 प्रदरा बाणविशेषाः ॥
