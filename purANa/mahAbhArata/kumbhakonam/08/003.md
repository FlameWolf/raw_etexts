
अध्यायः 003

सञ्जयेन धृतराष्ट्रम्पति युद्धे निहतानां परेषां नामकथनम् ॥ 1 ॥

001  	धृतराष्ट्र उवाच ।
001a	आख्याता मामकास्तात निहता युधि पाण्डवैः ।
001c	हतांश्च पाण्डवेयानां मामकैर्ब्रूहि सञ्जय ॥
002  	सञ्जय उवाच ।
002a	कृतिनो युधि विक्रान्ता महासत्वा महाबलाः ।
002c	सानुबन्धाः सहामात्या गाङ्गेयेन निपातिताः ॥
003a	नारायणा वल्लवाश्च रामाश्च शतशो परे ।
003c	अनुरक्ताश्च वीरेण भीष्मेण युधि पातिताः ॥
004a	समः किरीटिना सङ्ख्ये वीर्येण च बलेन च ।
004c	सत्यजित्सत्यसन्धेन द्रोणेन निहतो युधि ॥
005a	पाञ्चालानां महेष्वासाः सर्वे युद्वविशारदाः ।
005c	द्रोणेन सह सङ्गम्य गता वैवस्वतक्षयम् ॥
006a	तथा विराटद्रुपदौ वृद्वौ सहसुतौ नृपौ ।
006c	पराक्रमन्तौ मित्रार्थे द्रोणेन निहतौ रणे ॥
007a	यो बाल एव समरे सम्मितः सव्यसाचिना ।
007c	केशवेन च दुर्धर्षो बलदेवेन चाभिभूः ॥
008a	परेषां कदनं कृत्वा महद्रणविशारदः ।
008c	परिवार्य मदामात्रैः षड्भिः परमकै रथैः ।
008e 	अशक्नुवद्भिर्बीभत्सुमभिमन्युर्निपातितः ॥
009a	कृतं तं विरथं वीरं क्षत्रधर्मे व्यवस्थितम् ।
009c	दौःशासनिर्महाराज सौभद्रं हतवान्रणे ॥
010a	पटच्चरनिहन्ता च महत्या सेनया वृतः ।
010c	अम्बष्ठस्य सुतः श्रीमान्मित्रहेतोः पराक्रमन् ॥
011a	आसाद्य लक्ष्मणं वीरं दुर्योधनसुतं रणे ।
011c	सुमहत्कदनं कृत्वा गतो वैवस्वतक्षयम् ॥
012a	बृहन्तः सुमहेष्वासः कृतास्त्रो युद्वदुर्मदः ।
012c	दुःशासनेन विक्रम्य गमितो यमसादनम् ॥
013a	मणिमान्दण्डधारश्च राजानौ युद्धदुर्मदौ ।
013c	पराक्रमन्तौ मित्रार्थे द्रोणेन युधि पातितौ ॥
014a	अंशुमान्भोजराजस्तु सहसैन्यो महारथः ।
014c	भारद्वाजेन विक्रम्य गमितो यमसादनम् ॥
015a	सामुद्रश्चित्रसेनश्च सह पुत्रेण भारत ।
015c	समुद्रसेनेन बलाद्गमितो यमसादनम् ॥
016a	अनूपवासी नीलश्च व्याघ्रदत्तश्च वीर्यवान् ।
016c	अश्वत्थाम्ना विकर्णेन गमितौ यमसादनम् ॥
017a	चित्रायुधश्चित्रयोधी कृत्वा च कदनं महत् ।
017c	चित्रमार्गेण विक्रम्य विकर्णेन हतो मृधे ।
018a	वृकोदरसमो युद्धे वृतः केकयजो युधि ।
018c	केकयेन च विक्रम्य भ्राता भ्रात्रा निपातितः ॥
019a	जनमेजयो गदायोधी पार्वतीयः प्रतापवान् ।
019c	दुर्मुखेन महाराज तव पुत्रेण पातितः ॥
020a	रोचमानौ नरव्याघ्रौ रोचमानौ ग्रहाविव ।
020c	द्रोणेन युगपद्राजन्दिवं सम्प्रापितौ शरैः ॥
021a	नृपाश्च प्रतियुध्यन्तः पराक्रान्ता विशाम्पते ।
021c	कृत्वा नसुकरं कर्म गता वैवस्वतक्षयम् ॥
022a	पुरुजित्कुन्तिभोजश्च मातुलौ सव्यसाचिनः ।
022c	सङ्ग्रामनिर्जिताँल्लोकान्गमितौ द्रोणसायकैः ॥
023a	अभिभूः काशिराजश्च काशिकैर्बहुभिर्वृतः ।
023c	वसुदानस्य पुत्रेण त्याजितो देहमाहवे ॥
024a	अमितौजा युधामन्युरुत्तमौजाश्च वीर्यवान् ।
024c	निहत्य शतशः शूरानस्मदीयैर्निपातिताः ॥
025a	मित्रवर्मा च पाञ्चाल्यः क्षत्रधर्मा च भारत ।
025c	द्रोणेन परमेष्वासौ गमितौ यमसादनम् ॥
026a	शिखण्डितनयो युद्धे क्षत्रदेवो युधाम्पतिः ।
026c	लक्ष्मणेन हतो राजंस्तव पौत्रेण भारत ॥
027a	सुचित्रश्चित्रवर्मा च पितापुत्रौ महारथौ ।
027c	प्रचरन्तौ महावीरौ द्रोणेन निहतौ रणे ॥
028a	वार्धक्षेमिर्महाराज समुद्र इव पर्वणि ।
028c	आयुधक्षयमासाद्य प्रशान्तिं परमां गतः ॥
029a	सेनाबिन्दुसुतः श्रेष्ठः शास्त्रवान्प्रहरन्युधि ।
029c	बाह्लिकेन महाराज कौरवेन्द्रेण पातितः ॥
030a	धृष्टकेतुर्महाराज चेदीनां प्रवरो रथः ।
030c	कृत्वा नसुकरं कर्म गतो वैवस्वतक्षयम् ॥
031a	तथा सत्यधृतिर्वीरः कृत्वा कदनमाहवे ।
031c	पाण्डवार्थे पराक्रान्तो गमितो यमसादनम् ॥
032a	पुत्रस्तु शिशुपालस्य सुकेतुः पृथिवीपतिः ।
032c	निहत्य शात्रवान्सङ्ख्ये द्रोणेन निहतो युधि ॥
033a	तथा सत्यधृतिर्वीरो मदिराश्वश्च वीर्यवान् ।
033c	सूर्यदत्तश्च विक्रान्तो निहतो द्रोणसायकैः ॥
034a	`मात्स्यादवरजः श्रीमाञ्शतानीको निपातितः ।
034c	श्रेणिमांश्च महाराज युध्यमानः पराक्रमी ।
034e 	कृत्वा नसुकरं कर्म गतो वैवस्वतक्षयम् ॥
035a	तथैव युधि विक्रान्तो मागधः परमास्त्रवित् ।
035c	भीष्मेण निहतो राजञ्शेतेऽद्य परवीरहा ॥
036a	विराटपुत्रः शङ्खस्तु उत्तरश्च महारथः ।
036c	कुर्वन्तौ सुमहत्कर्म गतौ वैवस्वतक्षयम् ॥
037a	वसुदानश्च कदनं कुर्वाणोऽतीव संयुगे ।
037c	भारद्वाजेन विक्रम्य गमितो यमसादनम् ॥
038a	एते चान्ये च बहवः पाण्डवानां महारथाः ।
038c	हता द्रोणेन विक्रम्य यन्मां त्वं परिपृच्छसि ॥ ॥

इति श्रीमन्महाभारते कर्णपर्वणि तृतीयोऽध्यायः ॥ 3 ॥

8-3-20 रोचमानौ एकानामानौ भ्रातरौ ॥ 
