अध्यायः 017

कृपकृतवर्मभ्यां धृष्टद्युम्नशिखण्डिनोः पराजयः ॥ 1 ॥

001	सञ्जय उवाच ।
001a	धृष्टद्युम्नं कृपो राजन्वारयामास संयुगे ।
001c	यथा दृष्ट्वा वने सिंहं शरभो वारयेद्युधि ॥
002a	निरुद्धः पार्षतस्तेन गौतमेन बलीयसा ।
002c	पदात्पदं विचलितुं नाशकत्तत्र भारत ॥
003a	गौतमस्य रथं दृष्ट्वा धृष्टद्युम्नरथं प्रति ।
003c	वित्रेसुः सर्वभूतानि क्षयं प्राप्तं च मेनिरे ॥
004a	तदा जल्पन्ति पाण्डूनां रथिनः सादिनस्तथा ।
004c	द्रोणस्य निधनान्नूनं सङ्क्रुद्धो द्विपदां वरः ॥
005a	शारद्वतो महातेजा दिव्यास्त्रविदुदारधीः ।
005c	अपि स्वस्ति भवेदद्य धृष्टद्युम्नस्य गौतमात् ॥
006a	अपीयं वाहिनी कृत्स्ना मुच्येत महतो भयात् ।
006c	अप्ययं ब्राह्मणः सर्वान्न नो हन्यात्समागतान् ॥
007a	यादृशं दृश्यते रूपमन्तकप्रतिमं रणे ।
007c	गमिष्यत्यद्य पदवीं भारद्वाजस्य गौतमः ॥
008a	आचार्यः क्षिप्रहस्तश्च विजयी च सदा युधि ।
008c	अस्त्रवान्वीर्यसम्पन्नः क्रोधेन च समन्वितः ॥
009a	पार्षतश्च महायुद्धे विमुखोऽद्याभिलक्ष्यते ।
009c	इत्येवं विविधा वाचस्तावकानां परैः सह ।
009e	व्यश्रूयन्त महाराज तयोस्तत्र समागमे ॥
010a	विनिःश्वस्य ततः क्रोधात्कृपः शारद्वतो नृप ।
010c	पार्षतं चार्दयामास निश्चेष्टं सर्वमर्मसु ॥
011a	स हन्यमानः समरे गौतमेन महात्मना ।
011c	कर्तव्यं न स्म जानाति मोहेन महता वृतः ॥
012a	तमब्रवीत्ततो यन्ता कञ्चित्क्षेमं तु पार्षत ।
012c	ईदृशं व्यसनं युद्धे न ते दृष्टं मया क्वचित् ॥
013a	दैवयोगात्तु ते बाणा नापतन्मर्मभेदिनः ।
013c	प्रेषिता द्विजमुख्येन मर्माण्युद्दिश्य सर्वतः ॥
014a	व्यावर्तये रथं तूर्णं नदीवेगमिवार्णवात् ।
014c	अवध्यं ब्राह्मणं मन्ये येन ते विक्रमो हतः ॥
015a	धृष्टद्युम्नस्ततो राजञ्शनकैरब्रवीद्वचः ।
015c	मुह्यते मे मनस्तात गात्रस्वेदश्च जायते ॥
016a	वेपथुश्च शरीरे मे रोमहर्षश्च सारथे ।
016c	वर्जयन्ब्राह्मणं युद्धे शनैर्याहि यतोऽर्जुनः ॥
017a	अर्जुनं भीमसेनं वा समरे प्राप्य सारथे ।
017c	क्षेममद्य भवेन्मह्यमिति मे नैष्ठिकी मतिः ॥
018a	ततः प्रायान्महाराज सारथिस्त्वरयन्हयान् ।
018c	यतो भीमो महेष्वासो युयुधे तव सैनिकैः ॥
019a	प्रद्रुतं च रथं दृष्ट्वा धृष्टद्युम्नस्य मारिष ।
019c	किरञ्शरशतान्येव गौतमोऽनुययौ तदा ॥
020a	शङ्खं च पूरयामास मुहुर्मुहुररिन्दमः ।
020c	पार्षतं त्रासयामास महेन्द्रो नमुचिं यथा ॥
021a	शिखण्डिनं तु समरे भीष्ममृत्युं दुरासदम् ।
021c	हार्दिक्यो वारयामास स्मयन्निव मुहुर्मुहुः ॥
022a	शिखण्डी तु समासाद्य हृदिकानां महारथम् ।
022c	पञ्चभिर्निशितैर्भल्लैर्जत्रुदेशे समाहनत् ॥
023a	कृतवर्मा तु सङ्क्रद्धो भित्त्वा षष्ट्या पतत्रिभिः ।
023c	धनुरेकेन चिच्छेद हसन्राजन्महारथः ॥
024a	अथान्यद्धनुरादाय द्रुपदस्यात्मजो बली ।
024c	तिष्ठतिष्ठेति सङ्क्रुद्धो हार्दिक्यं प्रत्यभाषत ॥
025a	ततोऽस्य नवतिं बाणान्रुक्मपुङ्खान्सुतेजनान् ।
025c	प्रेषयामास राजेन्द्र तेऽस्याभ्रश्यन्त वर्मणः ॥
026a	वितथांस्तान्समालक्ष्य पतितांश्च महीतले ।
026c	क्षुरप्रेण सुतीक्ष्णेन कार्मुकं चिच्छिदे भृशम् ॥
027a	अथैनं छिन्नधन्वानं भग्नशृङ्गमिवर्षभम् ।
027c	अशीत्या मार्गणैः क्रुद्धो बाह्वोरुरसि चार्पयत् ॥
028a	कृतवर्मा तु सङ्क्रुद्धो मार्गणैः क्षतविक्षतः ।
028c	ववाम रुधिरं गात्रैः कुम्भवक्रादिवोदकम् ॥
029a	रुधिरेण परिक्लिन्नः कृतवर्मा त्वराजत ।
029c	वर्षेण क्लेदितो राजन्यथा गैरिकपर्वतः ॥
030a	अथान्यद्धनुरादाय समार्गणगुणं प्रभुः ।
030c	शिखण्डिनं बाणगणैः स्कन्धदेशे व्यताडयत् ॥
031a	स्कन्धदेशस्थितैर्बाणैः शिखण्डी तु व्यराजत ।
031c	शाखाप्रशाखाविपुलः सुमहान्पादपो यथा ॥
032a	तावन्योन्यं भृशं विद्ध्वा रुधिरेण समुक्षितौ ।
032c	`पोप्लूयमानौ हि यथा महान्तौ शोणितह्रदे ।
032e	तद्वद्विरेजतुर्वीरौ शोणितेन परिप्लुतौ ॥
033a	यथा च किंशुकौ फुल्लौ पुष्पमासे समागते ।
033c	रुधिरोक्षितसर्वाङ्गौ रक्तचन्दनरूषितौ ।
033e	भुजगाविव सङ्क्रुद्धौ रेजतुस्तौ नरोत्तमौ ॥
034a	तावुभौ शरवनुन्नाङ्गौ परस्परशरक्षतौ' ।
034c	अन्योन्यशृङ्गाभिहतौ रेजतुर्वृषभाविव ॥
035a	अन्योन्यस्य वधे यत्नं कुर्वाणौ तौ महारथौ ।
035c	रथाभ्यां चेरतुस्तत्र मण्डलानि सहस्रशः ॥
036a	कृतवर्मा महाराज पार्षतं निशितैः शरैः ।
036c	रणे विव्याध सप्तत्या स्वर्णपुङ्गैः शिलाशितैः ॥
037a	ततोऽस्य समरे बाणं भोजः प्रहरतां वरः ।
037c	जीवितान्तकरं घोरं व्यसृजत्त्वरयाऽन्वितः ॥
038a	स तेनाभिहतो राजन्मूर्च्छामाशु समाविशत् ।
038c	ध्वजयष्टिं च सहसा शिश्रिये कश्मलावृतः ॥
039a	अपोवाह रणात्तूर्णं सारथी रथिनां वरम् ।
039c	हार्दिक्यशरसन्तप्तं निःश्वसन्तं पुनःपुनः ॥
040a	पराजिते ततः शूरे द्रुपदस्यात्मजे प्रभो ।
040c	व्यद्रवत्पाण्डवी सेना व्यधमाना समन्ततः ॥ ॥

इति श्रीमन्महाभारते कर्णपर्वणि षोडशदिवसयुद्धे सप्तदशोऽध्यायः ॥ 17 ॥

8-17-1 शरभोऽष्टपादः सिंहघाती पशुपक्षिशरीरो नृसिंहवत् व्यात्मा ॥ 8-17-12 ईदृशं व्यसनं यद्धे न मे दृष्टं कदाचन । दैवयोगादिमे बाणा न जघ्नुर्मम चाहवे इति क.ख.ट.पाठः ॥ 18-17-25 अभ्रश्यन्त भ्रष्टाः । वर्म न चिच्छिदुरित्यर्थः ॥ 8-17-28 ववाम वान्तवान् ॥ 8-17-36 पार्षतं शिखण्डिनं ॥
