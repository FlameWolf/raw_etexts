अध्यायः 050

सङ्कुलयुद्धम् ॥ 1 ॥ अश्वत्थाम्ना युधिष्ठिरपराजयः ॥ 2 ॥

001	सञ्जय उवाच ।
001a	द्रौणिर्युधिष्ठिरं दृष्ट्वा शैनेयेनाभिरक्षितम् ।
001c	द्रौपदेयैस्तथा शूरैरभ्यवर्तत हृष्टवत् ॥
002a	किरन्निषुगणान्घोरान्हेमपुङ्खाञ्शिलाशितान् ।
002c	दर्शयन्विविधान्मार्गाञ्शिक्षया लघुहस्तवान् ॥
003a	खं पूरयञ्शरैस्तीक्ष्णैर्वेगवद्भिः समन्ततः ।
003c	युधिष्ठिरस्य समरे दिशः सर्वाः समावृणोत् ॥
004a	भारद्वाजशरैश्छन्नं न प्राज्ञायत किञ्चन ।
004c	बाणभूतमभूत्सर्वमायोधनशिरो महत् ॥
005a	बाणजालं दिविष्ठं तत्स्वर्णपुङ्खविभूषितम् ।
005c	शुशुभे भरतश्रेष्ठ विमानमिव विष्ठितम् ॥
006a	तेन च्छन्ने रणे राजन्बाणजालेन भास्वता ।
006c	अभ्रच्छायेव सजज्ञे हृतरश्मिस्तमोनुदः ॥
007a	तदद्भुतमपश्याम बाणभूते नभस्थले ।
007c	न स्म सम्पतते भूतं द्रौणेर्दृष्ट्वा पराक्रमम् ॥
008a	सात्यकिर्यतमानस्तु धर्मराजस्तु पाण्डवः ।
008c	तथेतराणि सैन्यानि न स्म चक्रुः पराक्रमम् ॥
009a	लाघवं द्रोणपुत्रस्य दृष्ट्वा तत्र महारथाः ।
009c	व्यस्मयन्त महाराज न चैनं प्रत्युदीक्षितुम् ॥
010a	शेकुस्ते सर्वराजानस्तपन्तमिव भास्करम् ।
010c	वध्यमाने ततः सैन्ये द्रौपदेया महारथाः ॥
011a	सात्यकिर्धर्मराजश्च पाञ्चालाश्चापि सङ्गताः ।
011c	त्यक्त्वा मृत्युभयं घोरं द्रौणायनिमुपाद्रवन् ॥
012a	सात्यकिः सप्तविंशत्या द्रौणिं विद्ध्वा शिलीमुखैः ।
012c	पुनर्विव्याध नाराचैः सप्तभिः स्वर्णभूषितैः ॥
013a	युधिष्ठिरस्त्रिसप्तत्या प्रतिविन्ध्यश्च सप्तभिः ।
013c	श्रुतकर्मा त्रिभिर्बाणैः श्रुतकीर्तिश्च सप्तभिः ।
014a	सुतसोमस्तु नवभिः शतानीकश्च सप्तभिः ।
014c	अन्ये च वहवः शूरा विव्यधुस्तं समन्ततः ॥
015a	स तु क्रुद्धस्ततो राजन्नाशीविष इव श्वसन् ।
015c	सात्यकिं पञ्चविंशत्या प्राविध्यत शिलीमुखैः ॥
016a	श्रुतकीर्तिं च नवभिः सुतसोमं च पञ्चभिः ।
016c	अष्टभिः श्रुतकर्माणं प्रतिबिन्ध्यं त्रिभिः शरैः ॥
017a	शतानीकं च नवभिर्धर्मपुत्रं च पञ्चभिः ।
017c	तथेतरांस्ततः शूरान्द्वाभ्यां द्वाभ्यामताडयत् ।
017e	श्रुतकीर्तेस्तथा चापं चिच्छेद निशितैः शरैः ॥
018a	अथान्यद्धनुरादाय श्रुतकीर्तिर्महारथः ।
018c	द्रौणायनिं त्रिभिर्विद्ध्वा विव्याधान्यैः शितैः शरैः ॥
019a	ततो द्रौणिर्महाराज शरवर्षेण मारिष ।
019c	छादयामास तत्सैन्यं समन्ताद्भरतर्षभ ॥
020a	ततः पुनरमेयात्मा धर्मराजस्य कार्मुकम् ।
020c	द्रौणिश्चिच्छेद विहसन्विव्याध च शरैस्त्रिभिः ॥
021a	ततो धर्मसुतो राजन्प्रगृह्यान्यन्महद्धनुः ।
021c	द्रोणपुत्रं त्रिषष्ट्या तु बाह्वोरुरसि चार्पयत् ॥
022a	सात्यकिस्तु ततः क्रुद्धो द्रौणेः प्रहरतो रणे ।
022c	अर्धचन्द्रेणतीक्ष्णेन धनुश्छित्त्वाऽनदद्भृशम् ॥
023a	छिन्नधन्वा ततो द्रौणिः शक्त्या शक्तिमतां वरः ।
023c	सारथिं पातयामास शैनेयस्य रथाद्रुतम् ॥
024a	अथान्यद्धनुरादाय द्रोणपुत्रः प्रतापवान् ।
024c	शैनेयं शरवर्षेण च्छादयामास भारत ॥
025a	तस्याश्वाः प्रद्रुताः सङ्ख्ये पतिते रथसारथौ ।
025c	तत्रतत्रैव धावन्तः समदृश्यन्त भारत ॥
026a	युधिष्ठिरपुरोगास्तु द्रौणिं शस्त्रभृतां वरम् ।
026c	अभ्यवर्षन्त वेगेन विसृजन्तः शिताञ्छरान् ॥
027a	सहसा पततस्तान्वै क्रुद्धरूपान्परन्तपः ।
027c	प्रहसन्प्रतिजग्राह द्रोणपुत्रो महारणे ॥
028a	ततः शरशतज्वालः सेनाकक्षं महारणे ।
028c	द्रौणिर्ददाह समरे कक्षमग्निरिवोत्थितः ॥
029a	तद्बलं पाण्डुपुत्रस्य द्रोणपुत्रप्रतापितम् ।
029c	चुक्षुभे भरतश्रेष्ठ तस्मिन्नेव चमूमुखे ॥
030a	तद्बलं पाण्डवेयस्य द्रोणपुत्रः शरार्चिषा ।
030c	तापयन्भरतश्रेष्ठ गभस्तिभिरिवांशुमान् ॥
031a	तत्पच्यमानं मर्षेण ब्राह्मणस्य च सायकैः ।
031c	क्षुभ्यते पाण्डवं सैन्यं तिमिनेव नदीमुखम् ॥
032a	दृष्ट्वा चैव महाराज द्रोणपुत्रपराक्रमम् ।
032c	सर्वान्दुर्योधनः पार्थान्हतान्युद्धेऽभ्यमन्यत ॥
033a	युधिष्ठिरस्तु त्वरितो द्रौणिं पीड्य महारथम् ।
033c	अब्रवीद्द्रोणपुत्रं स रोषामर्षसमन्वितः ॥
034a	`जानामि त्वां युधि श्रेष्ठ वीर्यवन्तं बलान्वितम् ।
034c	कृतास्त्रं कृतिनं चैव तथा लघुपराक्रमम् ॥
035a	बलमेतद्भवान्सर्वं पार्षते यदि दर्शयेत् ।
035c	ततस्त्वां बलवन्तं च कृतविद्यं च विद्महे ॥
036a	न हि वै पार्षतं दृष्ट्वा समरे शत्रुसूदनम् ।
036c	भवेत्तव बलं किञ्चिद्ब्रवीमि त्वां न तु द्विजम्' ॥
037a	नैव नाम तव प्रीतिर्नैव नाम कृतज्ञता ।
037c	यतस्त्वं पुरुषव्याघ्र मामेवाद्य जिघांससि ॥
038a	ब्राह्मणेन तपः कार्यं शमश्च दमएव च ।
038c	क्षत्रियेण धनुर्नाम्यं स भवान्ब्राह्मणब्रुवः ॥
039a	मिषतस्ते महावाहो युधि जेष्यामि कौरवान् ।
039c	कुरुष्व समरे कर्म ब्रह्मबन्धो यथेष्टतः ॥
040a	एवमुक्तो महाराज द्रोणपुत्रः स्मयन्निव ।
040c	युक्तं तत्त्वं च सञ्चिन्त्य नोत्तरं किञ्चिदब्रवीत् ॥
041a	अनुक्त्वा च ततः किञ्चिच्छरवर्षेण पाण्डवम् ।
041c	छादयामास समरे क्रुद्धोऽन्तक इव प्रजाः ॥
042a	स च्छाद्यमानस्तु तदा द्रोणपुत्रेण मारिष ।
042c	पार्थोऽपयातः शीघ्रं वै प्रगृह्य महतीं चमूम् ॥
043a	अपयाते ततस्तस्मिन्धर्मपुत्रे युधिष्ठिरे ।
043c	द्रोणपुत्रः स्थितो राजन्प्रत्यादेशान्महात्मनः ॥
044a	ततो युधिष्ठिरो राजंस्त्यक्त्वा द्रौणिं महाहवे ।
044c	प्रययौ तावकं सैन्यं युक्तः क्रुराय कर्मणे ॥ ॥

इति श्रीमन्महाभारते कर्णपर्वणि सप्तदशदिवसयुद्धे पञ्चाशोऽध्यायः ॥ 50 ॥
