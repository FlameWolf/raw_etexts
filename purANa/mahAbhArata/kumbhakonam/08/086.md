अध्यायः 086

सङ्कलयुद्धम् ॥ 1 ॥ भीमदुःशासनयोः समागमः संवादश्च ॥ 2 ॥

001	सञ्जय उवाच ।
001a	ततः कर्णः कुरुषु प्रद्रुतेषु वरूथिना श्वेतहयेन राजन् ।
001c	पाञ्चालपुत्रान्व्यधमत्सूतपुत्रो महेषुभिर्वात इवाभ्रसङ्घान् ॥
002a	सूतं रथादञ्जलिकैर्निपात्य जघान चाश्वाञ्जनमेजयस्य ।
002c	शतानीकं सुतसोमं च भल्लैरवाकिरद्धनुषी चाप्यकृन्तत् ॥
003a	धृष्टद्युम्नं निर्बिभेदाथ षड्भिर्जघानाश्वान्दक्षिणांस्तस्य सङ्ख्ये ।
003c	हत्वा चाश्वान्सात्यकेः सूतपुत्रः कैकेयपुत्रं न्यवधीद्विशोकम् ॥
004a	तमभ्यधावन्निहते कुमारे सेनापतिः कैकयो मित्रवर्मा ।
004c	शरैर्विधुन्वन्भृशमुग्रवेगैः कर्णात्मजं चाप्यहनत्सुदेवम् ॥
005a	तस्यार्धचन्द्रैस्त्रिभिरुच्चकर्त प्रहस्य बाहू च शिरश्च कर्णः ।
005c	स स्यन्दनाद्गामगमद्गतासुः परश्वथैः साल इवावरुग्णः ॥
006a	हताश्वमञ्जोगमिभिः सुषेणः शिनिप्रवीरं निशितैः पृषत्कैः ।
006c	प्रच्छाद्य नृत्यन्निव कर्णपुत्रः शैनेयबाणाभिहतः पपात ॥
007a	पुत्रे हते क्रोधपरीतचेताः कर्णः शिनीनां प्रवरं जिघांसुः ।
007c	हतोऽसि हे सात्यक इत्युदीर्य व्यवासृजद्बाणममित्रसाहम् ॥
008a	तमस्य चिच्छेद शरं शिखण्डी त्रिभिस्त्रिभिश्च प्रतुतोद कर्णम् ।
008c	शिखण्डिनः कार्मुकं च ध्वजं च च्छित्त्वा क्षुराभ्यां न्यहनत्सुजातः ॥
009a	शिखण्डिनं षड्भिरविध्यदुग्रो धार्ष्टद्युम्नेः स शिरश्चोच्चकर्त ।
009c	ततोऽभिनत्सुतसोमं क्षुरेण सुसंशितेनाधिरथिर्महात्मा ॥
010a	अथाक्रन्दे तुमुले वर्तमाने धार्ष्टद्युम्ने निहते तत्र कृष्णः ।
010c	अपाञ्चाल्यं क्रियते याहि पार्थ कर्णं जहीत्यब्रवीद्राजसिंह ॥
011a	ततः प्रहस्याशु नरप्रवीरो रथं रथेनाधिरथेर्जगाम ।
011c	भये तेषां त्राणमिच्छन्सुबाहुरभ्याहतानां रथयूथपेन ॥
012a	ततोऽपरे भारत दुष्प्रकम्प्याः पाञ्चालानां रथसङ्घाः समेताः ।
012c	प्रतिश्रिता ह्यन्तरिक्षे ग्रहाभा धनुःप्रवीरास्तु रथप्रवीराः ॥
013a	विस्फार्य गाण्डीवमथोग्रघोषं ज्यया समाहत्य तले भृशं च ।
013c	बाणान्धकारं सहसैव कृत्वा जघान नागाश्वरथध्वजांश्च ॥
014a	[प्रतिश्रुतः प्राचरदन्तरिक्षे गुहा गिरीणामपतन्वयांसि ।
014c	यन्मण्डलज्येन विजृम्भमाणो रौद्रे मुहूर्तेऽभ्यपतत्किरीटी ॥]
015a	तं भीमसेनोऽनुययौ रथेन पृष्ठे रक्षन्पाण्डवमेकवीरः ।
015c	तौ राजपुत्रौ त्वरितौ रथाभ्यां कर्णाय यातावरिभिर्विषक्तौ ॥
016a	तत्रान्तरे सुमहान्सूतपुत्रश्चक्रे युद्धं सोमकान्सम्प्रमथ्य ।
016c	रथाश्वमातङ्गणाञ्जघान प्रच्छादयामास शरैर्दिशश्च ॥
017a	तमुत्तमौजा जनमेजयश्च क्रुद्धौ युधामन्युशिखण्डिनौ च ।
017c	कर्णं बिभेदुः सहिताः पृषत्कैः सन्नर्दमानाः सह पार्षतेन ॥
018a	ते पञ्च पाञ्चालरथाः समेता वैकर्तनं कर्णमभिद्रवन्तः ।
018c	तस्माद्रथाच्च्यावयितुं न शेकुर्धैर्यात्कृतात्मानमिवेन्द्रियार्थाः ॥
019a	तेषां धनूंषि ध्वजवाजिसूतांस्तूर्णं पताकाश्च निकृत्य बाणैः ।
019c	तान्पाञ्चालानभ्यहनत्पृषत्कैः कर्णस्ततः सिंह इवोन्ननाद ॥
020a	तस्यास्यतस्तानभिनिघ्नतश्च ज्याबाणहस्तस्य धनुःस्वेनन ।
020c	साद्रिद्रुमा स्यात्पृथिवी विशीर्णेत्यतीव मत्वा जनता व्यषीदत् ॥
021a	स शक्रचापप्रतिमेन धन्वना भृशायतेनाधिरथिः शरान्सृजन् ।
021c	बभौ रणे दीप्तमरीचिमण्डलो यथांशुमाली परिवेषवांस्तथा ॥
022a	शिखण्डिनं द्वादशभिः पराभिनच्छितैः शरैः षड्भिरथोत्तमौजसम् ।
022c	त्रिभिर्युधामन्युमविध्यदाशुगैस्त्रिभिस्त्रिभिः सोमकपार्षतात्मजौ ॥
023a	पराजिताः पञ्च महारथास्तु ते महाहवे सूतसुतेन मारिष ।
023c	निरुद्यमास्तस्थुरमित्रनन्दना यथेन्द्रियार्थात्मवता पराजिताः ॥
024a	निमज्जतस्तानथ कर्णसागरे विपन्ननावो वणिजो यथार्णवे ।
024c	उद्दध्रिरे नौभिरिवार्णवाद्रथैः सुकल्पितैर्द्रौपदिजाः स्वमातुलान् ॥
025a	ततः शिनीनामृषभः शितैः शरैर्निकृत्य कर्णप्रहितानिषून्वहून् ।
025c	विदार्य कर्णं निशितैरयस्मयैस्तवात्मजं ज्येष्ठमविध्यदष्टभिः ॥
026a	कृपोऽथ भोजश्च तवात्मजस्तथा स्वयं च कर्णो निशितैरताडयत् ।
026c	स तैश्चतुर्भिर्युयुधे यदूत्तमो दिगीश्वरैर्दैत्यपतिर्यथा तथा ॥
027a	समाततेनेष्वसनेन कूजता महास्वनेनाशनिपातदीधितिः ।
027c	बभूव दुर्धर्षतरः स सात्यकिः शरन्नभोमध्यगतो यथा रविः ॥
028a	पुनः समास्थाय रथान्सुदंशिताः शिनिप्रवीरं जुगुपुः परन्तपाः ।
028c	समेत्य पाञ्चालमहारथा रणे मरुद्गणाः शक्रमिवारिनिग्रहे ॥
029a	ततोऽभवद्युद्धमतीव दारुणं तवाहितानां तव सैनिकैः सह ।
029c	रथाश्वमातङ्गविनाशनं तथा यथा सुराणामसुरैः पुराऽभवत् ॥
030a	रथा द्विपा वाजिपदातयस्तथा भ्रमन्ति नानाविधशस्त्रवेष्टिताः ।
030c	परस्परेणाभिहताश्च चस्खलुर्विनेदुरार्ता व्यसवोऽपतंस्तथा ॥
031a	तथागतं भीममभीस्तवात्मजः ससार राजावरजः किरञ्शरैः ।
031c	तमभ्यधावत्त्वरितो वृकोदरो महारुरुं सिंह इवाभिपेदिवान् ॥
032a	ततस्तयोर्युद्धमतीव दारुणं प्रदीव्यतोः प्राणदुरोदरं द्वयोः ।
032c	परस्परेणाभिनिविष्टरोषयोरुदग्रयोः शम्बरशक्रयोर्यथा ॥
033a	शरैः शरीरार्तिकरैः सुतेजनैर्निजघ्नतुस्तावितरेतरं भृशम् ।
033c	सकृत्प्रभिन्नाविव वासितान्तरे महागजौ दोर्भिरदीनघातिनौ ॥
034a	आलोक्य तौ चैव परस्परं ततः समं च शूरौ च ससारथी तदा ।
034c	भीमोऽब्रवीद्याहि दुःशासनाय दुःशासनो याहि वृकोदराय ॥
035a	तयो रथौ सारथिसम्प्रचोदितौ समं रथौ तौ महसा समीयतुः ।
035c	नानायुधच्छत्रपताकिकाध्वजौ दिवीव पूर्वं बलशक्रयो रणे ॥
036	भीम उवाच ।
036a	दिष्ट्याऽसि दुःशासन अद्य दृष्टः क्षणं प्रतीच्छे सहवृद्धि मूलम् ।
036c	चिरोदितं यन्मया ते सभायां कृष्णाभिमर्शेन गृहाण मत्तः ॥
037a	स एवमुक्तस्तु ततो महात्मा दुःशासनो वाक्यमुवाच वीरः ।
037c	सर्वं स्मरन्नेव विसंस्मरामि उदीर्यमाणं शृणु भीमसेन ॥
038a	स्मरामि चात्मप्रभवं चिराय यज्जातुषे वेश्मनि रात्र्यहानि ।
038c	विश्वासहीना मृगयां चरन्तो वसन्ति सर्वत्र निराकृतास्तु ॥
039a	महाभयं रात्र्यहानि स्मरन्तस्तथोपभोगाच्च सुखाच्च हीनाः ।
039c	वनेष्वटन्तो गिरिगह्वराणि पाञ्चालराजस्य पुरं प्रविष्टाः ॥
040a	मायां यूयं कामपि सम्प्रविष्टा यतो वृतः कृष्णया फल्गुनो वः ।
040c	संभूय पापैस्तदनार्यवृत्तं कृतं तदा मातृकृतानुरूपम् ॥
041a	एका वृता पञ्चभिः साभिपन्ना ह्यलज्जमानैश्च परस्परस्य ।
041c	स्मरे सभायां सुबलात्मजेन दासीकृता यत्सह कृष्णया च ॥
042	सञ्जय उवाच ।
042a	इत्येवमुक्तस्तु तवात्मजेन पाण्डोः सुतः कोपवशं जगाम ।
042c	तवात्मजस्याथ वृकोदरो भृशं धनुः क्षुराभ्यां ध्वजमेव चाच्छिनत् ।
042e	ललाटमप्यस्य बिभेद पत्रिणा शिरश्च कायात्प्रजहार सारथेः ॥
043a	स राजपुत्रोऽन्यदवाप्य कार्मुकं वृकोदरं द्वादशभिः पराभिनत् ।
043c	स्वयं नियच्छंस्तुरगानजिह्मगैः शरैश्च भीमं पुनरप्यवीवृषत् ॥ ॥

इति श्रीमन्महाभारते कर्णपर्वणि सप्तदशदिवसयुद्धे षडशीतितमोऽध्यायः ॥ 86 ॥

8-86-14 प्रतिश्रुतः प्रतिस्वनः ॥ 
