अध्यायः 101

कर्णवधानन्तरमर्जुनेन युधिष्ठिराभिवादनम् ॥ 1 ॥ तेन कृष्णार्जुनप्रशंसनम् ॥ 2 ॥ कृष्णयुधिष्ठिरसंवादः ॥ 3 ॥

001	सञ्जय उवाच ।
001a	हते वैकर्तने कर्णे कुरवो भयपीडिताः ।
001c	वीक्षमाणा दिशः सर्वाः पलायन्त सहस्रशः ॥
002a	रावणं निहतं दृष्ट्वा राक्षसा राघवेण वा ।
002c	दिशो भीता द्रवन्नेव तावका भयपीडिताः ॥
003a	ततो महारवं चक्रुर्योधा राजन्समन्ततः ।
003c	वार्यमाणा भृशोद्विग्नास्तव पुत्रेण भारत ॥
004a	तेषां तु मतमाज्ञाय पुत्रस्ते भरतर्षभ ।
004c	अवहारं ततश्चक्रे शल्यस्यानुमतेन च ॥
005a	कृतवर्मा रणे तूर्णं वृतो भारत तावकैः ।
005c	नारायणावशिष्टैश्च शिबिरायैव दुद्रुवे ॥
006a	अश्वत्थामा ततः शूरो विनिश्वस्य मुहुर्मुहुः ।
006c	पाण्डवानां जयं दृष्ट्वा शिबिरायैव दुद्रुवे ॥
007a	कृपः शारद्वतो राजन्नागानीकेन भारत ।
007c	महता मेघकल्पेन शिबिरायैव दुद्रुवे ॥
008a	गान्धाराणां सहस्रेण शकुनिः परिवारितः ।
008c	सुशर्मा च ययौ राजन्वीक्षमाणो भयार्दितः ॥
009a	दुर्योधनोऽपि स ययौ ह्वतसर्वस्व आतुरः ।
009c	ज्ञातिशोकसमापन्नश्चिन्तयित्वा मुहुर्मुहुः ॥
010a	छिन्नध्वजेन शल्यस्तु रथेन रथिनां वरः ।
010c	प्रययौ शिबिरायैव वीक्षमाणो दिशो दश ॥
011a	ततोऽपरे सुबहुशो भारतानां महारथाः ।
011c	व्यद्रवन्त दिशो भीता भयविह्वलचेतसः ॥
012a	अश्रूपूर्णा भयोद्विग्ना वेपमाना भयातुराः ।
012c	कुरवः प्राद्रवन्सर्वे दृष्ट्वा कर्णं निपातितम् ॥
013a	प्रशंसन्तोऽर्जुनं केचित्केचित्कर्णं महारथाः ।
013c	प्राद्रवन्त रणे भीताः कुरवः कुरुसत्तम ॥
014a	तेषां योधसहस्राणां तावकानां महामृधे ।
014c	नासीत्तत्र पुमान्कश्चिद्यस्तु युद्धे मनो दधे ॥
015a	कर्णे हते महाराज निराशाः कुरवोऽभवन् ।
015c	जीवनेषु च राज्येषु दारेषु च धनेषु च ॥
016a	तान्समानीय पुत्रस्ते यत्नेन महता विभो ।
016c	निवेशाय मनो दध्रे दुःखशोकसमन्वितः ॥
017a	तस्याज्ञां शिरसा दीनाः प्रतिगृह्य विशाम्पते ।
017c	विषण्णमनसो भीत्या न्यविशन्त महारथाः ॥
018a	चिन्तयन्तो वधं घोरं सूतपुत्रस्य संयुगे ।
018c	अर्जुनस्य जयं युद्धे चिन्तयानाः पुनःपुनः ॥
019a	पाण्डवाश्च महेष्वासा न्यविशन्त परन्तपाः ।
019c	प्रहृष्टमनसः सर्वे जित्वा शत्रुं महारथाः ॥
020a	ततो युधिष्ठिरं तत्र निविष्टं वै मुदान्वितम् ।
020c	समेत्य सर्वे पाञ्चाला वर्धयन्तो यथाविधि ॥
021a	अर्जुनस्तु रथात्तूर्णमवरुह्य महायशाः ।
021c	धर्मराजस्य चरणौ पीडयामास हृष्टवत् ॥
022a	तमुत्थाप्य महाराज धर्मपुत्रः प्रतापवान् ।
022c	सस्वजे भरतश्रेष्ठमुपजिघ्रन्नुपस्पृशन् ॥
023a	नकुलः सहदेवश्च पाण्डवश्च वृकोदरः ।
023c	अभिवाद्य महाराजमस्वजन्त स्म फल्गुनम् ॥
024a	धृष्टद्युम्नः शिखण्डी च पाण्डवानां च ये रथाः ।
024c	वर्धयन्ते स्म राजानं निहते सूतनन्दने ॥
025a	ततः कृष्णो महाराज सात्यकिश्चापि सात्वतः ।
025c	वर्धयन्ते स्म राजानं निहते सूतनन्दने ॥
026a	वासुदेवश्च कौन्तेयं प्रणयादिदमब्रवीत् ।
026c	अद्य राजन्हताः सर्वे धार्तराष्ट्राः सराजकाः ।
026e	हते वैकर्तने कर्णे रथानां प्रवरे रथे ॥
027a	यदि लोकास्त्रयः सर्वे योधयेयुः सवासवाः ।
027c	तथापि दुर्जयः सूतस्तव कोपात्तु सूदितः ॥
028ac	एवमुक्तः प्रत्युवाच धर्मराजो जनार्दनम् ॥
029a	तव प्रसादाद्गोविन्द हतः कर्णो महायशाः ।
029c	पाण्डवाश्च जयं प्राप्तानाशिताश्चापि शत्रवः ॥
030a	त्वं हि शक्तो भयात्त्रातुं यस्य कस्यचिदाहवे ।
030c	त्वमस्य जगतो गोप्ता पाण्डवानां च सर्वदा ॥
031a	त्वां समासाद्य शक्रोऽपि मोदते दिवि नित्यशः ।
031c	त्वं पाता पाण्डुपुत्राणां यथैव जगतस्तथा ॥
032ac	अनाश्चर्यो जयस्तेषां भक्तिर्येषां त्वयि प्रभो ॥
033a	त्वया नाथेन गोविन्द नाथवन्तो वयं युधि ।
033c	यथेन्द्रेण पुरा देवास्त्वया चापि जनार्दन ॥
034a	स्वप्स्याम्यद्य सुखं कृष्ण निद्रां लप्स्ये त्वहं क्षपाम् ।
034c	विगतं हि भयं मेऽद्य त्वत्प्रसादान्न संशयः ॥
035a	एवमुक्तस्तु पार्थेन केशवः प्राह पाण्डवम् ।
035c	निमित्तमात्रं हि वयं तवाप्यस्मिन्मुदागमे ॥
036a	यस्य ते भ्रातरः शूरा भीमसेनादयो नृप ।
036c	सम्बन्धिनश्चेन्द्रवीर्याः पार्षतप्रमुखास्तथा ॥
037a	अर्हते च भवान्नित्यं प्रियं नित्यं च मद्धितम् ।
037c	प्रियो हि मे त्वमेतेन वचनेन नरोत्तम ॥
038a	इत्युक्तो धर्मराजस्तु स्वरथं हेमभूषितम् ।
038c	दन्तवर्णैर्हयैर्युक्तं कालवालैर्महीपतिः ॥
039a	आस्थाय पुरुषव्याघ्रः स्वबलेनापि संवृतः ।
039c	प्रययौ बहुवृत्तान्तं द्रष्टुमायोधनं प्रति ॥
040ac	सम्भाषमाणौ तौ वीर उभौ माधवपाण्डवौ ॥
041a	स ददर्श रणे कर्णं शयानं पुरुषर्षभम् ।
041c	गाण्डीवमुक्तैर्विशिखैः सर्वतः सन्निपीडितम् ॥
042a	सपुत्रं निहतं दृष्ट्वा कर्णं राजा युधिष्ठिरः ।
042c	प्रशशंस नरव्याघ्रावुभौ माधवपाण्डवौ ॥
043a	अद्य राजाऽस्मि सर्वस्यां पृथिव्यां मधुसूदन ।
043c	दिष्ट्या जयसि गोविन्द दिष्ट्याशत्रुर्निपातितः ॥
044a	एवं सुबहुशो राजन्प्रशशंस जनार्दनम् ।
044c	अर्जुनं च कुरुश्रेष्ठो धर्मराजो युधिष्ठिरः ॥
045a	दृष्ट्वा च निहतं कर्णं स पुत्रं पार्थसायकैः ।
045c	पुनर्जातमिवात्मानं मेने कुरुकुलोद्वहः ॥
046a	समेत्य च कुरुश्रेष्ठं कुन्तीपुत्रं युधिष्ठिरम् ।
046c	वर्धयन्ति स्म राजानो हर्षयुक्ता महारथाः ॥
047	सञ्जय उवाच ।
047a	एवमेष क्षयो वृत्तः सुमहान्रोमहर्षणः ।
047c	तव दुर्मन्त्रिते राजन्दिष्ट्या त्वमनुशोचसि ॥
048	वैशम्पायन उवाच ।
048a	श्रुत्वैतदप्रियं राजा धृतराष्ट्रो महीपतिः ।
048c	पपात भूमौ निश्चेष्टः कौरव्यः परमासनात् ।
048e	तथा सत्यव्रता देवी गान्धारी दिव्यदर्शना ॥
049a	ततस्तूर्णं तु विदुरस्तं नृपं सञ्जयस्तथा ।
049c	पर्याश्वासयतां चैतावुभावेव तु भूमिपम् ॥
050ac	तथैवाश्वासयामासुर्गान्धारीं कुरुयोषितः ॥
051a	स दैवं परमं मेने भवितव्यं च भारत ।
051c	ताभ्यामाश्वासितो राजा तूष्णीमास्ते विशाम्पते ॥
052a	एवमाख्याय राज्ञे च सञ्जयो राजसत्तम ।
052c	जगाम शिबिरं भूयो हते कर्णे महात्मनि ॥
053a	स दृष्ट्वा निहतं शल्यं राजानं च सुयोधनम् ।
053c	शकुनिं सुबहून्राजन्सैनिकांश्च सहस्रशः ॥
054a	तथैव पाण्डवीं सेनां निहतां प्रेक्ष्य सञ्जयः ।
054c	सौप्तिके द्रौणिना राजन्हतवाजिनरद्विपाम् ॥
055a	स हि दृष्ट्वा हतान्सर्वान्समन्ताद्युधि सञ्जयः ।
055c	प्रयातो हास्तिनपुरं शोकार्तो भयविह्वलः ॥
056a	हतेषु पुनरेतेषु प्रभूतगजवाजिषु ।
056c	योधैश्च तैर्महाराज नानादेशसमुद्भवैः ॥
057a	कुरुक्षेत्रं तु तत्सर्वं शून्यमासीद्विशाम्पते ।
057c	निहतैः पाण्डवेयैश्च धार्तराष्ट्रैश्च संयुगे ॥
058a	यथाहि विषयं वृत्तं धार्तराष्ट्रस्य सञ्जयः ।
058c	निवेदयति तत्सर्वं यथावृत्तं यथाविधि ॥
059a	एवं महायुद्धमिदं महात्मनो धनञ्जयस्याधिरथेश्च यः पठेत् ।
059c	स सम्यगिष्टस्य मखस्य यत्फलं तदाप्नुयाद्यः शृणुयाच्च नित्यशः ॥
060a	मखो हि विष्णुर्भगवान्सनातनो वहन्ति यं चाप्यनिलेन्दुभानवः ।
060c	अतोऽनसूयुः शृणुयात्पठेच्च यः स सर्वलोकांश्च जयेत्सुखी भवेत् ॥ ॥

इति श्रीमन्महाभारते शतसाहस्रिकायां संहितायां वैयासिक्यां कर्णपर्वणि एकाधिकशततमोऽध्यायः ॥ 101 ॥
 ॥ कर्णपर्व समाप्तम् ॥ 8 ॥

अतः परं शल्यपर्व भविष्यति ।
तस्यायमाद्यः श्लोकः ॥

जनमेजय उवाच ।
एवं निपातिते कर्णे समरे सव्यसाचिना ।
अल्पावशिष्टाः कुरवः किमकुर्वत वै द्विज ॥

इदं कर्णपर्व कुम्भघोणस्थेन टी.आर्.कृष्णाचार्येण टी. आर्. व्यासाचार्येण च मुम्बय्यां निर्णयसागरमुद्रायन्त्रे मुद्रापितम् । शकाब्दाः 1829 सन 1907.
