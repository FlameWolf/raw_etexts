अध्यायः 044

कर्णेन युधिष्ठिरस्य पराजयपूर्वकमपहासः ॥ 1 ॥ सङ्कुलयुद्धम् ॥ 2 ॥

KK-08-01-044-001	सञ्जय उवाच ।
KK-08-01-044-001a	विदार्य कर्णस्तां सेनां युधिष्ठिरमथाद्रवत् ।
KK-08-01-044-001c	रथहस्त्यश्वपत्तीनां सहस्रैः परिवारितः ॥
KK-08-01-044-002a	नानायुधसहस्राणि प्रेरितान्यरिभिर्वृषः ।
KK-08-01-044-002c	छित्त्वा बाणशतैरुग्रैस्तानविध्यदसम्भ्रमात् ॥
KK-08-01-044-003a	निचकर्त शिरांस्येषां बाहूनूरूंश्च सूतजः ॥
KK-08-01-044-003c	ते हता भूतले पेतुर्भग्नाश्चान्ये विदुद्रुवुः ॥
KK-08-01-044-004a	द्रविडान्ध्रनिषादास्तु पुनः सात्यकिचोदिताः ।
KK-08-01-044-004c	अभ्यद्रवञ्जिघांसन्तः पत्तयः कर्णमाहवे ॥
KK-08-01-044-005a	ते विबाहुशिरस्त्राणाः प्रहताः कर्णसायकैः ।
KK-08-01-044-005c	पेतुः पृथिव्यां युगपच्छिन्नं सालवनं यथा ॥
KK-08-01-044-006a	एवं योधशतान्याजौ सहस्राण्ययुतानि च ।
KK-08-01-044-006c	हतानीयुर्महीं देहैर्यशसाऽपूरयन्दिशः ॥
KK-08-01-044-007a	अथ वैकर्तनं कर्णं रणे क्रुद्धमिवान्तकम् ।
KK-08-01-044-007c	रुरुधुः पाण्डुपाञ्चाला व्याधिं मन्त्रौषधा इव ॥
KK-08-01-044-008a	स तान्प्रमृद्याभ्यपतत्पुनरेव युधिष्ठिरम् ।
KK-08-01-044-008c	मन्त्रौषधिक्रियातीतो व्याधिरत्युल्बणो यथा ॥
KK-08-01-044-009a	स राजगृद्धिभी रुद्धः पाण्डुपाञ्चालकेकयैः ।
KK-08-01-044-009c	नाशकत्तानतिक्रान्तुं मृत्युर्ब्रह्मविदो यथा ॥
KK-08-01-044-010a	ततो युधिष्ठिरः कर्णमदूरस्थं निवारितम् ।
KK-08-01-044-010c	`तैर्योधप्रमुखैर्वीरं दृष्ट्वा विव्याध सायकैः ॥
KK-08-01-044-011a	कर्णः पार्थशराविद्धस्तोत्रार्दित इव द्विपः ।
KK-08-01-044-011c	प्रमथ्य सहितान्वीरान्युधिष्ठिरमपीडयत् ॥
KK-08-01-044-012a	ततो युधिष्ठिरः कर्णमासाद्य जयतां वरम्' ।
KK-08-01-044-012c	अब्रवीत्परवीरघ्नं क्रोधसंरक्तलोचनः ॥
KK-08-01-044-013a	कर्णकर्ण वृथादृष्टे सूतपुत्र वचः शृणु ।
KK-08-01-044-013c	सदा स्पर्धसि सङ्ग्रामे फल्गुनेन तरस्विना ॥
KK-08-01-044-014a	यथाऽस्मान्बाधसे नित्यं धार्तराष्ट्रमते स्थितः ।
KK-08-01-044-014c	यद्बलं यच्च ते वीर्यं प्रद्वेषो यस्तु पाण्डुषु ॥
KK-08-01-044-015a	तत्सर्वं दर्शयस्वाद्य पौरुषं महदास्थितः ।
KK-08-01-044-015c	युद्धश्रद्धं च तेऽद्याहं विनेष्यामि महाहवे ॥
KK-08-01-044-016a	एवमुक्त्वा महाराज कर्णं पाण्डुसुतस्तदा ।
KK-08-01-044-016c	सुवर्णपुङ्खैर्दशभिर्विव्याधायस्मयैः शरैः ॥
KK-08-01-044-017a	तं सूतपुत्रो दशभिः प्रत्यविद्ध्यदरिन्दमः ।
KK-08-01-044-017c	वत्सदन्तैर्महेष्वासः प्रहसन्निव भारत ॥
KK-08-01-044-018a	सोऽवज्ञाय तु निर्विद्धः सूतपुत्रेण पाण्डवः ।
KK-08-01-044-018c	प्रजज्वाल ततः क्रोधाद्धविषेव हुताशनः ॥
KK-08-01-044-019a	ज्वालामालापरिक्षिप्तो राज्ञो देहो व्यदृश्यत ।
KK-08-01-044-019c	युगान्ते दग्धुकामस्य संवर्ताग्नेरिवापरः ॥
KK-08-01-044-020a	ततो विस्फार्य सुमहच्चापं हेमपरिष्कृतम् ।
KK-08-01-044-020c	समाधत्त शितं बाणं गिरीणामपि दारणम् ॥
KK-08-01-044-021a	ततः पूर्णायतोत्कृष्टं यमदण्डनिभं शरम् ।
KK-08-01-044-021c	मुमोच त्वरितो राजा सूतपुत्रजिघांसया ॥
KK-08-01-044-022a	स तु वेगवता मुक्तो बाणो वज्राशनिस्वनः ।
KK-08-01-044-022c	विवेश सहसा कर्णं सव्ये पार्श्वे महारथम् ॥
KK-08-01-044-023a	स तु तेन प्रहारेण पीडितः प्रमुमोह वै ।
KK-08-01-044-023c	स्रस्तगात्रो महाबाहुर्धनुरुत्सृज्य कम्पितः ॥
KK-08-01-044-024a	गतासुरिव निश्चेताः शल्यस्याभिमुखोऽपतत् ।
KK-08-01-044-024c	राजाऽपि भूयो नाजघ्ने कर्णं पार्थहितेप्सया ॥
KK-08-01-044-025a	ततो हाहाकृतं सर्वं धार्तराष्ट्रबलं महत् ।
KK-08-01-044-025c	विवर्णमुखमार्तं च कर्णं दृष्ट्वा तथागतम् ॥
KK-08-01-044-026a	सिंहनादाश्च सञ्जज्ञुः क्ष्वेलाः किलकिलास्तथा ।
KK-08-01-044-026c	पाण्डवानां महाराज दृष्ट्वा राज्ञः पराक्रमम् ॥
KK-08-01-044-027a	प्रतिलभ्य तु राधेयः संज्ञां नातिचिरादिव ।
KK-08-01-044-027c	दध्रे राजविनाशाय मनः क्रूरपराक्रमः ॥
KK-08-01-044-028a	स हेमविकृतं चापं विस्फार्य विजयं महत् ।
KK-08-01-044-028c	अवाकिरदमेयात्मा पाण्डवं निशितैः शरैः ॥
KK-08-01-044-029a	ततः क्षुराभ्यां पाञ्चाल्यौ चक्ररक्षौ महात्मनः ।
KK-08-01-044-029c	जघान चन्द्रदेवं च दण्डधारं च संयुगे ॥
KK-08-01-044-030a	तावुभौ धर्मराजस्य प्रवीरौ युधि भारत ।
KK-08-01-044-030c	रथाभ्याशे चकाशेते चन्द्रस्येव पुनर्वसू ॥
KK-08-01-044-031a	युधिष्ठिरः पुनः कर्णमविदध्यत्त्रिंशता शरैः ।
KK-08-01-044-031c	सुषेणं सत्यसेनं च त्रिभिस्त्रिभिरताडयत् ॥
KK-08-01-044-032a	शल्यं नवत्या विव्याध त्रिसप्तत्या च सूतजम् ।
KK-08-01-044-032c	तांस्तस्य गोप्तॄन्विव्याध त्रिभिस्त्रिभिरजिह्मगैः ॥
KK-08-01-044-033a	ततः प्रहस्याधिरथिः षष्ठ्या राजञ्शितैः शरैः ।
KK-08-01-044-033c	विद्ध्वा युधिष्ठिरं सङ्ख्ये ननादातिरथस्तदा ॥
KK-08-01-044-034a	ततः प्रवीराः पाण्डूनामभ्यधावन्नमर्षिताः ।
KK-08-01-044-034c	युधिष्ठिरं परीप्सन्तः कर्णमभ्यर्दयञ्छरैः ॥
KK-08-01-044-035a	सात्यकिश्चेकितानश्च युयुत्सुः पाण्ड्य एव च ।
KK-08-01-044-035c	धृष्टद्युम्नः शिखण्डी च द्रौपदेयाः प्रभद्रकाः ॥
KK-08-01-044-036a	यमौ च भीमसेनश्च शिशुपालस्य चात्मजः ।
KK-08-01-044-036c	कारूशा मात्स्यशेषाश्च केकयाः काशिकोसलाः ॥
KK-08-01-044-037a	एते च त्वरिता वीरा वसुषेणमताडयन् ।
KK-08-01-044-037c	जनमेजयश्च पाञ्चाल्यः कर्णं विव्याध सायकैः ॥
KK-08-01-044-038a	वाराहकर्णनाराचैर्नालीकैर्निशितैः शरैः ।
KK-08-01-044-038c	वत्सदन्तैर्विपाठैश्च क्षुरप्रैश्चटकामुखैः ॥
KK-08-01-044-039a	नानाप्रहरणैश्चोग्रै रथहस्त्यश्वसादिभिः ।
KK-08-01-044-039c	सर्वतोऽभ्यद्रवत्कर्णं परिवार्य जिघांसया ॥
KK-08-01-044-040a	स पाण्डवानां प्रवरैः सर्वतः समभिद्रुतः ।
KK-08-01-044-040c	छाद्यमानः शिततैर्घोरैः स्वस्वनामाङ्कितैः शरैः ॥
KK-08-01-044-041a	न चचाल रणे कर्णो महेन्द्रो दानवैरिव ।
KK-08-01-044-041c	`निजघान महेष्वासान्पाञ्चालानेकविंशतिम् ॥
KK-08-01-044-042a	ततः पुनरमेयात्मा चेदीनां प्रवरान्दश ।
KK-08-01-044-042c	न्यहनद्भरतश्रेष्ठ कर्णो वैकर्तनस्तदा ॥
KK-08-01-044-043a	तस्य बाणसहस्राणि सम्प्रपन्नानि मारिष ।
KK-08-01-044-043c	दृश्यन्ते दिक्षु सर्वासु शलभानामिव व्रजाः ॥
KK-08-01-044-044a	कर्णनामाङ्किता बाणाः स्वर्णपुङ्खाः सुतेजनाः ।
KK-08-01-044-044c	नराश्वकायान्निर्भिद्य पेतुरुर्व्यां समन्ततः ॥
KK-08-01-044-045a	कर्णेनैकेन समरे चेदीनां प्रवरास्तदा ।
KK-08-01-044-045c	सृञ्जयानां च सर्वेषां शतशो निहता रणे ॥
KK-08-01-044-046a	कर्णस्य शरसञ्छन्नं बभूव तुमुलं तमः ।
KK-08-01-044-046c	नाज्ञायत ततः किञ्चित्परेषामात्मनोऽपि वा ॥
KK-08-01-044-047a	तस्मिंस्तमसि भूते च क्षत्रियाणां भयङ्करे ।
KK-08-01-044-047c	विचचार महाबाहुर्निर्दहन्क्षत्रियान्बहून्' ॥
KK-08-01-044-048a	ततः शरमहाज्वालो वीर्योष्मा कर्णपावकः ।
KK-08-01-044-048c	निर्दहन्पाण्डववनं चारु पर्यचरद्रणे ॥
KK-08-01-044-049a	`ततस्तेषां महाराज पाण्डवानां महारथाः ।
KK-08-01-044-049c	सृञ्जयानां च सर्वेषां शतशोऽथ सहस्रशः ।
KK-08-01-044-049e	अस्त्रैः कर्णं महेष्वासं समन्तात्पर्यवारयन् ॥
KK-08-01-044-050a	स संवार्य महास्त्राणि महेष्वासो महात्मनाम् ।
KK-08-01-044-050c	प्रहस्य पुरुषेन्द्रस्य कर्णश्चिच्छेद कार्मुकम्' ॥
KK-08-01-044-051a	ततः सन्धाय नवतिं निमेषान्नतपर्वणाम् ।
KK-08-01-044-051c	बिभेद कवचं राज्ञो रणे कर्णः शितैः शरैः ॥
KK-08-01-044-052a	तद्वर्म हेमविकृतं रत्नचित्रं बभौ पतत् ।
KK-08-01-044-052c	सविद्युदभ्रं सवितुः श्लिष्टं वातहतं यथा ॥
KK-08-01-044-053a	तदङ्गात्पुरुषेन्द्रस्य भ्रष्टं वर्म व्यरोचत ।
KK-08-01-044-053c	रत्नैरलङ्कृतं चित्रैर्व्यभ्रं निशि यथा नभः ॥
KK-08-01-044-054a	भिन्नवर्मा शरैः पार्थो रुधिरेण समुक्षितः ।
KK-08-01-044-054c	बभासे पुरुषश्रेष्ठ उद्यन्निव दिवाकरः ॥
KK-08-01-044-055a	स शराचितसर्वाङ्गश्छिन्नवर्माऽथ संयुगे ।
KK-08-01-044-055c	क्षात्रं धर्मं समास्थाय सिंहनादमकुर्वत ॥
KK-08-01-044-056a	नर्दित्वा च चिरं कालं पाण्डवो रभसो रणे ।
KK-08-01-044-056c	शक्तिं चिक्षेप वेगेन प्रदीप्तामशनीमिव ॥
KK-08-01-044-057a	तां ज्वलन्तीमिवाकाशे शक्तिं शप्तभिराशुगैः ।
KK-08-01-044-057c	भल्लैश्चिच्छेद राधेयः सा त्वशीर्यत वै रणे ॥
KK-08-01-044-058a	हृदि बाह्वोर्ललाटे च क्षिप्रकारी युधिष्ठिरः ।
KK-08-01-044-058c	चतुर्भिस्तोमरैः कर्णं ताडयित्वाऽनदन्मुदा ॥
KK-08-01-044-059a	उद्भिन्नरुधिरः कर्णः क्रुद्धः सर्प इव श्वसन् ।
KK-08-01-044-059c	जघान सूतं पार्थस्य पार्ष्ठिं च नवभिः शरैः ॥
KK-08-01-044-060a	ध्वजं चिच्छेद नृपतेस्त्रिभिर्विव्याध चैव तम् ।
KK-08-01-044-060c	इषुधी चास्य चिच्छेद रथं च तिलशोऽच्छिनत् ॥
KK-08-01-044-061a	एतस्मिन्नन्तरे शूराः पाण्डवानां महारथाः ।
KK-08-01-044-061c	ववृषुः शरवर्षाणि राधेयं प्रति भारत ॥
KK-08-01-044-062a	सात्यकिः पञ्चविंशत्या शिखण्डी नवभिः शरैः ।
KK-08-01-044-062c	अवर्षतां महाराज राधेयं शत्रुकर्शनम् ॥
KK-08-01-044-063a	शैनेयं तु ततः क्रुद्धः कर्णः पञ्चभिरायसैः ।
KK-08-01-044-063c	विव्याध समरे राजंस्त्रिभिश्चान्यैः शिलीमुखैः ॥
KK-08-01-044-064a	दक्षिणं तु भुजं तस्य त्रिभिः कर्णोऽभ्यविध्यत ।
KK-08-01-044-064c	सव्यं षोडशभिर्बाणैर्यन्तारं चास्य सप्तभिः ॥
KK-08-01-044-065a	अथास्य चतुरो वाहांश्चतुर्भिर्निशितैः शरैः ।
KK-08-01-044-065c	सूतपुत्रोऽनयत्क्षिप्रं यमस्य सदनं प्रति ॥
KK-08-01-044-066a	अथापरेण भल्लेन धनुश्छित्त्वा महारथः ।
KK-08-01-044-066c	सारथेः सशिरस्त्राणं शिरः कायादपाहरत् ॥
KK-08-01-044-067a	हताश्वसूते तु रथे स्थितः स शिनिपुङ्गवः ।
KK-08-01-044-067c	शक्तिं चिक्षेप कर्णाय वैदूर्यमणिभूषिताम् ॥
KK-08-01-044-068a	तामापतन्तीं सहसा द्विधा चिच्छेद भारत ।
KK-08-01-044-068c	कर्णो वै धन्विनां श्रेष्ठस्तांश्च सर्वानवारयत् ॥
KK-08-01-044-069a	ततस्तान्निशितैर्बाणैः पाण्डवानां महारथान् ।
KK-08-01-044-069c	न्यवारयदमेयात्मा शिक्षया च बलेन च ॥
KK-08-01-044-070a	अर्दयित्वा शरैस्तांस्तु सिंहः क्षुद्रमृगानिव ।
KK-08-01-044-070c	पीडयन्धर्मराजानं शरैः सन्नतपर्वभिः ।
KK-08-01-044-070e	अभ्यद्रवत राधेयो धर्मपुत्रं शितैः शरैः ॥
KK-08-01-044-071a	ततः पार्थो ह्यपासासीद्धताश्वो हतसारथिः ।
KK-08-01-044-071c	अशक्नुवन्मुखे स्थातुं ततः कर्णस्य दुर्मनाः ॥
KK-08-01-044-072a	तमभिद्रुत्य राधेयः पाण्डुपुत्रं युधिष्ठिरम् ।
KK-08-01-044-072c	अब्रवीत्प्रहसन्राजन्कुत्सयन्निव पाण्डवम् ॥
KK-08-01-044-073a	कथं नाम कुले जातः क्षत्रधर्मे व्यवस्थितः ।
KK-08-01-044-073c	प्रजह्यात्समरे शत्रून्प्राणान्रक्ष महाहवे ॥
KK-08-01-044-074a	न भवान्क्षत्रधर्मेषु कुशलोऽसीति मे मतिः ।
KK-08-01-044-074c	ब्राह्मे बले भवान्युक्तः स्वाध्याये यज्ञकर्मणि ॥
KK-08-01-044-075a	मा स्म युध्यस्व कौन्तेय मा स्म वीरान्समासदः ।
KK-08-01-044-075c	मा चैवं विप्रियं ब्रूहि मा च त्वं भज संयुगम् ॥
KK-08-01-044-076a	वक्तव्या मारिषाऽन्ये तु न वक्तव्यास्तु मादृशाः ।
KK-08-01-044-076c	मादृशान्हि ब्रुवन्युद्धे एतदन्यच्च लप्स्यसे ॥
KK-08-01-044-077a	स्वगृहं गच्छ कौन्तेय यत्र वा केशवार्जुनौ ।
KK-08-01-044-077c	न हि त्वां समरे राजन्हन्यात्कर्णः कथञ्चन ॥
KK-08-01-044-078	सञ्जय उवाच ।
KK-08-01-044-078a	वरप्रदानं कुन्त्यास्तु कर्णः स्मृत्वा महारथः ।
KK-08-01-044-078c	वधप्राप्तं तु कौन्तेयं नावधीत्पुरुषोत्तमः ॥
KK-08-01-044-079a	एवमुक्त्वा ततः पार्थं विसृज्य च महाबलः ।
KK-08-01-044-079c	न्यहनत्पाण्डवीं सेनां वज्रहस्त इवासुरीम् ॥
KK-08-01-044-080ac	ततोऽपायाद्द्रुतं राजन्व्रीडन्निव नरेश्वरः ॥
KK-08-01-044-081a	अथापयातं राजानं मत्वाऽन्वीयुस्तमच्युतम् ।
KK-08-01-044-081c	चेदिपाण्डवपाञ्चालाः सात्यकिश्च महारथः ।
KK-08-01-044-081e	द्रौपदेयास्तथा शूरा माद्रीपुत्रौ च पाण्डवौ ॥
KK-08-01-044-082a	ततो युधिष्ठिरानीकं दृष्ट्वा कर्णः पराङ्मुखम् ।
KK-08-01-044-082c	कुरुभिः सहितो वीरः प्रहृष्टः पृष्ठतोऽन्वगात् ॥
KK-08-01-044-083a	भेरीशङ्खमृदङ्गानां कार्मुकाणां च निःस्वनः ।
KK-08-01-044-083c	बभूव धार्तराष्ट्राणां सिंहनादरवस्तथा ॥
KK-08-01-044-084a	युधिष्ठिरस्तु कौरव्य रथमारुह्य सत्वरम् ।
KK-08-01-044-084c	श्रुतकीर्तेर्महाराज दृष्ट्वा तत्कर्णविक्रमम् ॥
KK-08-01-044-085a	काल्यमानं बलं दृष्ट्वा सूतपुत्रेण मारिष ।
KK-08-01-044-085c	स्वान्योधानब्रवीत्क्रुद्धो निघ्नतैतान्किमासत ॥
KK-08-01-044-086a	ततो राज्ञाऽभ्यनुज्ञाताः पाण्डवानां महारथाः ।
KK-08-01-044-086c	भीमसेनमुखाः सर्वे पुत्रांस्ते प्रत्युपाद्रवन् ॥
KK-08-01-044-087a	अभवत्तुमुलः शब्दो योधानां तत्र भारत ।
KK-08-01-044-087c	रथहस्त्यश्वपत्तीनां द्रवतां निनदो महान् ।
KK-08-01-044-087e	उद्यतप्रतिविष्टानां शस्त्राणां च ततस्ततः ॥
KK-08-01-044-088a	आगच्छत प्रहरत क्षिप्रं विपरिधावत ।
KK-08-01-044-088c	इति ब्रुवाणा ह्यन्योन्यं जघ्नुर्योधा महारणे ॥
KK-08-01-044-089a	अभ्रच्छायेव तत्रासीच्छरवृष्टिभिरम्बरे ।
KK-08-01-044-089c	समावृतैर्नरवरैर्निघ्नद्भिरितरेतरम् ॥
KK-08-01-044-090a	विपताकध्वजच्छत्रा व्यश्वसूतरथायुधाः ।
KK-08-01-044-090c	व्यङ्गाङ्गावयवाः पेतुः क्षितौ क्षीणाः क्षितीश्वराः ।
KK-08-01-044-090e	शिखराणीव शैलानां वज्रभिन्नानि मारिष ॥
KK-08-01-044-091a	सारोहा निहताः पेतुर्द्विपा भिन्ना महीतले ।
KK-08-01-044-091c	छिन्नभिन्नविपर्यस्तवर्मालङ्कारविग्रहाः ॥
KK-08-01-044-092a	सारोहास्तुरगाः पेतुर्हतवीराः सहस्रशः ।
KK-08-01-044-092c	विप्रविद्धायुधाङ्गाश्च द्विरदा रथिभिर्हताः ।
KK-08-01-044-092e	प्रतिवीरैश्च सम्मर्दे पत्तिसङ्घाः सहस्रशः ॥
KK-08-01-044-093a	विशालायतताम्राक्षैः पद्मेन्दुसदृशाननैः ।
KK-08-01-044-093c	शिरोभिर्युद्धशौण्डानां सर्वतः संवृता मही ॥
KK-08-01-044-094a	यथा भुवि तथा व्योम्नि निःस्वनं शुश्रुवुर्जनाः ।
KK-08-01-044-094c	विमानेऽप्सरसां सङ्घैर्गीतवादित्रनिःस्वनैः ॥
KK-08-01-044-095a	हतानभिमुखान्वीरान्वीरैः शतसहस्रशः ।
KK-08-01-044-095c	आरोप्यारोप्य गच्छन्ति विमानेष्वप्सरोगणाः ॥
KK-08-01-044-096a	तद्दृष्ट्वा महदाश्चर्यं प्रत्यक्षं स्वर्गलिप्सया ।
KK-08-01-044-096c	प्रहृष्टमनसः शूराः क्षिप्रं जघ्नुः परस्परम् ॥
KK-08-01-044-097a	रथिनो रथिभिः सार्धं चित्रं युयुधुराहवे ।
KK-08-01-044-097c	पत्तयः पत्तिभिर्नागाः सह नागैर्हयैर्हयाः ॥
KK-08-01-044-098a	एवं प्रवृत्ते सङ्ग्रामे गजवाजिनरक्षये ।
KK-08-01-044-098c	सैन्येन रजसा वृत्ते स्वे स्वाञ्जघ्नुः परे परान् ॥
KK-08-01-044-099a	कचाकचं युद्धमासीद्दन्तादन्ति नखानखि ।
KK-08-01-044-099c	मुष्टियुद्धं नियुद्धं च देहपाप्मविनाशनम् ॥
KK-08-01-044-100a	तथा वर्ततति सङ्ग्रामे गजवाजिनरक्षये ।
KK-08-01-044-100c	नराश्वनागदेहेभ्यः प्रसृता लोहितापगा ॥
KK-08-01-044-101a	गजाश्वनरदेहान्सा व्युवाह पतितान्बहून् ।
KK-08-01-044-101c	नराश्वगजसम्बाधे नराश्वगजसादिनाम् ॥
KK-08-01-044-102a	लोहितोदा महाघोरा मांसशोणितकर्दमा ।
KK-08-01-044-102c	नराश्वगजदेहान्वै वहन्ती भीरुभीषणा ॥
KK-08-01-044-103a	तस्या नद्याः परं पारं व्रजन्ति विजयैषिणः ।
KK-08-01-044-103c	नागेन च प्लवन्तो वै निमज्ज्योन्मज्ज्य चापरे ॥
KK-08-01-044-104a	ते तु लोहितदिग्धाङ्गा रक्तवर्मायुधाम्बराः ।
KK-08-01-044-104c	सस्नुस्तस्यां पपुश्चास्रं मम्लुश्च भरतर्षभ ॥
KK-08-01-044-105a	रथानश्वान्नरान्नागानायुधाभरणानि च ।
KK-08-01-044-105c	वर्माणि चाप्यपश्याम पतितानि सहस्रशः ।
KK-08-01-044-105e	खं द्यां भूमिं दिशश्चैव प्रायः पश्याम लोहिताः ॥
KK-08-01-044-106a	लोहितस्य तु गन्धेन स्पर्देन च रसेन च ।
KK-08-01-044-106c	रूपेण चातिरक्तेन शब्देन च विसर्पता ।
KK-08-01-044-106e	विषादः सुमहानासीत्प्रायः सैन्यस्य भारत ॥
KK-08-01-044-107a	तत्तु विप्रहतं सैन्यं भीमसेनमुखैस्तव ।
KK-08-01-044-107c	भूयः समाद्रवन्वीराः सात्यकिप्रमुखास्तदा ॥
KK-08-01-044-108a	तेषामापततां वेगमविषह्यं निरीक्ष्य च ।
KK-08-01-044-108c	पुत्राणां ते महासैन्यमासीद्राजन्पराङ्मुखम् ॥
KK-08-01-044-109a	तत्प्रकीर्णरथाश्वेभं नरवाजिसमाकुलम् ।
KK-08-01-044-109c	विध्वस्तवर्मकवचं प्रविद्धायुधकार्मुकम् ॥
KK-08-01-044-110a	व्यद्रवत्तावकं सैन्यं लोड्यमानं समन्ततः ।
KK-08-01-044-110c	सिंहार्दितमिवारण्ये यथा गजकुलं तथा ॥ ॥

इति श्रीमन्महाभारते कर्णपर्वणि सप्तदशदिवसयुद्धे चतुश्चत्वारिंशोऽध्यायः ॥ 44 ॥

8-44-8 मन्त्रौषधक्रिया व्याधिर्विधिहीनक्रिया इव इति ख.ट.पाठः ॥ 8-44-19 कचाकचि युद्धं इति झ.पाठः ॥
