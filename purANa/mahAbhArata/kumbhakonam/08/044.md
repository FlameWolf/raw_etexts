अध्यायः 044

कर्णेन युधिष्ठिरस्य पराजयपूर्वकमपहासः ॥ 1 ॥ सङ्कुलयुद्धम् ॥ 2 ॥

001	सञ्जय उवाच ।
001a	विदार्य कर्णस्तां सेनां युधिष्ठिरमथाद्रवत् ।
001c	रथहस्त्यश्वपत्तीनां सहस्रैः परिवारितः ॥
002a	नानायुधसहस्राणि प्रेरितान्यरिभिर्वृषः ।
002c	छित्त्वा बाणशतैरुग्रैस्तानविध्यदसम्भ्रमात् ॥
003a	निचकर्त शिरांस्येषां बाहूनूरूंश्च सूतजः ॥
003c	ते हता भूतले पेतुर्भग्नाश्चान्ये विदुद्रुवुः ॥
004a	द्रविडान्ध्रनिषादास्तु पुनः सात्यकिचोदिताः ।
004c	अभ्यद्रवञ्जिघांसन्तः पत्तयः कर्णमाहवे ॥
005a	ते विबाहुशिरस्त्राणाः प्रहताः कर्णसायकैः ।
005c	पेतुः पृथिव्यां युगपच्छिन्नं सालवनं यथा ॥
006a	एवं योधशतान्याजौ सहस्राण्ययुतानि च ।
006c	हतानीयुर्महीं देहैर्यशसाऽपूरयन्दिशः ॥
007a	अथ वैकर्तनं कर्णं रणे क्रुद्धमिवान्तकम् ।
007c	रुरुधुः पाण्डुपाञ्चाला व्याधिं मन्त्रौषधा इव ॥
008a	स तान्प्रमृद्याभ्यपतत्पुनरेव युधिष्ठिरम् ।
008c	मन्त्रौषधिक्रियातीतो व्याधिरत्युल्बणो यथा ॥
009a	स राजगृद्धिभी रुद्धः पाण्डुपाञ्चालकेकयैः ।
009c	नाशकत्तानतिक्रान्तुं मृत्युर्ब्रह्मविदो यथा ॥
010a	ततो युधिष्ठिरः कर्णमदूरस्थं निवारितम् ।
010c	`तैर्योधप्रमुखैर्वीरं दृष्ट्वा विव्याध सायकैः ॥
011a	कर्णः पार्थशराविद्धस्तोत्रार्दित इव द्विपः ।
011c	प्रमथ्य सहितान्वीरान्युधिष्ठिरमपीडयत् ॥
012a	ततो युधिष्ठिरः कर्णमासाद्य जयतां वरम्' ।
012c	अब्रवीत्परवीरघ्नं क्रोधसंरक्तलोचनः ॥
013a	कर्णकर्ण वृथादृष्टे सूतपुत्र वचः शृणु ।
013c	सदा स्पर्धसि सङ्ग्रामे फल्गुनेन तरस्विना ॥
014a	यथाऽस्मान्बाधसे नित्यं धार्तराष्ट्रमते स्थितः ।
014c	यद्बलं यच्च ते वीर्यं प्रद्वेषो यस्तु पाण्डुषु ॥
015a	तत्सर्वं दर्शयस्वाद्य पौरुषं महदास्थितः ।
015c	युद्धश्रद्धं च तेऽद्याहं विनेष्यामि महाहवे ॥
016a	एवमुक्त्वा महाराज कर्णं पाण्डुसुतस्तदा ।
016c	सुवर्णपुङ्खैर्दशभिर्विव्याधायस्मयैः शरैः ॥
017a	तं सूतपुत्रो दशभिः प्रत्यविद्ध्यदरिन्दमः ।
017c	वत्सदन्तैर्महेष्वासः प्रहसन्निव भारत ॥
018a	सोऽवज्ञाय तु निर्विद्धः सूतपुत्रेण पाण्डवः ।
018c	प्रजज्वाल ततः क्रोधाद्धविषेव हुताशनः ॥
019a	ज्वालामालापरिक्षिप्तो राज्ञो देहो व्यदृश्यत ।
019c	युगान्ते दग्धुकामस्य संवर्ताग्नेरिवापरः ॥
020a	ततो विस्फार्य सुमहच्चापं हेमपरिष्कृतम् ।
020c	समाधत्त शितं बाणं गिरीणामपि दारणम् ॥
021a	ततः पूर्णायतोत्कृष्टं यमदण्डनिभं शरम् ।
021c	मुमोच त्वरितो राजा सूतपुत्रजिघांसया ॥
022a	स तु वेगवता मुक्तो बाणो वज्राशनिस्वनः ।
022c	विवेश सहसा कर्णं सव्ये पार्श्वे महारथम् ॥
023a	स तु तेन प्रहारेण पीडितः प्रमुमोह वै ।
023c	स्रस्तगात्रो महाबाहुर्धनुरुत्सृज्य कम्पितः ॥
024a	गतासुरिव निश्चेताः शल्यस्याभिमुखोऽपतत् ।
024c	राजाऽपि भूयो नाजघ्ने कर्णं पार्थहितेप्सया ॥
025a	ततो हाहाकृतं सर्वं धार्तराष्ट्रबलं महत् ।
025c	विवर्णमुखमार्तं च कर्णं दृष्ट्वा तथागतम् ॥
026a	सिंहनादाश्च सञ्जज्ञुः क्ष्वेलाः किलकिलास्तथा ।
026c	पाण्डवानां महाराज दृष्ट्वा राज्ञः पराक्रमम् ॥
027a	प्रतिलभ्य तु राधेयः संज्ञां नातिचिरादिव ।
027c	दध्रे राजविनाशाय मनः क्रूरपराक्रमः ॥
028a	स हेमविकृतं चापं विस्फार्य विजयं महत् ।
028c	अवाकिरदमेयात्मा पाण्डवं निशितैः शरैः ॥
029a	ततः क्षुराभ्यां पाञ्चाल्यौ चक्ररक्षौ महात्मनः ।
029c	जघान चन्द्रदेवं च दण्डधारं च संयुगे ॥
030a	तावुभौ धर्मराजस्य प्रवीरौ युधि भारत ।
030c	रथाभ्याशे चकाशेते चन्द्रस्येव पुनर्वसू ॥
031a	युधिष्ठिरः पुनः कर्णमविदध्यत्त्रिंशता शरैः ।
031c	सुषेणं सत्यसेनं च त्रिभिस्त्रिभिरताडयत् ॥
032a	शल्यं नवत्या विव्याध त्रिसप्तत्या च सूतजम् ।
032c	तांस्तस्य गोप्तॄन्विव्याध त्रिभिस्त्रिभिरजिह्मगैः ॥
033a	ततः प्रहस्याधिरथिः षष्ठ्या राजञ्शितैः शरैः ।
033c	विद्ध्वा युधिष्ठिरं सङ्ख्ये ननादातिरथस्तदा ॥
034a	ततः प्रवीराः पाण्डूनामभ्यधावन्नमर्षिताः ।
034c	युधिष्ठिरं परीप्सन्तः कर्णमभ्यर्दयञ्छरैः ॥
035a	सात्यकिश्चेकितानश्च युयुत्सुः पाण्ड्य एव च ।
035c	धृष्टद्युम्नः शिखण्डी च द्रौपदेयाः प्रभद्रकाः ॥
036a	यमौ च भीमसेनश्च शिशुपालस्य चात्मजः ।
036c	कारूशा मात्स्यशेषाश्च केकयाः काशिकोसलाः ॥
037a	एते च त्वरिता वीरा वसुषेणमताडयन् ।
037c	जनमेजयश्च पाञ्चाल्यः कर्णं विव्याध सायकैः ॥
038a	वाराहकर्णनाराचैर्नालीकैर्निशितैः शरैः ।
038c	वत्सदन्तैर्विपाठैश्च क्षुरप्रैश्चटकामुखैः ॥
039a	नानाप्रहरणैश्चोग्रै रथहस्त्यश्वसादिभिः ।
039c	सर्वतोऽभ्यद्रवत्कर्णं परिवार्य जिघांसया ॥
040a	स पाण्डवानां प्रवरैः सर्वतः समभिद्रुतः ।
040c	छाद्यमानः शिततैर्घोरैः स्वस्वनामाङ्कितैः शरैः ॥
041a	न चचाल रणे कर्णो महेन्द्रो दानवैरिव ।
041c	`निजघान महेष्वासान्पाञ्चालानेकविंशतिम् ॥
042a	ततः पुनरमेयात्मा चेदीनां प्रवरान्दश ।
042c	न्यहनद्भरतश्रेष्ठ कर्णो वैकर्तनस्तदा ॥
043a	तस्य बाणसहस्राणि सम्प्रपन्नानि मारिष ।
043c	दृश्यन्ते दिक्षु सर्वासु शलभानामिव व्रजाः ॥
044a	कर्णनामाङ्किता बाणाः स्वर्णपुङ्खाः सुतेजनाः ।
044c	नराश्वकायान्निर्भिद्य पेतुरुर्व्यां समन्ततः ॥
045a	कर्णेनैकेन समरे चेदीनां प्रवरास्तदा ।
045c	सृञ्जयानां च सर्वेषां शतशो निहता रणे ॥
046a	कर्णस्य शरसञ्छन्नं बभूव तुमुलं तमः ।
046c	नाज्ञायत ततः किञ्चित्परेषामात्मनोऽपि वा ॥
047a	तस्मिंस्तमसि भूते च क्षत्रियाणां भयङ्करे ।
047c	विचचार महाबाहुर्निर्दहन्क्षत्रियान्बहून्' ॥
048a	ततः शरमहाज्वालो वीर्योष्मा कर्णपावकः ।
048c	निर्दहन्पाण्डववनं चारु पर्यचरद्रणे ॥
049a	`ततस्तेषां महाराज पाण्डवानां महारथाः ।
049c	सृञ्जयानां च सर्वेषां शतशोऽथ सहस्रशः ।
049e	अस्त्रैः कर्णं महेष्वासं समन्तात्पर्यवारयन् ॥
050a	स संवार्य महास्त्राणि महेष्वासो महात्मनाम् ।
050c	प्रहस्य पुरुषेन्द्रस्य कर्णश्चिच्छेद कार्मुकम्' ॥
051a	ततः सन्धाय नवतिं निमेषान्नतपर्वणाम् ।
051c	बिभेद कवचं राज्ञो रणे कर्णः शितैः शरैः ॥
052a	तद्वर्म हेमविकृतं रत्नचित्रं बभौ पतत् ।
052c	सविद्युदभ्रं सवितुः श्लिष्टं वातहतं यथा ॥
053a	तदङ्गात्पुरुषेन्द्रस्य भ्रष्टं वर्म व्यरोचत ।
053c	रत्नैरलङ्कृतं चित्रैर्व्यभ्रं निशि यथा नभः ॥
054a	भिन्नवर्मा शरैः पार्थो रुधिरेण समुक्षितः ।
054c	बभासे पुरुषश्रेष्ठ उद्यन्निव दिवाकरः ॥
055a	स शराचितसर्वाङ्गश्छिन्नवर्माऽथ संयुगे ।
055c	क्षात्रं धर्मं समास्थाय सिंहनादमकुर्वत ॥
056a	नर्दित्वा च चिरं कालं पाण्डवो रभसो रणे ।
056c	शक्तिं चिक्षेप वेगेन प्रदीप्तामशनीमिव ॥
057a	तां ज्वलन्तीमिवाकाशे शक्तिं शप्तभिराशुगैः ।
057c	भल्लैश्चिच्छेद राधेयः सा त्वशीर्यत वै रणे ॥
058a	हृदि बाह्वोर्ललाटे च क्षिप्रकारी युधिष्ठिरः ।
058c	चतुर्भिस्तोमरैः कर्णं ताडयित्वाऽनदन्मुदा ॥
059a	उद्भिन्नरुधिरः कर्णः क्रुद्धः सर्प इव श्वसन् ।
059c	जघान सूतं पार्थस्य पार्ष्ठिं च नवभिः शरैः ॥
060a	ध्वजं चिच्छेद नृपतेस्त्रिभिर्विव्याध चैव तम् ।
060c	इषुधी चास्य चिच्छेद रथं च तिलशोऽच्छिनत् ॥
061a	एतस्मिन्नन्तरे शूराः पाण्डवानां महारथाः ।
061c	ववृषुः शरवर्षाणि राधेयं प्रति भारत ॥
062a	सात्यकिः पञ्चविंशत्या शिखण्डी नवभिः शरैः ।
062c	अवर्षतां महाराज राधेयं शत्रुकर्शनम् ॥
063a	शैनेयं तु ततः क्रुद्धः कर्णः पञ्चभिरायसैः ।
063c	विव्याध समरे राजंस्त्रिभिश्चान्यैः शिलीमुखैः ॥
064a	दक्षिणं तु भुजं तस्य त्रिभिः कर्णोऽभ्यविध्यत ।
064c	सव्यं षोडशभिर्बाणैर्यन्तारं चास्य सप्तभिः ॥
065a	अथास्य चतुरो वाहांश्चतुर्भिर्निशितैः शरैः ।
065c	सूतपुत्रोऽनयत्क्षिप्रं यमस्य सदनं प्रति ॥
066a	अथापरेण भल्लेन धनुश्छित्त्वा महारथः ।
066c	सारथेः सशिरस्त्राणं शिरः कायादपाहरत् ॥
067a	हताश्वसूते तु रथे स्थितः स शिनिपुङ्गवः ।
067c	शक्तिं चिक्षेप कर्णाय वैदूर्यमणिभूषिताम् ॥
068a	तामापतन्तीं सहसा द्विधा चिच्छेद भारत ।
068c	कर्णो वै धन्विनां श्रेष्ठस्तांश्च सर्वानवारयत् ॥
069a	ततस्तान्निशितैर्बाणैः पाण्डवानां महारथान् ।
069c	न्यवारयदमेयात्मा शिक्षया च बलेन च ॥
070a	अर्दयित्वा शरैस्तांस्तु सिंहः क्षुद्रमृगानिव ।
070c	पीडयन्धर्मराजानं शरैः सन्नतपर्वभिः ।
070e	अभ्यद्रवत राधेयो धर्मपुत्रं शितैः शरैः ॥
071a	ततः पार्थो ह्यपासासीद्धताश्वो हतसारथिः ।
071c	अशक्नुवन्मुखे स्थातुं ततः कर्णस्य दुर्मनाः ॥
072a	तमभिद्रुत्य राधेयः पाण्डुपुत्रं युधिष्ठिरम् ।
072c	अब्रवीत्प्रहसन्राजन्कुत्सयन्निव पाण्डवम् ॥
073a	कथं नाम कुले जातः क्षत्रधर्मे व्यवस्थितः ।
073c	प्रजह्यात्समरे शत्रून्प्राणान्रक्ष महाहवे ॥
074a	न भवान्क्षत्रधर्मेषु कुशलोऽसीति मे मतिः ।
074c	ब्राह्मे बले भवान्युक्तः स्वाध्याये यज्ञकर्मणि ॥
075a	मा स्म युध्यस्व कौन्तेय मा स्म वीरान्समासदः ।
075c	मा चैवं विप्रियं ब्रूहि मा च त्वं भज संयुगम् ॥
076a	वक्तव्या मारिषाऽन्ये तु न वक्तव्यास्तु मादृशाः ।
076c	मादृशान्हि ब्रुवन्युद्धे एतदन्यच्च लप्स्यसे ॥
077a	स्वगृहं गच्छ कौन्तेय यत्र वा केशवार्जुनौ ।
077c	न हि त्वां समरे राजन्हन्यात्कर्णः कथञ्चन ॥
078	सञ्जय उवाच ।
078a	वरप्रदानं कुन्त्यास्तु कर्णः स्मृत्वा महारथः ।
078c	वधप्राप्तं तु कौन्तेयं नावधीत्पुरुषोत्तमः ॥
079a	एवमुक्त्वा ततः पार्थं विसृज्य च महाबलः ।
079c	न्यहनत्पाण्डवीं सेनां वज्रहस्त इवासुरीम् ॥
080ac	ततोऽपायाद्द्रुतं राजन्व्रीडन्निव नरेश्वरः ॥
081a	अथापयातं राजानं मत्वाऽन्वीयुस्तमच्युतम् ।
081c	चेदिपाण्डवपाञ्चालाः सात्यकिश्च महारथः ।
081e	द्रौपदेयास्तथा शूरा माद्रीपुत्रौ च पाण्डवौ ॥
082a	ततो युधिष्ठिरानीकं दृष्ट्वा कर्णः पराङ्मुखम् ।
082c	कुरुभिः सहितो वीरः प्रहृष्टः पृष्ठतोऽन्वगात् ॥
083a	भेरीशङ्खमृदङ्गानां कार्मुकाणां च निःस्वनः ।
083c	बभूव धार्तराष्ट्राणां सिंहनादरवस्तथा ॥
084a	युधिष्ठिरस्तु कौरव्य रथमारुह्य सत्वरम् ।
084c	श्रुतकीर्तेर्महाराज दृष्ट्वा तत्कर्णविक्रमम् ॥
085a	काल्यमानं बलं दृष्ट्वा सूतपुत्रेण मारिष ।
085c	स्वान्योधानब्रवीत्क्रुद्धो निघ्नतैतान्किमासत ॥
086a	ततो राज्ञाऽभ्यनुज्ञाताः पाण्डवानां महारथाः ।
086c	भीमसेनमुखाः सर्वे पुत्रांस्ते प्रत्युपाद्रवन् ॥
087a	अभवत्तुमुलः शब्दो योधानां तत्र भारत ।
087c	रथहस्त्यश्वपत्तीनां द्रवतां निनदो महान् ।
087e	उद्यतप्रतिविष्टानां शस्त्राणां च ततस्ततः ॥
088a	आगच्छत प्रहरत क्षिप्रं विपरिधावत ।
088c	इति ब्रुवाणा ह्यन्योन्यं जघ्नुर्योधा महारणे ॥
089a	अभ्रच्छायेव तत्रासीच्छरवृष्टिभिरम्बरे ।
089c	समावृतैर्नरवरैर्निघ्नद्भिरितरेतरम् ॥
090a	विपताकध्वजच्छत्रा व्यश्वसूतरथायुधाः ।
090c	व्यङ्गाङ्गावयवाः पेतुः क्षितौ क्षीणाः क्षितीश्वराः ।
090e	शिखराणीव शैलानां वज्रभिन्नानि मारिष ॥
091a	सारोहा निहताः पेतुर्द्विपा भिन्ना महीतले ।
091c	छिन्नभिन्नविपर्यस्तवर्मालङ्कारविग्रहाः ॥
092a	सारोहास्तुरगाः पेतुर्हतवीराः सहस्रशः ।
092c	विप्रविद्धायुधाङ्गाश्च द्विरदा रथिभिर्हताः ।
092e	प्रतिवीरैश्च सम्मर्दे पत्तिसङ्घाः सहस्रशः ॥
093a	विशालायतताम्राक्षैः पद्मेन्दुसदृशाननैः ।
093c	शिरोभिर्युद्धशौण्डानां सर्वतः संवृता मही ॥
094a	यथा भुवि तथा व्योम्नि निःस्वनं शुश्रुवुर्जनाः ।
094c	विमानेऽप्सरसां सङ्घैर्गीतवादित्रनिःस्वनैः ॥
095a	हतानभिमुखान्वीरान्वीरैः शतसहस्रशः ।
095c	आरोप्यारोप्य गच्छन्ति विमानेष्वप्सरोगणाः ॥
096a	तद्दृष्ट्वा महदाश्चर्यं प्रत्यक्षं स्वर्गलिप्सया ।
096c	प्रहृष्टमनसः शूराः क्षिप्रं जघ्नुः परस्परम् ॥
097a	रथिनो रथिभिः सार्धं चित्रं युयुधुराहवे ।
097c	पत्तयः पत्तिभिर्नागाः सह नागैर्हयैर्हयाः ॥
098a	एवं प्रवृत्ते सङ्ग्रामे गजवाजिनरक्षये ।
098c	सैन्येन रजसा वृत्ते स्वे स्वाञ्जघ्नुः परे परान् ॥
099a	कचाकचं युद्धमासीद्दन्तादन्ति नखानखि ।
099c	मुष्टियुद्धं नियुद्धं च देहपाप्मविनाशनम् ॥
100a	तथा वर्ततति सङ्ग्रामे गजवाजिनरक्षये ।
100c	नराश्वनागदेहेभ्यः प्रसृता लोहितापगा ॥
101a	गजाश्वनरदेहान्सा व्युवाह पतितान्बहून् ।
101c	नराश्वगजसम्बाधे नराश्वगजसादिनाम् ॥
102a	लोहितोदा महाघोरा मांसशोणितकर्दमा ।
102c	नराश्वगजदेहान्वै वहन्ती भीरुभीषणा ॥
103a	तस्या नद्याः परं पारं व्रजन्ति विजयैषिणः ।
103c	नागेन च प्लवन्तो वै निमज्ज्योन्मज्ज्य चापरे ॥
104a	ते तु लोहितदिग्धाङ्गा रक्तवर्मायुधाम्बराः ।
104c	सस्नुस्तस्यां पपुश्चास्रं मम्लुश्च भरतर्षभ ॥
105a	रथानश्वान्नरान्नागानायुधाभरणानि च ।
105c	वर्माणि चाप्यपश्याम पतितानि सहस्रशः ।
105e	खं द्यां भूमिं दिशश्चैव प्रायः पश्याम लोहिताः ॥
106a	लोहितस्य तु गन्धेन स्पर्देन च रसेन च ।
106c	रूपेण चातिरक्तेन शब्देन च विसर्पता ।
106e	विषादः सुमहानासीत्प्रायः सैन्यस्य भारत ॥
107a	तत्तु विप्रहतं सैन्यं भीमसेनमुखैस्तव ।
107c	भूयः समाद्रवन्वीराः सात्यकिप्रमुखास्तदा ॥
108a	तेषामापततां वेगमविषह्यं निरीक्ष्य च ।
108c	पुत्राणां ते महासैन्यमासीद्राजन्पराङ्मुखम् ॥
109a	तत्प्रकीर्णरथाश्वेभं नरवाजिसमाकुलम् ।
109c	विध्वस्तवर्मकवचं प्रविद्धायुधकार्मुकम् ॥
110a	व्यद्रवत्तावकं सैन्यं लोड्यमानं समन्ततः ।
110c	सिंहार्दितमिवारण्ये यथा गजकुलं तथा ॥ ॥

इति श्रीमन्महाभारते कर्णपर्वणि सप्तदशदिवसयुद्धे चतुश्चत्वारिंशोऽध्यायः ॥ 44 ॥

8-44-8 मन्त्रौषधक्रिया व्याधिर्विधिहीनक्रिया इव इति ख.ट.पाठः ॥ 8-44-19 कचाकचि युद्धं इति झ.पाठः ॥
