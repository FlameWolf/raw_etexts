श्रीः
अध्यायः 002

धृतराष्ट्रेण निजसेनायां निहतानां नामनिवेदनं चोदितेन सञ्जयेन तत्कथनम् ॥ 1 ॥

001  	`जनमेजय उवाच ।
001a	तच्छ्रुत्वा कर्णहननं पुत्रांश्चैव पलायितान् ।
001c	धृतराष्ट्रो नृपश्चैव द्विजश्रेष्ठ किमब्रवीत्  ॥
002a	प्राप्तवान्व्यसनं घोरं पुत्रव्यसनजं महत् ।
002c	काले यदुक्तवांस्तस्मिंस्तन्ममाचक्ष्व तत्त्वतः' ॥
003 	वैशम्पायन उवाच ।
003a	एतच्छ्रुत्वा महाराज धृतराष्ट्रोऽम्बिकासुतः ।
003c	अब्रवीत्सञ्जयं सूतं शोकसंविग्नमानसः ॥
004a	दुष्प्रणीतेन मे तात पुत्रस्यादीर्घजीविनः ।
004c	हतं वैकर्तनं श्रुत्वा शोको मर्माणि कृन्तति ॥
005a	तस्य मे संशयं छिन्धि दुःखपारं तितीर्षतः ।
005c	कुरूणां सृञ्जयानां च के च जीवन्ति के मृताः ॥
006 	सञ्जय उवाच ।
006a	हतः शान्तनवो राजन्दुराधर्षः प्रतापवान् ।
006c	हत्वा पाण्डवयोधानामर्बुदं दशभिर्दिनैः ॥
007a	तथा द्रोणो महेष्वासः पाञ्चालानां रथव्रजान् ।
007c	निहत्य युधि दुर्धर्षः पञ्चाद्रुक्मरथो हतः ॥
008a	हतशेषस्य भीष्मेण द्रोणेन च महात्मना ।
008c	अर्धं निहत्य सैन्यस्य कर्णो वैकर्तनो हतः ॥
009a	विविंशतिर्महाराज राजपुत्रो महाबलः ।
009c	आनर्तयोधाञ्शतशो निहत्य निहतो रणे ॥
010a	तथा पुत्रो विकर्णस्ते क्षत्रव्रतमनुस्मरन् ।
010c	क्षीणबाणो हतः शूरः स्थितो ह्यभिमुखः परैः ॥
011a	घोररूपान्परिक्लेशान्दुर्योधनकृतान्बहून् ।
011c	प्रतिज्ञां स्मरता तेन भीमसेनेन पातितः ॥
012a	विन्दानुविन्दावावन्त्यौ राजपुत्रौ महारथौ ।
012c	कृत्वा त्वसुकरं कर्म गतौ वैवस्वतक्षयम् ॥
013a	सिन्धुराष्ट्रमुखानीह दश राष्ट्राणि यानिह ।
013c	यस्य तिष्ठन्ति वचने यः स्थितस्तव शासने ॥
014a	अक्षौहिणीर्दशैकां च विनिर्जित्य शितैः शरैः ।
014c	सोऽर्जुनेन हतो राजन्महावीर्यो जयद्रथः ॥
015a	तथा दुर्योधनसुतस्तरस्वी युद्धदुर्मदः ।
015c	वर्तमानः पितुः शास्त्रे सौभद्रेण निपातितः ॥
016a	तथा दौःशासनिः शूरो बाहुशाली रणोत्कटः ।
016c	द्रौपदेयेन सङ्गम्य गमितो यमसादनम् ॥
017a	किरातानामधिपतिः सागरानूपवासिनाम् ।
017c	देवराजस्य धर्मात्मा प्रियो बहुमतः सखा ॥
018a	भगदत्तो महीपालः क्षत्रधर्मरतः सदा ।
018c	धनञ्जयेन विक्रम्य गमितो यमसादनम् ॥
019a	तथा कौरवदायादो न्यस्तशस्त्रो महायशाः ।
019c	हतो भूरिश्रवा राजञ्शूरः सात्यकिना युधि ॥
020a	श्रुतायुरपि चाम्बष्ठः क्षत्रियाणां धुरन्धरः ।
020c	चरन्नभीतवत्सङ्ख्ये निहतः सव्यसाचिना ॥
021a	तव पुत्रः सदामर्षी कृतास्त्रो युद्धदुर्मदः ।
021c	दुःशासनो महाराज भीमसेनेन पातितः ॥
022a	यस्य राजन्गजानीकं बहुसाहस्रमद्भुतम् ।
022c	सुदक्षिणः स सङ्ग्रामे निहतः सव्यसाचिना ॥
023a	कोसलानामधिपतिर्हत्वा बहुमतान्परान् ।
023c	सौभद्रेणेह विक्रम्य गमितो यमसादनम् ॥
024a	बहुशो योधयित्वा तु भीमसेनं महारथम् ।
024c	चित्रसेनस्तव सुतो भीमसेनेन पातितः ॥
025a	मद्रराजात्मजः शूरः परेषां भयवर्धनः ।
025c	असिचर्मधरः श्रीमान्सौभद्रेण निपातितः ॥
026a	समः कर्णस्य समरे यः स कर्णस्य पश्यतः ।
026c	वृषसेनो महातेजाः शीघ्रास्त्रो दृढविक्रमः ॥
027a	अभिमन्योर्वधं स्मृत्वा प्रतिज्ञामपि चात्मनः ।
027c	धनञ्जयेन विक्रम्य गमितो यमसादनम् ॥
028a	नित्यं प्रसक्तवैरो यः पाण्डवैः पृथिवीपतिः ।
028c	विश्राव्य वैरं पार्थेन श्रुतायुः स निपातितः ॥
029a	शल्यपुत्रस्तु विक्रान्तः सहदेवेन मारिष ।
029c	हतो रुक्मरथो राजञ्श्यालो मातुलजो युधि ॥
030a	राजा भागीरथो वृद्धो बृहत्क्षत्रश्च केकयः ।
030c	पराक्रमन्तौ विक्रान्तौ निहतौ वीर्यवत्तरौ ॥
031a	भगदत्तसुतो राजन्कृतप्रज्ञो महाबलः ।
031c	श्येनवच्चरता सङ्ख्ये नकुलेन निपातितः ॥
032a	पितामहस्तव तथा बाह्लीकः सह बाह्लिकैः ।
032c	निहतो भीमसेनेन महाबालपराक्रमः ॥
033a	जयत्सेनस्तथा राजञ्जारासन्धिर्महाबलः ।
033c	मागधो निहतः सङ्ख्ये सौभद्रेण महात्मना ॥
034a	पुत्रस्ते दुर्मुखो राजन्दुःसहश्च महारथः ।
034c	गदया भीमसेनेन निहतौ शूरमानिनौ ॥
035a	दुर्मर्षणो दुर्विषहो दुर्जयश्च महारथः ।
035c	कृत्वा त्वसुकरं कर्म गता वैवस्वतक्षयम् ॥
036a	उभौ कलिङ्गवृषकौ भ्रातरौ युद्धदुर्मदौ ।
036c	कृत्वा चासुकरं कर्म गतौ वैवस्वतक्षयम् ॥
037a	सचिवो वृषपर्वा ते शूरः परमवीर्यवान् ।
037c	भीमसेनेन विक्रम्य गमितो यमसादनम् ॥
038a	तथैव पौरवो राजा नागायुतबलो महान् ।
038c	समरे पाण्डुपुत्रेण निहतः सव्यसाचिना ॥
039a	वसातयो महाराज द्विसाहस्राः प्रहारिणः ।
039c	शूरसेनाश्च विक्रान्ताः सर्वे युधि निपातिताः ॥
040a	अभीषाहाः कवचिनः प्रहरन्तो रणोत्कटाः ।
040c	शिबयश्च रथोदाराः कालिङ्गसहिता हताः ॥
041a	गोकुले नित्यसंवृद्धा युद्धे परमकोपनाः ।
041c	गोपालाः कृतवीरास्ते निहताः सव्यसाचिना ॥
042a	श्रेणयो बहुसाहस्राः संशप्तकगणाश्च ये ।
042c	ते सर्वे पार्थमासाद्य गदा वैवस्वतक्षयम् ॥
043a	श्यालौ तव महाराज राजानौ वृषकाचलौ ।
043c	त्वदर्थमतिविक्रान्तौ निहतौ सव्यसाचिना ॥
044a	उग्रकर्मा महेष्वासो नामतः कर्मतस्तथा ।
044c	साल्वराजो महाबाहुर्भीमसेनेन पातितः ॥
045a	ओघवांश्च महाराज बृहन्तः सहितौ रणे ।
045c	पराक्रमन्तौ मित्रार्थे गतौ वैवस्वतक्षयम् ॥
046a	तथैव रथिनां श्रेष्ठः क्षेमधूर्तिर्विशाम्पते ।
046c	निहतो गदया राजन्भीमसेनेन संयुगे ॥
047a	तथा राजन्महेष्वासो जलसन्धो महाबलः ।
047c	सुमहत्कदनं कृत्वा हतः सात्यकिना रणे ॥
048a	अलम्बुसो राक्षसेन्द्रः खरबन्धुरयानवान् ।
048c	घटोत्कचेन विक्रम्य गमितो यमसादनम् ॥
049a	राधेयः सूतपुत्रश्च भ्रातरश्च महारथाः ।
049c	केकयाः सर्वशश्चापि निहताः सव्यसाचिना ॥
050a	मालवा मद्रकाश्चैव द्राविडाश्चोग्रकर्मिणः ।
050c	यौधेयाश्च ललित्थाश्च क्षुद्रकाश्चाप्युशीनराः ॥
051a	मावेल्लकास्तुण्डिकेराः सावित्रीपुत्रकाश्च ये ।
051c	प्राच्योदीच्याः प्रतीच्याश्च दाक्षिणात्याश्च मारिष ॥
052a	पत्तीनां निहताः सङ्घा हयानां प्रयुतानि च ।
052c	रथव्रजाश्च निहता हताश्च वरवारणाः ॥
053a	सध्वजाः सायुधाः शूराः सवर्माम्बरभूषणाः ।
053c	कालेन महताऽऽयस्ताः कुशलैर्ये च वर्धिताः ॥
054a	ते हताः समरे राजन्पार्थेनाक्लिष्टकर्मणा ।
054c	अन्ये तथाऽमितबलाः परस्परवधैषिणः ॥
055a	एते चान्ये च बहवो राजानः सगणा रणे ।
055c	हताः सहस्रशो राजन्यन्मां त्वं परिपृच्छसि ॥
056a	एवमेष क्षयो वृत्तः कर्णार्जुनसमागमे ।
056c	महेन्द्रेण यथा वृत्रो यथा रामेण रावणः ॥
057a	यथा कृष्णेन नरको मुरुश्च निहतो रणे ।
057c	कार्तवीर्यश्च रामेण भार्गवेण यथा हतः ॥
058a	सज्ञातिबान्धवः शूरः समरे युद्धदुर्मदः ।
058c	रणे कृत्वा महद्युद्धं घोरं त्रैलोक्यमोहनम् ॥
059a	यथा स्कन्देन महिषो यथा रुद्रेण चान्धकः ।
059c	तथाऽर्जुनेन स हतो द्वैरथे युद्धदुर्मदः ॥
060a	सामात्यबान्धवो राजन्कर्णः प्रहरतां वरः ।
060c	जयाशा धार्तराष्ट्राणां वैरस्य च मुखं नृपः ॥
061a	तीर्णं तत्पाण्डवै राजन्यत्पुरा नावबुध्यसे ।
061c	उच्यमानो महाराज बन्धुभिर्हितकाङ्क्षिभिः ॥
062a	`न कृतं च त्वया पूर्वं दैवेन विधिना बलात्' ।
062c	तदिदं समनुप्राप्तं व्यसनं सुमहात्ययम् ॥
063a	पुत्राणां राज्यकामानां त्वया राजन्हितैषिणा ।
063c	अहितान्येव चीर्णानि तेषां ते फलमागतम् ॥ ॥

इति श्रीमन्महाभारते कर्णपर्वणि द्वितीयोऽध्यायः ॥ 2 ॥

8-2-35 दुर्मनाश्च महारथः इति क.ख.ङ.पाठः । विकर्णश्च महाबलः इति ङ. पाठः ॥ 8-2-48 खरबन्धुरयानवान् गर्दभसंयुतरथवान् । अलायुधो राक्षसेन्द्रो बकबन्धुरयानवान् इति क.ख.ङ.पाठः ॥ 8-2-59 कर्णस्तथा हत इत्यनुकृष्यते ॥ 

