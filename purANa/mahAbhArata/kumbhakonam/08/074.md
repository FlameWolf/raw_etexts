अध्यायः 074

अर्जुनकृतावमानाद्वनं यियासोर्युधिष्ठिरस्य कृष्णेन परिसान्त्वनम् ॥ 1 ॥

KK-08-01-074-001	सञ्जय उवाच ।
KK-08-01-074-001a	एतच्छ्रुत्वा पाण्डवो धर्मराजो भ्रातुर्वाक्यं परुषं फल्गुनस्य ।
KK-08-01-074-001c	उत्थाय तस्माच्छयनादुवाच पार्थं ततो दुःखपरीतचेताः ॥
KK-08-01-074-002a	कृतं मया पार्थ न साधुकर्म येन प्राप्तं व्यसनं वः सुघोरम् ।
KK-08-01-074-002c	तस्माच्छिरश्छिन्धि ममैतदद्य कुलान्तकस्याधमपूरुषस्य ॥
KK-08-01-074-003a	पापस्य पाप्मोपहतस्य वीर विमूढबुद्धेरलसस्य भीरोः ।
KK-08-01-074-003c	वृद्धावमन्तुः परुषत्य चैव किं ते चिरं मामनुसृत्य रूक्षम् ॥
KK-08-01-074-004a	गच्छाम्यहं वनमद्यैव पापः सुखं भवान्वर्ततां मद्विहीनः ।
KK-08-01-074-004c	योग्यो राजा भीमसेनो महात्मा क्लीबस्य किं वा मम राज्यकृत्यम् ॥
KK-08-01-074-005a	न चापि शक्तः परुषाणि सोढुं पुनस्तवेमानि रुषान्वितस्य ।
KK-08-01-074-005c	भीमोऽस्तु राजा मम जीवितेन न कार्यमद्यावमतस्य वीर ॥
KK-08-01-074-006a	इत्येवमुक्त्वा सहसोत्पपात रुषान्वितस्तच्छयनं विहाय ।
KK-08-01-074-006c	इयेष निर्गन्तुमथो वनाय तं वासुदेवः प्रणतोऽभ्युवाच ॥
KK-08-01-074-007a	न राजन्विदितं तत्ते यथा गाण्डीवधन्वनः ।
KK-08-01-074-007c	प्रतिज्ञा सत्यसन्धस्य गाण्डीवं प्रति विश्रुता ॥
KK-08-01-074-008a	ब्रूयाद्य एनं गाण्डीवं देह्यन्यस्मै त्वमित्युत ।
KK-08-01-074-008c	वध्योऽस्य स पुमाँल्लोके त्वया चोक्तोयमीदृशम् ॥
KK-08-01-074-009a	ततः सत्यां प्रतिज्ञां तां पार्थेन प्रतिरक्षता ।
KK-08-01-074-009c	मच्छन्दादवमानोऽयं कृतस्तव महीपते ॥
KK-08-01-074-010a	गुरूणामवमानो हि वध इत्यभिधीयते ।
KK-08-01-074-010c	तस्मात्क्षम महाबाहो मम पार्थस्य चोभयोः ॥
KK-08-01-074-011a	व्यतिक्रममिमं राजन्सत्यसंरक्षणं प्रति ।
KK-08-01-074-011c	शरणं त्वां महाराज प्रतिपन्नावुभावपि ॥
KK-08-01-074-012a	क्षन्तुमर्हसि मे राजन्प्रणतस्याभियाचतः ।
KK-08-01-074-012c	राधेयस्याद्य पापस्य भूमिः पास्यति शोणितम् ॥
KK-08-01-074-013a	सत्यं ते प्रतिजानामि हतं विद्ध्यद्य सूतजम् ।
KK-08-01-074-013c	यस्येच्छसि वधं तस्य गतमेवाद्य जिवीतम् ॥
KK-08-01-074-014a	इति कृष्णवचः श्रुत्वा धर्मराजो युधिष्ठिरः ।
KK-08-01-074-014c	ससम्भ्रमं हृषीकेशमुत्थाप्य प्रणतं तदा ।
KK-08-01-074-014e	कृताञ्जलिमुवाचेदं वाक्यं यत्समनन्तरम् ॥
KK-08-01-074-015a	एवमेव यथात्थ त्वमस्त्येषोऽतिक्रमो मम ।
KK-08-01-074-015c	अनुनीतोऽस्मि गोविन्द तारितश्चास्मि माधव ॥
KK-08-01-074-016a	मोचिता व्यसनाद्धोराद्वयमद्य त्वयाच्युत ।
KK-08-01-074-016c	भवन्तं नावमासाद्य ह्यावां व्यसनसागरात् ।
KK-08-01-074-016e	घोरादद्य समुत्तीर्णावुभावज्ञानमोहितौ ॥
KK-08-01-074-017a	त्वद्बुद्धिप्लवमासाद्य दुःखशोकार्णवाद्वयम् ।
KK-08-01-074-017c	समुत्तीर्णाः सहामात्याः सनाथाः स्म त्वयाच्युत ॥ ॥

इति श्रीमन्महाभारते कर्णपर्वणि सप्तदशदिवसयद्धे चतुःसप्ततितमोऽध्यायः ॥ 74 ॥
