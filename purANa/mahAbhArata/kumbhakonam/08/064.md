अध्यायः 064

सङ्कुलयुद्धम् ॥ 1 ॥

KK-08-01-064-001	सञ्जय उवाच ।
KK-08-01-064-001a	ततः सरथनागाश्वाः पाञ्चालाः पाण्डुसृञ्जयाः ।
KK-08-01-064-001c	सेनापतिं परीप्सन्तो रुरुधुस्तनयं तव ॥
KK-08-01-064-002a	ततः प्रववृते युद्धं तावकानां परैः सह ।
KK-08-01-064-002c	घोरं प्राणभृतां काले भीमरूपं परन्तप ॥
KK-08-01-064-003a	नकुलो वृषसेनं तु विद्ध्वा पञ्चभिरायसैः ।
KK-08-01-064-003c	पितुः समीपे तिष्ठन्तं त्रिभिरन्त्यैरविध्यत ॥
KK-08-01-064-004a	नकुलं तु ततः शूरो वृषसेनो हसन्निव ।
KK-08-01-064-004c	नाराचेन सुतीक्ष्णेन विव्याध हृदये भृशम्' ॥
KK-08-01-064-005a	सोऽतिविद्धो बलवता शत्रुणा शत्रुकर्शन ।
KK-08-01-064-005c	शत्रुं विव्याध विंशत्या सूतं चैवास्य सप्तभिः ॥
KK-08-01-064-006a	ततः शरसहस्रेण तावुभौ पुरुषर्षभौ ।
KK-08-01-064-006c	अन्योन्यमाच्छादयतां तवाभज्यत वाहिनी ॥
KK-08-01-064-007a	स दृष्ट्वा प्रद्रुतां सेनां धार्तराष्ट्रस्य सूतजः ।
KK-08-01-064-007c	निवारयामास बलादनुपत्य विशाम्पते ॥
KK-08-01-064-008a	`एतस्मिन्नन्तरे युद्धं कष्टमासीद्विशाम्पते' ।
KK-08-01-064-008c	निवृत्ते तु ततः सैन्ये नकुलः कौरवान्ययौ ॥
KK-08-01-064-009a	कर्णपुत्रस्तु समरे हित्वा नकुलमेव तु ।
KK-08-01-064-009c	जुगोप चक्रं त्वरितो राधेयस्यैव मारिष ॥
KK-08-01-064-010a	उलूकस्तु रणे क्रुद्धः सहदेवेन मारिष ।
KK-08-01-064-010c	`निवारितः शरशतैः क्रुद्धेन रणमूर्धनि ॥
KK-08-01-064-011a	तस्याश्वांश्चतुरो हत्वा सहदेवः प्रतापवान् ।
KK-08-01-064-011c	सारथिं प्रेषयामास यमस्य सदनं प्रति ॥
KK-08-01-064-012a	उलूकस्तु ततो यानादवप्लुत्य विशाम्पते ।
KK-08-01-064-012c	त्रिगर्तानां बलं तूर्णं जगाम पितृनन्दनः ॥
KK-08-01-064-013a	सात्यकिः शकुनिं विद्ध्वा विंशत्या निशितैः शरैः ।
KK-08-01-064-013c	ध्वजं चिच्छेद भल्लेन सौबलस्य हसन्निव ॥
KK-08-01-064-014a	सौबलस्तस्य समरे क्रुद्धो राजन्प्रतापवान् ।
KK-08-01-064-014c	विदार्य कवचं भूयो ध्वजं चिच्छेद काञ्चनम् ॥
KK-08-01-064-015a	तथैनं निशितैर्बाणैः सात्यकिः प्रत्यविध्यत ।
KK-08-01-064-015c	सारथिं च महाराज त्रिभिरेव समार्पयत् ॥
KK-08-01-064-016a	अथास्य वाहांस्त्वरितः शरैर्नित्ये यमक्षयम् ।
KK-08-01-064-016c	ततोऽवप्लुत्य सहसा शकुनिर्भरतर्षभ ॥
KK-08-01-064-017a	आरुरोह रथं तूर्णमुलूकस्य महात्मनः ।
KK-08-01-064-017c	अपोवाहाथ शीघ्रं स शैनेयाद्युद्धशालिनः ॥
KK-08-01-064-018a	सात्यकिस्तु रणे राजंस्तावकानामनीकिनीम् ।
KK-08-01-064-018c	अभिदुद्राव वेगेन ततोऽनीकमभज्यत ॥
KK-08-01-064-019a	शैनेयशरसञ्छन्नं तव सैन्यं विशाम्पते ।
KK-08-01-064-019c	भेजे दशा दिशस्तूर्णं न्यपतच्च गतासुवत् ॥
KK-08-01-064-020ac	भीमसेनं तव सुतो वारयामास संयुगे ॥
KK-08-01-064-021a	तं तु भीमो मुहूर्तेन व्यश्वसूतरथध्वजम् ।
KK-08-01-064-021c	चक्रे लोकेश्वरं तत्र तेनातुष्यन्त वै जनाः ॥
KK-08-01-064-022a	ततोऽपायान्नृपस्तस्माद्भीमसेनभयार्दितः ।
KK-08-01-064-022c	कुरुसैन्यं ततः सर्वं भीमसेनमुपाद्रवत् ।
KK-08-01-064-022e	तत्र नादो महानासीद्धीमसेनं जिघांसताम् ॥
KK-08-01-064-023a	युधामन्युः कृपं विद्ध्वा धनुरस्याशु चिच्छदे ।
KK-08-01-064-023c	अथान्यद्धनुरादाय कृपः शस्त्रभृतां वरः ।
KK-08-01-064-023e	युधामन्योर्ध्वजं सूतं छत्रं चापातयत्क्षितौ ॥
KK-08-01-064-024ac	ततोऽपायाद्रथेनैव युधामन्युर्महारथः ॥
KK-08-01-064-025a	उत्तमौजाश्च हार्दिक्यं भीमं भीमपराक्रमम् ।
KK-08-01-064-025c	छादयामास सहसा मेघो वृष्ट्येव पर्वतम् ॥
KK-08-01-064-026a	तद्युद्धमासीत्सुमहद्धोररूपं परन्तप ।
KK-08-01-064-026c	तादृशं न मया युद्धं दृष्टपूर्वं विशाम्पते ॥
KK-08-01-064-027a	कृतवर्मा ततो राजन्नुत्तमौजसमाहवे ।
KK-08-01-064-027c	हृदि विव्याध सहसा रथोपस्थ उपाविशत् ॥
KK-08-01-064-028a	सारथिस्तमपोवाह रथेन रथिनां वरम् ।
KK-08-01-064-028c	ततस्तु सात्वतो राजन्पाण्डुसैन्यमभिद्रवत् ॥
KK-08-01-064-029a	[दुःशासनः सौबलश्च गजानीकेन पाण्डवम् ।
KK-08-01-064-029c	महता परिवार्यैव क्षुद्रकैरभ्यताडयत् ॥
KK-08-01-064-030a	ततो भीमः शरशतैर्दुर्योधनममर्षणम् ।
KK-08-01-064-030c	विमुखीकृत्य तरसा गजानीकमुपाद्रवत् ॥
KK-08-01-064-031a	तमापतन्तं सहसा गजानीकं वृकोदरः ।
KK-08-01-064-031c	दृष्ट्वैव सुभृशं क्रुद्धो दिव्यमस्त्रमुदैरयत् ॥
KK-08-01-064-032ac	गजैर्गजानभ्यहनद्वज्रेणेन्द्र इवासुरान् ॥
KK-08-01-064-033a	ततोऽन्तरिक्षं बाणौघैः शलभैरिव पादपम् ।
KK-08-01-064-033c	छादयामास समरे गजान्निघ्नन्वृकोदरः ॥
KK-08-01-064-034a	ततः कुञ्जरयूथानि समेतानि सहस्रशः ।
KK-08-01-064-034c	व्यधमत्तरसा भीमो मेघसङ्घानिवानिलः ॥
KK-08-01-064-035a	सुवर्णजालापिहिता मणिजालैश्च कुञ्जराः ।
KK-08-01-064-035c	रेजुरभ्यधिकं संख्ये विद्युत्वन्त इवाम्बुदाः ॥
KK-08-01-064-036a	ते वध्यमाना भीमेन गजा राजन्विदुद्रुवुः ।
KK-08-01-064-036c	केचिद्विभिन्नहृदयाः कुञ्जरा न्यपतन्भुवि ॥
KK-08-01-064-037a	पतितैर्निपतद्भिश्च गजैर्हेमविभूषितैः ।
KK-08-01-064-037c	अशोभत मही तत्र विशीर्णैरिव पर्वतैः ॥
KK-08-01-064-038a	दीप्ताभै रत्नवद्भिश्च पतितैर्गजयोधिभिः ।
KK-08-01-064-038c	रराज भूमिः पतितैः क्षीणपुण्यैरिव ग्रहैः ॥
KK-08-01-064-039a	ततो भिन्नकटा नागा भिन्नकुम्भकरास्तथा ।
KK-08-01-064-039c	दुद्रुवुः शतशः संख्ये भीमसेनशराहताः ॥
KK-08-01-064-040a	केचिद्वमन्तो रुधिरं भयार्ताः पर्वतोपमाः ।
KK-08-01-064-040c	व्यद्रवञ्छरविद्धाङ्गा धातुचित्रा इवाचलाः ॥
KK-08-01-064-041a	महाभुजगसङ्काशौ चन्दनागुरुरूषितौ ।
KK-08-01-064-041c	अपश्यं भीमसेनस्य धनुर्विक्षिपतो भुजौ ॥
KK-08-01-064-042a	तस्य ज्यातलनिर्घोषं श्रुत्वाशनिसमस्वनम् ।
KK-08-01-064-042c	विमुञ्चन्तः शकृन्मूत्रं गजाः प्रादुद्रुवुर्भृशम् ॥
KK-08-01-064-043a	भीमसेनस्य तत्कर्म राजन्नेकस्य धीमतः ।
KK-08-01-064-043c	निघ्नतः सर्वभूतानि रुद्रस्येव च निर्बभौ ॥] ॥

इति श्रीमन्महाभारते कर्णपर्वणि सप्तदशदिवसयुद्धे चतुःषष्टितमोऽध्यायः ॥ 64 ॥
