अध्यायः 023

दुर्योधनप्रार्थनया शल्येन कृच्छ्रात्कर्णरथसारथ्यकरणाभ्युपगमः ॥ 1 ॥

001	सञ्जय उवाच ।
001a	एवमुक्तो महाराज तव पुत्रः प्रतापवान् ।
001c	मद्रेश्वरं प्रति रणे सुरसैन्यभयङ्करम् ।
001e	सर्वं तथाऽकरोत्तूर्णं राधेयस्तद्यथाऽब्रवीत् ॥
002a	मद्रराजं च समरे प्रणम्य च महारथम् ।
002c	विनयेनोपसङ्गम्य प्रणयाद्वाक्यमब्रवीत् ॥
003a	सत्यव्रत महाभाग द्विषतां तापवर्धन ।
003c	मद्रेश्वर रणेशूर परसैन्यभयङ्कर ॥
004a	`मत्प्रियार्थं हितार्थं च तथा पार्थवधाय च' ।
004c	श्रुतवानसि कर्णस्य ब्रुवतो वदतां वर ।
004e	यथा नृपतिसिंहानां मध्ये त्वां वरये स्वयम् ॥
005a	तत्त्वामप्रतिवीर्याद्य शत्रुपक्षक्षयावह ।
005c	मद्रेश्वर प्रयाचेऽहं शिरसा विनयेन च ॥
006a	तस्मात्पार्थविनाशार्थं हितार्थं मम चैव हि ।
006c	त्वं पाहि सर्वतः कर्णं भवं ब्रह्मेव सुव्रत ॥
007a	सारथ्यं रथिनां श्रेष्ठ प्रणयात्कर्तुमर्हसि ।
007c	त्वयि यन्तरि राधेयो विद्विषो मे विजेष्यते ॥
008a	अभीषूणां हि कर्णस्य ग्रहीतान्यो न विद्यते ।
008c	ऋते हि त्वां महाभाग वासुदेवसमं युधि ॥
009a	स पाहि सर्वथा कर्णं यथा ब्रह्मा महेश्वरम् ।
009c	यथा च सर्वथाऽऽपत्सु वार्ष्णेयः पाति पाण्डवम् ।
009e	तथा मद्रेश्वराद्य त्वं राधेयं प्रतिपालय ॥
010a	भीष्मो द्रोणः कृपः कर्णो भवान्भोजश्च वीर्यवान् ।
010c	शकुनिः सौबलो द्रौणिरहमेव च नो बलम् ॥
011a	एवमेष कृतो भागो नवधा पृथिवीपते ।
011c	न च भागोऽत्र भीष्मस्य द्रोणस्य च महात्मनः ॥
012a	ताभ्यामतीत्य तौ भागौ निहता मम शत्रवः ।
012c	वृद्धौ हि तौ महेष्वासौ छलेन निहतौ युधि ॥
013a	कृत्वा चासुकरं कर्म गतौ स्वर्गमितोऽनघ ।
013c	तथान्ये पुरुषव्याघ्राः परैर्विनिहता युधि ॥
014a	अस्मदीयाश्च बहवः स्वर्गाय गमिताः परैः ।
014c	त्यक्त्वा प्राणानय्थाशक्ति चेष्टां कृत्वा च पुष्कलाम् ।
015a	तदिदं हतभूयिष्ठं बलं मम नराधिप ।
015c	पूर्वमप्यल्पकैः पार्थैर्हतं किमुत साम्प्रतम् ॥
016a	बलवन्तो महात्मानः कौन्तेयाः सत्यविक्रमाः ।
016c	बलं शेषं न हन्युर्मे यथा तत्कुरु पार्थिव ॥
017a	हतवीरमिदं सैन्यं पाण्डवैः समरे विभो ।
017c	कर्णो ह्येको महाबाहुरस्मत्प्रियहिते रतः ॥
018a	भवांश्च पुरुषव्याघ्र सर्वलोकमहारथः ।
018c	शल्य कर्णोऽर्जुनेनाद्य योद्वुमिच्छति संयुगे ॥
019a	तस्मिञ्जयाशा विपुला मद्रराज नराधिप ।
019c	तस्याभीषुग्रहवरो नान्योऽस्ति भुवि कश्चन ॥
020a	पार्थस्य समरे कृष्णो यथाऽभीषुग्रहो वरः ।
020c	तथा त्वमपि कर्णस्य रथेऽभीषुग्रहो भव ॥
021a	तेन युक्तो रणे पार्थो रक्ष्यमाणश्च पार्थिव ।
021c	यानि कर्माणि कुरुते प्रत्यक्षाणि तथैव तत् ॥
022a	पूर्वं नः समरे ह्येवमवधीदर्जुनो रिपून् ।
022c	इदानीं विक्रमो ह्यस्य कृष्णेन सहितस्य च ॥
023a	कृष्णेन सहितः पार्थो धार्तराष्ट्रीं महाचमूम् ।
023c	अहन्यहनि मद्रेश द्रावयन्दृश्यते युधि ॥
024a	भागोऽवशिष्टः कर्णस्य तव चैव महाद्युते ।
024c	तं भागं सह कर्णेन युगपन्नाशयाद्य हि ॥
025c	अरुणेन यथा सार्धं तमः सूर्यो व्यपोहति ।
025c	तथा कर्णेन सहितो जहि पार्थं महाहवे ॥
026a	उद्यन्तौ च यथा सूर्यौ बालसूर्यसमप्रभौ ।
026c	कर्णशल्यौ रणे दृष्ट्वा विद्रवन्तु महारथाः ॥
027a	सूर्यारुषौ यथा दृष्ट्वा तमो नश्यति मारिष ।
027c	तथा नश्यन्तु कौन्तेयाः सपाञ्चालाः ससृञ्जयाः ॥
028a	रथिनां प्रवरः कर्णो यन्तॄणां प्रवरो भवान् ।
028c	संयोगो युवयोर्लोके नाभून्न च भविष्यति ॥
029a	यथा सर्वास्ववस्थासु वार्ष्मेयः पाति पाण्डवम् ।
029c	तथा भवान्परित्रातु कर्णं वैकर्तनं रणे ।
029e	`सारथ्यं क्रियतां तस्य युध्यमानस्य संयुगे ॥
030a	यथा च समरे कृष्णो रक्षते सर्वतोऽर्जुनम् ।
030c	तथा त्वमपि राधेयं रक्षस्व च महारणे' ॥
031a	त्वया सारथिना ह्येष अप्रधृष्यो भविष्यति ।
031c	देवतानामपि रणे सशक्राणां महीपते ।
031e	किं पुनः पाण्डवेयानां मा विशङ्कीर्वचो मम ॥
032	सञ्जय उवाच ।
032a	दुर्योधनवचः श्रुत्वा शल्यः क्रोधसमन्वितः ।
032c	`धार्तराष्ट्रमथोवाच सृक्किणी परिलेलिहन्' ॥
033a	त्रिशिखां भ्रुकुटिं कृत्वा धुन्वन्हस्तौ पुनःपुनः ।
033c	क्रोधरक्ते महानेत्रे परिवृत्य महाभुजः ।
033e	कुलैश्वर्यश्रुतबलैर्दृप्तः शल्योऽब्रवीदिदम् ॥
034	शल्य उवाच ।
034a	न मामर्हसि राजेद्र नियोक्तुं कर्मणीदृशे ।
034c	न हि पापीयसः श्रेयान्प्रेष्यत्वं कर्तुमर्हति ॥
035a	यो ह्यभ्युपगतं मित्रं गरीयांसं विशेषतः ।
035c	वशे पापीयसो धत्ते तत्कार्यमधरोत्तरम् ॥
036a	ब्रह्मणा ब्राह्मणाः सृष्टा मुखात्क्षत्रं च बाहुतः ।
036c	ऊरुभ्यामथ वैश्या वै शूद्राः पद्भ्यामिति श्रुतिः ॥
037a	तेभ्यो वर्णविशेषाश्च प्रतिलोमानुलोमजाः ।
037c	अथान्योन्यस्य संयोगाच्चातुर्वर्ण्यस्य भारत ॥
038ac	गोप्तारः सङ्गृहीतारो दातारः क्षत्रियाः स्मृताः ॥
039a	याजनाध्यापनैर्विप्रा विशुद्वैश्च प्रतिग्रहैः ।
039c	लोकस्यानुग्रहार्थाय स्थापिता ब्राह्मणा भुवि ॥
040a	कृषिश्च पाशुपाल्यं च विशां दानं च धर्मतः ।
040c	ब्रह्मक्षत्रविशां शूद्रा विहिताः परिचारकाः ॥
041a	ब्रह्मक्षत्रस्य विहिताः सूता वै परिचारकाः ।
041c	न क्षत्रियो वै सूतानां शृणुयाच्च कथञ्चन ॥
042a	अहं मूर्धाभिषिक्तो हि राजर्षिकुलजो नृपः ।
042c	महारथसमाख्यातः सेव्यः स्तुत्यश्च वन्दिनां ॥
043a	सोऽहमेतादृशो भूत्वा नेहारिबलसूदनः ।
043c	सूतपुत्रस्य सङ्ग्रामे सारथ्यं कर्तुमुत्सहे ॥
044a	अवमन्यसे मां गान्धारे ध्रुवं चाप्यतिशङ्कसे ।
044c	यस्माद्ब्रवीषि विस्रब्धः सारथ्यं क्रियतामिति ॥
045a	अस्मत्तोऽभ्यधिकं कर्णं मन्वानस्तं प्रशंससि ।
045c	न चाहं युधि राधेयं गणये तुल्यमात्मनः ॥
046a	आदिश्यतामभ्यधिको ममांशः पृथिवीपते ।
046c	तमहं समरे हत्वा गमिष्यामि यथागतम् ॥
047a	अथवाप्येक एवाहं योत्स्यामि तव शत्रुभिः ।
047c	पश्य वीर्यं ममाद्य त्वं सङ्ग्रामे दहतो रिपून् ॥
048a	न चापि कामान्कौरव्य निधाय हृदये पुमान् ।
048c	अस्मद्विधः प्रवर्तेत मा मा त्वमतिशङ्किथाः ॥
049a	अपि चाप्यवमानो मे न कर्तव्यः कथञ्चन ।
049c	पश्य भीमौ मम भुजौ वज्रसंहननौ दृढौ ॥
050a	धनुः पश्य च मे चित्रं शरांश्चाशीविषोपमान् ।
050c	रथं च पश्य मे चित्रं सदश्वैर्वातवेगिभिः ॥
051a	गदां च पश्य गान्धारे हेमपट्टविभूषिताम् ।
051c	दारयेयं महीं क्रुद्धो विकिरेयं च पर्वतान् ।
051e	शोषयेयं समुद्रांश्च पातयेयं च भास्करम् ॥
052a	तं मामेवंविधं राजन्समर्थमरिनिग्रहे ।
052c	कस्माद्युनङ्क्षि सारथ्ये सूतस्याधिरथेस्तु माम् ॥
053ac	न चापि मम राधेयः कलामर्हति षोडशीम् ॥
054a	सकर्णा ये त्रयो लोकाः सार्जुनाः सजनार्दनाः ।
054c	निबद्धांस्तान्त्रणे राजन्न गणेयं कथञ्चन ॥
055a	न चाहं प्राकृतः कश्चिन्न चास्म्यधिगतः स्वयम् ।
055c	अयं चाप्यवमानो मे न कर्तव्यः कथञ्चन ॥
056a	आपृच्छे त्वाद्य गान्धारे यास्यामि विषयं प्रति ।
056c	न चाहं सूतपुत्रस्य सारथ्यमुपजग्मिवान् ॥
057a	अवमानमहं प्राप्य न योत्स्यामि कथञ्चन ।
057c	आपृच्छे त्वाऽद्य गान्धारे गमिष्यामि गृहाय वै ॥
058	सञ्जय उवाच ।
058a	एवमुक्त्वा महाराज शल्यः समितिशोभनः ।
058c	उत्थाय प्रययौ तूर्णं राजमध्यादमर्षितः ॥
059a	प्रणयाद्बहुमानाच्च तं निगृह्य सुतस्तव ।
059c	अब्रवीन्मधुरं वाक्यं साम्ना सर्वार्थसाधकम् ॥
060a	यथा शल्य त्वमात्थेदमेवमेतदसंशयम् ।
060c	अभिप्रायस्तु मे कश्चित्तं निबोध जनेश्वर ॥
061a	न कर्णोऽभ्यधिकस्त्वत्तो न चान्ये चैव पार्थिवाः ।
061c	न च मद्रेश्वर त्वां वै कृष्णः सोढुं च शक्ष्यति ॥
062a	ऋतमेव हि पूर्वास्ते वदन्ति पुरुषोत्तमाः ।
062c	तस्मादार्तायनिः प्रोक्तो भवानिति मतिर्मम ॥
063a	शल्यबूतस्तु शत्रूणां यस्मात्त्वं युधि मानद ।
063c	तस्माच्छल्येति ते नाम कथ्यते पृथिवीतले ॥
064a	यदेतद्व्याहृतं पूर्वं भवता भूरिदक्षिण ।
064c	तदेव कुरु धर्मज्ञ मदर्थं यद्यदुच्यते ॥
065a	न च त्वत्तो हि राधेयो न चाहमपि वीर्यवान् ।
065c	वृणेऽहं त्वां हयाग्र्याणां यन्तारमिह संयुगे ॥
066a	मन्ये चाभ्यधिकं शल्य गुणैः कर्णं धनञ्जयात् ।
066c	भवन्तं वासुदेवाच्च लोकोऽयमतिमन्यते ॥
067a	कर्णो ह्यभ्यधिकः पार्थादस्त्रैरेव नरर्षभ ।
067c	भवानभ्यधिकः कृष्णादश्वज्ञाने बले तथा ॥
068a	यथाऽश्वहृदयं वेद वासुदेवो महामनाः ।
068c	द्विगुणं त्वं तथा वेत्सि मद्रराजेश्वरात्मज ॥
069	शल्य उवाच ।
069a	यन्मां ब्रवीषि गान्धारे मध्ये सैन्यस्य कौरव ।
069c	विशिष्टं देवकीपुत्रात्प्रीतिमानस्म्यहं त्वयि ॥
070a	एष सारथ्यमातिष्ठे राधेयस्य यशस्विनः ।
070c	युध्यतः पाण्डवाग्र्येण यथा त्वं वीर मन्यसे ॥
071a	समयश्च हि मे वीर कश्चिद्वैकर्तनं प्रति ।
071c	उत्सृजेयं यथाश्रद्धमहं वाचोऽस्य सन्निधौ ॥
072	सञ्जय उवाच ।
072a	तथेति राजन्पुत्रस्ते सह कर्णेन भारत ।
072c	अब्रवीन्मद्रराजस्य मतं भरतसत्तम् ॥ ॥

इति श्रीमन्महाभारते कर्णपर्वणि त्रयोविंशोऽध्यायः ॥ 23 ॥

8-23-8 अभीषूणां हयरश्मीनाम् ॥ 8-23-22 पुनर्नः समरे राजन्मावधीदर्जुनो रिपून् । इति क.पाठः ॥ 8-23-29 त्रातु त्रायताम् ॥ 8-23-34 पापीयसः नीचयोनेः प्रेष्यत्वं दासत्वम् ॥ 8-23-41 न विटूशूद्रस्य संयोगं शृणु चान्यं ममानघ इति क.ख.पाठः ॥ 8-23-62 ऋतमेव अयनं आश्रयो येषां ते ऋतायनास्तेषां गोत्रापत्यमार्तायनिस्त्वम् ॥ 8-23-71 वाच उत्सृजेयं ताः अनेन क्षन्तव्या इति भावः ॥
