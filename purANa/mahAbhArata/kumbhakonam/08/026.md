श्रीः
अध्यायः 026

देवानामाज्ञया विश्वकर्मणा भूम्यादिसाधनै रुद्राय रथनिर्माणम् ॥ 1 ॥
KK-08-01-026-001	दुर्योधन उवाच ।
KK-08-01-026-001a	तेजसोऽर्धं सुरा दत्त्वा शङ्कराय महात्मने ।
KK-08-01-026-001c	पशुत्वमपि चोपेत्य विश्वकर्माणमव्ययम् ॥
KK-08-01-026-002a	ऊचुः सर्वे समाभाष्य रथः सङ्कल्प्यतामिति ।
KK-08-01-026-002c	विश्वकर्माऽपि सञ्चिन्त्य रथं दिव्यमकल्पयत् ॥
KK-08-01-026-003a	समेतां पृथिवीं देवी विशालां पुरमालिनीम् ।
KK-08-01-026-003c	सपर्वतवनद्वीपां चक्रे भूतधरां रथम् ॥
KK-08-01-026-004a	ईषां नक्षत्रवंशं च छत्रं मेरुमहागिरिम् ।
KK-08-01-026-004c	अनेकद्रुसञ्छन्नं रत्नाकरमनुत्तमम् ॥
KK-08-01-026-005a	हिमवन्तं च विन्ध्यं च नानाद्रुमलताकुलम् ।
KK-08-01-026-005c	अवस्करं प्रतिष्ठानं कल्पयामास वै तदा ॥
KK-08-01-026-006a	अस्तंगिरिमधिष्ठानं नानाद्विजगणायुतम् ।
KK-08-01-026-006c	चकार भगवांस्त्वष्टा उदयं रथकूबरम् ॥
KK-08-01-026-007a	मीननक्रझषावासं दानवालयमुत्तमम् ।
KK-08-01-026-007c	समुद्रमक्षं विदधे पत्तनाकरशोभितम् ॥
KK-08-01-026-008a	चक्रं चक्रे चन्द्रमसं तारकागणमण्डितम् ।
KK-08-01-026-008c	दिवाकरं चाप्यपरं चक्रं चक्रेंऽशुमालिनम् ॥
KK-08-01-026-009a	गङ्गां सरस्वतीं तूणीं चक्रे विश्वकृदव्ययः ।
KK-08-01-026-009c	अलङ्कारा रथस्यासन्नापगाः सरितस्तथा ॥
KK-08-01-026-010a	त्रीनग्नीन्मन्त्रवच्चक्रे रथस्याथ त्रिवेणुकम् ।
KK-08-01-026-010c	अनुकर्षान्रथे दीप्तान्वरूथांश्चापि तारकाः ॥
KK-08-01-026-011a	ओषधीर्वीरुधश्चैव घण्टाजालं च भानुमत् ।
KK-08-01-026-011c	अलञ्चकार च रथं मासपक्षर्तुभिर्विभुः ॥
KK-08-01-026-012a	अहोरात्रैः कलाभिश्च काष्ठाभिरयनैस्तथा ।
KK-08-01-026-012c	द्यां युगं युगपर्वाणि संवर्तकबलाहकान् ॥
KK-08-01-026-013a	शम्यां धृतिं च मेधां च स्थितिं सन्नतिमेव च ।
KK-08-01-026-013c	ऋग्वेदं सामवेदं च धुर्यावश्वावकल्पयत् ॥
KK-08-01-026-014a	पृष्ठाश्वौ तु यजुर्वेदः कल्पितोऽथर्वणस्तथा ।
KK-08-01-026-014c	अश्वानां चाप्यलङ्कारं विदधे पदसञ्चयम् ॥
KK-08-01-026-015a	सिनीवालीमनुमतिं कुहूं राकां च सुप्रभाम् ।
KK-08-01-026-015c	योक्त्राणि चक्रे चाश्वानां कूश्माण्डांश्चापि पन्नगान् ॥
KK-08-01-026-016a	तालपृष्ठोऽथ नहुषः कार्कोटकधनञ्जयौ ।
KK-08-01-026-016c	इतरे चाभवन्नागा हयानां वाहबन्धनम् ॥
KK-08-01-026-017a	अभीशवः षडङ्गानि कल्पितानि महीपते ।
KK-08-01-026-017c	ओङ्कारः कल्पितस्तस्य प्रतोदो विश्वकर्मणा ॥
KK-08-01-026-018a	यज्ञाः सर्वे पृथक्लृप्ता रथाङ्गानि च भागशः ।
KK-08-01-026-018c	अधिष्ठानं मनश्चासीत्परिरथ्या सरस्वती ॥
KK-08-01-026-019a	नानावर्णानि शस्त्राणि पताकाः पवनेरिताः ।
KK-08-01-026-019c	विद्युदिन्द्रधनुर्युक्तं रथं दीप्त्या व्यदीपयत् ॥
KK-08-01-026-020a	वर्म योद्धुं च विहितं नभो ग्रहगणाकुलम् ।
KK-08-01-026-020c	अभेद्यं भानुमच्चित्रं कालचक्रपरिक्षतम् ॥
KK-08-01-026-021a	एवमस्मिन्महाराज कल्पिते रथसत्तमे ।
KK-08-01-026-021c	त्वष्ट्रा मनुजशार्दूल द्विषतां भयवर्धने ॥
KK-08-01-026-022a	स्वान्यायुधानि दिव्यानि न्यदधाच्छङ्करो रथे ।
KK-08-01-026-022c	ध्वजयष्टिं वियत्कृत्वा स्थापयामास गोवृषम् ॥
KK-08-01-026-023a	ब्रह्मदण्डः कालदण्डो रुद्रदण्डश्च ते ज्वराः ।
KK-08-01-026-023c	परिष्कारा रथस्यासन्समन्ताद्दिशमुद्धताः ॥
KK-08-01-026-024a	विचित्रमृतुभिः षड्भिः कृत्वा संवत्सरं धनुः ।
KK-08-01-026-024c	छायामेवात्मनश्चक्रे धनुर्ज्यामक्षयां ध्रुवाम् ॥
KK-08-01-026-025a	कालो हि भगवान्रुद्रस्तच्च संवत्सरं धनुः ।
KK-08-01-026-025c	तस्माद्रौद्री कालरात्री ज्या कृता धनुषो जरा ॥
KK-08-01-026-026a	ततो रथे रथाश्वांस्तानृषयः समयोजयन् ।
KK-08-01-026-026c	एकैकशः सुसंहृष्टानादाय सुधृतव्रताः ॥
KK-08-01-026-027a	दक्षिणस्यां धुरि कृत ऋग्वेदो मन्त्रपारगैः ।
KK-08-01-026-027c	सव्यतः सामवेदश्च युक्तो राजन्महर्षिभिः ॥
KK-08-01-026-028a	पार्ष्ठिदक्षिणतो युक्तो यजुर्वेदः सुरद्विजैः ।
KK-08-01-026-028c	इतरस्यां तथा पार्ष्ठ्यां युक्तो राजन्नथर्वणः ॥
KK-08-01-026-029a	एवं ते वाजिनो युक्ता यज्ञविद्भिस्तथा रथे ।
KK-08-01-026-029c	अशोभन्त तथा युक्ता यथैवाध्वरमध्यगाः ॥
KK-08-01-026-030a	कल्पयित्वा रथं दिव्यं ततो बाणमकल्पयत् ।
KK-08-01-026-030c	चिन्तयित्वा हरिं विष्णुमव्ययं यज्ञवाहनम् ॥
KK-08-01-026-031a	शरं सङ्कल्पयाञ्चक्रे विश्वकर्मा महामनाः ।
KK-08-01-026-031c	तस्य वाजांश्च पुङ्खं च कल्पयामास वै तदा ॥
KK-08-01-026-032a	पुण्यगन्धवहं राजञ्श्वसनं राजसत्तम ।
KK-08-01-026-032c	अग्नीषोमौ शरमुखे कल्पयामास वै तदा ॥
KK-08-01-026-033a	अग्नीषोमात्मकं कृत्स्नमुच्यते वैष्णवं जगत् ।
KK-08-01-026-033c	विष्णुरात्मा भगवतो भवस्यामिततेजसः ॥
KK-08-01-026-034a	तस्माद्धनुर्ज्यासंस्पर्शं स विषेहे शरस्य वै ।
KK-08-01-026-034c	तस्मिञ्शरे तीक्ष्णमन्युममुञ्चद्दुःसहं प्रभुः ॥
KK-08-01-026-035a	भृग्वङ्गिरोमन्युभवः क्रोधाग्निरतिदुःसहः ।
KK-08-01-026-035c	स नीललोहितो धूम्रः कृत्तिवासा भयानकः ॥
KK-08-01-026-036a	आदित्यायुतसङ्काशस्तेजोज्वालावृतो भवः ।
KK-08-01-026-036c	दुश्चर्यच्यावको जेता हन्ता ब्रह्मद्विषां वरः ॥
KK-08-01-026-037a	तस्याङ्गानि समाश्रित्य स्थितं विश्वमिदं जगत् ।
KK-08-01-026-037c	जङ्गमाजङ्गमं राजञ्छुशुभेऽद्भुतदर्शनम् ॥
KK-08-01-026-038a	दृष्टा तु तं रथं दिव्यं कवची स शरासनी ।
KK-08-01-026-038c	आददे स शरं दिव्यं सोमविष्ण्वग्निवायुजम् ॥
KK-08-01-026-039a	तमादाय महादेवस्त्रासयन्दैत्यदानवान् ।
KK-08-01-026-039c	आरुरोह तदा यत्तः कम्पयन्निव रोदसी ॥
KK-08-01-026-040a	महर्षिभिः स्तूयमानो वन्द्यमानश्च वन्दिभिः ।
KK-08-01-026-040c	उपनृत्तश्चाप्सरसां गणैर्नृत्तविशारदैः ॥
KK-08-01-026-041a	स शोभमानो वरदः खड्गी बाणी शरासनी ।
KK-08-01-026-041c	हसन्निवाब्रवीद्देवः सारथिः को भवेदिति ॥ ॥

इति श्रीमन्महाभारते कर्णपर्वणि षड्विंशोऽध्यायः ॥ 26 ॥
