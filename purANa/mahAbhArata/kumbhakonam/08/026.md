श्रीः
अध्यायः 026

देवानामाज्ञया विश्वकर्मणा भूम्यादिसाधनै रुद्राय रथनिर्माणम् ॥ 1 ॥
001	दुर्योधन उवाच ।
001a	तेजसोऽर्धं सुरा दत्त्वा शङ्कराय महात्मने ।
001c	पशुत्वमपि चोपेत्य विश्वकर्माणमव्ययम् ॥
002a	ऊचुः सर्वे समाभाष्य रथः सङ्कल्प्यतामिति ।
002c	विश्वकर्माऽपि सञ्चिन्त्य रथं दिव्यमकल्पयत् ॥
003a	समेतां पृथिवीं देवी विशालां पुरमालिनीम् ।
003c	सपर्वतवनद्वीपां चक्रे भूतधरां रथम् ॥
004a	ईषां नक्षत्रवंशं च छत्रं मेरुमहागिरिम् ।
004c	अनेकद्रुसञ्छन्नं रत्नाकरमनुत्तमम् ॥
005a	हिमवन्तं च विन्ध्यं च नानाद्रुमलताकुलम् ।
005c	अवस्करं प्रतिष्ठानं कल्पयामास वै तदा ॥
006a	अस्तंगिरिमधिष्ठानं नानाद्विजगणायुतम् ।
006c	चकार भगवांस्त्वष्टा उदयं रथकूबरम् ॥
007a	मीननक्रझषावासं दानवालयमुत्तमम् ।
007c	समुद्रमक्षं विदधे पत्तनाकरशोभितम् ॥
008a	चक्रं चक्रे चन्द्रमसं तारकागणमण्डितम् ।
008c	दिवाकरं चाप्यपरं चक्रं चक्रेंऽशुमालिनम् ॥
009a	गङ्गां सरस्वतीं तूणीं चक्रे विश्वकृदव्ययः ।
009c	अलङ्कारा रथस्यासन्नापगाः सरितस्तथा ॥
010a	त्रीनग्नीन्मन्त्रवच्चक्रे रथस्याथ त्रिवेणुकम् ।
010c	अनुकर्षान्रथे दीप्तान्वरूथांश्चापि तारकाः ॥
011a	ओषधीर्वीरुधश्चैव घण्टाजालं च भानुमत् ।
011c	अलञ्चकार च रथं मासपक्षर्तुभिर्विभुः ॥
012a	अहोरात्रैः कलाभिश्च काष्ठाभिरयनैस्तथा ।
012c	द्यां युगं युगपर्वाणि संवर्तकबलाहकान् ॥
013a	शम्यां धृतिं च मेधां च स्थितिं सन्नतिमेव च ।
013c	ऋग्वेदं सामवेदं च धुर्यावश्वावकल्पयत् ॥
014a	पृष्ठाश्वौ तु यजुर्वेदः कल्पितोऽथर्वणस्तथा ।
014c	अश्वानां चाप्यलङ्कारं विदधे पदसञ्चयम् ॥
015a	सिनीवालीमनुमतिं कुहूं राकां च सुप्रभाम् ।
015c	योक्त्राणि चक्रे चाश्वानां कूश्माण्डांश्चापि पन्नगान् ॥
016a	तालपृष्ठोऽथ नहुषः कार्कोटकधनञ्जयौ ।
016c	इतरे चाभवन्नागा हयानां वाहबन्धनम् ॥
017a	अभीशवः षडङ्गानि कल्पितानि महीपते ।
017c	ओङ्कारः कल्पितस्तस्य प्रतोदो विश्वकर्मणा ॥
018a	यज्ञाः सर्वे पृथक्लृप्ता रथाङ्गानि च भागशः ।
018c	अधिष्ठानं मनश्चासीत्परिरथ्या सरस्वती ॥
019a	नानावर्णानि शस्त्राणि पताकाः पवनेरिताः ।
019c	विद्युदिन्द्रधनुर्युक्तं रथं दीप्त्या व्यदीपयत् ॥
020a	वर्म योद्धुं च विहितं नभो ग्रहगणाकुलम् ।
020c	अभेद्यं भानुमच्चित्रं कालचक्रपरिक्षतम् ॥
021a	एवमस्मिन्महाराज कल्पिते रथसत्तमे ।
021c	त्वष्ट्रा मनुजशार्दूल द्विषतां भयवर्धने ॥
022a	स्वान्यायुधानि दिव्यानि न्यदधाच्छङ्करो रथे ।
022c	ध्वजयष्टिं वियत्कृत्वा स्थापयामास गोवृषम् ॥
023a	ब्रह्मदण्डः कालदण्डो रुद्रदण्डश्च ते ज्वराः ।
023c	परिष्कारा रथस्यासन्समन्ताद्दिशमुद्धताः ॥
024a	विचित्रमृतुभिः षड्भिः कृत्वा संवत्सरं धनुः ।
024c	छायामेवात्मनश्चक्रे धनुर्ज्यामक्षयां ध्रुवाम् ॥
025a	कालो हि भगवान्रुद्रस्तच्च संवत्सरं धनुः ।
025c	तस्माद्रौद्री कालरात्री ज्या कृता धनुषो जरा ॥
026a	ततो रथे रथाश्वांस्तानृषयः समयोजयन् ।
026c	एकैकशः सुसंहृष्टानादाय सुधृतव्रताः ॥
027a	दक्षिणस्यां धुरि कृत ऋग्वेदो मन्त्रपारगैः ।
027c	सव्यतः सामवेदश्च युक्तो राजन्महर्षिभिः ॥
028a	पार्ष्ठिदक्षिणतो युक्तो यजुर्वेदः सुरद्विजैः ।
028c	इतरस्यां तथा पार्ष्ठ्यां युक्तो राजन्नथर्वणः ॥
029a	एवं ते वाजिनो युक्ता यज्ञविद्भिस्तथा रथे ।
029c	अशोभन्त तथा युक्ता यथैवाध्वरमध्यगाः ॥
030a	कल्पयित्वा रथं दिव्यं ततो बाणमकल्पयत् ।
030c	चिन्तयित्वा हरिं विष्णुमव्ययं यज्ञवाहनम् ॥
031a	शरं सङ्कल्पयाञ्चक्रे विश्वकर्मा महामनाः ।
031c	तस्य वाजांश्च पुङ्खं च कल्पयामास वै तदा ॥
032a	पुण्यगन्धवहं राजञ्श्वसनं राजसत्तम ।
032c	अग्नीषोमौ शरमुखे कल्पयामास वै तदा ॥
033a	अग्नीषोमात्मकं कृत्स्नमुच्यते वैष्णवं जगत् ।
033c	विष्णुरात्मा भगवतो भवस्यामिततेजसः ॥
034a	तस्माद्धनुर्ज्यासंस्पर्शं स विषेहे शरस्य वै ।
034c	तस्मिञ्शरे तीक्ष्णमन्युममुञ्चद्दुःसहं प्रभुः ॥
035a	भृग्वङ्गिरोमन्युभवः क्रोधाग्निरतिदुःसहः ।
035c	स नीललोहितो धूम्रः कृत्तिवासा भयानकः ॥
036a	आदित्यायुतसङ्काशस्तेजोज्वालावृतो भवः ।
036c	दुश्चर्यच्यावको जेता हन्ता ब्रह्मद्विषां वरः ॥
037a	तस्याङ्गानि समाश्रित्य स्थितं विश्वमिदं जगत् ।
037c	जङ्गमाजङ्गमं राजञ्छुशुभेऽद्भुतदर्शनम् ॥
038a	दृष्टा तु तं रथं दिव्यं कवची स शरासनी ।
038c	आददे स शरं दिव्यं सोमविष्ण्वग्निवायुजम् ॥
039a	तमादाय महादेवस्त्रासयन्दैत्यदानवान् ।
039c	आरुरोह तदा यत्तः कम्पयन्निव रोदसी ॥
040a	महर्षिभिः स्तूयमानो वन्द्यमानश्च वन्दिभिः ।
040c	उपनृत्तश्चाप्सरसां गणैर्नृत्तविशारदैः ॥
041a	स शोभमानो वरदः खड्गी बाणी शरासनी ।
041c	हसन्निवाब्रवीद्देवः सारथिः को भवेदिति ॥ ॥

इति श्रीमन्महाभारते कर्णपर्वणि षड्विंशोऽध्यायः ॥ 26 ॥
