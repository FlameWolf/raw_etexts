अध्यायः 004

सञ्जयेन धृतराष्ट्रम्प्रति हतावशिष्टानां नामकथनम् ॥ 1 ॥

001  	धृतराष्ट्र उवाच । 
001a	मामकस्यास्य सैन्यस्य हृतोत्सेकस्य सञ्जय ।
001c	अवशेषं न पश्यामि ककुदे मृदिते सति ॥
002a	तौ हि वीरौ महेष्वासौ मदर्थे कुरुसत्तमौ ।
002c	भीष्मद्रोणौ हतौ श्रुत्वा कोन्वर्थो जीवितेन मे ॥
003a	न च मृष्यामि राधेयं हतमाहवशोभिनम् ।
003c	यस्य बाह्वोर्बलं तुल्यं कुञ्जराणां शतं शतम् ॥
004a	हतप्रवरसैन्यं मे यथा शंससि सञ्जय ।
004c	अहतानपि मे शंस येऽत्र जीवन्ति केचन ॥
005a	एतेषु हि मृतेष्वद्य ये त्वया परिकीर्तिताः ।
005c	येऽपि जीवन्ति ते सर्वे मृता इति मतिर्मम ॥
006 	 सञ्जय उवाच ।
006a	यस्मिन्महास्त्राणि समर्पितानि चित्राणि शुभ्राणि चतुर्विधानि ।
006c	दिव्यानि राजन्विहितानि चैव द्रोणेन वीरे द्विजसत्तमेन ॥
007a	महारथः कृतिमान्क्षिप्रहस्तो दृढायुधो दृढमुष्टिर्दृढेषुः ।
007c	स वीर्यवान्द्रोणपुत्रस्तरस्वी व्यवस्थितो योद्वुकामस्त्वदर्थे ॥
008a	आनर्तवासी हृदिकात्मजोऽसौ महारथः सात्वतानां वरिष्ठः ।
008c	स्वयं भोजः कृतवर्मा कृतास्त्रो व्यवस्थितो योद्वुकामस्त्वदर्थे ॥
009a	आर्तायनिः समरे दुष्प्रकम्प्यः सेनाग्रणीः प्रथमस्तावकानाम् ।
009c	यः स्वस्रीयान्पाण्डवेयान्विसृज्य सत्यां वाचं स्वां चिकीर्षुस्तरस्वी ॥
010a	तजोवधं सूतपुत्रस्य सङ्ख्ये प्रतिश्रुत्याजातशत्रोः पुरस्तात् ।
010c	दुराधर्षः शक्रसमानवीर्यः शल्यः स्थितो योद्वुकामस्त्वदर्थे ॥
011a	शारद्वतो गौतमश्चापि राजन्महाबाहुर्बहुचित्रास्त्रयोधी ।
011c	धनुश्चित्रं सुमहद्भारसाहं व्यवस्थितो योद्वुकामः प्रगृह्य ॥
012a	गान्धारराजः ससुतश्च राजन्दुर्द्यूतदेवी कलहप्रियश्च ।
012c	गान्धारमुख्यैर्यवनैश्च राजन्व्यवस्थितो योद्वुकामस्त्वदर्थे ॥
013a	महारथः केकयराजपुत्रः सदश्वयुक्तं च पताकिनं च ।
013c	रथं समारुह्य कुरुप्रवीर व्यवस्थितो योद्वुकामस्त्वदर्थे ॥
014a	तथा सुतस्ते ज्वलनार्कवर्णं रथं समास्थाय कुरुप्रवीरः ।
014c	व्यवस्थितः पुरुमित्रो नरेन्द्र व्यभ्रे सूर्यो भ्राजमानो यथा खे ॥
015a	दुर्योधनो नागकुलस्य मध्ये व्यवस्थितः सिंह इवाबभासे ।
015c	रथेन जाम्बूनदभूषणेन व्यवस्थितः समरे योत्स्यमानः ॥
016a	स राजमध्ये पुरुषप्रवीरो रराज जाम्बूनदचित्रवर्मा ।
016c	पद्मप्रभो वह्निरिवाल्पधूमो मेघान्तरे सूर्य इव प्रकाशः ॥
017a	तथा सुषेणोऽप्यसिचर्मपाणिस्तवात्मजः सत्यसेनश्च वीरः ।
017c	व्यवस्थितौ चित्रसेनेन सार्धं हृष्टात्मानौ समरे योद्धकामौ ॥
018a	ह्रीनिषेवो भारतराजपुत्र उग्रायुधः श्रुतवर्मा जयश्च ।
018c	शलश्च सत्यव्रतदुःशलौ च व्यवस्थिताः सहसैन्या नराग्र्याः ॥
019a	कैतव्यानामधिपः शूरमानी रणेरणे शत्रुहा राजपुत्रः ।
019c	रथी हयी नागपत्तिप्रयायी व्यवस्थितो योद्धुकामस्त्वदर्थे ॥
020a	वीरः श्रुतायुश्च धृतायुधश्च चित्राङ्गदश्चित्रसेनश्च वीरः ।
020c	व्यवस्थिता योद्धुकामा नराग्र्याः प्रहारिणो मानिनः सत्यसन्धाः ॥
021ac	कर्णात्मजः सत्यसन्धो महात्मा व्यवस्थितः समरे योद्वुकामः ॥
022a	अथापरौ कर्णसुतौ वरास्त्रौ व्यवस्थितौ लघुहस्तौ नरेन्द्र ।
022c	बले महत्युल्बणसत्ववीर्यौ समास्थितौ योद्धुकामौ त्वदर्थे ॥
023a	एतैश्च मुख्यैरपरैश्च राजन्योधप्रवीरैरमितप्रभावैः ।
023c	व्यवस्थितो नागकुलस्य मध्ये यथा महेन्द्रः कुरुराजो जयाय ॥
024 	 धृतराष्ट्र उवाच ।
024a	आख्याता जीवमाना ये परे सैन्या यथायथम् ।
024c	इतीदमवगच्छामि व्यक्तमर्थाभिपत्तितः ॥
025 	 वैशम्पायन उवाच ।
025a	एवं ब्रुवन्नेव तदा धृतराष्ट्रोऽम्बिकासुतः ।
025c	हतप्रवीरं भूयिष्ठं किञ्चिच्छेषं स्वकं बलम् ।
025e 	श्रुत्वा व्यामोहमागच्छच्छोकव्याकुलितेन्द्रियः ॥
026a	मुह्यमानोऽब्रवीच्चापि मुहूर्तं तिष्ठ सञ्जय ।
026c	व्याकुलं मे मनस्तात श्रुत्वा सुमहदप्रियम् ॥
027a	मनो मुह्यति चाङ्गानि न च शक्नोमि धावितुम् ।
027c	इत्येवमुक्त्वा वचनं धृतराष्ट्रोऽम्बिकासुतः ।
027e 	भ्रान्तचित्तस्ततः सोऽथ बभूव जगतीपतिः ॥ ॥

इति श्रीमन्महाभारते कर्णपर्वणि चतुर्थोऽध्यायः ॥ 4001a श् ॥

8-4-1 ककुदे प्रधानपुरुषसमूहे भीष्मद्रोणकर्णरूपे मृदितेनाशिते सति ॥ 8-4-5 मृताः मृतप्रायाः ॥ 8-4-6 चतुर्विधानि दृढदूरसूक्ष्मशब्दवेधीनि । विहितानि धनुर्वेदोदितानि ॥ 8-4-7 कृतिमान् अवन्ध्ययत्नः ॥ 8-4-9 आर्तायनिः शल्यः । स्वस्रीयान् भागिनेयान् ॥ 8-4-19 नागपत्तिप्रयायी नागैः पत्तिभिश्च प्रयातुं शीलमस्य । नागरथप्रयायीति पाठान्तरम् ॥ 8-4-24 सैन्याः सेनामर्हन्ति ते राजानः । यथायथं पक्षद्वयेऽपि जीवमाना आख्याताः । इदं भाविजयपराजयादिकम् । इति अनेन पक्षद्वयबलतोलनेन व्यक्तं स्पष्टमभिगच्छामि जानामि । अर्थाभिपत्तितः फलोपपत्तितः । तेन जयो मदीयानां नास्तीति निश्चिनोमीति भावः । आख्याता वै जीवमानाः परेभ्योऽन्ये यथा ध्रुवम् । इतीदमवगच्छामि व्यक्तमर्थो व्यवस्थितः । इति क.ख.ड.पाठः ॥

