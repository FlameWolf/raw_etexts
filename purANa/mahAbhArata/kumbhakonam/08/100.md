अध्यायः 100

कर्णवधानन्तरं कृष्णार्जुनयोर्युधिष्ठिरसमीपगमनम् ॥ 1 ॥

001	सञ्जय उवाच ।
001a	शरसङ्कृत्तवर्माणं रुधिरोक्षितवक्षसम् ।
001c	गतासुमपि राधेयं नैव लक्ष्मीर्विमुञ्चति ॥
002a	तप्तजाम्बूनदनिभं बालार्कसदृशद्युतिम् ।
002c	जीवन्तमिव तं शूरं सर्वभूतानि मेनिरे ॥
003a	हतस्यापि महाराज सूतपुत्रस्य संयुगे ।
003c	वित्रेसुः सर्वतो योधाः सिंहस्येवेतरे मृगाः ॥
004a	हतोऽपि पुरुषव्याघ्रो व्याहरन्निव लक्ष्यते ।
004c	नाभवद्विकृतिः काचिन्मृतस्यापि महात्मनः ॥
005a	चारुवेषधरं राजंश्चारुमौलिशिरोधरम् ।
005c	तन्मुखं सूतपुत्रस्य पूर्णचन्द्रसमद्युति ॥
006a	कनकोत्तमसह्काशो ज्वलन्निव विभावसुः ।
006c	स शान्तः पुरुषव्याघ्रः पार्थसायकवारिणा ॥
007a	यथाऽग्निर्ज्वलनो दीप्तो जलमासाद्य शाम्यति ।
007c	कर्णाग्निः समरे तद्वत्पार्थमेघेन शामितः ॥
008a	आहृत्य स यशो दीप्तं सुयुद्धेनात्मनो भुवि ।
008c	सपुत्रः समरे कर्णः प्रशान्तः पार्थतेजसा ॥
009a	प्रताप्य पाण्डवान्सर्वान्पाञ्चालानस्त्रतेजसा ।
009c	नानाभरणवान्रजंस्तप्तजाम्बूनदप्रभः ॥
010a	वर्षित्वा शरवर्षाणि प्रताप्य रिपुवाहिनीम् ।
010c	श्रीमानिव सहस्रांशुर्ज्वलन्सर्वान्प्रताप्य च ।
010e	हतो वैकर्तनः कर्णः पादपोऽङ्कुरवानिव ॥
011a	ददानीत्येव यः प्रादान्न नास्तीत्यर्थितोऽवदत् ।
011c	सद्भ्यः सदा सत्पुरुषः स हतो द्वैरथे वृषा ॥
012a	यस्य ब्राह्मणसात्सर्वं वित्तमासीन्महात्मनः ।
012c	नादेयं ब्राह्मणेष्वासीद्यस्य स्वमपि जीवितम् ॥
013a	स दातॄणां प्रियो राजन्दाता चैव मनोरथान् ।
013c	स पार्थास्त्रविनिर्दग्धो गतः परमिकां गतिम् ॥
014a	यमाश्रित्याकरोद्वैरं सुतस्ते स गतो दिवम् ।
014c	आदाय तव पुत्राणां जयाशां शर्म वर्म च ॥
015a	हते च कर्णे सरितो न सस्रुर्जगाम चास्तं कलुषो दिवाकरः ।
015c	श्वेतो ग्रहश्च ज्वलितार्कवर्णो यमस्य पुत्रोऽभ्युदितः स तिर्यक् ॥
016a	नभश्चचालाथ ननाद चोर्वी ववुश्च वाताः परुषाश्च घोराः ।
016c	दिशो बभूवुर्ज्वलिताः सधूमा महार्णवाः सस्वनुश्चुक्षुभुश्च ॥
017a	सकाननाश्चाद्रिवराश्चकम्पिरे प्रविव्यथुर्भूतगणाश्च मारिष ।
017c	बृहस्पतिः सम्परिवार्य रोहिणीं बभूव चन्द्रार्कसमो विशाम्पते ॥
018a	हते कर्णे न दिशो विप्रचाराः सचन्द्रार्का द्यौर्विचचाल भूमिः ।
018c	पपात चोल्का ज्वलनप्रभा च निशाचरा हृष्टतरा बभूवुः ॥
019a	शशिप्रकाशाननमर्जुनो यदा जहार कर्णस्य शिरः शरेण ।
019c	ततोऽन्तरिक्षे सहसैव शब्दो बभूव हाहेति सुरैर्विमुक्तः ॥
020a	सदेवगन्धर्वमनुष्यपूजितं निहत्य कर्णं रिपुमाहवेऽर्जुनः ।
020c	रराज राजन्परमेण तेजसा यथा पुरा वृत्रवधे शतक्रतुः ॥
021a	पताकिना भीमनिनादकेतुना रथेन शङ्खस्फटिकावभासिना ।
021c	महेन्द्रवाहप्रतिमेन तावुभौ महेन्द्रवीर्यप्रतिमानपौरुषौ ॥
022a	सुवर्णमुक्तामणिवज्रविद्रुमैरलङ्कृतेनाप्रतिमेन रंहसा ।
022c	नरोत्तमौ यादवपाण्डुनन्दनौ दिवाकरौ दीप्तहुताशनाविव ।
022e	रणाजिरे वीतभयौ विरेजतुःसमानयोगाविव विष्णुवासवैः ॥
023a	ततो धनुर्ज्यातलनेमिनिस्वनैः प्रसह्य कृत्वा च रिपून्गतप्रभान् ।
023c	स साधयित्वा च रिपूञ्शरौघैः कपिध्वजः पक्षिवरध्वजश्च ।
023e	प्रदध्मतुः शङ्खवरौ सुघोषौ मनांस्यरीणामुपतापयन्तौ ॥
024a	सुवर्णजालावततौ महास्वनौ हिमावदातौ परिगृह्य पाणिभिः ।
024c	चुचुम्बतुः शङ्खवरौ नृणां वरौ विघोषयन्तौ विजयं जगत्त्रये ॥
025a	पाञ्चजन्यस्य निर्घोषो देवदत्तस्य चोभयोः ।
025c	पृथिवीमन्तरिक्षं च दिशश्च समपूरयत् ॥
026a	वित्रस्ताश्चाभवन्सर्वे कुरवो राजसत्तम ।
026c	शूरयोः शङ्खशब्देन माधवस्यार्जुनस्य च ॥
027a	तौ शङ्खशब्देन निनादयन्तौ वनानि शैलान्सरितो गुहाश्च ।
027c	वित्रासयन्तौ तव पुत्रसेनां युधिष्ठिरं नन्दयितुं प्रयातौ ॥
028a	ततः प्रजग्मुः कुरवो जवेन श्रुत्वैव शङ्खस्वनमीर्यमाणम् ।
028c	विहाय मद्राधिपतिं पतिं च दुर्योधनं भारत भारतानाम् ॥
029a	ततो रथेनाम्बुदबृन्दनादिना शरद्यहर्मध्यदिवाकरत्विषा ।
029c	धनञ्जयस्याधिरथेश्च विस्मिताः प्रशंसमानाः प्रययुस्तदाऽर्जुनम् ॥
030a	महाहवे तं बहुशोभमानं धनञ्जयं योधगणैः समेताः ।
030c	तावन्वमोदंश्च जनाः प्रकामं प्रभाकरावभ्युदितौ यथैव ॥ ॥

इति श्रीमन्महाभारते कर्णपर्वणि शततमोऽध्यायः ॥ 100 ॥

8-100-13 सदा स्त्रीणां प्रिय इति झ.पाठः ॥
