अध्यायः 046

भीमकर्णयोर्युद्धम् ॥ 1 ॥ भीमेन दुर्योधनानुजानां कतिपयानां हननम् ॥ 2 ॥ सङ्कुलयुद्धं च ॥ 3 ॥

KK-08-01-046-001	धृतराष्ट्र उवाच ।
KK-08-01-046-001a	सुदुष्करमिदं कर्म कृतं भीमेन सञ्जय ।
KK-08-01-046-001c	येन कर्णो महाबाहू रथोपस्थे निपातितः ॥
KK-08-01-046-002a	कर्णो ह्येको रणे हन्ता पाण्डवान्सृञ्जयैः सह ।
KK-08-01-046-002c	इति दुर्योधनः सूत प्राब्रवीन्मां मुहुर्मुहुः ॥
KK-08-01-046-003a	पराजितं तु राधेयं दृष्ट्वा भीमेन संयुगे ।
KK-08-01-046-003c	ततः परं किमकरोत्पुत्रो दुर्योधनो मम ॥
KK-08-01-046-004	सञ्जय उवाच ।
KK-08-01-046-004a	विमुखं प्रेक्ष्य राधेयं सूतपुत्रं महाहवे ।
KK-08-01-046-004c	पुत्रस्तव महाराज सोदर्यानिदमब्रवीत् ॥
KK-08-01-046-005a	शीघ्रं गच्छत भद्रं वो राधेयं परिरक्षत ।
KK-08-01-046-005c	भीमसेनभयेऽगाधे मज्जन्तं व्यसनार्णवे ॥
KK-08-01-046-006a	ते तु राज्ञा समादिष्टा भीमसेनं जिघांसवः ।
KK-08-01-046-006c	अभ्यवर्तन्त सङ्क्रुद्धाः पतङ्गाः पावकं यथा ॥
KK-08-01-046-007a	श्रुतायुर्दुर्धरः क्राथो विवित्सुर्विकटः समः ।
KK-08-01-046-007c	निषङ्गी कवची पाशी तथा नन्दोपनन्दकौ ॥
KK-08-01-046-008a	दुष्प्रधर्षः सुबाहुश्च वातवेगसुवर्चसौ ।
KK-08-01-046-008c	धनुर्ग्राहो दुर्मदश्च जलसन्धः शलः सहः ॥
KK-08-01-046-009a	एते रथैः परिवृता वीर्यवन्तो महाबलाः ।
KK-08-01-046-009c	भीमसेनं समासाद्य समन्तात्पर्यवारयन् ॥
KK-08-01-046-010a	ते व्यमुञ्चञ्छरव्रातान्नानालिङ्गान्समन्ततः ।
KK-08-01-046-010c	स तैरभ्यर्द्यमानस्तु भीमसेनो महाबलः ॥
KK-08-01-046-011a	तेषामापततां क्षिप्रं सुतानां ते जनाधिप ।
KK-08-01-046-011c	रथैः पञ्चशतैः सार्धं पञ्चाशदहनद्रथान् ॥
KK-08-01-046-012a	विवित्सोस्तु ततः क्रुद्धो भल्लेनापाहरच्छिरः ।
KK-08-01-046-012c	भीमसेनो महाराज तत्पपात हतं भुवि ॥
KK-08-01-046-013a	सकुण्डलशिरस्त्राणं पूर्णचन्द्रोपमं तथा ।
KK-08-01-046-013c	`अशोभत महाराज पूर्णचन्द्र इवाम्बरे' ॥
KK-08-01-046-014a	तं दृष्ट्वा निहतं शूरं भ्रातरः सर्वतस्तदा ।
KK-08-01-046-014c	अभ्यद्रवन्त समरे भीमं भीमपराक्रमम् ॥
KK-08-01-046-015a	ततोऽपराभ्यां भल्लाभ्यां पुत्रयोस्ते महाहवे ।
KK-08-01-046-015c	जहार समरे प्राणान्भीमो भीमपराक्रमः ॥
KK-08-01-046-016a	तौ धरामन्वपद्येतां वातरुग्णाविव द्रुमौ ।
KK-08-01-046-016c	विकटश्च सहश्चोभौ देवपुत्रोपमौ नृप ॥
KK-08-01-046-017a	ततस्तु त्वरितो भीमः क्राथं निन्ये यमक्षयम् ।
KK-08-01-046-017c	नाराचेन सुतीक्ष्णेन स हतो न्यपतद्भुवि ॥
KK-08-01-046-018a	हाहाकारस्ततस्तीव्रः सम्बभूव जनेश्वर ।
KK-08-01-046-018c	वध्यमानेषु वीरेषु तव पुत्रेषु धन्विषु ॥
KK-08-01-046-019a	तेषां सुलुलिते सैन्ये पुनर्भीमो महाबलः ।
KK-08-01-046-019c	नन्दोपनन्दौ समरे प्रैषयद्यमसादनम् ॥
KK-08-01-046-020a	ततस्ते प्राद्रवन्भीताः पुत्रास्ते विह्वलीकृताः ।
KK-08-01-046-020c	भीमसेनं रणे दृष्ट्वा कालान्तकयमोपमम् ॥
KK-08-01-046-021a	पुत्रांस्ते निहतान्दृष्ट्वा सूतपुत्रः सुदुर्मनाः ।
KK-08-01-046-021c	हंसवर्णान्हयान्भूयः प्रैषयद्यत्र पाण्डवः ॥
KK-08-01-046-022a	ते प्रेषिता महाराज मद्रराजेन वाजिनः ।
KK-08-01-046-022c	भीमसेनरथं प्राप्य समसज्जन्त वेगिताः ॥
KK-08-01-046-023a	स सन्निपातस्तुमुलो घोररूपो विशाम्पते ।
KK-08-01-046-023c	आसीद्रौद्रो महाराज कर्णपाण्डवयोर्मृधे ॥
KK-08-01-046-024a	दृष्ट्वा मम महाराज तौ समेतौ महारथौ ।
KK-08-01-046-024c	आसीद्बुद्धिः कथं युद्धमेतदद्य भविष्यति ॥
KK-08-01-046-025a	ततो भीमो रणश्लाघी छादयामास पत्रिभिः ।
KK-08-01-046-025c	कर्णं रणे महाराज पुत्राणां तव पश्यताम् ॥
KK-08-01-046-026a	ततः कर्णो भृशं क्रुद्धो भीमं नवभिरायसैः ।
KK-08-01-046-026c	विव्याध परमास्त्रज्ञो भल्लैः सन्नतपर्वभिः ॥
KK-08-01-046-027a	तान्निहत्य महाबाहुर्भीमो भीमपराक्रमः ।
KK-08-01-046-027c	आकर्णपूर्णैर्विशिखैः कर्णं विव्याध सप्तभिः ॥
KK-08-01-046-028a	ततः कर्णो महाराज आशीविष इव श्वसन् ।
KK-08-01-046-028c	शरवर्षेण महता छादयामास पाण्डवम् ॥
KK-08-01-046-029a	भीमोऽपि ततं शरव्रातैश्छादयित्वा महारथम् ।
KK-08-01-046-029c	पश्यतां कौरवेयाणां विननर्द महाबलः ॥
KK-08-01-046-030a	ततः कर्णो भृशं क्रुद्धो दृढमादाय कार्मुकम् ।
KK-08-01-046-030c	भीमं विव्याध दशभिः कङ्कपत्रैः शिलाशितैः ।
KK-08-01-046-030e	कार्मुकं चास्य चिच्छेद भल्लेन निशितेन च ॥
KK-08-01-046-031a	ततो भीमो महाबाहुर्हेमपट्टविभूषितम् ।
KK-08-01-046-031c	परिघं घोरमादाय मृत्युदण्डमिवापरम् ।
KK-08-01-046-031e	कर्णस्य निधनाकाङ्क्षी चिक्षेपातिबलो नदन् ॥
KK-08-01-046-032a	तमापतन्तं परिघं वज्राशनिसमस्वनम् ।
KK-08-01-046-032c	चिच्छेद बहुधा कर्णः शरैराशीविषोपमैः ॥
KK-08-01-046-033a	ततः कार्मुकमादाय भीमो दृढतरं तदा ।
KK-08-01-046-033c	छादयामास विशिखैः कर्णं परबलार्दनम् ॥
KK-08-01-046-034a	ततो युद्धमभूद्धोरं कर्णपाण्डवयोर्मृधे ।
KK-08-01-046-034c	बलीन्द्रयोरिव मुहुः परस्परवधैषिणोः ॥
KK-08-01-046-035a	ततः कर्णो महाराज भीमसेनं त्रिभिः शरैः ।
KK-08-01-046-035c	आकर्णपूर्णैर्विव्याध दृढमानम्य कार्मुकम् ॥
KK-08-01-046-036a	सोऽतिविद्धो महेष्वासः कर्णेन बलिनां वरः ।
KK-08-01-046-036c	घोरमादत्त विशिखं कर्णकायावदारणम् ॥
KK-08-01-046-037a	तस्य भित्त्वा तनुत्राणं भित्त्वा कायं च सायकः ।
KK-08-01-046-037c	प्राविशद्धरणीं राजन्वल्मीकमिव पन्नगः ॥
KK-08-01-046-038a	स तेनातिप्रहारेण व्यथितो विह्वलन्निव ।
KK-08-01-046-038c	सञ्चचाल रथे कर्णः क्षितिकम्पे यथाऽचलः ॥
KK-08-01-046-039a	ततः कर्णो महाराज रोषामर्षसमन्वितः ।
KK-08-01-046-039c	भीमं तं पञ्चविंशत्या नाराचानां समार्पयत् ॥
KK-08-01-046-040ac	चिच्छेद कार्मुकं तूर्णं पाण्डवस्याशु पत्रिणा ॥
KK-08-01-046-041a	ततो मुहूर्ताद्राजेन्द्र नातिकृच्छ्राद्धसन्निव ।
KK-08-01-046-041c	विरथं भीमकर्माणं भीमं कर्णश्चकार ह ॥
KK-08-01-046-042a	विरथो भरतश्रेष्ठ प्रहसन्ननिलोपमः ।
KK-08-01-046-042c	गदां गृह्य महाबाहुरपतत्स्यन्दनोत्तमात् ॥
KK-08-01-046-043a	गदया च महाराज कर्णस्य रथकूबरम् ।
KK-08-01-046-043c	पोथयामास सङ्क्रुद्धः समरे शत्रुतापनः ॥
KK-08-01-046-044a	स क्रोधवशमापन्नः पाण्डुपुत्रः प्रतापवान् ।
KK-08-01-046-044c	विद्राव्य गदया वीरस्तव पुत्रान्महाहवे ॥
KK-08-01-046-045a	नागान्सप्तशतान्राजन्नीषादन्तान्प्रहारिणः ।
KK-08-01-046-045c	व्यधमत्सहसा भीमः क्रुद्धरूपः परन्तपः ॥
KK-08-01-046-046a	दन्तवेष्टेषु नेत्रेषु कुम्भेषु च कटेषु च ।
KK-08-01-046-046c	मर्मस्वपि च मर्मज्ञस्तान्नागानवधीद्बली ॥
KK-08-01-046-047a	`अर्दिता भीमसेनेन विनदन्तो भृशातुराः' ।
KK-08-01-046-047c	ततस्ते प्राद्रवन्भीताः प्रहताश्च पुनःपुनः ।
KK-08-01-046-047e	महामात्रास्तमावव्रुर्मेघा इव दिवाकरम् ॥
KK-08-01-046-048a	तान्स सप्तशतान्नागान्सारोहायुधकेतनान् ।
KK-08-01-046-048c	भूमिष्ठो गदया जघ्ने वज्रेणेन्द्र इवाचलान् ॥
KK-08-01-046-049a	ततः सुबलपुत्रस्य नागानतिबलान्पुनः ।
KK-08-01-046-049c	पोथयामास कौन्तेयो द्विपञ्चाशदरिन्दमः ॥
KK-08-01-046-050a	तथा रथशतं साग्रं पत्तींश्च शतशोऽपरान् ।
KK-08-01-046-050c	न्यहनत्पाण्डवो युद्धे तापयंस्तव वाहिनीम् ॥
KK-08-01-046-051a	प्रताप्यमानं सूर्येण भीमेन च महात्मना ।
KK-08-01-046-051c	तव सैन्यं सञ्चुकोच चर्माग्नावाहितं यथा ॥
KK-08-01-046-052a	ते भीमभयसन्त्रस्तास्तावका भरतर्षभ ।
KK-08-01-046-052c	विहाय समरे कर्णं दुद्रुवुर्वै दिशो दश ॥
KK-08-01-046-053a	रथाः पञ्चशताश्चान्ये ह्रादिनः शरवर्षिणः ।
KK-08-01-046-053c	भीममभ्यद्रवन्घ्नन्तः शरपूगैः समन्ततः ॥
KK-08-01-046-054a	तान्स पञ्चशतान्वीरान्सपताकध्वजायुधान् ।
KK-08-01-046-054c	पोथयामास गदया भीमो विष्णुरिवासुरान् ॥
KK-08-01-046-055a	ततः शकुनिनिर्दिष्टाः सादिनः शूरसम्मताः ।
KK-08-01-046-055c	त्रिसाहस्राण्यभिययुः शरशक्त्यृष्टिपाणयः ॥
KK-08-01-046-056a	तान्प्रत्युद्गम्य यवनान्साश्वारोहांस्तदाऽरिहा ।
KK-08-01-046-056c	विविधान्विचरन्मार्गान्गदया समपोथयत् ॥
KK-08-01-046-057a	तेषामासीन्महाञ्छब्दस्ताडितानां च सर्वशः ।
KK-08-01-046-057c	अग्निभिर्दह्यमानानां नलानामिव भारत ॥
KK-08-01-046-058a	एवं सुबलपुत्रस्य त्रिसाहस्रान्हयोत्तमान् ।
KK-08-01-046-058c	हत्वाऽन्यं रथमास्थाय क्रुद्धो राधेयमभ्ययात् ॥
KK-08-01-046-059a	कर्णोऽपि समरे राजन्धर्मपुत्रमरिन्दमम् ।
KK-08-01-046-059c	स शरैश्छादयामास सारथिं चाप्यपातयत् ॥
KK-08-01-046-060a	ततः स प्रद्रुतं सैन्यं दृष्ट्वा कर्णो महारथः ।
KK-08-01-046-060c	अन्वधावत्किरन्बाणैः कङ्कपत्रैरजिह्मगैः ॥
KK-08-01-046-061a	राजानमभिधावन्तं शरैरावृत्य रोदसी ।
KK-08-01-046-061c	क्रुद्धः प्रच्छादयामास शरजालेन मारुतिः ॥
KK-08-01-046-062a	सन्निवृत्तस्ततस्तूर्णं राधेयः शत्रुकर्शनः ।
KK-08-01-046-062c	भीमं प्रच्छादयामास समन्तान्निशितैः शरैः ॥
KK-08-01-046-063a	भीमसेनरथप्रेप्सुं कर्णं भारत सात्यकिः ।
KK-08-01-046-063c	अभ्यर्दयदमेयात्मा पार्ष्णिग्रहणकारणात् ॥
KK-08-01-046-064a	भीमसेनरथप्रेप्सुं कर्णो भारत सात्यकिम् ।
KK-08-01-046-064c	अभ्यवर्तत शैनेयमर्दयञ्छरवृष्टिभिः ॥
KK-08-01-046-065a	तावन्योन्यं समासाद्य वृषभौ सर्वधन्विनाम् ।
KK-08-01-046-065c	विसृजन्तौ शरान्दीप्तान्विभ्राजेतां मनस्विनौ ॥
KK-08-01-046-066a	ताभ्यां वियति राजेन्द्र विततं भीमदर्शनम् ।
KK-08-01-046-066c	कौञ्चपृष्ठारुणं रौद्रं बाणजालं व्यदृश्यत ॥
KK-08-01-046-067a	नैव सूर्यप्रभा राजन्न दिशः प्रदिशस्तथा ।
KK-08-01-046-067c	प्राज्ञासिष्म वयं ते वा शरैर्मुक्तैः सहस्रशः ॥
KK-08-01-046-068a	मध्याह्ने तपतो राजन्भास्करस्य महाप्रभाः ।
KK-08-01-046-068c	हृताः सर्वाः शरौघैस्तैः कर्णमाधवयोस्तदा ॥
KK-08-01-046-069a	सौबलं कृतवर्माणं द्रौणिमाधिरथिं कृपम् ।
KK-08-01-046-069c	संसक्तान्पाण्डवैर्दृष्ट्वा निवृत्ताः कुरवः पुनः ॥
KK-08-01-046-070a	तेषामापततां शब्दस्तीव्र आसीद्विशाम्पते ।
KK-08-01-046-070c	उद्वृत्तानां यथा वृष्ट्या सागराणां भयावहः ॥
KK-08-01-046-071a	ते सेने भृशसंसक्ते दृष्ट्वाऽन्योन्यं महाहवे ।
KK-08-01-046-071c	हर्षेण महता युक्ते परिगृह्य परस्परम् ॥
KK-08-01-046-072a	ततः प्रववृते युद्धं मध्यं प्राप्ते दिवाकरे ।
KK-08-01-046-072c	यादृशं नैवमस्माभिर्दृष्टपूर्वं न च श्रुतम् ॥
KK-08-01-046-073a	बलौघस्तु समासाद्य बलौघं सहसा रणे ।
KK-08-01-046-073c	उपसर्पत वेगेन वार्योघ इव सागरम् ॥
KK-08-01-046-074a	आसीन्निनादः सुमहान्बाणौघानां परस्परम् ।
KK-08-01-046-074c	गर्जतां सागरौघाणां यथा स्यान्निःस्वनो महान् ॥
KK-08-01-046-075a	ते तु सेने समासाद्य वेगवत्यौ परस्परम् ।
KK-08-01-046-075c	एकीभावमनुप्राप्ते नद्याविव समागमे ॥
KK-08-01-046-076a	ततः प्रववृते युद्धं घोररूपं विशाम्पते ।
KK-08-01-046-076c	कुरूणां पाण्डवानां च लिप्सतां सुमहद्यशः ॥
KK-08-01-046-077a	शूराणां गर्जतां तत्र ह्यविच्छेदकृता गिरः ।
KK-08-01-046-077c	श्रूयन्ते विविधा राजन्नामान्युद्दिश्य भारत ॥
KK-08-01-046-078a	यस्य यद्धि रणे व्यङ्गं पितृतो मातृतोऽपि वा ।
KK-08-01-046-078c	कर्मतः शीलतो वाऽपि स तच्छ्रावयते युधि ॥
KK-08-01-046-079a	तान्दृष्ट्वा समरे शूरांस्तर्जमानान्परस्परम् ।
KK-08-01-046-079c	अभवन्मे मती राजन्नैषामस्तीति जीवितम् ॥
KK-08-01-046-080a	तेषां दृष्ट्वा तु क्रुद्धानां वपूंष्यमिततेजसाम् ।
KK-08-01-046-080c	अभवन्मे भयं तीव्रं कथमेतद्भविष्यति ॥
KK-08-01-046-081a	ततस्ते पाण्डवा राजन्कौरवाश्च महारथाः ।
KK-08-01-046-081c	ततक्षुः सायकैस्तूर्णमन्योन्यं विजयैषिणः ॥ ॥

इति श्रीमन्महाभारते कर्णपर्वणि सप्तदशदिवसयुद्धे षट्चत्वारिंशोऽध्यायः ॥ 46 ॥
