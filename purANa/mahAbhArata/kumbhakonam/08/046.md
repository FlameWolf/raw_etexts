अध्यायः 046

भीमकर्णयोर्युद्धम् ॥ 1 ॥ भीमेन दुर्योधनानुजानां कतिपयानां हननम् ॥ 2 ॥ सङ्कुलयुद्धं च ॥ 3 ॥

001	धृतराष्ट्र उवाच ।
001a	सुदुष्करमिदं कर्म कृतं भीमेन सञ्जय ।
001c	येन कर्णो महाबाहू रथोपस्थे निपातितः ॥
002a	कर्णो ह्येको रणे हन्ता पाण्डवान्सृञ्जयैः सह ।
002c	इति दुर्योधनः सूत प्राब्रवीन्मां मुहुर्मुहुः ॥
003a	पराजितं तु राधेयं दृष्ट्वा भीमेन संयुगे ।
003c	ततः परं किमकरोत्पुत्रो दुर्योधनो मम ॥
004	सञ्जय उवाच ।
004a	विमुखं प्रेक्ष्य राधेयं सूतपुत्रं महाहवे ।
004c	पुत्रस्तव महाराज सोदर्यानिदमब्रवीत् ॥
005a	शीघ्रं गच्छत भद्रं वो राधेयं परिरक्षत ।
005c	भीमसेनभयेऽगाधे मज्जन्तं व्यसनार्णवे ॥
006a	ते तु राज्ञा समादिष्टा भीमसेनं जिघांसवः ।
006c	अभ्यवर्तन्त सङ्क्रुद्धाः पतङ्गाः पावकं यथा ॥
007a	श्रुतायुर्दुर्धरः क्राथो विवित्सुर्विकटः समः ।
007c	निषङ्गी कवची पाशी तथा नन्दोपनन्दकौ ॥
008a	दुष्प्रधर्षः सुबाहुश्च वातवेगसुवर्चसौ ।
008c	धनुर्ग्राहो दुर्मदश्च जलसन्धः शलः सहः ॥
009a	एते रथैः परिवृता वीर्यवन्तो महाबलाः ।
009c	भीमसेनं समासाद्य समन्तात्पर्यवारयन् ॥
010a	ते व्यमुञ्चञ्छरव्रातान्नानालिङ्गान्समन्ततः ।
010c	स तैरभ्यर्द्यमानस्तु भीमसेनो महाबलः ॥
011a	तेषामापततां क्षिप्रं सुतानां ते जनाधिप ।
011c	रथैः पञ्चशतैः सार्धं पञ्चाशदहनद्रथान् ॥
012a	विवित्सोस्तु ततः क्रुद्धो भल्लेनापाहरच्छिरः ।
012c	भीमसेनो महाराज तत्पपात हतं भुवि ॥
013a	सकुण्डलशिरस्त्राणं पूर्णचन्द्रोपमं तथा ।
013c	`अशोभत महाराज पूर्णचन्द्र इवाम्बरे' ॥
014a	तं दृष्ट्वा निहतं शूरं भ्रातरः सर्वतस्तदा ।
014c	अभ्यद्रवन्त समरे भीमं भीमपराक्रमम् ॥
015a	ततोऽपराभ्यां भल्लाभ्यां पुत्रयोस्ते महाहवे ।
015c	जहार समरे प्राणान्भीमो भीमपराक्रमः ॥
016a	तौ धरामन्वपद्येतां वातरुग्णाविव द्रुमौ ।
016c	विकटश्च सहश्चोभौ देवपुत्रोपमौ नृप ॥
017a	ततस्तु त्वरितो भीमः क्राथं निन्ये यमक्षयम् ।
017c	नाराचेन सुतीक्ष्णेन स हतो न्यपतद्भुवि ॥
018a	हाहाकारस्ततस्तीव्रः सम्बभूव जनेश्वर ।
018c	वध्यमानेषु वीरेषु तव पुत्रेषु धन्विषु ॥
019a	तेषां सुलुलिते सैन्ये पुनर्भीमो महाबलः ।
019c	नन्दोपनन्दौ समरे प्रैषयद्यमसादनम् ॥
020a	ततस्ते प्राद्रवन्भीताः पुत्रास्ते विह्वलीकृताः ।
020c	भीमसेनं रणे दृष्ट्वा कालान्तकयमोपमम् ॥
021a	पुत्रांस्ते निहतान्दृष्ट्वा सूतपुत्रः सुदुर्मनाः ।
021c	हंसवर्णान्हयान्भूयः प्रैषयद्यत्र पाण्डवः ॥
022a	ते प्रेषिता महाराज मद्रराजेन वाजिनः ।
022c	भीमसेनरथं प्राप्य समसज्जन्त वेगिताः ॥
023a	स सन्निपातस्तुमुलो घोररूपो विशाम्पते ।
023c	आसीद्रौद्रो महाराज कर्णपाण्डवयोर्मृधे ॥
024a	दृष्ट्वा मम महाराज तौ समेतौ महारथौ ।
024c	आसीद्बुद्धिः कथं युद्धमेतदद्य भविष्यति ॥
025a	ततो भीमो रणश्लाघी छादयामास पत्रिभिः ।
025c	कर्णं रणे महाराज पुत्राणां तव पश्यताम् ॥
026a	ततः कर्णो भृशं क्रुद्धो भीमं नवभिरायसैः ।
026c	विव्याध परमास्त्रज्ञो भल्लैः सन्नतपर्वभिः ॥
027a	तान्निहत्य महाबाहुर्भीमो भीमपराक्रमः ।
027c	आकर्णपूर्णैर्विशिखैः कर्णं विव्याध सप्तभिः ॥
028a	ततः कर्णो महाराज आशीविष इव श्वसन् ।
028c	शरवर्षेण महता छादयामास पाण्डवम् ॥
029a	भीमोऽपि ततं शरव्रातैश्छादयित्वा महारथम् ।
029c	पश्यतां कौरवेयाणां विननर्द महाबलः ॥
030a	ततः कर्णो भृशं क्रुद्धो दृढमादाय कार्मुकम् ।
030c	भीमं विव्याध दशभिः कङ्कपत्रैः शिलाशितैः ।
030e	कार्मुकं चास्य चिच्छेद भल्लेन निशितेन च ॥
031a	ततो भीमो महाबाहुर्हेमपट्टविभूषितम् ।
031c	परिघं घोरमादाय मृत्युदण्डमिवापरम् ।
031e	कर्णस्य निधनाकाङ्क्षी चिक्षेपातिबलो नदन् ॥
032a	तमापतन्तं परिघं वज्राशनिसमस्वनम् ।
032c	चिच्छेद बहुधा कर्णः शरैराशीविषोपमैः ॥
033a	ततः कार्मुकमादाय भीमो दृढतरं तदा ।
033c	छादयामास विशिखैः कर्णं परबलार्दनम् ॥
034a	ततो युद्धमभूद्धोरं कर्णपाण्डवयोर्मृधे ।
034c	बलीन्द्रयोरिव मुहुः परस्परवधैषिणोः ॥
035a	ततः कर्णो महाराज भीमसेनं त्रिभिः शरैः ।
035c	आकर्णपूर्णैर्विव्याध दृढमानम्य कार्मुकम् ॥
036a	सोऽतिविद्धो महेष्वासः कर्णेन बलिनां वरः ।
036c	घोरमादत्त विशिखं कर्णकायावदारणम् ॥
037a	तस्य भित्त्वा तनुत्राणं भित्त्वा कायं च सायकः ।
037c	प्राविशद्धरणीं राजन्वल्मीकमिव पन्नगः ॥
038a	स तेनातिप्रहारेण व्यथितो विह्वलन्निव ।
038c	सञ्चचाल रथे कर्णः क्षितिकम्पे यथाऽचलः ॥
039a	ततः कर्णो महाराज रोषामर्षसमन्वितः ।
039c	भीमं तं पञ्चविंशत्या नाराचानां समार्पयत् ॥
040ac	चिच्छेद कार्मुकं तूर्णं पाण्डवस्याशु पत्रिणा ॥
041a	ततो मुहूर्ताद्राजेन्द्र नातिकृच्छ्राद्धसन्निव ।
041c	विरथं भीमकर्माणं भीमं कर्णश्चकार ह ॥
042a	विरथो भरतश्रेष्ठ प्रहसन्ननिलोपमः ।
042c	गदां गृह्य महाबाहुरपतत्स्यन्दनोत्तमात् ॥
043a	गदया च महाराज कर्णस्य रथकूबरम् ।
043c	पोथयामास सङ्क्रुद्धः समरे शत्रुतापनः ॥
044a	स क्रोधवशमापन्नः पाण्डुपुत्रः प्रतापवान् ।
044c	विद्राव्य गदया वीरस्तव पुत्रान्महाहवे ॥
045a	नागान्सप्तशतान्राजन्नीषादन्तान्प्रहारिणः ।
045c	व्यधमत्सहसा भीमः क्रुद्धरूपः परन्तपः ॥
046a	दन्तवेष्टेषु नेत्रेषु कुम्भेषु च कटेषु च ।
046c	मर्मस्वपि च मर्मज्ञस्तान्नागानवधीद्बली ॥
047a	`अर्दिता भीमसेनेन विनदन्तो भृशातुराः' ।
047c	ततस्ते प्राद्रवन्भीताः प्रहताश्च पुनःपुनः ।
047e	महामात्रास्तमावव्रुर्मेघा इव दिवाकरम् ॥
048a	तान्स सप्तशतान्नागान्सारोहायुधकेतनान् ।
048c	भूमिष्ठो गदया जघ्ने वज्रेणेन्द्र इवाचलान् ॥
049a	ततः सुबलपुत्रस्य नागानतिबलान्पुनः ।
049c	पोथयामास कौन्तेयो द्विपञ्चाशदरिन्दमः ॥
050a	तथा रथशतं साग्रं पत्तींश्च शतशोऽपरान् ।
050c	न्यहनत्पाण्डवो युद्धे तापयंस्तव वाहिनीम् ॥
051a	प्रताप्यमानं सूर्येण भीमेन च महात्मना ।
051c	तव सैन्यं सञ्चुकोच चर्माग्नावाहितं यथा ॥
052a	ते भीमभयसन्त्रस्तास्तावका भरतर्षभ ।
052c	विहाय समरे कर्णं दुद्रुवुर्वै दिशो दश ॥
053a	रथाः पञ्चशताश्चान्ये ह्रादिनः शरवर्षिणः ।
053c	भीममभ्यद्रवन्घ्नन्तः शरपूगैः समन्ततः ॥
054a	तान्स पञ्चशतान्वीरान्सपताकध्वजायुधान् ।
054c	पोथयामास गदया भीमो विष्णुरिवासुरान् ॥
055a	ततः शकुनिनिर्दिष्टाः सादिनः शूरसम्मताः ।
055c	त्रिसाहस्राण्यभिययुः शरशक्त्यृष्टिपाणयः ॥
056a	तान्प्रत्युद्गम्य यवनान्साश्वारोहांस्तदाऽरिहा ।
056c	विविधान्विचरन्मार्गान्गदया समपोथयत् ॥
057a	तेषामासीन्महाञ्छब्दस्ताडितानां च सर्वशः ।
057c	अग्निभिर्दह्यमानानां नलानामिव भारत ॥
058a	एवं सुबलपुत्रस्य त्रिसाहस्रान्हयोत्तमान् ।
058c	हत्वाऽन्यं रथमास्थाय क्रुद्धो राधेयमभ्ययात् ॥
059a	कर्णोऽपि समरे राजन्धर्मपुत्रमरिन्दमम् ।
059c	स शरैश्छादयामास सारथिं चाप्यपातयत् ॥
060a	ततः स प्रद्रुतं सैन्यं दृष्ट्वा कर्णो महारथः ।
060c	अन्वधावत्किरन्बाणैः कङ्कपत्रैरजिह्मगैः ॥
061a	राजानमभिधावन्तं शरैरावृत्य रोदसी ।
061c	क्रुद्धः प्रच्छादयामास शरजालेन मारुतिः ॥
062a	सन्निवृत्तस्ततस्तूर्णं राधेयः शत्रुकर्शनः ।
062c	भीमं प्रच्छादयामास समन्तान्निशितैः शरैः ॥
063a	भीमसेनरथप्रेप्सुं कर्णं भारत सात्यकिः ।
063c	अभ्यर्दयदमेयात्मा पार्ष्णिग्रहणकारणात् ॥
064a	भीमसेनरथप्रेप्सुं कर्णो भारत सात्यकिम् ।
064c	अभ्यवर्तत शैनेयमर्दयञ्छरवृष्टिभिः ॥
065a	तावन्योन्यं समासाद्य वृषभौ सर्वधन्विनाम् ।
065c	विसृजन्तौ शरान्दीप्तान्विभ्राजेतां मनस्विनौ ॥
066a	ताभ्यां वियति राजेन्द्र विततं भीमदर्शनम् ।
066c	कौञ्चपृष्ठारुणं रौद्रं बाणजालं व्यदृश्यत ॥
067a	नैव सूर्यप्रभा राजन्न दिशः प्रदिशस्तथा ।
067c	प्राज्ञासिष्म वयं ते वा शरैर्मुक्तैः सहस्रशः ॥
068a	मध्याह्ने तपतो राजन्भास्करस्य महाप्रभाः ।
068c	हृताः सर्वाः शरौघैस्तैः कर्णमाधवयोस्तदा ॥
069a	सौबलं कृतवर्माणं द्रौणिमाधिरथिं कृपम् ।
069c	संसक्तान्पाण्डवैर्दृष्ट्वा निवृत्ताः कुरवः पुनः ॥
070a	तेषामापततां शब्दस्तीव्र आसीद्विशाम्पते ।
070c	उद्वृत्तानां यथा वृष्ट्या सागराणां भयावहः ॥
071a	ते सेने भृशसंसक्ते दृष्ट्वाऽन्योन्यं महाहवे ।
071c	हर्षेण महता युक्ते परिगृह्य परस्परम् ॥
072a	ततः प्रववृते युद्धं मध्यं प्राप्ते दिवाकरे ।
072c	यादृशं नैवमस्माभिर्दृष्टपूर्वं न च श्रुतम् ॥
073a	बलौघस्तु समासाद्य बलौघं सहसा रणे ।
073c	उपसर्पत वेगेन वार्योघ इव सागरम् ॥
074a	आसीन्निनादः सुमहान्बाणौघानां परस्परम् ।
074c	गर्जतां सागरौघाणां यथा स्यान्निःस्वनो महान् ॥
075a	ते तु सेने समासाद्य वेगवत्यौ परस्परम् ।
075c	एकीभावमनुप्राप्ते नद्याविव समागमे ॥
076a	ततः प्रववृते युद्धं घोररूपं विशाम्पते ।
076c	कुरूणां पाण्डवानां च लिप्सतां सुमहद्यशः ॥
077a	शूराणां गर्जतां तत्र ह्यविच्छेदकृता गिरः ।
077c	श्रूयन्ते विविधा राजन्नामान्युद्दिश्य भारत ॥
078a	यस्य यद्धि रणे व्यङ्गं पितृतो मातृतोऽपि वा ।
078c	कर्मतः शीलतो वाऽपि स तच्छ्रावयते युधि ॥
079a	तान्दृष्ट्वा समरे शूरांस्तर्जमानान्परस्परम् ।
079c	अभवन्मे मती राजन्नैषामस्तीति जीवितम् ॥
080a	तेषां दृष्ट्वा तु क्रुद्धानां वपूंष्यमिततेजसाम् ।
080c	अभवन्मे भयं तीव्रं कथमेतद्भविष्यति ॥
081a	ततस्ते पाण्डवा राजन्कौरवाश्च महारथाः ।
081c	ततक्षुः सायकैस्तूर्णमन्योन्यं विजयैषिणः ॥ ॥

इति श्रीमन्महाभारते कर्णपर्वणि सप्तदशदिवसयुद्धे षट्चत्वारिंशोऽध्यायः ॥ 46 ॥
