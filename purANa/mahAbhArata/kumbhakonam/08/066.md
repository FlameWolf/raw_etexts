अध्यायः 066

कर्णबाणपीडितस्य युधिष्ठिरस्य विश्रमाय स्वशिबिरप्रवेशः ॥ 1 ॥

001	सञ्जय उवाच ।
001a	कर्णोऽपि शरजालेन केकयानां महारथान् ।
001c	व्यधमत्परमेष्वासानग्रानीके व्यवस्थितान् ॥
002a	तेषां प्रयतमानानां राधेयस्य निवारणे ।
002c	रथान्पञ्चशतान्कर्णः प्राहिणोद्यमसादनम् ॥
003a	अविषह्यतमं दृष्ट्वा राधेयं युधि योधिनः ।
003c	भीमसेनमुपागच्छन्कर्णबाणप्रपीडिताः ॥
004a	रथानीकं विदार्यैव शरै राजन्ननेकधा ।
004c	कर्ण एकरथेनैव युधिष्ठिरमुपाद्रवत् ॥
005a	सेनानिवेशं गच्छन्तं मार्गणैर्भृशपीडितम् ।
005c	यमयोर्मध्यगं वीरं शनैर्यान्तं विचेतसम् ॥
006a	स समासाद्य राजानं दुर्योधनहितेप्सया ।
006c	सूतपुत्रस्त्रिभिस्तीक्ष्णैर्विव्याध परमेषुभिः ॥
007a	तथैव राजा राधेयं प्रत्यविध्यत्स्तनान्तरे ।
007c	शरैस्त्रिभिश्च यन्तारं चतुर्भिश्चतुरो हयान् ॥
008a	चक्ररक्षौ नृपसुतौ माद्रीपुत्रौ परन्तपौ ।
008c	तावप्यधावतां कर्णं राजानं मा वधीदिति ॥
009a	तौ पृथक्शरवर्षाभ्यां राधेयं समवर्षताम् ।
009c	नकुलः सहदेवश्च परमं यत्नमास्थितौ ॥
010a	तथैव तौ प्रत्यविध्यत्सूतपुत्रः प्रतापवान् ।
010c	भल्लाभ्यां शितधाराभ्यां महात्मानावरिन्दमौ ॥
011a	दन्तवर्णांस्तु राधेयो निजघान मनोजवान् ।
011c	युधिष्ठिरस्य सङ्ग्रामे कालवालान्हयोत्तमान् ॥
012a	ततोऽपरेण भल्लेन शिरस्त्राणमपातयत् ।
012c	कौन्तेयस्य महेष्वासः प्रहसन्निव सूतजः ॥
013a	तथैव नकुलस्यापि हयान्हत्वा महारथः ।
013c	ततोऽपरेण भल्लेन भृशं तीक्ष्णेन भारत ।
013e	धनुश्चिच्छेद वीरस्य माद्रीपुत्रस्य धीमतः ॥
014a	तौ हताश्वौ हतरथौ पाण्डवौ भृशविक्षतौ ।
014c	भ्रातरावारुरुहतुः सहदेवरथं तदा ॥
015a	तौ दृष्ट्वा मातुलस्तत्र विरथौ परवीरहा ।
015c	अभ्यभाषत राधेयं मद्रराजोऽनुकम्पया ॥
016a	मार्गितव्यस्त्वया कर्ण कुन्तीपुत्रो धनञ्जयः ।
016c	अतस्त्वं धर्मराजेन किमर्थमिह युध्यसे ॥
017a	[क्षीणशस्त्रास्त्राकवचः क्षीणबाणो विबाणधिः ।
017c	श्रान्तसारथिवाहश्च च्छन्नोऽस्त्रैररिभिस्तथा ।
017e	पार्थमासाद्य राधेय उपहास्यो भविष्यसि ॥]
018a	तथापि कर्णः संरब्धो युधिष्ठिरमपीडयत् ।
018c	शरैस्तीक्ष्णैर्महावीर्यैर्माद्रीपुत्रौ च पाण्डवौ ॥
019a	ततः शल्यः प्रहस्येदं कर्णं पुनरुवाच ह ।
019c	रथस्थमतिसंरब्धं युधिष्ठिरवधे स्थितम् ॥
020a	यदर्थं धार्तराष्ट्रेण सततं मानितो भवान् ।
020c	तं पार्थ जहि राधेय किं ते हत्वा युधिष्ठिरम् ।
020e	`हते यस्मिन्ध्रुवं पार्थः सर्वाञ्जेष्यति नो रथान् ॥
021a	तस्मिन्हि धार्तराष्ट्रस्य निहते तु ध्रुवो जयः ।
021c	ध्वजोऽसौ दृश्यते तस्य रोचमानोंऽशुमानिव ।
021e	सारो ह्येष महाबाहो किं ते हत्वा युधिष्ठिरम् ॥'
022a	शङ्खयोर्ध्मातयोः शब्दः सुमहानेष कृष्णयोः ।
022c	श्रूयते चापघोषश्च प्रावृषीवाम्बुदस्य ह ॥
023a	असौ निघ्नन्रथोदारानर्जुनः शरवृष्टिभिः ।
023c	सर्वां ग्रसति नः सेनां कर्ण पश्यैनमाहवे ॥
024ac	पृष्ठरक्षौ च शूरस्य युधामन्यूत्तमौजसौ ॥
025a	उत्तरं चास्य वै शूरश्चक्रं रक्षति सात्यकिः ।
025c	धृष्टद्युम्नस्तथा चास्य चक्रं रक्षति दक्षिणम् ॥
026a	भीमसेनश्च वै राज्ञा धार्तराष्ट्रेण युध्यते ।
026c	यथा न हन्यात्तं भीमः सर्वेषां नोऽद्य पश्यताम् ।
026e	कुरु राधेय वै राजा यथा मुच्येत तत्तथा ॥
027a	पश्यैनं भीमसेनेन ग्रस्तमाहवशोभिना ।
027c	यदि नामाद्य मुच्येत विस्मयः सुमहान्भवेत् ॥
028a	परित्राह्येनमभ्येत्य संशयं परमं गतम् ।
028c	किं नु माद्रीसुतौ हत्वा राजानं वा युधिष्ठिरम् ॥
029a	इति शल्यवचः श्रुत्वा राधेयः पृथिवीपते ।
029c	दृष्ट्वा दुर्योधनं चैव भीमग्रस्तं महाहवे ॥
030a	राजगृध्नुर्भृशं चैव शल्यवाक्यप्रचोदितः ।
030c	अजातशत्रुमुत्सृज्य माद्रीपुत्रौ च पाण्डवौ ॥
031a	तव पुत्रं परित्रातुमभ्यधावत वीर्यवान् ।
031c	मद्रराजप्रणुदितैरश्वैराकाशगैरिव ॥
032a	गते कर्णे तु कौन्तेयः पाण्डुपुत्रो युधिष्ठिरः ।
032c	अपायाज्जवनैरश्वैः सहदेवस्य मारिष ॥
033a	[ताभ्यां स सहितस्तूर्णं व्रीडन्निव नरेश्वरः] ।
033c	प्राप्य सेनानिवेशं स्वं मार्गणैर्भृशविक्षतः ॥
034a	अवतीर्य रथात्तूर्णमाविशच्छयनं शुभम् ।
034c	अपेतशल्यो राजा तु हृच्छल्येनाभिपीडितः ॥
035a	सोऽब्रवीद्भ्रातरौ राजा माद्रीपुत्रौ महारथौ ।
035c	गच्छन्त त्वरितौ वीरौ यत्र भीमो व्यवस्थितः ॥
036a	`ततस्ते पाण्डवाः सर्वे समाभाष्य परस्परम् ।
036c	अनीकं भीमसेनस्य पाण्डवावभ्यगच्छताम्' ।
036e	जीमूत इव नर्दंस्तु युध्यते स वृकोदरः ॥
037a	ततोऽन्यं रथमास्थाय नकुलो रथपुङ्गवः ।
037c	सहदेवश्च तेजस्वी भ्रातरौ शत्रुकर्शनौ ॥
038a	तुरगैरग्र्यरंहोभिर्यत्र भीमस्तरस्विनौ ।
038c	अनीकैः सहितौ तत्र भ्रातरौ समवस्थितौ ॥ ॥

इति श्रीमन्महाभारते कर्णपर्वणि सप्तदशदिवसयुद्धे षट्षष्टितमोऽध्यायः ॥ 66 ॥
