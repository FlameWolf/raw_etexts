अध्यायः 066

कर्णबाणपीडितस्य युधिष्ठिरस्य विश्रमाय स्वशिबिरप्रवेशः ॥ 1 ॥

KK-08-01-066-001	सञ्जय उवाच ।
KK-08-01-066-001a	कर्णोऽपि शरजालेन केकयानां महारथान् ।
KK-08-01-066-001c	व्यधमत्परमेष्वासानग्रानीके व्यवस्थितान् ॥
KK-08-01-066-002a	तेषां प्रयतमानानां राधेयस्य निवारणे ।
KK-08-01-066-002c	रथान्पञ्चशतान्कर्णः प्राहिणोद्यमसादनम् ॥
KK-08-01-066-003a	अविषह्यतमं दृष्ट्वा राधेयं युधि योधिनः ।
KK-08-01-066-003c	भीमसेनमुपागच्छन्कर्णबाणप्रपीडिताः ॥
KK-08-01-066-004a	रथानीकं विदार्यैव शरै राजन्ननेकधा ।
KK-08-01-066-004c	कर्ण एकरथेनैव युधिष्ठिरमुपाद्रवत् ॥
KK-08-01-066-005a	सेनानिवेशं गच्छन्तं मार्गणैर्भृशपीडितम् ।
KK-08-01-066-005c	यमयोर्मध्यगं वीरं शनैर्यान्तं विचेतसम् ॥
KK-08-01-066-006a	स समासाद्य राजानं दुर्योधनहितेप्सया ।
KK-08-01-066-006c	सूतपुत्रस्त्रिभिस्तीक्ष्णैर्विव्याध परमेषुभिः ॥
KK-08-01-066-007a	तथैव राजा राधेयं प्रत्यविध्यत्स्तनान्तरे ।
KK-08-01-066-007c	शरैस्त्रिभिश्च यन्तारं चतुर्भिश्चतुरो हयान् ॥
KK-08-01-066-008a	चक्ररक्षौ नृपसुतौ माद्रीपुत्रौ परन्तपौ ।
KK-08-01-066-008c	तावप्यधावतां कर्णं राजानं मा वधीदिति ॥
KK-08-01-066-009a	तौ पृथक्शरवर्षाभ्यां राधेयं समवर्षताम् ।
KK-08-01-066-009c	नकुलः सहदेवश्च परमं यत्नमास्थितौ ॥
KK-08-01-066-010a	तथैव तौ प्रत्यविध्यत्सूतपुत्रः प्रतापवान् ।
KK-08-01-066-010c	भल्लाभ्यां शितधाराभ्यां महात्मानावरिन्दमौ ॥
KK-08-01-066-011a	दन्तवर्णांस्तु राधेयो निजघान मनोजवान् ।
KK-08-01-066-011c	युधिष्ठिरस्य सङ्ग्रामे कालवालान्हयोत्तमान् ॥
KK-08-01-066-012a	ततोऽपरेण भल्लेन शिरस्त्राणमपातयत् ।
KK-08-01-066-012c	कौन्तेयस्य महेष्वासः प्रहसन्निव सूतजः ॥
KK-08-01-066-013a	तथैव नकुलस्यापि हयान्हत्वा महारथः ।
KK-08-01-066-013c	ततोऽपरेण भल्लेन भृशं तीक्ष्णेन भारत ।
KK-08-01-066-013e	धनुश्चिच्छेद वीरस्य माद्रीपुत्रस्य धीमतः ॥
KK-08-01-066-014a	तौ हताश्वौ हतरथौ पाण्डवौ भृशविक्षतौ ।
KK-08-01-066-014c	भ्रातरावारुरुहतुः सहदेवरथं तदा ॥
KK-08-01-066-015a	तौ दृष्ट्वा मातुलस्तत्र विरथौ परवीरहा ।
KK-08-01-066-015c	अभ्यभाषत राधेयं मद्रराजोऽनुकम्पया ॥
KK-08-01-066-016a	मार्गितव्यस्त्वया कर्ण कुन्तीपुत्रो धनञ्जयः ।
KK-08-01-066-016c	अतस्त्वं धर्मराजेन किमर्थमिह युध्यसे ॥
KK-08-01-066-017a	[क्षीणशस्त्रास्त्राकवचः क्षीणबाणो विबाणधिः ।
KK-08-01-066-017c	श्रान्तसारथिवाहश्च च्छन्नोऽस्त्रैररिभिस्तथा ।
KK-08-01-066-017e	पार्थमासाद्य राधेय उपहास्यो भविष्यसि ॥]
KK-08-01-066-018a	तथापि कर्णः संरब्धो युधिष्ठिरमपीडयत् ।
KK-08-01-066-018c	शरैस्तीक्ष्णैर्महावीर्यैर्माद्रीपुत्रौ च पाण्डवौ ॥
KK-08-01-066-019a	ततः शल्यः प्रहस्येदं कर्णं पुनरुवाच ह ।
KK-08-01-066-019c	रथस्थमतिसंरब्धं युधिष्ठिरवधे स्थितम् ॥
KK-08-01-066-020a	यदर्थं धार्तराष्ट्रेण सततं मानितो भवान् ।
KK-08-01-066-020c	तं पार्थ जहि राधेय किं ते हत्वा युधिष्ठिरम् ।
KK-08-01-066-020e	`हते यस्मिन्ध्रुवं पार्थः सर्वाञ्जेष्यति नो रथान् ॥
KK-08-01-066-021a	तस्मिन्हि धार्तराष्ट्रस्य निहते तु ध्रुवो जयः ।
KK-08-01-066-021c	ध्वजोऽसौ दृश्यते तस्य रोचमानोंऽशुमानिव ।
KK-08-01-066-021e	सारो ह्येष महाबाहो किं ते हत्वा युधिष्ठिरम् ॥'
KK-08-01-066-022a	शङ्खयोर्ध्मातयोः शब्दः सुमहानेष कृष्णयोः ।
KK-08-01-066-022c	श्रूयते चापघोषश्च प्रावृषीवाम्बुदस्य ह ॥
KK-08-01-066-023a	असौ निघ्नन्रथोदारानर्जुनः शरवृष्टिभिः ।
KK-08-01-066-023c	सर्वां ग्रसति नः सेनां कर्ण पश्यैनमाहवे ॥
KK-08-01-066-024ac	पृष्ठरक्षौ च शूरस्य युधामन्यूत्तमौजसौ ॥
KK-08-01-066-025a	उत्तरं चास्य वै शूरश्चक्रं रक्षति सात्यकिः ।
KK-08-01-066-025c	धृष्टद्युम्नस्तथा चास्य चक्रं रक्षति दक्षिणम् ॥
KK-08-01-066-026a	भीमसेनश्च वै राज्ञा धार्तराष्ट्रेण युध्यते ।
KK-08-01-066-026c	यथा न हन्यात्तं भीमः सर्वेषां नोऽद्य पश्यताम् ।
KK-08-01-066-026e	कुरु राधेय वै राजा यथा मुच्येत तत्तथा ॥
KK-08-01-066-027a	पश्यैनं भीमसेनेन ग्रस्तमाहवशोभिना ।
KK-08-01-066-027c	यदि नामाद्य मुच्येत विस्मयः सुमहान्भवेत् ॥
KK-08-01-066-028a	परित्राह्येनमभ्येत्य संशयं परमं गतम् ।
KK-08-01-066-028c	किं नु माद्रीसुतौ हत्वा राजानं वा युधिष्ठिरम् ॥
KK-08-01-066-029a	इति शल्यवचः श्रुत्वा राधेयः पृथिवीपते ।
KK-08-01-066-029c	दृष्ट्वा दुर्योधनं चैव भीमग्रस्तं महाहवे ॥
KK-08-01-066-030a	राजगृध्नुर्भृशं चैव शल्यवाक्यप्रचोदितः ।
KK-08-01-066-030c	अजातशत्रुमुत्सृज्य माद्रीपुत्रौ च पाण्डवौ ॥
KK-08-01-066-031a	तव पुत्रं परित्रातुमभ्यधावत वीर्यवान् ।
KK-08-01-066-031c	मद्रराजप्रणुदितैरश्वैराकाशगैरिव ॥
KK-08-01-066-032a	गते कर्णे तु कौन्तेयः पाण्डुपुत्रो युधिष्ठिरः ।
KK-08-01-066-032c	अपायाज्जवनैरश्वैः सहदेवस्य मारिष ॥
KK-08-01-066-033a	[ताभ्यां स सहितस्तूर्णं व्रीडन्निव नरेश्वरः] ।
KK-08-01-066-033c	प्राप्य सेनानिवेशं स्वं मार्गणैर्भृशविक्षतः ॥
KK-08-01-066-034a	अवतीर्य रथात्तूर्णमाविशच्छयनं शुभम् ।
KK-08-01-066-034c	अपेतशल्यो राजा तु हृच्छल्येनाभिपीडितः ॥
KK-08-01-066-035a	सोऽब्रवीद्भ्रातरौ राजा माद्रीपुत्रौ महारथौ ।
KK-08-01-066-035c	गच्छन्त त्वरितौ वीरौ यत्र भीमो व्यवस्थितः ॥
KK-08-01-066-036a	`ततस्ते पाण्डवाः सर्वे समाभाष्य परस्परम् ।
KK-08-01-066-036c	अनीकं भीमसेनस्य पाण्डवावभ्यगच्छताम्' ।
KK-08-01-066-036e	जीमूत इव नर्दंस्तु युध्यते स वृकोदरः ॥
KK-08-01-066-037a	ततोऽन्यं रथमास्थाय नकुलो रथपुङ्गवः ।
KK-08-01-066-037c	सहदेवश्च तेजस्वी भ्रातरौ शत्रुकर्शनौ ॥
KK-08-01-066-038a	तुरगैरग्र्यरंहोभिर्यत्र भीमस्तरस्विनौ ।
KK-08-01-066-038c	अनीकैः सहितौ तत्र भ्रातरौ समवस्थितौ ॥ ॥

इति श्रीमन्महाभारते कर्णपर्वणि सप्तदशदिवसयुद्धे षट्षष्टितमोऽध्यायः ॥ 66 ॥
