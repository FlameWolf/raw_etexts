अध्यायः 051

सङ्कुलयुद्धम् ॥ 1 ॥

KK-08-01-051-001	सञ्जय उवाच ।
KK-08-01-051-001a	भीमसेनं सपाञ्चालं चेदिकेकयसंवृतम् ।
KK-08-01-051-001c	सेनापतिः स्वयं क्रुद्धो वारयामास सायकैः ॥
KK-08-01-051-002a	ततस्तु चेदिकारूशान्सृञ्जयांश्च महारथान् ।
KK-08-01-051-002c	कर्णो जघान समरे भीमसेनस्य पश्यतः ॥
KK-08-01-051-003a	भीमसेनस्ततः कर्णे विहाय रथसत्तमम् ।
KK-08-01-051-003c	प्रययौ कौरवं सैन्यं कक्षमग्निरिव ज्वलन् ॥
KK-08-01-051-004a	सूतपुत्रोऽपि समरे पाञ्चालान्केकयांस्तथा ।
KK-08-01-051-004c	सृञ्जयांश्च महेष्वासान्निजघानं सहस्रशः ॥
KK-08-01-051-005a	संशप्तकेषु पार्थश्च कौरवेषु वृकोदरः ।
KK-08-01-051-005c	पाञ्चालेषु तथा कर्णः क्षयं चक्रुर्महारथाः ॥
KK-08-01-051-006a	ते क्षत्रिया दह्यामानास्त्रिभिस्तैः पावकोपमैः ।
KK-08-01-051-006c	जग्मुर्विनाशं समरे राजन्दुर्मन्त्रिते तव ॥
KK-08-01-051-007a	ततो दुर्योधनः क्रुद्धो नकुलं नवभिः शरैः ।
KK-08-01-051-007c	विव्याध भरतश्रेष्ठ चतुरश्चास्य वाजिनः ॥
KK-08-01-051-008a	ततः परममेयात्मा तव पुत्रो जनाधिप ।
KK-08-01-051-008c	क्षुरेण सहदेवस्य ध्वजं चिच्छेद काञ्चनम् ॥
KK-08-01-051-009a	नकुलस्तु ततः क्रुद्धस्तव पुत्रं च सप्तभिः ।
KK-08-01-051-009c	जघान समरे राजन्सहदेवश्च पञ्चभिः ॥
KK-08-01-051-010a	तावुभौ भरतश्रेष्ठौ ज्येष्ठौ सर्वधनुष्मताम् ।
KK-08-01-051-010c	विव्याधोरसि सङ्क्रुद्धः पञ्चभिः पञ्चभिः शरैः ॥
KK-08-01-051-011a	ततोऽपराभ्यां भल्लाब्यां धनुषी समकृन्तत ।
KK-08-01-051-011c	यमयोः प्रसभं वीरो विव्याधाशु त्रिभिस्त्रिभिः ॥
KK-08-01-051-012a	तावन्ये धनुषी श्रेष्ठे शक्रचापनिभे शुभे ।
KK-08-01-051-012c	प्रगृह्य रेजतुः शूरौ देवपुत्रसमौ युधि ॥
KK-08-01-051-013a	ततस्तौ रभसौ युद्धे भ्रातरौ भ्रातरं युधि ।
KK-08-01-051-013c	शरैर्ववर्षतुर्घोरैर्महामेघौ यथाऽचलम् ॥
KK-08-01-051-014a	ततः क्रुद्धो महाराज तव पुत्रो महारथः ।
KK-08-01-051-014c	पाण्डुपुत्रौ महेष्वासौ वारयामास पत्रिभिः ॥
KK-08-01-051-015a	धनुर्मण्डलमेवास्य ददृशे युधि भारत ।
KK-08-01-051-015c	सायकाश्चाप्यदृश्यन्त निश्चरन्तः समन्ततः ॥
KK-08-01-051-016a	`तस्य सायकसञ्छन्नौ माद्रेयौ न विरेजतुः ।
KK-08-01-051-016c	मेघच्छन्नौ यथा व्योम्नि चन्द्रसूर्यौ गतप्रभौ ॥
KK-08-01-051-017a	ते तु बाणा महाराज स्वर्णपुङ्खाः शिलाशिताः' ।
KK-08-01-051-017c	आच्छादयन्दिशः सर्वाः सूर्यस्येव मरीचयः ॥
KK-08-01-051-018a	बाणभूते ततस्तस्मिन्सञ्छन्ने च नभस्तले ।
KK-08-01-051-018c	राज्ञस्तु ददृशे रूपं कालान्तकयमोपमम् ॥
KK-08-01-051-019a	पराक्रमं तु तं दृष्ट्वा तव सूनोर्महारथाः ।
KK-08-01-051-019c	मृत्योरुपान्तिकं प्राप्तौ माद्रीपुत्रौ स्म मेनिरे ॥
KK-08-01-051-020a	ततः सेनापती राजन्पाण्डवानां महारथः ।
KK-08-01-051-020c	पार्षतः प्रययौ तत्र यत्र राजा सुयोधनः ॥
KK-08-01-051-021a	माद्रीपुत्रौ ततः शूरौ व्यतिक्रम्य महारथौ ।
KK-08-01-051-021c	धृष्टद्युम्नस्तव सुतं पीडयामास सायकैः ॥
KK-08-01-051-022a	तमविध्यदमेयात्मा तव पुत्रो ह्यमर्षणः ।
KK-08-01-051-022c	पाञ्चाल्यं पञ्चविंशत्या प्रहस्य पुरुषर्षभः ॥
KK-08-01-051-023a	ततः पुनरमेयात्मा तव पुत्रो ह्यमर्षणः ।
KK-08-01-051-023c	विद्ध्वा ननाद पाञ्चाल्यं षष्ट्या पञ्चभिरेव च ॥
KK-08-01-051-024a	तथास्य सशरं चापं मुष्टिदेशे विशाम्पते ।
KK-08-01-051-024c	क्षुरप्रेण सुतीक्ष्णेन राजा चिच्छेद संयुगे ॥
KK-08-01-051-025a	तदपास्य धनुश्छिन्नं पाञ्चाल्यः शत्रुकर्शनः ।
KK-08-01-051-025c	अन्यदादत्त वेगेन धनुर्भारसहं नवम् ॥
KK-08-01-051-026a	क्रोधाद्रुधिररक्ताक्षः संरम्भात्प्रज्वलन्निव ।
KK-08-01-051-026c	अशोभत महेष्वासो धृष्टद्युम्नः कृतव्रणः ॥
KK-08-01-051-027a	स पञ्चदश नाराचाञ्श्वसतः पन्नगानिव ।
KK-08-01-051-027c	जिघांसुर्भरतश्रेष्ठं धृष्टद्युम्नो व्यपासृजत् ॥
KK-08-01-051-028a	ते वर्म हेमविकृतं भित्त्वा राज्ञः शिलीमुखाः ।
KK-08-01-051-028c	विविशुर्वसुधां वेगात्कङ्कबर्हिणवाससः ॥
KK-08-01-051-029a	सोऽतिविद्धो महाराज पुत्रस्तेऽतिव्यराजत ।
KK-08-01-051-029c	वसन्तकाले सुमहान्प्रफुल्ल इव किंशुकः ॥
KK-08-01-051-030a	स च्छिन्नवर्मा नाराचप्रहारैर्झर्झरीकृतः ।
KK-08-01-051-030c	धृष्टद्युम्नस्य भल्लेन क्रुद्धश्चिच्छेद कार्मुकम् ॥
KK-08-01-051-031a	अथैनं छिन्नधन्वानं त्वरमाणो महीपतिः ।
KK-08-01-051-031c	सायकैर्दशभी राजन्भ्रुवोर्मध्ये समार्पयत् ॥
KK-08-01-051-032a	तस्य तेऽशोभयन्वक्त्रं कर्मारपरिमार्जिताः ।
KK-08-01-051-032c	प्रफुल्लं पङ्कजं यद्वद्धमरा मधुलिप्सवः ॥
KK-08-01-051-033a	तदपास्य धनुश्छिन्नं धृष्टद्युम्नो महामनाः ।
KK-08-01-051-033c	अन्यदादत्त वेगेन धनुर्भल्लांश्च षोडश ॥
KK-08-01-051-034a	ततो दुर्योधनस्याश्वान्हत्वा सूतं च पञ्चभिः ।
KK-08-01-051-034c	धनुश्चिच्छेद भल्लेन जातरूपपरिष्कृतम् ॥
KK-08-01-051-035a	रथं सोपस्करं छत्रं शक्तिं खड्गं गदां ध्वजम् ।
KK-08-01-051-035c	भल्लैश्चिच्छेद दशभिः पुत्रस्य तव पार्षतः ॥
KK-08-01-051-036a	तपनीयाङ्गदं छत्रं नागं मणिमयं शुभम् ।
KK-08-01-051-036c	ध्वजं कुरुपतेश्छिन्नं ददृशुः सर्वपार्थिवाः ॥
KK-08-01-051-037a	दुर्योधनं तु विरथं छिन्नवर्मायुधध्वजम् ।
KK-08-01-051-037c	भ्रातरं समुदैक्षन्त सोदरा भरतर्षभ ॥
KK-08-01-051-038a	तमारोप्य रथे राजन्कुण्डधारो महारथम् ।
KK-08-01-051-038c	अपाहरदसम्भ्रान्तो धृष्टद्युम्नस्य पश्यतः ॥
KK-08-01-051-039a	कर्णस्तु सात्यकिं हित्वा राजगृध्नुरमर्षणः ।
KK-08-01-051-039c	द्रोमहन्तारमुग्रेषुं ससाराभिमुखो रणे ॥
KK-08-01-051-040a	तं पृष्ठतोऽन्वयात्तूर्णं शैनेयोऽभिहतः शरैः ।
KK-08-01-051-040c	वारणं जघनोपान्ते विषाणाभ्यामिव द्विपः ॥
KK-08-01-051-041a	स भारतपुरोगानां राज्ञां च सुमहात्मनाम् ।
KK-08-01-051-041c	कर्णपार्षतयोर्युद्धे सङ्क्रुद्धानां महारणे ॥
KK-08-01-051-042a	न पाण्डवानां नास्माकं कश्चिदासीत्पराङ्मुखः ।
KK-08-01-051-042c	प्रत्यदृश्यत यत्कर्णः पाञ्चालांस्त्वरितो ययौ ॥
KK-08-01-051-043a	तस्मिन्क्षणे नरश्रेष्ठ गजवाजिरथक्षयः ।
KK-08-01-051-043c	प्रादुरासीदुभयतो राजन्मध्यगतेऽहनि ॥
KK-08-01-051-044a	पाञ्चालास्तु महाराज त्वरिता विजिगीषवः ।
KK-08-01-051-044c	सर्वतोऽभ्यद्रवन्कर्णं पतत्त्रिण इव द्रुमम् ॥
KK-08-01-051-045a	तेषामाधिरथिः क्रुद्धः प्रधानान्वै तरस्विनः ।
KK-08-01-051-045c	विचिन्वन्निव बाणौघैः समासादयदग्रतः ॥
KK-08-01-051-046a	व्याघ्रकेतुः सुशर्मा च शुक्रश्चित्रायुधः क्रतुः ।
KK-08-01-051-046c	दुर्जयो रोचमानश्च सिंहसेनस्तथाऽष्टमः ।
KK-08-01-051-046e	महता रथवंशेन परिवव्रुर्नरोत्तमम् ॥
KK-08-01-051-047a	सृजन्तः सायकांस्तूर्णं कर्णमाहवशोभिनम् ।
KK-08-01-051-047c	यतमानांस्तु ताञ्शूरान्मनुजेन्द्रः शितैः शरैः ।
KK-08-01-051-047e	अष्टाभिरष्टौ राधेयः पाञ्चालान्न्यहनद्रणे ॥
KK-08-01-051-048a	अथापरान्महाराज सूतपुत्रः प्रतापवान् ।
KK-08-01-051-048c	जघान बहुसाहस्रान्योधान्युद्धविशारदान् ॥
KK-08-01-051-049a	विष्णुं च विष्णुवर्माणं देवापिं भद्रमेव च ।
KK-08-01-051-049c	दण्डधारं च समरे चित्रं चित्रायुधं हरिम् ॥
KK-08-01-051-050a	सिंहकेतुं रोचमानं शलभं च महारथम् ।
KK-08-01-051-050c	निजघान सुसङ्क्रुद्धश्चेदीनां च महारथान् ॥
KK-08-01-051-051a	तेषामाददतः प्राणानासीदाधिरथेर्वपुः ।
KK-08-01-051-051c	शोणिताभ्युक्षिताङ्गस्य रुद्रस्यैवातिभैरवम् ॥
KK-08-01-051-052a	तत्र भारत कर्णेन मातङ्गास्ताडिताः शरैः ।
KK-08-01-051-052c	सर्वतोऽभ्यद्रवन्भीताः कुर्वन्तो महदाकुलम् ॥
KK-08-01-051-053a	निपेतुरुर्व्यां समरे कर्णसायकताडिताः ।
KK-08-01-051-053c	कुर्वन्तो विविधान्नादान्वज्रनुन्ना इवाचलाः ॥
KK-08-01-051-054a	गजवाजिमनुष्यैश्च निपतद्भिः समन्ततः ।
KK-08-01-051-054c	रथैर्भग्नैर्ध्वजैश्चैव समास्तीर्यत मेदिनी ॥
KK-08-01-051-055a	नैवं भाष्मो न च द्रोणो नान्ये युधि च तावकाः ।
KK-08-01-051-055c	चक्रुः स्म तादृशं कर्म यादृशं कृतवान्रणे ॥
KK-08-01-051-056a	मृगमध्ये यथा सिंहो दृश्यते निर्भयश्चरन् ।
KK-08-01-051-056c	पाञ्चालानां तथा मध्ये कर्णोऽचरदभीतवत् ॥
KK-08-01-051-057a	सूतपुत्रोऽथ नागेषु हयेषु च रथेषु च ।
KK-08-01-051-057c	नरेषु च नरव्याघ्रश्चकार कदनं महत् ॥
KK-08-01-051-058a	यथा मृगगणांस्त्रस्तान्सिंहो द्रावयते दिशः ।
KK-08-01-051-058c	पाञ्चालानां रथव्रातान्कर्णो व्यद्रावयत्तथा ॥
KK-08-01-051-059a	सिंहं स्म हि यथा प्राप्य न जीवन्ति मृगाः क्वचित् ।
KK-08-01-051-059c	तथा कर्णमनुप्राप्ता न जीवन्ति स्म सृञ्जयाः ॥
KK-08-01-051-060a	वैश्वानरमुखं प्राप्य दह्यन्ते शलभा यथा ।
KK-08-01-051-060c	कर्णाग्रिं समरे प्राप्य दग्धा भारत सृञ्जयाः ॥
KK-08-01-051-061a	चेदिष्वेकेन कर्णेन पाञ्चालेषु च भारत ।
KK-08-01-051-061c	विश्राव्य नाम निहता बहवः शूरसम्मताः ॥
KK-08-01-051-062a	मम चासीन्मती राजन्दृष्ट्वा कर्णस्य विक्रमम् ।
KK-08-01-051-062c	नैकोऽप्याधिरथेर्जीवन्पाञ्चाल्यो मोक्ष्यते युधि ॥
KK-08-01-051-063a	सङ्ख्ये विमर्द्य पाञ्चालान्सूतपुत्रः पुनः पुनः ।
KK-08-01-051-063c	अभ्यधावत्सुसङ्क्रुद्धः कुन्तीपुत्रं युधिष्ठिरम् ॥
KK-08-01-051-064a	धृष्टद्युम्नश्च राजानं द्रौपदेयाश्च मारिष ।
KK-08-01-051-064c	परिवव्रुरमित्रघ्नं शतशश्चापरे जनाः ॥
KK-08-01-051-065a	शिखण्डी सहदेवश्च नकुलो नाकुलिस्तथा ।
KK-08-01-051-065c	जनमेजयः शिनेर्नप्ता बहवश्च प्रभद्रकाः ॥
KK-08-01-051-066a	एते पुरोगमा भूत्वा धृष्टद्युम्नश्च संयुगे ।
KK-08-01-051-066c	कर्णमस्यन्तमिष्वस्त्रैस्ततक्षुरमितौजसम् ॥
KK-08-01-051-067a	तांस्तत्राधिरथिः सङ्ख्ये चेदिपाञ्चालपाण्डवान् ।
KK-08-01-051-067c	एको बहूनभ्यपतद्गरुत्मानिव पन्नगान् ॥
KK-08-01-051-068a	तैः कर्णस्याभवद्युद्धं घोररूपं विशाम्पते ।
KK-08-01-051-068c	तादृग्यादृक्पुरावृत्तं देवानां दानवैः सह ॥
KK-08-01-051-069a	तान्समेतान्महेष्वासाञ्शरवर्षौधवर्षिणः ।
KK-08-01-051-069c	एको व्यधमदव्यग्रस्तमांसीव दिवाकरः ॥
KK-08-01-051-070a	भीमसेनस्तु संसक्ते राधेये पाण्डवैः सह ।
KK-08-01-051-070c	सर्वतोऽभ्यहनत्क्रुद्धो यमदण्डनिभैः शरैः ॥
KK-08-01-051-071a	बाह्लीकान्केकयान्मात्स्यान्वासात्यान्मद्रसैन्धवान् ।
KK-08-01-051-071c	एकः सङ्ख्ये महेष्वासो योधयन्बह्वशोभत ॥
KK-08-01-051-072a	तत्र मर्मसु भीमेन नाराचैस्ताडिता गजाः ।
KK-08-01-051-072c	प्रपतन्तो हतारोहाः कम्पयन्ति स्म मेदिनीम् ॥
KK-08-01-051-073a	वाजिनश्च हतारोहाः पत्तयश्च गतासवः ।
KK-08-01-051-073c	अशेरत महाराज वमन्तो रुधिरं बहु ॥
KK-08-01-051-074a	ताडिताः सहसा नागा भीमसेनेन मारिष ।
KK-08-01-051-074c	निपतन्ति महावेगा वज्ररुग्णा इवाचलाः ॥
KK-08-01-051-075a	पतितैस्तैर्महाराज वेगवद्भिर्महारथैः ।
KK-08-01-051-075c	शुशुभे वसुधा राजन्विकीर्णैरिव पर्वतैः ॥
KK-08-01-051-076a	सहस्रशश्च रथिनः पत्तयः पतितायुधाः ।
KK-08-01-051-076c	अक्षताः समदृश्यन्त भीमाद्भीता गतासवः ॥
KK-08-01-051-077a	रथिभिः सादिभिः सूतैः पादातैर्वाजिभिर्गजैः ।
KK-08-01-051-077c	भीमसेनशरैश्छिन्नैराच्छन्ना वसुधाभवत् ॥
KK-08-01-051-078a	तत्स्तम्भितमिवातिष्ठद्भीमसेनभयार्दितम् ।
KK-08-01-051-078c	दुर्योधनबलं सर्वं निरुत्साहं कृतं रणे ।
KK-08-01-051-078e	निश्चेष्टं तुमुलं दीनं बभौ तस्मिन्महारणे ॥
KK-08-01-051-079a	प्रसन्नसलिले काले यथा स्यात्सागरो नृप ।
KK-08-01-051-079c	तद्वत्तव बलं तद्वै निश्चलं समवस्थितम् ॥
KK-08-01-051-080a	मन्युवीर्यबलोपेतं दर्पात्प्रत्यवरोपितम् ।
KK-08-01-051-080c	अभवत्तव पुत्रस्य तत्सैन्यं निष्प्रभं तदा ॥
KK-08-01-051-081a	ते बले भरतश्रेष्ठ वध्यमाने परस्परम् ।
KK-08-01-051-081c	रुधिरौघपरिक्लिन्ने रुधिरार्द्रे बभूवतुः ॥
KK-08-01-051-082a	सूतपुत्रोऽवधीत्क्रुद्धः पाण्डवानामनीकिनीम् ।
KK-08-01-051-082c	भीमसेनः कुरूणां च त्रिगर्तानां धनञ्जयः ॥
KK-08-01-051-083a	वर्तमाने तथा रोद्रे सङ्ग्रामेऽद्भुतदर्शने ।
KK-08-01-051-083c	निहत्य पृतनामध्ये संशप्तकगणान्बहून् ।
KK-08-01-051-083e	अर्जुनो जयतां श्रेष्ठो वासुदेवमथाब्रवीत् ॥
KK-08-01-051-084a	प्रभग्नं बलमेतद्धि योत्स्यमानं मया सह ।
KK-08-01-051-084c	एते धावन्ति सगणाः संशप्तकमहारथाः ॥
KK-08-01-051-085a	`दुर्जया ह्येव समरे देवैरपि सवासवैः' ।
KK-08-01-051-085c	अपारयन्तो मद्बाणान्सिंहशब्दं मृगा इव ॥
KK-08-01-051-086a	दीर्यते च महत्सैन्यं सृञ्जयानां महारणे ।
KK-08-01-051-086c	`कुरवश्चाभिधावन्ति भीमसेनभयार्दिताः' ॥
KK-08-01-051-087a	हस्तिकक्ष्यो ह्यसौ कृष्ण केतुः कर्णस्य धीमतः ।
KK-08-01-051-087c	दृश्यते राजसैन्यस्य मध्ये विचरतो मुहुः ॥
KK-08-01-051-088a	न च कर्णं रणे शक्ता जेतुमेते महारथाः ।
KK-08-01-051-088c	जानीते हि भवान्कर्णं वीर्यवन्तं पराक्रमे ॥
KK-08-01-051-089a	तत्र याहि यतः कर्णो द्रावयत्येष नो बलम् ।
KK-08-01-051-089c	त्रिगर्तान्वर्जयन्याहि सूतपुत्रं महारथम् ।
KK-08-01-051-089e	एतन्मे रोचते कृष्ण यथा वा तव रोचते ॥
KK-08-01-051-090a	एतच्छ्रुत्वा वचस्तस्य गोविन्दः प्रहसन्निव ।
KK-08-01-051-090c	अब्रवीदर्जुनं तूर्णं कौरवान्याहि पाण्डव ॥
KK-08-01-051-091a	ततस्तव महासैन्यं गोविन्दप्रेरिता हयाः ।
KK-08-01-051-091c	हंसवर्णा विशंस्तूर्णं वहन्तोऽर्जुनमाहवे ॥
KK-08-01-051-092a	केशवप्रेरितैरश्वैः श्वेतैः काञ्चनभूषणैः ।
KK-08-01-051-092c	प्रविशद्भिस्तव बलं चतुर्दिशमदीर्यत ॥
KK-08-01-051-093a	मेघस्तनितनिर्ह्रादः स रथो वानरध्वजः ।
KK-08-01-051-093c	चलत्पताकस्तां सेनां विमानं द्यामिवाविशत् ॥
KK-08-01-051-094a	तौ विदार्य महासेनां प्रविष्टौ केशवार्जुनौ ।
KK-08-01-051-094c	क्रुद्धौ संरम्भरक्ताक्षौ विभ्राजेतां महाद्युती ॥
KK-08-01-051-095a	युद्धशौण्डौ समाहूतावागतौ तौ रणाध्वरम् ।
KK-08-01-051-095c	यज्वभिर्विधिना हूतौ मखं देवाविवाश्विनौ ॥
KK-08-01-051-096a	`क्रोधताम्रेक्षणौ शूरौ शुशुभाते महाबलौ ।
KK-08-01-051-096c	मदोत्कटौ यथा नागौ दृष्टिसञ्चारचारिणौ' ॥
KK-08-01-051-097a	क्रुद्धौ तौ तु नरव्याघ्रो योगवन्तौ बभूवतुः ।
KK-08-01-051-097c	तलशब्देन रुषितौ महानागाविवोत्कटौ ॥
KK-08-01-051-098a	विगाह्य तु रथानीकमश्वसङ्घांश्च फल्गुनः ।
KK-08-01-051-098c	व्यचरत्पृतनामध्ये पाशहस्त इवान्तकः ॥
KK-08-01-051-099a	तं दृष्ट्वा युधि विक्रान्तं सेनायां तव भारत ।
KK-08-01-051-099c	संशप्तकगणान्भूयः पुत्रस्ते समचूचुदत् ॥
KK-08-01-051-100a	ततो रथसहस्रेण द्विरदानां त्रिभिः शतैः ।
KK-08-01-051-100c	चतुर्दशसहस्रैस्तु तुरगाणां महाहवे ।
KK-08-01-051-100e	द्वाभ्यां शतसहस्राभ्यां पदातीनां च धन्विनाम् ॥
KK-08-01-051-101a	शूराणां लब्धलक्षाणां विदितानां समन्ततः ।
KK-08-01-051-101c	अभ्यवर्तन्त कौन्तेयं छादयन्तो महारथाः ॥
KK-08-01-051-102a	शरवर्षैर्महाराज सर्वतः पाण्डुनन्दनम् ।
KK-08-01-051-102c	स च्छाद्यमानः समरे शरैः परबलार्दनः ॥
KK-08-01-051-103a	दर्शयन्रौद्रमात्मानं पाशहस्त इवान्तकः ।
KK-08-01-051-103c	निघ्नन्संशप्तकान्पार्थः प्रेक्षणीयतरोऽभवत् ॥
KK-08-01-051-104a	ततो विद्युत्प्रभैर्बाणैः कार्तस्वरविभूषितैः ।
KK-08-01-051-104c	निरन्तरमिवाकाशमासीच्छन्नं किरीटिना ॥
KK-08-01-051-105a	किरीटिचापनिर्मुक्तैः सम्पतद्भिर्महाशरैः ।
KK-08-01-051-105c	समाच्छन्नं बभौ सर्वं काद्रवेयैरिव प्रभो ॥
KK-08-01-051-106a	रुक्मपुङ्खाञ्शरान्घोरान्प्रसन्नान्नतपर्वणः ।
KK-08-01-051-106c	अवासृजदमेयात्मा दिक्षु सर्वासु पाण्डवः ॥
KK-08-01-051-107a	मही वियद्दिशः सर्वाः समुद्रा गिरयोऽपि वा ।
KK-08-01-051-107c	स्फुटन्तीति जना जज्ञुः पार्थस्य तलनिःस्वनात् ॥
KK-08-01-051-108a	हत्वा दशसहस्राणि पार्थिवानां महारथः ।
KK-08-01-051-108c	संशप्तकानां कौन्तेयः प्रपक्षं त्वरितोभ्ययात् ॥
KK-08-01-051-109a	प्रपक्षं च समासाद्य पार्थः काम्भोजरक्षितम् ।
KK-08-01-051-109c	प्रममाथ बलं भल्लैर्दानवानिव वासवः ॥
KK-08-01-051-110a	प्रचिच्छेदाशु भल्लेन द्विषतामाततायिनाम् ।
KK-08-01-051-110c	शस्त्रपाणींस्तथा बाहूंस्तथापि च शिरांस्युत ॥
KK-08-01-051-111a	अङ्गांङ्गावयवैश्छिन्नैर्व्यायुधास्तेऽपतन्भुवि ।
KK-08-01-051-111c	विष्वग्वाताभिसम्भग्ना बहुशाखा इव द्रुमाः ॥
KK-08-01-051-112a	हस्त्यश्वरथपत्तीनां व्रातान्निघ्नन्तमर्जुनम् ।
KK-08-01-051-112c	सुदक्षिणादवरजः शरवृष्ट्याभ्यवीवृषत् ॥
KK-08-01-051-113a	तस्यास्यतोऽर्धचन्द्राभ्यां स बाहू परिघोपमौ ।
KK-08-01-051-113c	पूर्णचन्द्राभवक्त्रं च क्षुरेणापाहरच्छिरः ॥
KK-08-01-051-114a	तत्पपात ततो वेगात्स्वलोहितपरिष्कृतम् ।
KK-08-01-051-114c	मनः शिलागिरेः शृङ्गं वज्रेणेवावदारितम् ॥
KK-08-01-051-115a	सुदक्षिणादवरजं काम्भोजा ददृशुर्हतम् ।
KK-08-01-051-115c	प्रांशुं कमलपत्राक्षमत्यर्थं प्रियदर्शनम् ।
KK-08-01-051-115e	काञ्चनस्तम्भसदृशं भिन्नं हेमगिरिं यथा ॥
KK-08-01-051-116a	ततोऽभवत्पुनर्युद्धं घोरमत्यर्थमद्भुतम् ।
KK-08-01-051-116c	नानावस्थाश्च योधानां बभूवुस्तत्र युध्यताम् ॥
KK-08-01-051-117a	पार्थेषुनिहतैरश्वैः काम्भोजैर्यवनैः शकैः ।
KK-08-01-051-117c	शोणिताक्तैस्तदा रक्तं सर्वामासीद्विशां पते ॥
KK-08-01-051-118a	रथैर्हताश्वसूतैश्च हतारोहैश्च वाजिभिः ।
KK-08-01-051-118c	द्विरदैश्च हतारोहैर्महामात्रैर्हतद्विपैः ॥
KK-08-01-051-119a	अन्योन्येन महाराज विनाशः पृथिवीक्षिताम् ।
KK-08-01-051-119c	आसीत्क्रुद्धेऽर्जुने कर्णे भीमसेने च दारुणम् ॥
KK-08-01-051-120a	तस्पिन्प्रपक्षे पक्षे च वध्यमाने मदोत्कटः ।
KK-08-01-051-120c	अर्जुनं जयतां श्रेष्ठं त्वरितो द्रौणिरभ्ययात् ॥
KK-08-01-051-121a	विधुन्वानो महच्चापं कार्तस्वरविभूषितम् ।
KK-08-01-051-121c	आददानः शरान्घोरान्स्वरश्मीनिव भास्करः ॥
KK-08-01-051-122a	तयोरासीन्महद्युद्धं धर्मभ्रात्रोरनैष्ठिकम् ।
KK-08-01-051-122c	विस्मापयिषतोर्लोकं यशश्चोत्तममिच्छतोः ॥
KK-08-01-051-123a	संशप्तकांस्तु कौन्तेयः कुरूंश्चापि वृकोदरः ।
KK-08-01-051-123c	सूतपुत्रस्तु पाञ्चालांस्त्रयोऽघ्नंस्त्वरिताः शरैः ॥
KK-08-01-051-124a	एवमेष महाराज विनाशः पृथिवीक्षिताम् ।
KK-08-01-051-124c	युद्वं घोरं तथा त्वासीत्त्रिधाभूते चमूमुखे ॥ ॥

इति श्रीमन्महाभारते कर्णपर्वणि सप्तदशदिवसयुद्धे एकपञ्चाशोऽध्यायः ॥ 51 ॥ 

*.एतदनन्तरं झ.पुस्तके विद्यमाना कथा अस्मिन्पाठे - 57 - 58 तमाध्याययोर्वर्तते ।
