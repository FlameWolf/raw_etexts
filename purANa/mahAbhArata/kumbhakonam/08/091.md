अध्यायः 091

रणाय कर्णार्जुनयोः समागमः ॥ 1 ॥ तदवलोकनाय दिवि देवगन्धर्वादीनां समागमः ॥ 2 ॥ देवासुरादीनां कर्णार्जु नसमाश्रयणेन द्वैधीभावः ॥ 3 ॥

001	सञ्जय उवाच ।
001a	वृषसेनं हतं दृष्ट्वा क्रोधामर्षसमन्वितः ।
001c	पुत्रशोकोद्भवं वारि नेत्राभ्यां समवासृजत् ॥
002a	रथेन कर्णस्तेजस्वी जगामाभिमुखो रिपुम् ।
002c	युद्धायामर्षताम्राक्षः समाहूय धनञ्जयम् ॥
003a	तौ रथौ सूर्यसङ्काशौ वैयाघ्रपरिवारितौ ।
003c	समेतौ ददृशुस्तत्र द्वाविवार्कौ समुद्गतौ ॥
004a	श्वेताश्वौ पुरुषादित्यावास्थितावरिमर्दनौ ।
004c	शुशुभाते महात्मानौ चन्द्रादित्यौ यथा दिवि ।
004e	`रथौ चतुर्भिर्जलदैर्भगमित्राविवाम्बरे' ॥
005a	तौ दृष्ट्वा विस्मयं जग्मुः सर्वसैन्यानि मारिष ।
005c	त्रैलोक्यविजये यत्ताविन्द्रवैरोचनाविव ॥
006a	रथज्यातलनिर्ह्रादैर्बाणशङ्खरवैस्तथा ।
006c	तौ रथावभ्यधावन्त क्षत्रियाः सर्व एव हि ॥
007a	ध्वजावालोक्य वीराणां विस्मयः समपद्यत ।
007c	हस्तिकक्ष्यां च कर्णस्य वानरं च किरीटिनः ॥
008a	तौ रथौ सम्प्रसक्तौ तु दृष्ट्वा भारत पार्थिवाः ।
008c	सिंहनादरवांश्चक्रुः साधुवादांश्च पुष्कलान् ॥
009a	श्रुत्वा तयोर्द्वैरथं च तत्र योधाः सहस्रशः ।
009c	चक्रुर्बाहुस्वनांश्चैव तथा बाणरवं महत् ॥
010a	आजघ्नुः कुरवस्तत्र वादित्राणि समन्ततः ।
010c	राधेयमभितो दध्मुः शङ्खाञ्शतसहस्रशः ॥
011a	तथैव पाण्डवाः सर्वे हर्षयन्तो धनञ्जयम् ।
011c	तूर्यशङ्खनिनादेन दिशः सर्वा व्यनादयन् ॥
012a	क्ष्वेलितास्फोटितोत्क्रुष्टैस्तुमुलं सर्वतोऽभवत् ।
012c	बाहुशब्दैश्च शूराणां कर्णार्जुनसमागमे ॥
013a	तौ दृष्ट्वा पुरुषव्याघ्रौ रथस्थौ रथिनां वरौ ।
013c	प्रगृहीतमहाचापौ शरशक्तिध्वजायुतौ ॥
014a	वर्मिणौ बद्धनिस्त्रिंशौ श्वेताश्वौ शङ्खशोभितौ ।
014c	तूणीरवसम्पन्नौ द्वावप्येतौ सुदर्शनौ ॥
015a	रक्तचन्दनदिग्धाङ्गौ समदौ गोवृषाविव ।
015c	चापविद्युद्ध्वजोपेतौ शस्त्रसम्पत्तियोधिनौ ॥
016a	चामरव्यजनोपैतौ श्वेतच्छत्रोपशोभितौ ।
016c	कृष्णशल्यरथोपेतौ तुल्यरूपौ महारथौ ॥
017a	सिंहस्कन्धौ दीर्घभुजौ रक्ताक्षौ हेममालिनौ ।
017c	सिंहस्कन्धप्रतीकाशौ व्यूढोरस्कौ महाबलौ ।
017e	अन्योन्यवधमिच्छन्तावन्योन्यजयकाङ्क्षिणौ ॥
018a	अन्योन्यमभिधावन्तौ गोष्ठे गोवृषभाविव ।
018c	प्रभिन्नाविव मातङ्गौ सुसंरब्धाविवाचलौ ॥
019a	आशीविषशिशुप्रख्यौ यमकालान्तकोपमौ ।
019c	इन्द्रवृत्राविव क्रुद्धौ सूर्यचन्द्रसमप्रभौ ॥
020a	महाग्रहाविव क्रुद्धौ युगान्ताय समुत्थितौ ।
020c	देवगर्भौ देवसमौ देवतुल्यौ च रूपतः ॥
021a	यदृच्छया समायातौ सूर्याचन्द्रमसौ यथा ।
021c	बलिनौ समरे दृप्तौ नानाशस्त्रधरौ युधि ॥
022a	तौ दृष्ट्वा पुरुषव्याघ्रौ शार्दूलाविव धिष्ठितौ ।
022c	बभूव परमो हर्षस्तावकानां विशाम्पते ॥
023a	संशयः सर्वभूतानां विजये समपद्यत ।
023c	समेतौ पुरुषव्याघ्रौ प्रेक्ष्य कर्णधनञ्जयौ ॥
024a	उभौ वरायुधधरावुभौ रणकृतश्रमौ ।
024c	उभौ च बाहुशब्देन नादयन्तौ नभस्तलम् ॥
025a	उभौ विश्रुतकर्माणौ पौरुषेण बलेन च ।
025c	उभौ च सदृशौ युद्धे शम्बरामरराजयोः ॥
026a	कार्तवीर्यसमौ चोभावुभौ दाशरथेः समौ ।
026c	विष्णुवीर्यसमौ चोभावुभौ भवसमौ युधि ॥
027a	उभौ श्वेतहयौ राजन्रथप्रवरवाहिनौ ।
027c	सारथिप्रवरौ चापि उभौ मद्रजनार्दनौ ॥
028a	ततो दृष्ट्वा महाराज राजमानौ महारथौ ।
028c	सिद्धचारणसङ्घानां विस्मयः समपद्यत ॥
029a	धार्तराष्ट्रास्ततस्तूर्णं सबला भरतर्षभ ।
029c	परिवव्रुर्महात्मानं कर्णमाहवशोभिनम् ॥
030a	तथैव पाण्डवा दृष्ट्वा धृष्टद्युम्नपुरोगमाः ।
030c	यमौ च चेकितानश्च प्रहृष्टाश्च प्रभद्रकाः ॥
031a	नानादेश्याश्च ये शूराः शिष्टा युद्धाभिनन्दिनः ।
031c	ते सर्वे सहिता हृष्टाः परिवव्रुर्धनञ्जयम् ॥
032a	रिरक्षिषन्तः शत्रुघ्नाः पत्त्यश्वरथकुञ्जराः ।
032c	धनञ्जयस्य विजये धृताः कर्णवधेऽपि च ॥
033a	तथैव तावकाः सर्वे यत्ताः सेनाप्रहारिणः ।
033c	दुर्योधनमुखा राजन्कर्णं जुगुपुराहवे ॥
034a	तावकानां रणे कर्णो ग्लहो ह्यासीद्विशाम्पते ।
034c	तथैव पाण्डवेयानां ग्लहः पार्थोऽभवत्तदा ॥
035a	तयोस्तु सभ्यास्तत्रासन्प्रेक्षकाश्चाभवन्युधि ।
035c	तत्रैषां ग्लहमानानां ध्रुवौ जयपराजयौ ॥
036a	ताभ्यां द्यतं समासक्तं विजयायेतराय वा ।
036c	अस्माकं पाण्डवानां च स्थितानां रणमूर्धनि ॥
037a	तौ तु स्थितौ महाराज समरे युद्धशालिनौ ।
037c	अन्योन्यं प्रतिसंरब्धावन्योन्यवधकाङ्क्षिणौ ॥
038a	तावुभौ प्रजिहीर्षन्ताविन्द्रवृत्राविव प्रभो ।
038c	भीमरूपधरावास्तां महाधूमाविव ग्रहौ ॥
039a	ततोऽन्तरिक्षे सञ्जज्ञे विवादो भरतर्षभ ।
039c	मिथो भेदाश्च भूतानामासन्कर्णार्जुनान्तरे ॥
040a	व्याश्रयन्त द्विधा भिन्नाः सर्वे लोकास्तु मारिष ।
040c	देवदानवगन्धर्वाः पिशाचोरगराक्षसाः ।
040e	प्रतिपक्षग्रहं चक्रुः कर्णार्जुनसमागमे ॥
041a	द्यौरासीत्कर्णपक्षेऽत्र सनक्षत्रा विशाम्पते ।
041c	भूर्विशाला पार्थमाता पुत्रस्य जयकाङ्क्षिणी ॥
042a	सागराश्चैव गिरयः सरितश्च नरोत्तम ।
042c	महीजा जलजाश्चैव व्याश्रयन्त किरीटिनम् ॥
043a	असुरा यातुधानाश्च गुह्यकाश्च परन्तप ।
043c	कर्णः समभवद्यत्र खेचराणि वयांसि च ॥
044a	रत्नानि निधयः सर्वे वेदाश्चाख्यानपञ्चमाः ।
044c	सोपवेदोपनिषदो व्याश्रयन्त किरीटिनम् ॥
045a	वासुकिश्चित्रसेनश्च तक्षकश्चोपतक्षकः ।
045c	महीवियज्जलचराः काद्रवेयाश्च सान्वयाः ।
045e	विषवन्तो महानागा वेगिनश्चार्जुनेऽभवन् ॥
046a	ऐरावताः सौरभेया वैशालेयाश्च भोगिनः ।
046c	एतेऽभवन्नर्जुनस्य पापाः सर्पाश्च कर्णतः ॥
047a	ईहामृगा व्यालमृगा मङ्गला मृगपक्षिणः ।
047c	मङ्गलाः पशवश्चैव सिंहव्याघ्रास्तथैव च ।
047e	पार्थस्य विजये राजन्सर्व एव समाश्रिताः ॥
048a	वसवो मरुतः साध्या रुद्रा देवाश्विनावपि ।
048c	अग्नी रुद्रश्च सोमश्च पन्नगाश्च दिशो दश ।
048e	कर्णतः समपद्यन्त श्वसृगालवयांसि च ॥
049a	वसवश्च महेन्द्रेण मरुतश्च सहाग्निना ।
049c	धनञ्जयस्य ते वर्गा आदित्याः कर्णतोऽभवन् ॥
050a	देवताः पितृभिः सार्धमृषिभिश्च परन्तप ।
050c	तुम्बुरुप्रमुखाः सर्वे गन्धर्वा भरतर्षभ ।
050e	यमौ वैश्रवणश्चैव वरुणश्च यतोऽर्जुनः ॥
051a	देवर्षिब्रह्मर्षिगणाः सर्वे च खचराश्च ये ।
051c	प्रालेयाः सहमौनेयाः शुभाश्चाप्सरसां गणाः ॥
052a	सहाप्सरोभिः शुभ्राभिर्देवदूताश्च गुह्यकाः ।
052c	किरीटिनं संश्रिताः स्म पुण्यगन्धा मनोरमाः ॥
053a	अमनोज्ञाश्च ये गन्धास्ते सर्वे कर्णमाश्रिताः ।
053c	विपरीतान्यनिष्टानि भवन्ति विनशिष्यताम् ॥
054a	ये त्वन्तकाले पुरुषं विपरीतमुपाश्रितम् ।
054c	प्रविशन्ति नरं क्षिप्रं मृत्युकालेऽभ्युपागते ।
054e	ते भावाः सहिताः कर्णं प्रविष्टाः सूतनन्दनम् ॥
055a	ओजस्तेजश्च सिद्धिश्च प्रहर्षः सत्यविक्रमौ ।
055c	मनस्तुष्टिर्जयश्चापि तथाऽऽनन्दो नृपोत्तम ॥
056a	ईदृशानि नरव्याघ्र तस्मिन्सङ्ग्रामसागरे ।
056c	निमित्तानि च शुभ्राणि विविशुर्जिष्णुमाहवे ॥
057ac	ऋषयो ब्राह्मणैः सार्धमभजन्त किरीटिनम् ॥
058a	ततो देवगणैः सार्धं सिद्धाश्च सह चारणैः ।
058c	द्विधा भूता महाराज व्याश्रयन्त नरोत्तमौ ॥
059a	विमानानि विचित्राणि गुणवन्ति च सर्वशः ।
059c	समारुह्य समाजग्मुर्द्वैरथं कर्णपार्थयोः ।
059e	अन्तरिक्षे महाराज देवगन्धर्वराक्षसाः ॥
060a	एवं सर्वेषु भूतेषु द्विधा भूतेषु भारत ।
060c	आशंसमानेषु जयं राधेयस्यार्जुनस्य च ।
060e	विमानायुतसम्बाधमाकाशमभवत्तदा ॥
061a	ईहामृगव्यालमृगैर्द्विपाश्वरथपङ्क्तिभिः ।
061c	ऊह्यमानाः परे मेघैर्वायुना च मनीषिणः ।
061e	दिदृक्षवः समाजग्मुः कर्णार्जुनसमागमम् ॥
062a	देवदानवगन्धर्वा नागयक्षपतत्रिणः ।
062c	महर्षयो देवगणाः पितरश्च स्वधाभुजः ॥
063a	तपोविद्यौषधीसिद्धा नानारूपाम्बरत्विषः ।
063c	अन्तरिक्षे महाराज विवदन्तोऽवतस्थिरे ॥
064a	ब्रह्मा ब्रह्मर्षिभिः सार्धं प्रजापतिभिरेव च ।
064c	आस्थितो यानमाकाशे दिव्यं तेजः समागताः ॥
065a	ततः प्रजापतिस्तूर्णमाजगाम महामते ।
065c	द्वैरथं युधि तं द्रुष्टं कर्णपाण्डवयोस्तदा ॥
066a	विजित्य कर्णः स्विदिमां वसुन्धरामथार्जुनः स्वित्प्रतिपद्यतेऽखिलाम् ।
066c	इतीश्वरस्यापि बभूव संशयः प्रजापतेः प्रेक्ष्य तयोर्महद्बलम् ॥ ॥

इति श्रीमन्महाभारते कर्णपर्वणि सप्तदशदिवसयुद्धे एकनवतितमोऽध्यायः ॥ 91 ॥
