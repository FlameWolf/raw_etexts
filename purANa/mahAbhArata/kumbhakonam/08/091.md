अध्यायः 091

रणाय कर्णार्जुनयोः समागमः ॥ 1 ॥ तदवलोकनाय दिवि देवगन्धर्वादीनां समागमः ॥ 2 ॥ देवासुरादीनां कर्णार्जु नसमाश्रयणेन द्वैधीभावः ॥ 3 ॥

KK-08-01-091-001	सञ्जय उवाच ।
KK-08-01-091-001a	वृषसेनं हतं दृष्ट्वा क्रोधामर्षसमन्वितः ।
KK-08-01-091-001c	पुत्रशोकोद्भवं वारि नेत्राभ्यां समवासृजत् ॥
KK-08-01-091-002a	रथेन कर्णस्तेजस्वी जगामाभिमुखो रिपुम् ।
KK-08-01-091-002c	युद्धायामर्षताम्राक्षः समाहूय धनञ्जयम् ॥
KK-08-01-091-003a	तौ रथौ सूर्यसङ्काशौ वैयाघ्रपरिवारितौ ।
KK-08-01-091-003c	समेतौ ददृशुस्तत्र द्वाविवार्कौ समुद्गतौ ॥
KK-08-01-091-004a	श्वेताश्वौ पुरुषादित्यावास्थितावरिमर्दनौ ।
KK-08-01-091-004c	शुशुभाते महात्मानौ चन्द्रादित्यौ यथा दिवि ।
KK-08-01-091-004e	`रथौ चतुर्भिर्जलदैर्भगमित्राविवाम्बरे' ॥
KK-08-01-091-005a	तौ दृष्ट्वा विस्मयं जग्मुः सर्वसैन्यानि मारिष ।
KK-08-01-091-005c	त्रैलोक्यविजये यत्ताविन्द्रवैरोचनाविव ॥
KK-08-01-091-006a	रथज्यातलनिर्ह्रादैर्बाणशङ्खरवैस्तथा ।
KK-08-01-091-006c	तौ रथावभ्यधावन्त क्षत्रियाः सर्व एव हि ॥
KK-08-01-091-007a	ध्वजावालोक्य वीराणां विस्मयः समपद्यत ।
KK-08-01-091-007c	हस्तिकक्ष्यां च कर्णस्य वानरं च किरीटिनः ॥
KK-08-01-091-008a	तौ रथौ सम्प्रसक्तौ तु दृष्ट्वा भारत पार्थिवाः ।
KK-08-01-091-008c	सिंहनादरवांश्चक्रुः साधुवादांश्च पुष्कलान् ॥
KK-08-01-091-009a	श्रुत्वा तयोर्द्वैरथं च तत्र योधाः सहस्रशः ।
KK-08-01-091-009c	चक्रुर्बाहुस्वनांश्चैव तथा बाणरवं महत् ॥
KK-08-01-091-010a	आजघ्नुः कुरवस्तत्र वादित्राणि समन्ततः ।
KK-08-01-091-010c	राधेयमभितो दध्मुः शङ्खाञ्शतसहस्रशः ॥
KK-08-01-091-011a	तथैव पाण्डवाः सर्वे हर्षयन्तो धनञ्जयम् ।
KK-08-01-091-011c	तूर्यशङ्खनिनादेन दिशः सर्वा व्यनादयन् ॥
KK-08-01-091-012a	क्ष्वेलितास्फोटितोत्क्रुष्टैस्तुमुलं सर्वतोऽभवत् ।
KK-08-01-091-012c	बाहुशब्दैश्च शूराणां कर्णार्जुनसमागमे ॥
KK-08-01-091-013a	तौ दृष्ट्वा पुरुषव्याघ्रौ रथस्थौ रथिनां वरौ ।
KK-08-01-091-013c	प्रगृहीतमहाचापौ शरशक्तिध्वजायुतौ ॥
KK-08-01-091-014a	वर्मिणौ बद्धनिस्त्रिंशौ श्वेताश्वौ शङ्खशोभितौ ।
KK-08-01-091-014c	तूणीरवसम्पन्नौ द्वावप्येतौ सुदर्शनौ ॥
KK-08-01-091-015a	रक्तचन्दनदिग्धाङ्गौ समदौ गोवृषाविव ।
KK-08-01-091-015c	चापविद्युद्ध्वजोपेतौ शस्त्रसम्पत्तियोधिनौ ॥
KK-08-01-091-016a	चामरव्यजनोपैतौ श्वेतच्छत्रोपशोभितौ ।
KK-08-01-091-016c	कृष्णशल्यरथोपेतौ तुल्यरूपौ महारथौ ॥
KK-08-01-091-017a	सिंहस्कन्धौ दीर्घभुजौ रक्ताक्षौ हेममालिनौ ।
KK-08-01-091-017c	सिंहस्कन्धप्रतीकाशौ व्यूढोरस्कौ महाबलौ ।
KK-08-01-091-017e	अन्योन्यवधमिच्छन्तावन्योन्यजयकाङ्क्षिणौ ॥
KK-08-01-091-018a	अन्योन्यमभिधावन्तौ गोष्ठे गोवृषभाविव ।
KK-08-01-091-018c	प्रभिन्नाविव मातङ्गौ सुसंरब्धाविवाचलौ ॥
KK-08-01-091-019a	आशीविषशिशुप्रख्यौ यमकालान्तकोपमौ ।
KK-08-01-091-019c	इन्द्रवृत्राविव क्रुद्धौ सूर्यचन्द्रसमप्रभौ ॥
KK-08-01-091-020a	महाग्रहाविव क्रुद्धौ युगान्ताय समुत्थितौ ।
KK-08-01-091-020c	देवगर्भौ देवसमौ देवतुल्यौ च रूपतः ॥
KK-08-01-091-021a	यदृच्छया समायातौ सूर्याचन्द्रमसौ यथा ।
KK-08-01-091-021c	बलिनौ समरे दृप्तौ नानाशस्त्रधरौ युधि ॥
KK-08-01-091-022a	तौ दृष्ट्वा पुरुषव्याघ्रौ शार्दूलाविव धिष्ठितौ ।
KK-08-01-091-022c	बभूव परमो हर्षस्तावकानां विशाम्पते ॥
KK-08-01-091-023a	संशयः सर्वभूतानां विजये समपद्यत ।
KK-08-01-091-023c	समेतौ पुरुषव्याघ्रौ प्रेक्ष्य कर्णधनञ्जयौ ॥
KK-08-01-091-024a	उभौ वरायुधधरावुभौ रणकृतश्रमौ ।
KK-08-01-091-024c	उभौ च बाहुशब्देन नादयन्तौ नभस्तलम् ॥
KK-08-01-091-025a	उभौ विश्रुतकर्माणौ पौरुषेण बलेन च ।
KK-08-01-091-025c	उभौ च सदृशौ युद्धे शम्बरामरराजयोः ॥
KK-08-01-091-026a	कार्तवीर्यसमौ चोभावुभौ दाशरथेः समौ ।
KK-08-01-091-026c	विष्णुवीर्यसमौ चोभावुभौ भवसमौ युधि ॥
KK-08-01-091-027a	उभौ श्वेतहयौ राजन्रथप्रवरवाहिनौ ।
KK-08-01-091-027c	सारथिप्रवरौ चापि उभौ मद्रजनार्दनौ ॥
KK-08-01-091-028a	ततो दृष्ट्वा महाराज राजमानौ महारथौ ।
KK-08-01-091-028c	सिद्धचारणसङ्घानां विस्मयः समपद्यत ॥
KK-08-01-091-029a	धार्तराष्ट्रास्ततस्तूर्णं सबला भरतर्षभ ।
KK-08-01-091-029c	परिवव्रुर्महात्मानं कर्णमाहवशोभिनम् ॥
KK-08-01-091-030a	तथैव पाण्डवा दृष्ट्वा धृष्टद्युम्नपुरोगमाः ।
KK-08-01-091-030c	यमौ च चेकितानश्च प्रहृष्टाश्च प्रभद्रकाः ॥
KK-08-01-091-031a	नानादेश्याश्च ये शूराः शिष्टा युद्धाभिनन्दिनः ।
KK-08-01-091-031c	ते सर्वे सहिता हृष्टाः परिवव्रुर्धनञ्जयम् ॥
KK-08-01-091-032a	रिरक्षिषन्तः शत्रुघ्नाः पत्त्यश्वरथकुञ्जराः ।
KK-08-01-091-032c	धनञ्जयस्य विजये धृताः कर्णवधेऽपि च ॥
KK-08-01-091-033a	तथैव तावकाः सर्वे यत्ताः सेनाप्रहारिणः ।
KK-08-01-091-033c	दुर्योधनमुखा राजन्कर्णं जुगुपुराहवे ॥
KK-08-01-091-034a	तावकानां रणे कर्णो ग्लहो ह्यासीद्विशाम्पते ।
KK-08-01-091-034c	तथैव पाण्डवेयानां ग्लहः पार्थोऽभवत्तदा ॥
KK-08-01-091-035a	तयोस्तु सभ्यास्तत्रासन्प्रेक्षकाश्चाभवन्युधि ।
KK-08-01-091-035c	तत्रैषां ग्लहमानानां ध्रुवौ जयपराजयौ ॥
KK-08-01-091-036a	ताभ्यां द्यतं समासक्तं विजयायेतराय वा ।
KK-08-01-091-036c	अस्माकं पाण्डवानां च स्थितानां रणमूर्धनि ॥
KK-08-01-091-037a	तौ तु स्थितौ महाराज समरे युद्धशालिनौ ।
KK-08-01-091-037c	अन्योन्यं प्रतिसंरब्धावन्योन्यवधकाङ्क्षिणौ ॥
KK-08-01-091-038a	तावुभौ प्रजिहीर्षन्ताविन्द्रवृत्राविव प्रभो ।
KK-08-01-091-038c	भीमरूपधरावास्तां महाधूमाविव ग्रहौ ॥
KK-08-01-091-039a	ततोऽन्तरिक्षे सञ्जज्ञे विवादो भरतर्षभ ।
KK-08-01-091-039c	मिथो भेदाश्च भूतानामासन्कर्णार्जुनान्तरे ॥
KK-08-01-091-040a	व्याश्रयन्त द्विधा भिन्नाः सर्वे लोकास्तु मारिष ।
KK-08-01-091-040c	देवदानवगन्धर्वाः पिशाचोरगराक्षसाः ।
KK-08-01-091-040e	प्रतिपक्षग्रहं चक्रुः कर्णार्जुनसमागमे ॥
KK-08-01-091-041a	द्यौरासीत्कर्णपक्षेऽत्र सनक्षत्रा विशाम्पते ।
KK-08-01-091-041c	भूर्विशाला पार्थमाता पुत्रस्य जयकाङ्क्षिणी ॥
KK-08-01-091-042a	सागराश्चैव गिरयः सरितश्च नरोत्तम ।
KK-08-01-091-042c	महीजा जलजाश्चैव व्याश्रयन्त किरीटिनम् ॥
KK-08-01-091-043a	असुरा यातुधानाश्च गुह्यकाश्च परन्तप ।
KK-08-01-091-043c	कर्णः समभवद्यत्र खेचराणि वयांसि च ॥
KK-08-01-091-044a	रत्नानि निधयः सर्वे वेदाश्चाख्यानपञ्चमाः ।
KK-08-01-091-044c	सोपवेदोपनिषदो व्याश्रयन्त किरीटिनम् ॥
KK-08-01-091-045a	वासुकिश्चित्रसेनश्च तक्षकश्चोपतक्षकः ।
KK-08-01-091-045c	महीवियज्जलचराः काद्रवेयाश्च सान्वयाः ।
KK-08-01-091-045e	विषवन्तो महानागा वेगिनश्चार्जुनेऽभवन् ॥
KK-08-01-091-046a	ऐरावताः सौरभेया वैशालेयाश्च भोगिनः ।
KK-08-01-091-046c	एतेऽभवन्नर्जुनस्य पापाः सर्पाश्च कर्णतः ॥
KK-08-01-091-047a	ईहामृगा व्यालमृगा मङ्गला मृगपक्षिणः ।
KK-08-01-091-047c	मङ्गलाः पशवश्चैव सिंहव्याघ्रास्तथैव च ।
KK-08-01-091-047e	पार्थस्य विजये राजन्सर्व एव समाश्रिताः ॥
KK-08-01-091-048a	वसवो मरुतः साध्या रुद्रा देवाश्विनावपि ।
KK-08-01-091-048c	अग्नी रुद्रश्च सोमश्च पन्नगाश्च दिशो दश ।
KK-08-01-091-048e	कर्णतः समपद्यन्त श्वसृगालवयांसि च ॥
KK-08-01-091-049a	वसवश्च महेन्द्रेण मरुतश्च सहाग्निना ।
KK-08-01-091-049c	धनञ्जयस्य ते वर्गा आदित्याः कर्णतोऽभवन् ॥
KK-08-01-091-050a	देवताः पितृभिः सार्धमृषिभिश्च परन्तप ।
KK-08-01-091-050c	तुम्बुरुप्रमुखाः सर्वे गन्धर्वा भरतर्षभ ।
KK-08-01-091-050e	यमौ वैश्रवणश्चैव वरुणश्च यतोऽर्जुनः ॥
KK-08-01-091-051a	देवर्षिब्रह्मर्षिगणाः सर्वे च खचराश्च ये ।
KK-08-01-091-051c	प्रालेयाः सहमौनेयाः शुभाश्चाप्सरसां गणाः ॥
KK-08-01-091-052a	सहाप्सरोभिः शुभ्राभिर्देवदूताश्च गुह्यकाः ।
KK-08-01-091-052c	किरीटिनं संश्रिताः स्म पुण्यगन्धा मनोरमाः ॥
KK-08-01-091-053a	अमनोज्ञाश्च ये गन्धास्ते सर्वे कर्णमाश्रिताः ।
KK-08-01-091-053c	विपरीतान्यनिष्टानि भवन्ति विनशिष्यताम् ॥
KK-08-01-091-054a	ये त्वन्तकाले पुरुषं विपरीतमुपाश्रितम् ।
KK-08-01-091-054c	प्रविशन्ति नरं क्षिप्रं मृत्युकालेऽभ्युपागते ।
KK-08-01-091-054e	ते भावाः सहिताः कर्णं प्रविष्टाः सूतनन्दनम् ॥
KK-08-01-091-055a	ओजस्तेजश्च सिद्धिश्च प्रहर्षः सत्यविक्रमौ ।
KK-08-01-091-055c	मनस्तुष्टिर्जयश्चापि तथाऽऽनन्दो नृपोत्तम ॥
KK-08-01-091-056a	ईदृशानि नरव्याघ्र तस्मिन्सङ्ग्रामसागरे ।
KK-08-01-091-056c	निमित्तानि च शुभ्राणि विविशुर्जिष्णुमाहवे ॥
KK-08-01-091-057ac	ऋषयो ब्राह्मणैः सार्धमभजन्त किरीटिनम् ॥
KK-08-01-091-058a	ततो देवगणैः सार्धं सिद्धाश्च सह चारणैः ।
KK-08-01-091-058c	द्विधा भूता महाराज व्याश्रयन्त नरोत्तमौ ॥
KK-08-01-091-059a	विमानानि विचित्राणि गुणवन्ति च सर्वशः ।
KK-08-01-091-059c	समारुह्य समाजग्मुर्द्वैरथं कर्णपार्थयोः ।
KK-08-01-091-059e	अन्तरिक्षे महाराज देवगन्धर्वराक्षसाः ॥
KK-08-01-091-060a	एवं सर्वेषु भूतेषु द्विधा भूतेषु भारत ।
KK-08-01-091-060c	आशंसमानेषु जयं राधेयस्यार्जुनस्य च ।
KK-08-01-091-060e	विमानायुतसम्बाधमाकाशमभवत्तदा ॥
KK-08-01-091-061a	ईहामृगव्यालमृगैर्द्विपाश्वरथपङ्क्तिभिः ।
KK-08-01-091-061c	ऊह्यमानाः परे मेघैर्वायुना च मनीषिणः ।
KK-08-01-091-061e	दिदृक्षवः समाजग्मुः कर्णार्जुनसमागमम् ॥
KK-08-01-091-062a	देवदानवगन्धर्वा नागयक्षपतत्रिणः ।
KK-08-01-091-062c	महर्षयो देवगणाः पितरश्च स्वधाभुजः ॥
KK-08-01-091-063a	तपोविद्यौषधीसिद्धा नानारूपाम्बरत्विषः ।
KK-08-01-091-063c	अन्तरिक्षे महाराज विवदन्तोऽवतस्थिरे ॥
KK-08-01-091-064a	ब्रह्मा ब्रह्मर्षिभिः सार्धं प्रजापतिभिरेव च ।
KK-08-01-091-064c	आस्थितो यानमाकाशे दिव्यं तेजः समागताः ॥
KK-08-01-091-065a	ततः प्रजापतिस्तूर्णमाजगाम महामते ।
KK-08-01-091-065c	द्वैरथं युधि तं द्रुष्टं कर्णपाण्डवयोस्तदा ॥
KK-08-01-091-066a	विजित्य कर्णः स्विदिमां वसुन्धरामथार्जुनः स्वित्प्रतिपद्यतेऽखिलाम् ।
KK-08-01-091-066c	इतीश्वरस्यापि बभूव संशयः प्रजापतेः प्रेक्ष्य तयोर्महद्बलम् ॥ ॥

इति श्रीमन्महाभारते कर्णपर्वणि सप्तदशदिवसयुद्धे एकनवतितमोऽध्यायः ॥ 91 ॥
