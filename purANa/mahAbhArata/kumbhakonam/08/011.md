अध्यायः 011

प्रतिविन्ध्यश्रुतकर्मक्ष्यां चित्रचित्रसेनयोः संहारः ॥ 1 ॥

001	सञ्जय उवाच ।
001a	श्रुतकर्मा ततो राजंश्चित्रसेनं महीपतिम् ।
001c	आजघ्ने समरे क्रुद्धः पञ्चाशद्भिः शिलीमुखैः ॥
002a	चित्रसेनस्तु तं राजन्नवभिर्नतपर्वभिः ।
002c	श्रुतकर्माणमाहत्य सूतं विव्याध पञ्चभिः ॥
003a	श्रुतकर्मा ततः क्रुद्धश्चित्रसेनं चमूमुखे ।
003c	नाराचेन सुतीक्ष्णेन मर्मदेशे समार्पयत् ॥
004a	सोऽतिविद्धो महाराज नाराचेन महात्मना ।
004c	मूर्च्छामभिययौ वीरः कश्मलं चाविवेश ह ॥
005a	एतस्मिन्नन्तरे चैनं श्रुतकीर्तिर्महायशाः ।
005c	नवत्या जगतीपालं छादयामास पत्रिभिः ॥
006a	प्रतिलभ्य ततः संज्ञां चित्रसेनो महारथः ।
006c	धनुश्चिच्छेद भल्लेन तं च विव्याध सप्तभिः ॥
007a	सोऽन्यत्कार्मुकमादाय वेगघ्नं रुक्मभूषितम् ।
007c	चित्ररूपधरं चक्रे चित्रसेनं शरोर्मिभिः ॥
008a	स शरैश्चित्रितो राजा चित्रमाल्यधरो युवा ।
008c	अशोभत महारङ्गे श्वाविच्छललो यथा ॥
009a	श्रुतकर्माणमथ वै नाराचेन स्तनान्तरे ।
009c	बिभेद तरसा शूरस्तिष्ठतिष्ठेति चाब्रवीत् ॥
010a	श्रुतकर्मापि समरे नाराचेन समर्पितः ।
010c	सुस्राव रुधिरं तत्र गैरिकाम्बु यथाऽचलः ॥
011a	ततः स रुधिराक्ताङ्गो रुधिरेण कृतच्छविः ।
011c	रराज समरे वीरः सपुष्प इव किंशुकः ॥
012a	श्रुतकर्मा ततो राजञ्शत्रुणा समभिद्रुतः ।
012c	शत्रुसंवारणं क्रुद्धो द्विधा चिच्छेद कार्मुकम् ॥
013a	अथैनं छिन्नधन्वानं नाराचानां शतैस्त्रिभिः ।
013c	छादयन्समरे राजन्विव्याध च सुपत्रिभिः ॥
014a	ततोऽपरेण भल्लेन तीक्ष्णेन निशितेन च ।
014c	जहार सशिरस्त्राणं शिरस्तस्य महात्मनः ॥
015a	तच्छिरो न्यपतद्भूमौ चित्रसेनस्य दीप्तिमत् ।
015c	यदृच्छया यथा चन्द्रश्च्युतः स्वर्गान्महीतलम् ॥
016a	राजानं निहतं दृष्ट्वा तेऽभिसारं तु मारिष ।
016c	अभ्यद्रवन्त वेगेन चित्रसेनस्य सैनिकाः ॥
017a	ततः क्रुद्धो महेष्वासस्तत्सैन्यं प्राद्रवच्छरैः ।
017c	अन्तकाले यथा क्रुद्धः सर्वभूतानि प्रेतराट् ॥
018a	ते वध्यमानाः समरे तव पौत्रेण धन्विना ।
018c	व्यद्रवन्त दिशस्तूर्णं दावदग्धा इव द्विपाः ॥
019a	तांस्तु विद्रवतो दृष्ट्वा निरुत्साहान्द्विषज्जये ।
019c	द्रावयन्निषुभिस्तीक्ष्णैः श्रुतकर्मा व्यरोचत ॥
020a	प्रतिविन्ध्यस्ततश्चित्रं भित्त्वा पञ्चभिराशुगैः ।
020c	सारथिं च त्रिभिर्विद्व्वा ध्वजमेकेषुणापि च ॥
021a	तं चित्रो नवभिर्भल्लैर्बाह्वोरुरसि चार्पयत् ।
021c	स्वर्णपुङ्खैः प्रसन्नाग्रैः कङ्कबर्हिणवाजितैः ॥
022a	प्रतिविन्ध्यो धनुश्छित्त्वा तस्य भारत सायकैः ।
022c	पञ्चभिर्निशितैर्बाणैरथैनं स हि जघ्निवान् ॥
023a	ततः शक्तिं महाराज स्वर्णघण्टां दुरासदाम् ।
023c	प्राहिणोत्प्रतिविन्ध्याय विचिन्वन्तीमसूनिव ॥
024a	तामापतन्तीं सहसा शक्तिमुल्कामिवाम्बरे ।
024c	द्विधा चिच्छेद समरे प्रतिविन्ध्यो हसन्निव ॥
025a	सा पपात द्विधा छिन्ना प्रतिविन्ध्यशरैः शितैः ।
025c	युगान्ते सर्वभूतानि त्रासयन्ती यथाऽशनिः ॥
026a	शक्तिं तां प्रहतां दृष्ट्वा चित्रो गृह्य महागदाम् ।
026c	प्रतिविन्ध्याय चिक्षेप रुक्मजालविभूषिताम् ॥
027a	सा जघान हयांस्तस्य सारथिं च महारणे ।
027c	रथं प्रमृद्य वेगेन धरणीमन्वपद्यत ॥
028a	एतस्मिन्नेव काले तु रथादाप्लुत्य भारत ।
028c	शक्तिं चिक्षेप चित्राय स्वर्णदण्डामलङ्कृताम् ॥
029a	तामापतन्तीं जग्राह चित्रो राजन्महामनाः ।
029c	ततस्तामेव चिक्षेप प्रतिविन्ध्याय पार्थिवः ॥
030a	समासाद्य रणे शूरं प्रतिविन्ध्यं महाप्रभा ।
030c	पतिताऽभासयश्चैव तं देशमशनिर्यथा ॥
031a	प्रतिविन्ध्यस्ततो राजंस्तोमरं हेमभूषितम् ।
031c	प्रेषयामास सङ्क्रुद्धश्चित्रस्य वधकाङ्क्षया ॥
032a	स तस्य गात्रावरणं भित्त्वा हृदयमेव च ।
032c	जगाम धरणीं तूर्णं महोरग इवाशयम् ॥
033a	स पपात तदा राजा तोमरेण समाहतः ।
033c	प्रसार्य विपुलौ बाहू पीनौ परिघसन्निभौ ॥
034a	चित्रं सम्प्रेक्ष्य निहतं तावका रणशोभिनः ।
034c	अभ्यद्रवन्त वेगेन प्रतिविन्ध्यं समन्ततः ॥
035a	सृजन्तो विविधान्बाणाञ्शतघ्नीश्च सकिङ्किणीः ।
035c	तमवच्छादयामासुः सूर्यमभ्रगणा इव ॥
036a	तान्विधम्य महाबाहुः शरजालेन संयुगे ।
036c	व्यद्रावयत्तव चमूं वज्रहस्त इवासुरीम् ॥
037a	ते वध्यमानाः समरे तावकाः पाण्डवैर्नृप ।
037c	विप्रकीर्यन्त सहसा वातनुन्ना घना इव ॥
038a	विप्रद्रुते बले तस्मिन्वध्यमाने समन्ततः ।
038c	द्रौणिरेकोऽभ्ययात्तूर्णं भीमसेनं महाबलम् ॥
039a	तः समागमो घोरो बभूव सहसा तयोः ।
039c	यथा दैवासुरे युद्धे वृत्रवासवयोरिव ॥ ॥

इति श्रीमन्महाभारते कर्णपर्वणि षोडशदिवसयुद्धे एकादशोऽध्यायः ॥ 11 ॥

8-11-2 आहत्य सन्ताड्य ॥ 8-11-4 मूर्च्छां अर्धनिद्राम् । कश्मलमचि त्तत्वम् ॥ 8-11-5 एनं श्रुतकर्माणम् ॥ 8-11-6 तं श्रुतकर्माणम् ॥ 8-11-11 कृतच्छविः आहितशोभः ॥ 8-11-13 सुपत्रिभिः शोभनपुङ्खवद्भिर्नाराचानां शतैः ॥ 8-11-17 प्रेतराट् यमः ॥ 8-11-18 दावो दावाग्निस्तेन दग्धाः ॥ 8-11-32 गात्रावरणं कवचम् ॥

