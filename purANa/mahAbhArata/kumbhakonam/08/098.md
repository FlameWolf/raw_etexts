अध्यायः 098

पार्थाय धर्मानुवादकं कर्णंम्प्रति कृष्णेन तत्कृतदुष्कृतानुस्मारणपूर्वकं मर्मोद्धाटनम् ॥ 1 ॥ कर्णेन स्वबाणाहतिनिर्विण्णेऽर्जुने तदन्तरे रथादवरुह्य तच्चक्रोद्धरणोद्यमः ॥ 2 ॥ तदन्तरे कृष्णचोदनया पार्थेन कर्णशिरश्छेदः ॥ 3 ॥

KK-08-01-098-001	सञ्जय उवाच ।
KK-08-01-098-001a	अथाब्रवीद्वासुदेवो महात्मा राधेय दिष्ट्या स्मरसीह धर्मम् ।
KK-08-01-098-001c	`धर्मे हि बद्धा सततं हि पार्थास्तेभ्यस्ततो वृद्धिमसौ ददाति ॥
KK-08-01-098-002a	धर्मादपेताः परिपन्थिनस्ते तस्माद्गता वै कुरवो विनाशम्' ।
KK-08-01-098-002c	प्रायेण नीचा व्यसनेषु मग्ना निन्दन्ति दैवं न तु दुष्कृतं स्वम् ॥
KK-08-01-098-003a	कृष्णां सभां कर्ण यदेकवस्त्रामानीतवांस्त्वं च सुयोधनश्च ।
KK-08-01-098-003c	दुःशासनः शकुनिः सौबलश्च धर्मस्तदा ते रुचितो न कस्मात् ॥
KK-08-01-098-004a	यदा सभायां राजानमनक्षज्ञं युधिष्ठिरम् ।
KK-08-01-098-004c	आनीय जितवन्तो वै क्व ते धर्मस्तदा गतः ॥
KK-08-01-098-005a	वनवासे व्यतीते च कर्ण वर्षे त्रयोदशे ।
KK-08-01-098-005c	न प्रयच्छसि यद्राज्यं क्व ते धर्मस्तदा गतः ॥
KK-08-01-098-006a	यद्भीमसेनं सर्पैश्च विषयुक्तैश्च भोजनैः ।
KK-08-01-098-006c	आचरत्त्वन्मते राजा क्व ते धर्मस्तदा गतः ॥
KK-08-01-098-007a	यद्वारणावते पार्थान्सुप्ताञ्जतुगृहे तदा ।
KK-08-01-098-007c	हन्तुकामास्तदा यूयं क्व ते धर्मस्तदा गतः ॥
KK-08-01-098-008a	यदा रजस्वलां कृष्णां दुःशासनवशे स्थिताम् ।
KK-08-01-098-008c	सभायां प्राहसः कर्ण क्व ते धर्मस्तदा गतः ॥
KK-08-01-098-009a	यदनार्यैः पुरा कृष्णां क्लिश्यमानामनागसम् ।
KK-08-01-098-009c	उपप्रेक्षसि राधेय क्व ते धर्मस्तदा गतः ॥
KK-08-01-098-010a	विनष्टाः पाण्डवाः कृष्णे शाश्वतं नरकं गताः ।
KK-08-01-098-010c	पतिमन्यं वृणीष्वेति वदंस्त्वं गजगामिनीम् ।
KK-08-01-098-010e	उपप्रेक्षसि राधेय क्व ते धर्मस्तदा गतः ॥
KK-08-01-098-011a	राज्यलुब्धः पुनः कर्ण समाह्वयसि पाण्डवान् ।
KK-08-01-098-011c	यदा शकुनिमाश्रित्य क्व ते धर्मस्तदा गतः ॥
KK-08-01-098-012a	यदाऽभिमन्युं बहवो युद्धे जघ्नुर्महारथाः ।
KK-08-01-098-012c	परिवार्य रणे बालं क्व ते धर्मस्तदा गतः ॥
KK-08-01-098-013a	[यद्येष धर्मस्तत्र न विद्यते हि किं सर्वथा तालुविशोषणेन ।
KK-08-01-098-013c	अद्येह धर्म्याणि विधत्स्व सूत तथापि जीवन्न विमोक्ष्यसे हि ॥
KK-08-01-098-014a	नलो ह्यक्षैर्निर्जितः पुष्करेण पुनर्यशो राज्यमवाप वीर्यात् ।
KK-08-01-098-014c	प्राप्तास्तथा पाण्डवा बाहुवीर्यात्सर्वैः समेताः परिवृत्तलोभाः ॥
KK-08-01-098-015a	निहत्य शत्रून्समरे प्रवृद्धान्ससोमका राज्यमवाप्नुयुस्ते ।
KK-08-01-098-015c	तथा गता धार्तराष्ट्रा विनाशं धर्माभिगुप्तैः सततं नृसिंहैः] ॥
KK-08-01-098-016	सञ्जय उवाच ।
KK-08-01-098-016a	एवमुक्तस्तदा कर्णो वासुदेवेन भारत ।
KK-08-01-098-016c	लज्जयावनतो भूत्वा नोत्तरं किञ्चिदुक्तवान् ॥
KK-08-01-098-017a	क्रोधात्प्रस्फुरमाणौष्ठो धनुरुद्यम्य भारत ।
KK-08-01-098-017c	योधयामास वै पार्थं महावेगपराक्रमः ॥
KK-08-01-098-018a	ततोऽब्रवीद्वासुदेवः फल्गुनं पुरुषर्षभम् ।
KK-08-01-098-018c	दिव्यास्त्रेणैव निर्भिद्य पातयस्व महाबल ॥
KK-08-01-098-019a	एवमुक्तस्तु देवेन क्रोधमागात्तदाऽर्जुनः ।
KK-08-01-098-019c	मन्युमभ्याविशद्धोरं स्मृत्वा तत्तु धनञ्जयः ॥
KK-08-01-098-020a	तस्य क्रुद्धस्य सर्वेभ्यः स्रोतोभ्यस्तेजसोऽर्चिषः ।
KK-08-01-098-020c	प्रादुरासंस्तदा राजंस्तदद्भुतमिवाभवत् ॥
KK-08-01-098-021a	तत्समीक्ष्य ततः कर्णो ब्रह्मास्त्रेण धनञ्जयम् ।
KK-08-01-098-021c	अभ्यवर्षत्पुनर्यत्नमकरोद्रथसर्जने ॥
KK-08-01-098-022a	ब्रह्मास्त्रेणैव तं पार्थो ववर्ष शरवृष्टिभिः ।
KK-08-01-098-022c	तदस्त्रमस्त्रेणावार्य प्रजहार च पाण्डवः ॥
KK-08-01-098-023a	ततोऽन्यदस्त्रं कौन्तेयो दयितं जातवेदसः ।
KK-08-01-098-023c	मुमोच कर्णमुद्दिश्य तत्प्रजज्वाल तेजसा ॥
KK-08-01-098-024a	वारुणेन ततः कर्णः शमयामास पावकम् ।
KK-08-01-098-024c	जीमूतैश्च दिशः सर्वाश्चक्रे तिमिरदुर्दिनाः ॥
KK-08-01-098-025a	पाण्डवेयस्त्वसम्भ्रान्तो वायव्यास्त्रेण वीर्यवान् ।
KK-08-01-098-025c	अपोवाह तदाऽभ्राणि राधेयस्य प्रपश्यतः ॥
KK-08-01-098-026a	[ततः शरं महाघोरं ज्वलन्तमिव पावकम् ।
KK-08-01-098-026c	आददे पाण्डुपुत्रस्य सूतपुत्रो जिघांसया ॥
KK-08-01-098-027a	योज्यमाने ततस्तस्मिन्बाणे धनुषि पूजिते ।
KK-08-01-098-027c	चचाल पृथिवी राजन्सशैलवनकानना ॥
KK-08-01-098-028a	ववौ सशर्करो वायुर्दिशश्च रजसा वृताः ।
KK-08-01-098-028c	हाहाकारश्च संजज्ञे सुराणां दिवि भारत ॥
KK-08-01-098-029a	तमिषुं सन्धितं दृष्ट्वा सूतपुत्रेण मारिष ।
KK-08-01-098-029c	विषादं परमं जग्मुः पाण्डवा दीनचेतसः ॥
KK-08-01-098-030a	स सायकः कर्णभुजप्रमुक्तः शक्राशनिप्रख्यरुचिः शिताग्रः ।
KK-08-01-098-030c	मुलान्तरं प्राप्य धनञ्जयस्यविवेश वल्मीकमिवोरमोत्तमः ॥
KK-08-01-098-031a	स गाढविद्धः समरे महात्मा विघूर्णमानः श्लथहस्तगाण्डिवः ।
KK-08-01-098-031c	चचाल वीभत्सुरमित्रमर्दनः क्षितेः प्रकम्पे च यथाऽचलोत्तमः ॥
KK-08-01-098-032a	तदन्तरं प्राप्य वृषो महारथो रथाङ्गमुर्वीगतमुज्जिहीर्षुः ।
KK-08-01-098-032c	रथादवप्लुत्य निगृह्य दोर्भ्यां शशाक दैवान्न महाबलोऽपि ॥
KK-08-01-098-033a	ततः किरीटी प्रतिलभ्य संज्ञां जग्राह बाणं यमदण्डकल्पम् ।
KK-08-01-098-033c	ततोऽर्जुनः प्राञ्जलिकं महात्मा ततोऽब्रवीद्वासुदेवोऽपि पार्थम् ॥
KK-08-01-098-034a	छिन्ध्यस्य मूर्धानमरेः शरेण न यावदारोहति वै रथं वृषः ।
KK-08-01-098-034c	तथैव सम्पूज्य स तद्वचः प्रभोस्ततः शरं प्रज्वलितं प्रगृह्य ।
KK-08-01-098-034e	जघान कक्षाममलार्कवर्णां महारथे रथचक्रे विमग्ने ॥
KK-08-01-098-035a	तं हस्तिकक्षाप्रवरं सुकेतुं सुवर्णमुक्तामणिवज्रजुष्टम् ।
KK-08-01-098-035c	कलाप्रकृष्टोत्तमशिल्पियत्नैः कृतं सुरूपं तपनीयचित्रम् ॥
KK-08-01-098-036a	जयास्पदं तव सैन्यस्य नित्यममित्रवित्रासनमीड्यरूपम् ।
KK-08-01-098-036c	विख्यातमादित्यसुतस्य लोके त्विषा समं पावकभानुचन्द्रैः ॥
KK-08-01-098-037a	ततः क्षुरप्रेण सुसंशितेन सुवर्णपुङ्खेन हुताग्निवर्चसा ।
KK-08-01-098-037c	श्रिया ज्वलन्तं ध्वजमुन्ममाथमहारथस्याधिरथेः किरीटी ॥
KK-08-01-098-038a	यशश्च दर्पश्च तथा प्रियाणि सर्वाणि कार्याणि च तेन केतुना ।
KK-08-01-098-038c	साकं कुरूणां हृदयानि चापतन्बभूव हाहेति च निःस्वनो महान् ॥
KK-08-01-098-039a	दृष्ट्वा ध्वजं पातितमाशुकारिणा कुरुप्रवीरेण निकृत्तमाहवे ।
KK-08-01-098-039c	नाशंसिरे सूतपुत्रस्य सर्वे जयं तदा भारत ये त्वदीयाः ॥
KK-08-01-098-040a	अथ त्वरन्कर्णवधाय पार्थो महेद्रवज्रानलदण्डसन्निभम् ।
KK-08-01-098-040c	आदत्त चाथाञ्जलिकं निषङ्गात्सहस्ररश्मेरिव रश्मिमुत्तमम् ॥
KK-08-01-098-041a	मर्मच्छिदं शोणितमांसदिग्धं वैश्वानरार्कप्रतिमं महार्हम् ।
KK-08-01-098-041c	नराश्वनागासुहरं त्र्यरत्निं षड्वाजमञ्जोगतिमुग्रवेगम् ॥
KK-08-01-098-042a	सहस्रनेत्राशनितुल्यवीर्यं कालानलं व्यात्तमिवातिघोरम् ।
KK-08-01-098-042c	पिनाकनारायणचक्रसन्निभं भयङ्करं प्राणभृतां विनाशनम् ॥
KK-08-01-098-043a	जग्राह पार्थः स शरं प्रहृष्टो यो देवसङ्घैरपि दुर्निवार्यः ।
KK-08-01-098-043c	सम्पूजितो यः सततं महात्मा देवासुरान्यो विजयेन्महेषुः ॥
KK-08-01-098-044a	तं वै प्रमृष्टं प्रसमीक्ष्य युद्धे चचाल सर्वं सचराचरं जगत् ।
KK-08-01-098-044c	कृत्स्नं जगत्स्वस्त्यृषयोऽभिचक्रुस्तमुद्यतं प्रेक्ष्य महाहवेषुम् ॥
KK-08-01-098-045a	ततस्तु तं वै शरमप्रमेयं गाण्डीवधन्वा धनुषि व्ययोजयत् ।
KK-08-01-098-045c	युक्त्वा महास्त्रेण परेण चापं विकृष्य गाण्डीवमुवाच सत्वरम् ॥
KK-08-01-098-046a	अयं महास्त्रप्रहितो महाशरः शरीरहृच्चासुहरश्च दुर्हृदः ।
KK-08-01-098-046c	तपोऽस्ति तप्तं गुरवश्च तोषिता मया यदीष्टं सुहुतं यदि श्रुतम् ॥
KK-08-01-098-047a	अनेन सत्येन निहन्त्वयं शरः सुसंहितः कर्णमरिं ममोर्जितम् ।
KK-08-01-098-047c	इत्यूचिवांस्तं प्रमुमोच बाणं धनञ्जयः कर्णवधाय घोरम् ॥
KK-08-01-098-048a	कृत्या ह्यथर्वाङ्गिरसी प्रचोदिता यथा तथा त्वं जहि शात्रवं मम ।
KK-08-01-098-048c	ब्रुवन्किरीटी तमतिप्रहृष्टोऽसृजद्देवानां जयहेतुं महेषुम् ॥
KK-08-01-098-049a	जिघांसुरर्केन्दुसमप्रभावः कर्णं वशी पाण्डवः क्षिप्रकारी ।
KK-08-01-098-049c	ततो विमुक्तो बलिना महेषुः प्रज्वालयामास नभो दिशश्च ॥
KK-08-01-098-050a	सैन्यान्यनेकानि च विप्रमोह्य गाण्डीवमुक्तेन ततो महात्मा ।
KK-08-01-098-050c	तेनार्जुनस्तन्महनीयमस्य शिरोऽहरत्सूतपुत्रस्य राजन् ॥
KK-08-01-098-051a	शरोत्तमेनाञ्जलिकेन राजंस्तदा महास्त्रप्रतिमन्त्रितेन ।
KK-08-01-098-051c	पार्थोऽपराह्णे शिर उच्चकर्त वैकर्तनस्याथ महेन्द्रसूनुः ।
KK-08-01-098-051e	छिन्नं पपाताञ्जलिकेन तूर्णं कायश्च पश्चाद्धरणीं जगाम ॥
KK-08-01-098-052a	तदुद्यतादित्यसमानतेजसं शरन्नभोमध्यगभास्करोपमम् ।
KK-08-01-098-052c	वराङ्गमुर्व्यामपतच्चमुमूखे दिवाकरोऽस्तादिव रक्तमण्डलः ॥
KK-08-01-098-053a	ततोऽस्य देहं सततं सुखैधितं सुरूपमत्यर्थसुखं सुगन्धि च ।
KK-08-01-098-053c	परेण कृच्छ्रेण शिरः समत्यजद्गृहं महर्धीन्निवसन्निवेश्वरः ॥
KK-08-01-098-054a	शरैर्विभिन्नं व्यसु तत्सुवर्चसः पपात कर्णस्य शरीमुच्छ्रितम् ।
KK-08-01-098-054c	स्रवद्व्रणं गैरिकतोयविस्रवं गिरेर्यथा वज्रहतं महाशिरः ॥
KK-08-01-098-055a	देहाच्च कर्णस्य निपातितस्य तेजः सूर्यं खं वितत्याविवेश ।
KK-08-01-098-055c	तदद्भुतं सर्वमनुष्ययोधाः संदृष्टवन्तो निहते स्म कर्णे ॥
KK-08-01-098-056a	ततः शङ्खान्पाण्डवा दध्मुरुच्चैर्दृष्ट्वा कर्णं पातितं फल्गुनेन ।
KK-08-01-098-056c	तथैव कृष्णश्च धनञ्जयश्चहृष्टौ यमौ दध्मतुर्वारिजातौ ॥
KK-08-01-098-057a	तं सोमकाः प्रेक्ष्य हतं शयानं सैन्यैः सार्धं सिंहनादान्प्रचक्रुः ।
KK-08-01-098-057c	तूर्याणि सञ्जघ्नुरतीव हृष्टा वासांसि चैवादुधुवुर्भुजांश्च ॥
KK-08-01-098-058a	संवर्धयन्तश्च नरेन्द्र योधाः पार्थं समाजग्मुरतीव हृष्टाः ।
KK-08-01-098-058c	बलान्विताश्चापरे ह्यप्यनृत्यन्नन्योन्यमाश्लिष्य नदन्त ऊचुः ॥
KK-08-01-098-059a	दृष्ट्वा तु कर्णं भुवि वा विपन्नं कृत्तं रथात्सायकैरर्जुनस्य ।
KK-08-01-098-059c	महानिलेनाद्रिमिवापविद्धं यज्ञावसानेऽग्निमिव प्रशान्तम् ॥
KK-08-01-098-060a	तदाननं सूर्यसुतस्य राजन्विभ्राजते पद्ममिवावनालम् ।
KK-08-01-098-060c	रराज कर्णस्य शिरो निकृत्तमस्तंगतं भास्करस्येव बिम्बम् ॥
KK-08-01-098-061a	शरैराचितसर्वाङ्गः शोणितौघपरिप्लुतः ।
KK-08-01-098-061c	रराज देहः कर्णस्य स्वरश्मिभिरिवांशुमान् ॥
KK-08-01-098-062a	प्रताप्य सेनामामित्रीं दीप्तैः शरगभस्तिभिः ।
KK-08-01-098-062c	बलिनार्जुनकालेन नीतोऽस्तं कर्णभास्करः ॥
KK-08-01-098-063a	अस्तं गच्छन्यथाऽदित्यः प्रभामादाय गच्छति ।
KK-08-01-098-063c	तथा जीवितमाहाय कर्णस्येषुर्जगाम सः ॥
KK-08-01-098-064a	अपराह्णेऽपराह्णस्य सूतपुत्रस्य मारिष ।
KK-08-01-098-064c	छिन्नमञ्जलिकेनाजौ सोत्सेधमपतच्छिरः ॥
KK-08-01-098-065a	उपर्युपरि सैन्यानां विनिघ्नन्नितराञ्जनान् ।
KK-08-01-098-065c	शिरः कर्णस्य सोऽत्सेधमिषुः सोप्यहरद्द्रुतम् ॥
KK-08-01-098-066a	कर्णं तु शूरं पतितं पृथिव्यां शराचितं शोणितदिग्धगात्रम् ।
KK-08-01-098-066c	दृष्ट्वा शयानं भुवि मद्रराजश्छिन्नध्वजेनाथ ययौ रथेन ॥
KK-08-01-098-067a	हते कर्णे कुरवः प्राद्रवन्त भयार्दिता गाढविद्धाश्च सङ्ख्ये ।
KK-08-01-098-067c	अवेक्षमाणा मुहुरर्जुनस्य ध्वजं महान्तं वपुषा ज्वलन्तम् ॥
KK-08-01-098-068a	तच्छिरो भरतश्रेष्ठ शोभयामास मेदिनीम् ।
KK-08-01-098-068c	यदृच्छयेव पतितं मण्डलं चाण्डदीधितेः ॥
KK-08-01-098-069a	तं दृष्ट्वा समरविमर्द(बद्ध)लब्धनिद्रं दष्टोष्ठं रुधिरपरीतकातराक्षम् ।
KK-08-01-098-069c	राधेयं रथवरपृष्ठसन्निषण्णं हीनांशुर्दिवसकरो मुहूर्तमासीत् ॥
KK-08-01-098-070a	निःशब्दतूर्यं हतयोधमुख्यं प्रशान्तदर्पं धृतराष्ट्रसैन्यम् ।
KK-08-01-098-070c	न शोभते सूर्यसुतेन हीनं वृन्दं ग्रहाणामिव चन्द्रहीनम् ॥
KK-08-01-098-071a	सहस्रनेत्रप्रतिमानकर्मणः सहस्रपत्रप्रतिमाननं शुभम् ।
KK-08-01-098-071c	सहस्ररश्मिर्दिवसक्षये यथा तथाऽपतत्कर्णशिरो वसुन्धराम् ॥
KK-08-01-098-072a	व्यूढोरस्कं कमलवदनं तप्तहेमावभासं कर्णं दृष्ट्वा भुवि निपतितं पार्थबाणाभितप्तम् ।
KK-08-01-098-072c	पांसुग्रस्तं मलिनमसकृत्पुत्रमन्वीक्षमाणो मन्दम्मन्दं व्रजति सविता मन्दिरं मन्दरश्मिः ॥ ॥

इति श्रीमन्महाभारते कर्णपर्वणि सप्तदशदिवसयुद्धे अष्टनवतितमोऽध्यायः ॥ 98 ॥

8-98-64 अपराह्णे दिवसस्य पश्चिमे भागे । अपरं चरमम् अहः मरणदिनं यस्य ॥
