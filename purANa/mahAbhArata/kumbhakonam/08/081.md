अध्यायः 081

पार्थपराक्रमः ॥ 1 ॥ भीमेन दुर्योधनचोदितस्य शकुनेः पराजयः ॥ 2 ॥

KK-08-01-081-001	सञ्जय उवाच ।
KK-08-01-081-001a	श्रुत्वा तु रथनिर्घोषं सिंहनादं च संयुगे ।
KK-08-01-081-001c	अर्जुनः प्राह गोविन्दं शीघ्रं वाहय वाजिनः ॥
KK-08-01-081-002a	अर्जुनस्य वचः श्रुत्वा गोविन्दोऽर्जुनमब्रवीत् ।
KK-08-01-081-002c	एष गच्छामि सुक्षिप्रं यत्र भीमो व्यवस्थितः ॥
KK-08-01-081-003a	तं यान्तमश्वा हिमशङ्खवर्णाः सुवर्णमुक्तामणिजालनद्धाः ।
KK-08-01-081-003c	जम्भं जिघांसुं प्रगृहीतवज्रं हया यथा तत्र यथा वहंस्तदा ॥
KK-08-01-081-004a	रथाश्वमातङ्गपदातिसङ्घा बाणस्वनैर्नेमिखुरस्वनैश्च ।
KK-08-01-081-004c	सन्नादयन्तो वसुधां दिशश्च क्रुद्धा नृसिंहा जयमभ्युदीयुः ॥
KK-08-01-081-005a	तेषां च पार्थस्य च मारिषासीद्देहासुपापक्षपणं सुयुद्धम् ।
KK-08-01-081-005c	त्रैलोक्यहेतोरसुरैर्यथासीद्देवस्य विष्णोर्जयतां वरस्य ॥
KK-08-01-081-006a	तैरस्तमुच्चावचमायुधं तदेकः प्रचिच्छेद किरीटमाली ।
KK-08-01-081-006c	क्षुरार्धचन्द्रैर्निशितैश्च भल्लैः शिरांसि तेषां बहुधा च बाहून् ॥
KK-08-01-081-007a	छत्राणि वालव्यजनानि केतूनश्वान्रथान्पत्तिगणान्द्विपांश्च ।
KK-08-01-081-007c	ते पेतुरुर्व्यां बहुधा विकृत्ता वातप्रणुन्नानि यथा वनानि ॥
KK-08-01-081-008a	सुवर्णजालावनता महागजाः सवैजयन्तीध्वजयोधकल्पिताः ।
KK-08-01-081-008c	सुवर्णपुङ्घैरिषुभिः समाचिताश्चकाशिरे प्रज्वलिता यथाचलाः ॥
KK-08-01-081-009a	विदार्य नागाश्वरथान्धनञ्जयः शरोत्तमैर्वासववज्रसन्निभैः ।
KK-08-01-081-009c	द्रुतं ययौ कर्णजिघांसया तथा यथा मरुत्वान्बलभेदने पुरा ॥
KK-08-01-081-010a	ततः स पुरुषव्याघ्रस्तव सैन्यमरिन्दमः ।
KK-08-01-081-010c	प्रविवेश महाबाहुर्मकरः सागरं यथा ॥
KK-08-01-081-011a	तं हृष्टास्तावका राजन्रथपत्तिसमन्विताः ।
KK-08-01-081-011c	गजाश्वसादिबहुलाः पाण्डवं समुपाद्रवन् ॥
KK-08-01-081-012a	तेषामापततां पार्थमारावः सुमहानभूत् ।
KK-08-01-081-012c	सागरस्येव क्षुब्धस्य यथा स्यात्सलिलस्वनः ॥
KK-08-01-081-013a	ते तु तं पुरुषव्याघ्रं व्याघ्रा इव महारथाः ।
KK-08-01-081-013c	अभ्यद्रवन्त सङ्ग्रामे त्यक्त्वा प्राणकृतं भयम् ॥
KK-08-01-081-014a	तेषामापततां तत्र शरवर्षाणि मुञ्चताम् ।
KK-08-01-081-014c	अर्जुनो व्यधमत्सैन्यं महावातो घनानिव ॥
KK-08-01-081-015a	तेऽर्जुनं सहिता भूत्वा रथवंशैः प्रहारिणः ।
KK-08-01-081-015c	अभियाय महेष्वासा विव्यधुर्निशितैः शरैः ॥
KK-08-01-081-016a	ततोऽर्जुनः सहस्राणि रथवारणवाजिनाम् ।
KK-08-01-081-016c	प्रेषयामास विशिखैर्यमस्य सदनं प्रति ॥
KK-08-01-081-017a	ते वध्यमानाः समरे पार्थचापच्युतैः शरैः ।
KK-08-01-081-017c	तत्रतत्र स्म लीयन्ते भये जाते महारथाः ॥
KK-08-01-081-018a	तेषां चतुःशतान्वीरान्यतमानान्महारथान् ।
KK-08-01-081-018c	अर्जुनो निशितैर्बाणैरनयद्यमसादनम् ॥
KK-08-01-081-019a	ते वध्यमानाः समरे नानालिङ्गैः शितैः शरैः ।
KK-08-01-081-019c	अर्जुनं समभित्यज्य दुद्रुवुर्वै दिशो दश ॥
KK-08-01-081-020a	तेषां शब्दो महानासीद्द्रवतां वाहिनीमुखे ।
KK-08-01-081-020c	मेघौघस्येव भद्रं ते गिरिमासाद्य दीर्यतः ॥
KK-08-01-081-021a	तां तु सेनां भृशं विद्ध्वा द्रावयित्वाऽर्जुनः शरैः ।
KK-08-01-081-021c	प्रायादभिमुखः पार्थः सूतानीकं हि मारिष ॥
KK-08-01-081-022a	तस्य शब्दो महानासीत्परानभिमुखस्य वै ।
KK-08-01-081-022c	गरुडस्येव पततः पन्नगार्थे यथा पुरा ॥
KK-08-01-081-023a	तं तु शब्दमभिश्रुत्य भीमसेनो महाबलः ।
KK-08-01-081-023c	बभूव परमप्रीतः पार्थदर्शनलालसः ॥
KK-08-01-081-024a	श्रुत्वैव पार्थमायान्तं भीमसेनः प्रतापवान् ।
KK-08-01-081-024c	त्यक्त्वा प्राणान्महाराज सेनां तव ममर्द ह ॥
KK-08-01-081-025a	स वायुवीर्यप्रतिमो वायुवेगसमो जवे ।
KK-08-01-081-025c	वायुवद्व्यचरद्भीमो वायुपुत्रः प्रतापवान् ॥
KK-08-01-081-026a	तेनार्द्यमाना राजेन्द्र सेना तव विशाम्पते ।
KK-08-01-081-026c	व्यभ्रश्यत महाराज भिन्ना नौरिव सागरे ॥
KK-08-01-081-027a	तां तु सेनां तदा भीमो दर्शयन्पाणिलाघवम् ।
KK-08-01-081-027c	शरैरवचकर्तोग्रैः प्रेपयिष्यन्यमक्षयम् ॥
KK-08-01-081-028a	तत्र भारत भीमस्य बलं दृष्ट्वातिमानुषम् ।
KK-08-01-081-028c	व्यत्रस्यन्त रणे योधाः कालस्येव युगक्षये ॥
KK-08-01-081-029a	तथाऽर्दितान्भीमबलान्भीमसेनेन भारत ।
KK-08-01-081-029c	दृष्ट्वा दुर्योधनो राजा इदं वचनमब्रवीत् ॥
KK-08-01-081-030a	सैनिकांश्च महेष्वासान्योधांश्च भरतर्षभ ।
KK-08-01-081-030c	समादिशन्रणे सर्वान्हत भीममिति स्म ह ॥
KK-08-01-081-031ac 	तस्मिन्हते हतं मन्ये पाण्डुसैन्यमशेषतः ॥
KK-08-01-081-032a	प्रतिगृह्य च तामाज्ञां तव पुत्रस्य पार्थिवाः ।
KK-08-01-081-032c	भीमं प्रच्छादयामासुः शरवर्षैः समन्ततः ॥
KK-08-01-081-033a	गजाश्च बहुला राजन्नराश्च जयगृद्धिनः ।
KK-08-01-081-033c	रथे स्थिताश्च राजेन्द्र परिवव्रुर्वृकोदरम् ॥
KK-08-01-081-034a	स तैः परिवृतः शूरैः शूरो राजन्समन्ततः ।
KK-08-01-081-034c	शुशुभे भरतश्रेष्ठो नक्षत्रैरिव चन्द्रमाः ॥
KK-08-01-081-035a	परिवेषी यथा सोमः परिपूर्णो विराजते ।
KK-08-01-081-035c	स रराज तथा सङ्ख्ये दर्शनीयो नरोत्तमः ।
KK-08-01-081-035e	निर्विशेषो महाराज विजयेनैव संयुगे ॥
KK-08-01-081-036a	तस्य ते पार्थिवाः सर्वे शरवृष्टिं समासृजन् ।
KK-08-01-081-036c	क्रोधरक्तेक्षणाः शूरा हन्तुकामा वृकोदरम् ॥
KK-08-01-081-037a	तां विदार्य महासेनां शरैः सन्नतपर्वभिः ।
KK-08-01-081-037c	निश्चक्राम रणाद्भीमो मत्स्यो जालादिवाम्भसि ॥
KK-08-01-081-038a	हत्वा दशसहस्राणि गजानामनिवर्तिनाम् ।
KK-08-01-081-038c	नृणां शतसहस्रे द्वे द्वे शते चैव भारत ॥
KK-08-01-081-039a	पञ्च चाश्वसहस्राणि रथानां शतमेव च ।
KK-08-01-081-039c	हत्वा प्रास्यन्दयद्भीमो नदीं शोणितवाहिनीम् ॥
KK-08-01-081-040a	शोणितोदां रथावर्तां हस्तिग्राहसमाकुलाम् ।
KK-08-01-081-040c	नरमीनाश्वनक्रान्तां केशशैवलशाद्वलाम् ॥
KK-08-01-081-041a	सञ्छिन्नभुजनागेन्द्रां बहुरत्नापहारिणीम् ।
KK-08-01-081-041c	ऊरुग्राहां मज्जपङ्कां शीर्षोपलसमावृताम् ॥
KK-08-01-081-042a	धनुःकाशां शरावापां गदापरिघकेतनाम् ।
KK-08-01-081-042c	हंसछत्रध्वजोपेतामुष्णीषवरफेनिलाम् ॥
KK-08-01-081-043a	हारपद्माकरां चैव भूमिरेणूर्मिमालिनीम् ।
KK-08-01-081-043c	आर्यवृत्तवतीं सङ्ख्ये सुतरां भीरुदुस्तराम् ॥
KK-08-01-081-044a	योधग्राहवतीं सङ्ख्ये वहन्तीं पितृसादनम् ।
KK-08-01-081-044c	क्षणेन पुरुषव्याघ्रः प्रावर्तयत निम्नगाम् ॥
KK-08-01-081-045a	यथा वैतरणीमुग्रां दुस्तरामकृतात्मभिः ।
KK-08-01-081-045c	तथा दुस्तरणीं घोरां भीरूणां भयवर्धनीम् ॥
KK-08-01-081-046a	यतोयतः पाण्डवेयः प्रविष्टो रथसत्तमः ।
KK-08-01-081-046c	ततस्ततः प्रापतन्वै योधाः शतसहस्रशः ॥
KK-08-01-081-047a	एवं दृष्ट्वा कृतं कर्म भीमसेनेन संयुगे ।
KK-08-01-081-047c	दुर्योधनो महाराज शकुनिं वाक्यमब्रवीत् ॥
KK-08-01-081-048a	जहि मातुल सङ्ग्रामे भीमसेनं महाबलम् ।
KK-08-01-081-048c	अस्मिञ्जिते जितं मन्ये पाण्डवेयं महाबलम् ॥
KK-08-01-081-049a	ततः प्रायान्महाराज सौबलेयः प्रतापवान् ।
KK-08-01-081-049c	रणाय महते युक्तो भ्रातृभिः परिवारितः ॥
KK-08-01-081-050a	स समासाद्य सङ्ग्रामे भीमं भीमपराक्रमम् ।
KK-08-01-081-050c	वारयामास तं वीरो वेलेव मकरालयम् ॥
KK-08-01-081-051a	सन्न्यवर्तत तं भीमो वार्यमाणः शितैः शरैः ।
KK-08-01-081-051c	शकुनिस्तस्य राजेन्द्र वामपार्श्वे स्तनान्तरे ।
KK-08-01-081-051e	प्रेषयामास नाराचान्रुक्मपुङ्खाञ्शिलाशितान् ॥
KK-08-01-081-052a	वर्म भित्त्वा तु ते घोराः पाण्डवस्य महात्मनः ।
KK-08-01-081-052c	न्यमज्जन्त महाराज कङ्कबर्हिणवाससः ॥
KK-08-01-081-053a	सोऽतिविद्धो रणे भीमः शरं रुक्मविभूषितम् ।
KK-08-01-081-053c	प्रेषयामास स रुषा सौबलं प्रति भारत ॥
KK-08-01-081-054a	तमायान्तं शरं घोरं शकुनिः शत्रुतापनः ।
KK-08-01-081-054c	चिच्छेद सप्तधा राजन्कृतहस्तो महाबलः ॥
KK-08-01-081-055a	तस्मिन्निपतिते भूमौ भीमः क्रुद्धो विशाम्पते ।
KK-08-01-081-055c	धनुश्छिच्छेद भल्लेन सौबलस्य हसन्निव ॥
KK-08-01-081-056a	तदपास्य धनुश्छिन्नं सौबलेयः प्रतापवान् ।
KK-08-01-081-056c	अन्यदादाय वेगेन धनुर्भल्लांश्च षोडश ।
KK-08-01-081-056e	तैस्तस्य तु महाराज भल्लैः सन्नतपर्वभिः ॥
KK-08-01-081-057a	द्वाभ्यां स सारथिं ह्यार्च्छद्भीमं सप्तभिरेव च ।
KK-08-01-081-057c	ध्वजमेकेन चिच्छेद द्वाभ्यां छत्रं विशाम्पते ।
KK-08-01-081-057e	चतुर्भिश्चतुरो वाहान्विव्याध सुबलात्मजः ॥
KK-08-01-081-058a	ततः क्रुद्धो महाराज भीमसेनः प्रतापवान् ।
KK-08-01-081-058c	शक्तिं चिक्षेप समरे रुक्मदण्डामयस्मयीम् ॥
KK-08-01-081-059a	सा भीमभुजनिर्मुक्ता नागजिह्वेव चञ्चला ।
KK-08-01-081-059c	निपपात रणे तूर्णं सौबलस्य महात्मनः ॥
KK-08-01-081-060a	ततस्तामेव संगृह्य शक्तिं कनकभूषणाम् ।
KK-08-01-081-060c	भीमसेनाय चिक्षेप क्रुद्धरूपो विशाम्पते ॥
KK-08-01-081-061a	सा निर्भिद्य भुजं सव्यं पाण्डवस्य महात्मनः ।
KK-08-01-081-061c	निपपात तदा भूमौ यथा विद्युन्नभश्च्युता ॥
KK-08-01-081-062a	अथोत्क्रुष्टं महाराज धार्तराष्ट्रैः समन्ततः ।
KK-08-01-081-062c	न तु तं ममृषे भीमः सिंहनादं तरस्विनाम् ॥
KK-08-01-081-063a	अन्यद्गृह्य धनुः सज्यं त्वरमाणो महाबलः ।
KK-08-01-081-063c	मुहूर्तादिव राजेन्द्र च्छादयामास सायकैः ।
KK-08-01-081-063e	सौबलस्य बलं सङ्ख्ये त्यक्त्वा नादं महाबलः ॥
KK-08-01-081-064a	तस्याश्वांश्चतुरो हत्वा सूतं चैव विशाम्पते ।
KK-08-01-081-064c	ध्वजं चिच्छेद भल्लेन त्वरमाणः पराक्रमी ॥
KK-08-01-081-065a	हताश्वं रथमुत्सृज्य त्वरमाणो नरोत्तमः ।
KK-08-01-081-065c	तस्थौ विस्फारयंश्चापं क्रोधरक्तेक्षणः श्वसन् ॥
KK-08-01-081-066ac	शरैश्च बहुधा राजन्भीममार्च्छत्समन्ततः ॥
KK-08-01-081-067a	प्रतिहत्य तु वेगेन भीमसेनः प्रतापवान् ।
KK-08-01-081-067c	धनुश्चिच्छेद सङ्क्रुद्धो विव्याध च शितैः शरैः ॥
KK-08-01-081-068a	सोऽतिविद्धो बलवता शत्रुणा शत्रुकर्शनः ।
KK-08-01-081-068c	निपपात तदा भूमौ किञ्चित्प्राणो नराधिपः ॥
KK-08-01-081-069a	ततस्तं विह्वलं ज्ञात्वा पुत्रस्तव विशाम्पते ।
KK-08-01-081-069c	अपोवाह रथेनाजौ भीमसेनस्य पश्यतः ॥
KK-08-01-081-070a	शकुनिं विह्वलं दृष्ट्वा धार्तराष्ट्राः पराङ्मुखाः ।
KK-08-01-081-070c	प्रदुद्रुवुर्दिशो भीता भीमसेनभयात्प्रभो ॥
KK-08-01-081-071a	सौबले निर्जिते राजन्भीमसेनेन धन्विना ।
KK-08-01-081-071c	भयेन महताऽऽविष्टः पुत्रो दुर्योधनस्तव ।
KK-08-01-081-071e	अपायाज्जवनैरश्वैः सापेक्षो मातुलं प्रति ॥
KK-08-01-081-072a	पराङ्मुखं तु राजानं दृष्ट्वा सैन्यानि भारत ।
KK-08-01-081-072c	विप्रजग्मुः समुत्सृज्य द्वैरथानि समन्ततः ॥
KK-08-01-081-073a	तान्दृष्ट्वा विद्रुतान्सर्वान्धार्तराष्ट्रान्पराङ्मुखान् ।
KK-08-01-081-073c	जवेनाभ्यापतद्भीमः किरञ्शरशतान्बहून् ॥
KK-08-01-081-074a	ते वध्यमाना भीमेन धार्तराष्ट्राः पराङ्मुखाः ।
KK-08-01-081-074c	कर्णमासाद्य समरे स्थिता राजन्समन्ततः ॥
KK-08-01-081-075a	स हि तेषां महावीर्यो द्वीपोऽभूत्सुमहाबलः ।
KK-08-01-081-075c	भिन्ननौका यथा राजन्द्वीपमासाद्य निर्वृताः ॥
KK-08-01-081-076a	भवन्ति पुरुषव्याघ्र नाविकाः कालपर्यये ।
KK-08-01-081-076c	तथा कर्णं समासाद्य तावकाः पुरुषर्षभ ॥
KK-08-01-081-077a	समाश्वस्ताः स्थिता राजन्सम्प्रहृष्टाः परस्परम् ।
KK-08-01-081-077c	समाजग्मुश्च युद्धाय मृत्युं कृत्वा निवर्तनम् ॥ ॥

इति श्रीमन्महाभारते कर्णपर्वणि सप्तदशदिवसयुद्धे एकाशीतितमोऽध्यायः ॥ 81 ॥
