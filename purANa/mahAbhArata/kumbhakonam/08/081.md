अध्यायः 081

पार्थपराक्रमः ॥ 1 ॥ भीमेन दुर्योधनचोदितस्य शकुनेः पराजयः ॥ 2 ॥

001	सञ्जय उवाच ।
001a	श्रुत्वा तु रथनिर्घोषं सिंहनादं च संयुगे ।
001c	अर्जुनः प्राह गोविन्दं शीघ्रं वाहय वाजिनः ॥
002a	अर्जुनस्य वचः श्रुत्वा गोविन्दोऽर्जुनमब्रवीत् ।
002c	एष गच्छामि सुक्षिप्रं यत्र भीमो व्यवस्थितः ॥
003a	तं यान्तमश्वा हिमशङ्खवर्णाः सुवर्णमुक्तामणिजालनद्धाः ।
003c	जम्भं जिघांसुं प्रगृहीतवज्रं हया यथा तत्र यथा वहंस्तदा ॥
004a	रथाश्वमातङ्गपदातिसङ्घा बाणस्वनैर्नेमिखुरस्वनैश्च ।
004c	सन्नादयन्तो वसुधां दिशश्च क्रुद्धा नृसिंहा जयमभ्युदीयुः ॥
005a	तेषां च पार्थस्य च मारिषासीद्देहासुपापक्षपणं सुयुद्धम् ।
005c	त्रैलोक्यहेतोरसुरैर्यथासीद्देवस्य विष्णोर्जयतां वरस्य ॥
006a	तैरस्तमुच्चावचमायुधं तदेकः प्रचिच्छेद किरीटमाली ।
006c	क्षुरार्धचन्द्रैर्निशितैश्च भल्लैः शिरांसि तेषां बहुधा च बाहून् ॥
007a	छत्राणि वालव्यजनानि केतूनश्वान्रथान्पत्तिगणान्द्विपांश्च ।
007c	ते पेतुरुर्व्यां बहुधा विकृत्ता वातप्रणुन्नानि यथा वनानि ॥
008a	सुवर्णजालावनता महागजाः सवैजयन्तीध्वजयोधकल्पिताः ।
008c	सुवर्णपुङ्घैरिषुभिः समाचिताश्चकाशिरे प्रज्वलिता यथाचलाः ॥
009a	विदार्य नागाश्वरथान्धनञ्जयः शरोत्तमैर्वासववज्रसन्निभैः ।
009c	द्रुतं ययौ कर्णजिघांसया तथा यथा मरुत्वान्बलभेदने पुरा ॥
010a	ततः स पुरुषव्याघ्रस्तव सैन्यमरिन्दमः ।
010c	प्रविवेश महाबाहुर्मकरः सागरं यथा ॥
011a	तं हृष्टास्तावका राजन्रथपत्तिसमन्विताः ।
011c	गजाश्वसादिबहुलाः पाण्डवं समुपाद्रवन् ॥
012a	तेषामापततां पार्थमारावः सुमहानभूत् ।
012c	सागरस्येव क्षुब्धस्य यथा स्यात्सलिलस्वनः ॥
013a	ते तु तं पुरुषव्याघ्रं व्याघ्रा इव महारथाः ।
013c	अभ्यद्रवन्त सङ्ग्रामे त्यक्त्वा प्राणकृतं भयम् ॥
014a	तेषामापततां तत्र शरवर्षाणि मुञ्चताम् ।
014c	अर्जुनो व्यधमत्सैन्यं महावातो घनानिव ॥
015a	तेऽर्जुनं सहिता भूत्वा रथवंशैः प्रहारिणः ।
015c	अभियाय महेष्वासा विव्यधुर्निशितैः शरैः ॥
016a	ततोऽर्जुनः सहस्राणि रथवारणवाजिनाम् ।
016c	प्रेषयामास विशिखैर्यमस्य सदनं प्रति ॥
017a	ते वध्यमानाः समरे पार्थचापच्युतैः शरैः ।
017c	तत्रतत्र स्म लीयन्ते भये जाते महारथाः ॥
018a	तेषां चतुःशतान्वीरान्यतमानान्महारथान् ।
018c	अर्जुनो निशितैर्बाणैरनयद्यमसादनम् ॥
019a	ते वध्यमानाः समरे नानालिङ्गैः शितैः शरैः ।
019c	अर्जुनं समभित्यज्य दुद्रुवुर्वै दिशो दश ॥
020a	तेषां शब्दो महानासीद्द्रवतां वाहिनीमुखे ।
020c	मेघौघस्येव भद्रं ते गिरिमासाद्य दीर्यतः ॥
021a	तां तु सेनां भृशं विद्ध्वा द्रावयित्वाऽर्जुनः शरैः ।
021c	प्रायादभिमुखः पार्थः सूतानीकं हि मारिष ॥
022a	तस्य शब्दो महानासीत्परानभिमुखस्य वै ।
022c	गरुडस्येव पततः पन्नगार्थे यथा पुरा ॥
023a	तं तु शब्दमभिश्रुत्य भीमसेनो महाबलः ।
023c	बभूव परमप्रीतः पार्थदर्शनलालसः ॥
024a	श्रुत्वैव पार्थमायान्तं भीमसेनः प्रतापवान् ।
024c	त्यक्त्वा प्राणान्महाराज सेनां तव ममर्द ह ॥
025a	स वायुवीर्यप्रतिमो वायुवेगसमो जवे ।
025c	वायुवद्व्यचरद्भीमो वायुपुत्रः प्रतापवान् ॥
026a	तेनार्द्यमाना राजेन्द्र सेना तव विशाम्पते ।
026c	व्यभ्रश्यत महाराज भिन्ना नौरिव सागरे ॥
027a	तां तु सेनां तदा भीमो दर्शयन्पाणिलाघवम् ।
027c	शरैरवचकर्तोग्रैः प्रेपयिष्यन्यमक्षयम् ॥
028a	तत्र भारत भीमस्य बलं दृष्ट्वातिमानुषम् ।
028c	व्यत्रस्यन्त रणे योधाः कालस्येव युगक्षये ॥
029a	तथाऽर्दितान्भीमबलान्भीमसेनेन भारत ।
029c	दृष्ट्वा दुर्योधनो राजा इदं वचनमब्रवीत् ॥
030a	सैनिकांश्च महेष्वासान्योधांश्च भरतर्षभ ।
030c	समादिशन्रणे सर्वान्हत भीममिति स्म ह ॥
031ac 	तस्मिन्हते हतं मन्ये पाण्डुसैन्यमशेषतः ॥
032a	प्रतिगृह्य च तामाज्ञां तव पुत्रस्य पार्थिवाः ।
032c	भीमं प्रच्छादयामासुः शरवर्षैः समन्ततः ॥
033a	गजाश्च बहुला राजन्नराश्च जयगृद्धिनः ।
033c	रथे स्थिताश्च राजेन्द्र परिवव्रुर्वृकोदरम् ॥
034a	स तैः परिवृतः शूरैः शूरो राजन्समन्ततः ।
034c	शुशुभे भरतश्रेष्ठो नक्षत्रैरिव चन्द्रमाः ॥
035a	परिवेषी यथा सोमः परिपूर्णो विराजते ।
035c	स रराज तथा सङ्ख्ये दर्शनीयो नरोत्तमः ।
035e	निर्विशेषो महाराज विजयेनैव संयुगे ॥
036a	तस्य ते पार्थिवाः सर्वे शरवृष्टिं समासृजन् ।
036c	क्रोधरक्तेक्षणाः शूरा हन्तुकामा वृकोदरम् ॥
037a	तां विदार्य महासेनां शरैः सन्नतपर्वभिः ।
037c	निश्चक्राम रणाद्भीमो मत्स्यो जालादिवाम्भसि ॥
038a	हत्वा दशसहस्राणि गजानामनिवर्तिनाम् ।
038c	नृणां शतसहस्रे द्वे द्वे शते चैव भारत ॥
039a	पञ्च चाश्वसहस्राणि रथानां शतमेव च ।
039c	हत्वा प्रास्यन्दयद्भीमो नदीं शोणितवाहिनीम् ॥
040a	शोणितोदां रथावर्तां हस्तिग्राहसमाकुलाम् ।
040c	नरमीनाश्वनक्रान्तां केशशैवलशाद्वलाम् ॥
041a	सञ्छिन्नभुजनागेन्द्रां बहुरत्नापहारिणीम् ।
041c	ऊरुग्राहां मज्जपङ्कां शीर्षोपलसमावृताम् ॥
042a	धनुःकाशां शरावापां गदापरिघकेतनाम् ।
042c	हंसछत्रध्वजोपेतामुष्णीषवरफेनिलाम् ॥
043a	हारपद्माकरां चैव भूमिरेणूर्मिमालिनीम् ।
043c	आर्यवृत्तवतीं सङ्ख्ये सुतरां भीरुदुस्तराम् ॥
044a	योधग्राहवतीं सङ्ख्ये वहन्तीं पितृसादनम् ।
044c	क्षणेन पुरुषव्याघ्रः प्रावर्तयत निम्नगाम् ॥
045a	यथा वैतरणीमुग्रां दुस्तरामकृतात्मभिः ।
045c	तथा दुस्तरणीं घोरां भीरूणां भयवर्धनीम् ॥
046a	यतोयतः पाण्डवेयः प्रविष्टो रथसत्तमः ।
046c	ततस्ततः प्रापतन्वै योधाः शतसहस्रशः ॥
047a	एवं दृष्ट्वा कृतं कर्म भीमसेनेन संयुगे ।
047c	दुर्योधनो महाराज शकुनिं वाक्यमब्रवीत् ॥
048a	जहि मातुल सङ्ग्रामे भीमसेनं महाबलम् ।
048c	अस्मिञ्जिते जितं मन्ये पाण्डवेयं महाबलम् ॥
049a	ततः प्रायान्महाराज सौबलेयः प्रतापवान् ।
049c	रणाय महते युक्तो भ्रातृभिः परिवारितः ॥
050a	स समासाद्य सङ्ग्रामे भीमं भीमपराक्रमम् ।
050c	वारयामास तं वीरो वेलेव मकरालयम् ॥
051a	सन्न्यवर्तत तं भीमो वार्यमाणः शितैः शरैः ।
051c	शकुनिस्तस्य राजेन्द्र वामपार्श्वे स्तनान्तरे ।
051e	प्रेषयामास नाराचान्रुक्मपुङ्खाञ्शिलाशितान् ॥
052a	वर्म भित्त्वा तु ते घोराः पाण्डवस्य महात्मनः ।
052c	न्यमज्जन्त महाराज कङ्कबर्हिणवाससः ॥
053a	सोऽतिविद्धो रणे भीमः शरं रुक्मविभूषितम् ।
053c	प्रेषयामास स रुषा सौबलं प्रति भारत ॥
054a	तमायान्तं शरं घोरं शकुनिः शत्रुतापनः ।
054c	चिच्छेद सप्तधा राजन्कृतहस्तो महाबलः ॥
055a	तस्मिन्निपतिते भूमौ भीमः क्रुद्धो विशाम्पते ।
055c	धनुश्छिच्छेद भल्लेन सौबलस्य हसन्निव ॥
056a	तदपास्य धनुश्छिन्नं सौबलेयः प्रतापवान् ।
056c	अन्यदादाय वेगेन धनुर्भल्लांश्च षोडश ।
056e	तैस्तस्य तु महाराज भल्लैः सन्नतपर्वभिः ॥
057a	द्वाभ्यां स सारथिं ह्यार्च्छद्भीमं सप्तभिरेव च ।
057c	ध्वजमेकेन चिच्छेद द्वाभ्यां छत्रं विशाम्पते ।
057e	चतुर्भिश्चतुरो वाहान्विव्याध सुबलात्मजः ॥
058a	ततः क्रुद्धो महाराज भीमसेनः प्रतापवान् ।
058c	शक्तिं चिक्षेप समरे रुक्मदण्डामयस्मयीम् ॥
059a	सा भीमभुजनिर्मुक्ता नागजिह्वेव चञ्चला ।
059c	निपपात रणे तूर्णं सौबलस्य महात्मनः ॥
060a	ततस्तामेव संगृह्य शक्तिं कनकभूषणाम् ।
060c	भीमसेनाय चिक्षेप क्रुद्धरूपो विशाम्पते ॥
061a	सा निर्भिद्य भुजं सव्यं पाण्डवस्य महात्मनः ।
061c	निपपात तदा भूमौ यथा विद्युन्नभश्च्युता ॥
062a	अथोत्क्रुष्टं महाराज धार्तराष्ट्रैः समन्ततः ।
062c	न तु तं ममृषे भीमः सिंहनादं तरस्विनाम् ॥
063a	अन्यद्गृह्य धनुः सज्यं त्वरमाणो महाबलः ।
063c	मुहूर्तादिव राजेन्द्र च्छादयामास सायकैः ।
063e	सौबलस्य बलं सङ्ख्ये त्यक्त्वा नादं महाबलः ॥
064a	तस्याश्वांश्चतुरो हत्वा सूतं चैव विशाम्पते ।
064c	ध्वजं चिच्छेद भल्लेन त्वरमाणः पराक्रमी ॥
065a	हताश्वं रथमुत्सृज्य त्वरमाणो नरोत्तमः ।
065c	तस्थौ विस्फारयंश्चापं क्रोधरक्तेक्षणः श्वसन् ॥
066ac	शरैश्च बहुधा राजन्भीममार्च्छत्समन्ततः ॥
067a	प्रतिहत्य तु वेगेन भीमसेनः प्रतापवान् ।
067c	धनुश्चिच्छेद सङ्क्रुद्धो विव्याध च शितैः शरैः ॥
068a	सोऽतिविद्धो बलवता शत्रुणा शत्रुकर्शनः ।
068c	निपपात तदा भूमौ किञ्चित्प्राणो नराधिपः ॥
069a	ततस्तं विह्वलं ज्ञात्वा पुत्रस्तव विशाम्पते ।
069c	अपोवाह रथेनाजौ भीमसेनस्य पश्यतः ॥
070a	शकुनिं विह्वलं दृष्ट्वा धार्तराष्ट्राः पराङ्मुखाः ।
070c	प्रदुद्रुवुर्दिशो भीता भीमसेनभयात्प्रभो ॥
071a	सौबले निर्जिते राजन्भीमसेनेन धन्विना ।
071c	भयेन महताऽऽविष्टः पुत्रो दुर्योधनस्तव ।
071e	अपायाज्जवनैरश्वैः सापेक्षो मातुलं प्रति ॥
072a	पराङ्मुखं तु राजानं दृष्ट्वा सैन्यानि भारत ।
072c	विप्रजग्मुः समुत्सृज्य द्वैरथानि समन्ततः ॥
073a	तान्दृष्ट्वा विद्रुतान्सर्वान्धार्तराष्ट्रान्पराङ्मुखान् ।
073c	जवेनाभ्यापतद्भीमः किरञ्शरशतान्बहून् ॥
074a	ते वध्यमाना भीमेन धार्तराष्ट्राः पराङ्मुखाः ।
074c	कर्णमासाद्य समरे स्थिता राजन्समन्ततः ॥
075a	स हि तेषां महावीर्यो द्वीपोऽभूत्सुमहाबलः ।
075c	भिन्ननौका यथा राजन्द्वीपमासाद्य निर्वृताः ॥
076a	भवन्ति पुरुषव्याघ्र नाविकाः कालपर्यये ।
076c	तथा कर्णं समासाद्य तावकाः पुरुषर्षभ ॥
077a	समाश्वस्ताः स्थिता राजन्सम्प्रहृष्टाः परस्परम् ।
077c	समाजग्मुश्च युद्धाय मृत्युं कृत्वा निवर्तनम् ॥ ॥

इति श्रीमन्महाभारते कर्णपर्वणि सप्तदशदिवसयुद्धे एकाशीतितमोऽध्यायः ॥ 81 ॥
