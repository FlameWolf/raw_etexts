अध्यायः 034

कर्णेन मर्मोद्धाटनपूर्वकं शल्यगर्हणम् ॥ 1 ॥

KK-08-01-034-001	सञ्जय उवाच ।
KK-08-01-034-001a	अधिक्षिप्तस्तु राधेयः शल्येनामिततेजसा ।
KK-08-01-034-001c	शल्यमाह सुसङ्क्रुद्धो वाक्शल्यमवधारयन् ॥
KK-08-01-034-002	कर्ण उवाच ।
KK-08-01-034-002a	गुणान्गुणवतां शल्य गुणवान्वेत्ति नागुणः ।
KK-08-01-034-002c	त्वं तु नित्यं गुणैर्हीनः किं ज्ञास्यसि गुणागुणान् ॥
KK-08-01-034-003a	अर्जुनस्य महास्त्राणि क्रोधं वीर्यं धनुः शरान् ।
KK-08-01-034-003c	अहं शल्याभिजानामि न त्वं जानासि तत्तथा ॥
KK-08-01-034-004a	तथा कृष्णस्य माहात्म्यमृषभस्य महीक्षिताम् ।
KK-08-01-034-004c	यथाहं शल्य जानामि न त्वं जानासि तत्तथा ॥
KK-08-01-034-005a	एवमेवात्मनो वीर्यमहं वीर्यं च पाण्डवे ।
KK-08-01-034-005c	जानंस्तावाह्वये युद्धे शल्य नाग्निं पतङ्गवत् ॥
KK-08-01-034-006a	अस्ति चाऽयमिषुः शल्य सुपुङ्खो रक्तभोजनः ।
KK-08-01-034-006c	एकस्तूणीशयः पत्री सुधौतः समलङ्कृतः ॥
KK-08-01-034-007a	शेते चन्दनचूर्णेन पूजितो बहुलाः समाः ।
KK-08-01-034-007c	आहेयो विषवानुग्रो नराश्वद्विपसङ्घहा ॥
KK-08-01-034-008a	घोररूपो महारौद्रस्तनुत्रास्थिविदारणः ।
KK-08-01-034-008c	निर्भिन्द्यां येन रुष्टोऽहमपि मेरुं महागिरिम् ॥
KK-08-01-034-009a	तमहं जातु नास्येयमन्यस्मिन्फल्गुनादृते ।
KK-08-01-034-009c	कृष्णाद्वा देवकीपुत्रात्सत्यं चापि शृणुष्व मे ॥
KK-08-01-034-010a	तेनाहमिषुणा शल्य वासुदेवधनञ्जयौ ।
KK-08-01-034-010c	योत्स्ये परमसंरब्धौ तत्कर्म सदृशं मम ॥
KK-08-01-034-011a	सर्वेषां वृष्णिवीराणां कृष्णे लक्ष्मीः प्रतिष्ठिता ।
KK-08-01-034-011c	सर्वेषां पाण्डुपुत्राणां जयः पार्थे प्रतिष्ठितः ।
KK-08-01-034-011e	उभयं तु समासाद्य को निवर्तितुमर्हति ॥
KK-08-01-034-012a	तावेतौ पुरुषव्याघ्रौ समेतौ स्यन्दने स्थितौ ।
KK-08-01-034-012c	मामेकमभिसंयुद्धौ सुजातं पश्य शल्य मे ॥
KK-08-01-034-013a	पितृष्वसामातुलजौ भ्रातरावपराजितौ ।
KK-08-01-034-013c	मणी सूत्र इव प्रोतौ द्रष्टासि निहतौ मया ॥
KK-08-01-034-014a	अर्जुने गाण्डिवं कृष्णे चक्रं तार्क्ष्यकपिध्वजौ ।
KK-08-01-034-014c	भीरूणां त्रासजननं शल्य हर्षकरं मम ॥
KK-08-01-034-015a	त्वं तु दुष्प्रकृतिर्मूढो महायुद्धेष्वकोविदः ।
KK-08-01-034-015c	भयावदीर्णः सन्त्रासादबद्धं बहुः भाषसे ॥
KK-08-01-034-016a	संस्तौषि तौ तु केनापि हेतुना त्वं कुदेशज ।
KK-08-01-034-016c	तौ हत्वा समरे हन्ता त्वामद्य सह बान्धवम् ॥
KK-08-01-034-017a	पापदेशज दुर्बुद्धे क्षुद्र क्षत्रियपांसन ।
KK-08-01-034-017c	सुहृद्रूपो रिपुः किं मां कृष्णाभ्यां भीषयिष्यसि ॥
KK-08-01-034-018a	तौ वा मामद्य हन्तारौ हनिष्ये वाऽपि तावहम् ।
KK-08-01-034-018c	नाहं बिभेमि कृष्णाभ्यां विजानन्नात्मनो बलम् ॥
KK-08-01-034-019a	वासुदेवसहस्रं वा फल्गुनानां शतानि वा ।
KK-08-01-034-019c	अहमेको हनिष्यामि जोषमास्स्व कुदेशज ॥
KK-08-01-034-020ac	स्त्रियो बालाश्च वृद्वाश्च प्रायः क्रीडागता जनाः ॥
KK-08-01-034-021a	या गाथाः सम्प्रगायन्ति कुर्वतोऽध्ययनं यथा ।
KK-08-01-034-021c	ता गाथाः शृणु मे शल्य मद्रकेषु दुरात्मसु ॥
KK-08-01-034-022a	ब्राह्मणैः कथिताः पूर्वं यथावद्राजसन्निधौ ।
KK-08-01-034-022c	श्रुत्वा चैकमना मूढ मम वा ब्रूहि चोत्तरम् ॥
KK-08-01-034-023a	मित्रध्रुङ्भद्रको नित्यं यो नो द्वेष्टि स मद्रकः ।
KK-08-01-034-023c	मद्रके सङ्गतं नास्ति क्षुद्रवाक्ये नराधमे ॥
KK-08-01-034-024a	दुरात्मा मद्रको नित्यं नित्यमानृतिकोऽनृजुः ।
KK-08-01-034-024c	यच्चान्यदपि दौरात्म्यं मद्रकेष्विति नः श्रुतम् ॥
KK-08-01-034-025a	पिता पुत्रश्च माता च श्वश्रूश्वशुरमातुलाः ।
KK-08-01-034-025c	भगिनी दुहिता भ्राता नप्ताऽन्ये ते च बान्धवाः ॥
KK-08-01-034-026a	वयस्याभ्यागताश्चान्ये दासीदासाश्च सङ्गताः ।
KK-08-01-034-026c	पुम्भिर्विमिश्रा नार्यश्च ज्ञाताज्ञाताः स्वयेच्छया ॥
KK-08-01-034-027a	येषां गृहेष्वशिष्टानां सक्तुमद्याशिनां सदा ।
KK-08-01-034-027c	पीत्वा शीधु सगोमांसं क्रन्दन्ति च हसन्ति च ॥
KK-08-01-034-028a	गायन्ति चाप्यबद्धानि प्रवर्तन्ते च कामतः ।
KK-08-01-034-028c	कामप्रलापिनोऽन्योन्यं तेषु धर्मःकथं भवेत् ॥
KK-08-01-034-029a	मद्रकेष्ववलिप्तेषु प्रख्याताशुभकर्मसु ।
KK-08-01-034-029c	नापि वैरं न सौहार्दं मद्रकेण समाचरेत् ॥
KK-08-01-034-030a	मद्रके सङ्गतं नास्ति मद्रको हि सदा मलः ।
KK-08-01-034-030c	मद्रकेषु च संसृष्टं शौचं गान्धारकेषु च ॥
KK-08-01-034-031a	राजयाजकयाज्ये हि यथा दत्तं हविर्नशेत् ।
KK-08-01-034-031c	शूद्रसंस्कारको विप्रो यथा याति पराभवम् ॥
KK-08-01-034-032a	यथा ब्रह्मद्विषो नित्यं गच्छन्तीह पराभवम् ।
KK-08-01-034-032c	यथैव संगतं कृत्वा नरः पतति मद्रकैः ॥
KK-08-01-034-033a	बालेष्वपि सदा न स्म धनं वृश्चिक ते विषम् ।
KK-08-01-034-033c	आथर्वणेन मन्त्रेण सर्वशान्तिः कृता मया ॥
KK-08-01-034-034a	इति वृश्चिकदष्टस्य विषवेगहतस्य च ।
KK-08-01-034-034c	कुर्वन्ति भेषजं प्राज्ञाः सत्यं तच्चापि दृश्यते ॥
KK-08-01-034-035a	एवं विद्वञ्जोषमास्स्व ब्रूहि चात्रोत्तरं वचः ।
KK-08-01-034-035c	वासांस्युत्सृज्य नृत्यन्ति स्त्रियो मद्यविमोहिताः ॥
KK-08-01-034-036a	मैथुनेऽसङ्गताश्चापि यथाकामवराश्च ताः ।
KK-08-01-034-036c	तासां पुत्र कथं धर्मं मद्रको वक्तुमर्हति ॥
KK-08-01-034-037a	यास्तिष्ठन्त्यः प्रमेहन्ति यथैवोष्ट्रदशेरकाः ।
KK-08-01-034-037c	तासां विभ्रष्टधर्माणां निर्लज्जानां ततस्ततः ।
KK-08-01-034-037e	त्वं पुत्रस्तादृशीनां हि धर्मं वक्तुमिहेच्छसि ॥
KK-08-01-034-038a	सौवीरकं याच्यमाना मद्रिका कर्षति स्फिचौ ।
KK-08-01-034-038c	अदातुकामा वचनमिदं वदति दारुणम् ॥
KK-08-01-034-039a	मा मां सौवीरकं कश्चिद्याचतां दयितं मम ।
KK-08-01-034-039c	पुत्रं दद्यां पतिं दद्यां न तु दद्यां सुवीरकम् ॥
KK-08-01-034-040a	गौर्यो बृहत्यो निर्ह्रीका मद्रिकाः कम्पलावृताः ।
KK-08-01-034-040c	घस्मरा नष्टशौचाश्च प्राय इत्यनुशुश्रुम ॥
KK-08-01-034-041a	प्रमेहित्वा स्फिचौ भूमौ घर्षन्त्यो हीनशोधनाः ।
KK-08-01-034-041c	शुद्धा नाद्भिर्न मृद्भिश्च नित्योच्छिष्टा भवन्ति हि ॥
KK-08-01-034-042a	एवमादि मयाऽन्यैर्वा शक्यं वक्तुं भवेद्बहु ।
KK-08-01-034-042c	आकेशान्तान्नखाग्राच्च वक्तव्येषु कुकर्मसु ॥
KK-08-01-034-043a	मद्रकाः सिन्धुसौवीरा धर्मं विद्युः कथं त्विह ।
KK-08-01-034-043c	पापदेशोद्भवा म्लेच्छा धर्माणामविचक्षणाः ॥
KK-08-01-034-044a	एष मुख्यतमो धर्मः क्षत्रियस्येति नः श्रुतम् ।
KK-08-01-034-044c	यदाजौ निहतः शेते सद्भिः समभिपूजितः ॥
KK-08-01-034-045a	आयुधानां साम्पराये यन्मुञ्चेयमहं ततः ।
KK-08-01-034-045c	ममैष प्रथमः कल्पो निधने स्वर्गमिच्छतः ॥
KK-08-01-034-046a	सोयं प्रियसखा चास्मि धार्तराष्ट्रस्य धीमतः ।
KK-08-01-034-046c	तदर्थे हि मम प्राणा यच्च मे विद्यते वसु ॥
KK-08-01-034-047a	व्यक्तं त्वमप्युपहितः पाण्डवैः पापदेशज ।
KK-08-01-034-047c	यथा चामित्रवत्सर्वं त्वमस्मासु प्रवर्तसे ॥
KK-08-01-034-048a	कामं न खलु शक्योऽहं त्वद्विधानां शतैरपि ।
KK-08-01-034-048c	सङ्ग्रामाद्विमुखः कर्तुं धर्मज्ञ इव नास्तिकैः ॥
KK-08-01-034-049a	सारङ्ग इव घर्मार्तः कामं विलप शुष्य च ।
KK-08-01-034-049c	नाहं भीषयितुं शक्यः क्षत्रधर्मे व्यवस्थितः ॥
KK-08-01-034-050a	तनुत्यजां नृसिंहानामाहवेष्वनिवर्तिनाम् ।
KK-08-01-034-050c	या गतिर्गुरुणा प्रोक्ता प्रेम्णा रामेण तां स्मरे ॥
KK-08-01-034-051a	स्वेषां त्राणार्थमुद्यन्तं वधार्थं द्विषतामपि ।
KK-08-01-034-051c	विद्धि मामास्थितं वृत्तं पौरूरवसमुत्तमम् ॥
KK-08-01-034-052a	न तद्भूतं प्रपश्यामि त्रिषु लोकेषु मद्रप ।
KK-08-01-034-052c	यो मामस्मादभिप्रायाद्वारयेदिति मे मतिः ॥
KK-08-01-034-053a	एवं विद्वञ्जोषमास्स्व त्रासात्किं बहु भाषसे ।
KK-08-01-034-053c	न त्वां हत्वा प्रदास्यामि क्रव्याद्भ्यो मद्रकाधम ॥
KK-08-01-034-054a	मित्रप्रतीक्षया शल्य धृतराष्ट्रस्य चोभयोः ।
KK-08-01-034-054c	अपवादतितिक्षाभिस्त्रिभिरेतैर्हि जीवसि ॥
KK-08-01-034-055a	पुनश्चेदीदृशं वाक्यं मद्रराज वदिष्यसि ।
KK-08-01-034-055c	शिरस्ते पातयिष्यासि गदया वज्रकल्पया ॥
KK-08-01-034-056a	श्रोतारस्त्विदमद्येह द्रष्टारो व्रा कुदेशज ।
KK-08-01-034-056c	कर्णं वा जघ्नतुः कृष्णौ कर्णो वा निजघान तौ ॥
KK-08-01-034-057a	एवमुक्त्वा तु राधेयः पुनरेव विशाम्पते ।
KK-08-01-034-057c	अब्रवीन्मद्रराजानं याहियाहीत्यसम्भ्रमम् ॥ ॥

इति श्रीमन्महाभारते कर्णपर्वणि चतुस्त्रिंशोऽध्यायः ॥ 34 ॥

8-34-7 आहेयः सर्पमयः ॥ 8-34-9 नास्येयं न क्षिपेयम् ॥ 8-34-12 सुजातं शोभनं जन्म ॥ 8-34-13 प्रोतौ एकसूत्रे मणीइव प्रेमसम्बद्धौ ॥ 8-34-19 जोषं तूष्णीम् । आस्स्व तिष्ठ ॥ 8-34-20 क्रीडागताः लीलया आगताः ॥ 8-34-21 मद्रकेषु कुत्सितेषु मद्रदेशेषु ॥ 8-34-22 क्षम वा ब्रूहि चोत्तरम् इति झ.पाठः ॥ 8-34-24 अनृतेन चरतीत्यानृतिकः ॥ 8-34-26 पुम्भिः पुरुषैः विमिश्राः सङ्गताः । इच्छया मैथुनिनोऽज्ञातवत् ज्ञाता अप्यविगीता इत्यर्थः ॥ 8-34-27 येषां मद्रकाणां सक्तुमिश्रितमत्स्याशिनाम् । शीधु मद्यम् ॥ 8-34-30 मद्रकेषु संसृष्टं नष्टं एवं गान्धारकेषु शौचं नष्टं भवेत् ॥ 8-34-31 राजा याजको यस्य तस्मिन्याज्ये हविर्नष्टं भवेत् ॥ 8-34-32 यथैवेति । यथा मद्रकैः सङ्गतं कृत्वा पतति हेवृश्चिक तथा ते विषं हतमित्यध्याहारः । यद्येतत्सत्यं तर्हि तव विषं नश्यत्विति मन्त्रेण सर्वथा विषं नश्यतीत्यर्थः । मयेत्यात्मानुभवसिद्धमिदमिति द्योतयति ॥ 8-34-33 यथैवेति । यथा मद्रकैः सङ्गतं कृत्वा पतति हेवृश्चिक तथा ते विषं हतमित्यध्याहारः । यद्येतत्सत्यं तर्हि तव विषं नश्यत्विति मन्त्रेण सर्वथा विषं नश्यतीत्यर्थः । मयेत्यात्मानुभवसिद्धमिदमिति द्योतयति ॥ 8-34-36 यथाकामं वरयन्तिताः । मैथुने सङ्गता याश्च तथा कामकराश्च ह । तासां पुत्रो मम कथं मद्रको योगमर्हति । इति क.पाठः ॥ 8-34-37 प्रमेहन्ति मूत्रयन्ते । दशेरकाः गर्दभाः । यथैवोष्ट्रा यथेळकाः इति ट.पाठः ॥ 8-34-38 सुवीरकं काञ्जिकम् । स्फिचौ कटिप्रोथौ ॥ 8-34-40 निर्ह्रीकाः निर्लज्जाः । घस्मराः बहुभक्षकाः ॥ 8-34-42 वक्तव्येषु गर्हणीयेषु ॥ 8-34-45 साम्पराये समूहे सङ्ग्रामे इत्यर्थः । मुञ्चेयं जीवितमिति शेषः ॥ 8-34-47 उपहितः उपजप्त ॥ 8-34-49 सारङ्ग इव घर्मान्ते इति क.ड.पाठः ॥ 8-34-54 अपवादो निन्दा तितिक्षा च तैस्त्रिभित्रर्हेतुभिः ॥
