अध्यायः 048

अर्जुनस्य संशप्तकैर्युद्धम् ॥ 1 ॥

KK-08-01-048-001	सञ्जय उवाच ।
KK-08-01-048-001a	वर्तमाने तथा युद्धे क्षत्रियाणां निमज्जने ।
KK-08-01-048-001c	गाण्डीवस्य महाघोषः श्रूयते युधि मारिष ॥
KK-08-01-048-002a	संशप्तकानामकरोत्कदनं यत्र पाण्डवः ।
KK-08-01-048-002c	कोसलानां तथा राजन्नारायणबलस्य च ॥
KK-08-01-048-003a	संशप्तकास्तु समरे शरवृष्टिः समन्ततः ।
KK-08-01-048-003c	अपातयन्पार्थमूर्ध्नि जयगृद्धाः प्रमन्यवः ॥
KK-08-01-048-004a	तां शस्त्रवृष्टिमायान्तीमुरसा धारयन्प्रभुः ।
KK-08-01-048-004c	व्यगाहत परान्पार्थो विनिघ्नन्रथिनां वरान् ॥
KK-08-01-048-005a	विक्षोभ्य तु रथानीकं कङ्कपत्रैः शिलाशितैः ।
KK-08-01-048-005c	आससाद ततः पार्थः सुशर्माणं महारथम् ॥
KK-08-01-048-006a	स तस्य शरवर्षाणि ववर्ष रथिनां वरः ।
KK-08-01-048-006c	तथा संशप्तकाश्चैव पार्थस्य समरे स्थिताः ॥
KK-08-01-048-007a	सुशर्मा तु ततः पार्थं विद्ध्वा दशभिराशुगैः ।
KK-08-01-048-007c	जनार्दनं त्रिभिर्बाणैरहनद्दक्षिणे भुजे ॥
KK-08-01-048-008a	ततोऽपरेण भल्लेन केतुं पार्थस्य मारिष ।
KK-08-01-048-008c	विव्याध समरे राजन्सुशर्मा क्रोधमूर्च्छितः ॥
KK-08-01-048-009a	स वानरवरो राजन्विश्वकर्मकृतो महान् ।
KK-08-01-048-009c	ननाद सुमहानादं नृत्यन्निव विभीषयन् ॥
KK-08-01-048-010a	कपेस्तु निनदं श्रुत्वा सन्त्रस्ता तव वाहिनी ।
KK-08-01-048-010c	भयं विपुलमासाद्य निश्चेष्टा समपद्यत ॥
KK-08-01-048-011a	ततः सा शुशुभे सेना निश्चेष्टाऽवस्थिता नृप ।
KK-08-01-048-011c	नानापुष्पसमाकीर्णं यथा चित्रीकृतं वनम् ॥
KK-08-01-048-012a	प्रतिलभ्य ततः संज्ञां योधास्ते कुरुसत्तम ।
KK-08-01-048-012c	अर्जुनं सिषिचुर्बाणैः पर्वतं जलदा इव ॥
KK-08-01-048-013a	सञ्छाद्य समरे पार्थं परिवव्रुः समन्ततः ।
KK-08-01-048-013c	ते हयान्रथचक्रे तु रथेषां चापि मारिष ।
KK-08-01-048-013e	ग्रहीतुं प्रचक्रमुश्चैव क्रोधाविष्टाः समन्ततः ॥
KK-08-01-048-014a	निगृह्य तु रथं तस्य योधास्ते तु सहस्रशः ।
KK-08-01-048-014c	रथबन्धं प्रचक्रुर्हि पाण्डवस्यामितौजसः ॥
KK-08-01-048-015a	रथमारुरुहुः केचित्कृष्णपार्थौ जिघृक्षवः ।
KK-08-01-048-015c	संशप्तकानां योधास्ते सिंहनादांश्च नेदिरे ॥
KK-08-01-048-016a	अपरे जगृहुश्चैव केशवस्य महाभुजौ ।
KK-08-01-048-016c	पार्थं चैके महाराज रथस्थं जगृहुर्मुदा ॥
KK-08-01-048-017a	अच्युतः स महाबाहुर्विधुन्वन्रणमूर्धनि ।
KK-08-01-048-017c	पातयामास तान्सर्वान्दुष्टहस्तीव हस्तिपान् ॥
KK-08-01-048-018a	स रथस्तैर्गृहीतस्तु पाण्डवस्य महात्मनः ।
KK-08-01-048-018c	स्पन्दितुं नाशकद्राजंस्तदद्भुतमिवाभवत् ॥
KK-08-01-048-019a	ततः पार्थो महाबाहुः संवृतः स्तैर्महारथैः ।
KK-08-01-048-019c	निगृहीतं रथं दृष्ट्वा तांश्चाप्याद्रवतो बहून् ॥
KK-08-01-048-020a	रथारूढांश्च सुबहून्पदाऽऽक्षिप्य न्यपातयत् ।
KK-08-01-048-020c	अपातयदसम्भ्रान्तः शरैरासन्नयोधिभिः ॥
KK-08-01-048-021a	तांस्तापयित्वा समरे पार्थः परपुरञ्जयः ।
KK-08-01-048-021c	स्मयन्निव महाबाहुः केशवं वाक्यमब्रवीत् ॥
KK-08-01-048-022a	पश्य कृष्ण महाबाहो संशप्तकगणान्बहून् ।
KK-08-01-048-022c	कुर्वतोऽसुकरं कर्म मुमूर्षून्कालचोदितान् ॥
KK-08-01-048-023a	रथबन्धमिमं प्राप्य पृथिव्यां नास्ति कश्चन ।
KK-08-01-048-023c	यः सहेत पुमाँल्लोके मदन्यः क्षत्रियर्षभः ॥
KK-08-01-048-024a	पश्यैतानद्य समरे मत्प्रयुक्तैः सुतेजनैः ।
KK-08-01-048-024c	पात्यमानान्रणे कृष्ण शरैराशीविषोपमैः ॥
KK-08-01-048-025a	इत्येवमुक्त्वा बीभत्सुः शङ्खप्रवरमुत्तमम् ।
KK-08-01-048-025c	व्यनादयदमेयात्मा देवदत्तं महामृधे ॥
KK-08-01-048-026a	देवदत्तस्वनं श्रुत्वा केशवोऽपि महायशाः ।
KK-08-01-048-026c	पाञ्चजन्यस्वनं चक्रे पूरयन्निव रोदसी ॥
KK-08-01-048-027a	तयोः शङ्खस्वनं श्रुत्वा संशप्तकवरूथिनी ।
KK-08-01-048-027c	सञ्चचाल महाराज वित्रस्ता चाद्रवद्भृशम् ॥
KK-08-01-048-028a	नागमस्त्रं ततः पार्थः प्रादुश्चक्रे हसन्निव ।
KK-08-01-048-028c	पादबन्धं स तेषां वै चक्रे तेन महास्त्रवित् ॥
KK-08-01-048-029a	यानुद्दिश्य रणे पार्थः पादबन्धं चकार ह ।
KK-08-01-048-029c	ते बद्धाः पादबन्धेन योधाः संशप्तकास्तदा ॥
KK-08-01-048-030a	निर्विचेष्टास्तदाऽभूवन्पाण्डवस्यास्त्रतेजसा ।
KK-08-01-048-030c	निर्विचेष्टांस्ततो योधानवधीत्पाण्डुनन्दनः ।
KK-08-01-048-030e	यथेन्द्रः समरे दैत्यांस्तारकस्य वधे पुरा ॥
KK-08-01-048-031a	ते वध्यमानाः समरे मुमुचुस्तं रथोत्तमम् ।
KK-08-01-048-031c	आयुधानि च सर्वाणि विस्रष्टुमुपचक्रमुः ॥
KK-08-01-048-032a	ततः सुशर्मा राजेन्द्र गृहीतां वीक्ष्य वाहिनीम् ।
KK-08-01-048-032c	सौपर्णमस्त्रं त्वरितः प्रादुश्चक्रे महारथः ॥
KK-08-01-048-033a	ततः सुपर्णाः सम्पेतुर्भक्षयन्तो भुजङ्गमान् ।
KK-08-01-048-033c	ततो विदुद्रुवुर्नागास्तान्दृष्ट्वा खेचरान्नृप ॥
KK-08-01-048-034a	तद्विमुक्तं बलं रेजे पादबन्धाद्विशाम्पते ।
KK-08-01-048-034c	मेघबन्धाद्यथा मुक्तो भास्करस्तापयन्प्रजाः ॥
KK-08-01-048-035a	विप्रमुक्ताः स्वका योधाः फल्गुनस्य रथं प्रति ।
KK-08-01-048-035c	ससृजुः शरसङ्घांश्च शस्त्रसङ्घांश्च मारिष ॥
KK-08-01-048-036a	तां महास्त्रमयीं वृष्टिं शरैः सञ्छिद्य भारत ।
KK-08-01-048-036c	अवधीत्सततो योधान्वासविः परवीरहा ॥
KK-08-01-048-037a	सुशर्मा तु ततो राजन्बाणेन नतपर्वणा ।
KK-08-01-048-037c	अर्जुनं हृदये विद्ध्वा विव्याधान्यैस्त्रिसप्तभिः ॥
KK-08-01-048-038a	स गाढविद्धो व्यथितो रथोपस्थ उपाविशत् ।
KK-08-01-048-038c	तत उच्चुक्रुशुः सर्वे हतः पार्थ इति ब्रुवन् ॥
KK-08-01-048-039a	ततः शङ्खनिनादाश्च भेरीशब्दाश्च पुष्कलाः ।
KK-08-01-048-039c	नानावादित्रनिनदाः सिंहनादाश्च जज्ञिरे ॥
KK-08-01-048-040a	प्रतिलभ्य ततः संज्ञां श्वेताश्वः कृष्णसारथिः ।
KK-08-01-048-040c	सोऽतिविद्धो महेष्वासः शरैराशीविपोपमैः ।
KK-08-01-048-040e	सुशर्माणं महाराज क्रोधाविष्टो महारथः ॥
KK-08-01-048-041a	ततः शरशतैः पार्थः सञ्छाद्यैनं क्षणाद्रणे ।
KK-08-01-048-041c	दिशस्तु वारयामास बाणैस्तत्र महास्त्रवित् ॥
KK-08-01-048-042a	विमुखीकृत्य समरे सुशर्माणं धनञ्जयः ।
KK-08-01-048-042c	ऐन्द्रमस्त्रममेयात्मा प्रादुश्चक्रे हसन्निव ॥
KK-08-01-048-043a	ततो बाणसहस्राणि तदुत्सृष्टानि मारिष ।
KK-08-01-048-043c	सर्वदिक्षु व्यदृश्यन्त सूदयन्ति रथद्विपान् ॥
KK-08-01-048-044a	हयान्पत्तींश्च समरे शस्त्रैः शतसहस्रशः ।
KK-08-01-048-044c	रराज समरे राजञ्शक्रो निघ्नन्निवासुरान् ॥
KK-08-01-048-045a	वध्यमाने ततः सैन्ये भयं सुमहदाविशत् ।
KK-08-01-048-045c	संशप्तकगणानां च गोपालानां च भारत ॥
KK-08-01-048-046a	न हि तत्र पुमान्कश्चिद्योऽर्जुनं प्रतिबुध्यते ।
KK-08-01-048-046c	पश्यतां तत्र वीराणामहन्यत बलं तव ॥
KK-08-01-048-047ac	हन्यमानं च तदभून्निश्चेष्टं च पराक्रमे ॥
KK-08-01-048-048a	अयुतं तत्र योधानां हत्वा पाण्डुसुतो रणे ।
KK-08-01-048-048c	व्यभ्राजत महाराज विधूमोऽग्निरिव ज्वलन् ॥
KK-08-01-048-049a	चतुर्दशसहस्राणि यानि दृष्टनि भारत ।
KK-08-01-048-049c	रथानामयुतं चैव त्रिसहस्राश्च दन्तिनः ॥
KK-08-01-048-050a	ततः संशप्तका भूयः परिवव्रुर्धनञ्जयम् ।
KK-08-01-048-050c	मर्तव्यमिति निश्चित्य जयं वाप्यनिवर्तनम् ॥
KK-08-01-048-051a	तत्र युद्धं महच्चासीत्तावकानां विशाम्पते ।
KK-08-01-048-051c	शूरेण बलिना सार्धं पाण्डवेन किरीटिना ।
KK-08-01-048-051e	जित्वा तान्न्यहनत्पार्थः शत्रूञ्शक्र इवासुरान् ॥ ॥

इति श्रीमन्महाभारते कर्णपर्वणि सप्तदशदिवसयुद्धे अष्टचत्वारिंशोऽध्यायः ॥ 48 ॥
