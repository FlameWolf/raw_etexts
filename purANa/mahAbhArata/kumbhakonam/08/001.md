कर्णपर्व

अध्यायः 001

शिबिराद्धास्तिनपुरमुपगतवता सञ्जयेन धृतराष्ट्रंप्रति कर्णादिनिधनकथनम् ॥ 1 ॥ तच्छ्रवणेन मूर्च्छामुपगतवतो धृतराष्ट्रस्य सञ्जयादिभिराश्वासनम् ॥ 2 ॥

000  	श्रीवेदव्यासाय नमः ।
001a	नारायणं नमस्कृत्य नरं चैव नरोत्तमम् ।
001c	देवीं सरस्वतीं व्यासं ततो जयमुदीरयेत् ॥
001  	`वैशम्पायन उवाच ।
001a	शिबिराद्धास्तिनपुरं प्राप्य भारत सञ्जयः ।
001c	प्रविवेश महाबाहुर्धृतराष्ट्रनिवेशनम् ॥
002a	शोकेनापहतः सूतो विलपन्भृशदुःखितः ।
002c	चिन्तयन्निधनं घोरं सूतपुत्रस्य पाण्डवैः ॥
003a	अन्तःपुरं प्रविश्यैव सञ्जयो राजसत्तमम् ।
003c	अश्रुपूर्णो भृशं त्रस्तो राजानमुपजग्मिवान् ॥
004a	उपस्थाय च राजानं विनिश्वस्य च सूतजः ।
004c	नातिहृष्टमना राजन्निदं वचनमब्रवीत् ॥
005  	सञ्जय उवाच ।
005a	सञ्जयोऽहं महाराज नमस्ते भरतर्षभ ।
005c	हतो वैकर्तनः कर्णः कृत्वा कर्म सुदुष्करम् ॥
006a	चेदिकाशिकरूशानां मत्स्यानां सोमकैः सह ।
006c	कृत्वाऽसौ कदनं शेते वातनुन्न इव द्रुमः ॥
007a	गोष्ठमध्येव ऋषभो गोव्रजैः परिवारितः ।
007c	व्यालेन निहतो यद्वत्तथाऽसौ निहतः परैः ॥
008a	निराशान्पाण्डवान्कृत्वा दृढं राजन्ससात्यकान् ।
008c	पाञ्चालानां रथांश्चैव विनिहत्य सहस्रशः ॥
009a	जित्वा शूरान्महेष्वासान्विद्राव्य च दिशोदश ।
009c	हतो वैकर्तनः कर्णः पाण्डवेन किरीटिना ॥
010a	वैरस्य गत आनृण्यं दुर्गमस्य दुरात्मभिः ।
010c	हत्वा कर्णं महाराज विशल्यः पाण्डवोऽभवत् ॥
011a	शोषणं सागराणां वा पतनं वा विवस्वतः ।
011a	विशीर्णत्वं यथा मेरोस्तथा कर्णस्य पातनम् ॥
012a	योधाश्च बहवो राजन्हतास्तत्र जयैषिणः ।
012c	राजानो राजपुत्राश्च शूराः परिघबाहवः ॥
013a	रथौघाश्च नरौघाश्च हता राजन्सहस्रशः ।
013c	वारणा निहतास्तत्र वाजिनश्च महाहवे ॥
014a	क्षत्रियाश्च महाराज सेनयोरुभयोर्हताः ।
014c	परस्परं वै वीक्ष्यात्र परस्परकृतागसः ॥
015a	किञ्चिच्छेषान्परान्कृत्वा तीर्त्वा पाण्डववाहिनीम् ।
015c	पार्थवेलां समासाद्य हतो वैकर्तनो वृषा ॥
016a	जयाशा धार्तराष्ट्राणां वैरस्य च मुखं नृप ।
016c	तीर्णं तत्पाण्डवै राजन्यत्पुरा नावबुध्यसे ॥
017a	प्रोच्यमानं महाराज बन्धुभिर्हितबुद्धिभिः ।
017c	तदिदं समनुप्राप्तं व्यसनं त्वां महाभयम् ॥
018a	पुत्राणां राज्यकामेन त्वया राजन्हितैषिणा ।
018c	चरितान्यहितान्येव तेषां ते फलमागतम् ॥
019a	हतो दुःशासनो राजन्यथोक्तं पाण्डवेन तु ।
019c	प्रतिज्ञा भीमसेनेन निस्तीर्णा सा चमूमुखे ॥
020a	पीतं च क्षतजं तस्य धार्तराष्ट्रस्य संयुगे ।
020c	पाण्डवेन महाराज कर्म कृत्वा सुदुष्करम्' ॥
021  	वैशम्पायन उवाच ।
021a	एतच्छ्रुत्वा महाराज धृतराष्ट्रोऽम्बिकासुतः ।
021c	शोकस्यान्तमपश्यन्वै हतं मत्वा सुयोधनम् ।
021e 	विह्वलः पतितो भूमौ नष्टचेता इव द्विपः ॥
022a	तस्मिन्निपतिते भूमौ विह्वले राजसत्तमे ।
022c	आर्तनादो महानासीत्स्त्रीणां भरतसत्तम ॥
023ac	श शब्दः पृथिवीं कृत्स्नां पूरयामास सर्वशः ॥
024a	शोकार्णवे महाघोरे निमग्ना भरतस्त्रियः ।
024c	रुरुदुर्दुःखशोकार्ता भृशमुद्विग्नचेतसः ॥
025a	राजानं च समासाद्य गान्धारी भरतर्षभ ।
025c	निःसंज्ञा पतिता भूमौ सर्वाण्यन्तः पुराणि च ॥
026a	ततस्ताः स़ञ्जयो राजन्समाश्वासयदातुराः ।
026c	मुह्यमानाः सुबहुशो मुञ्चन्तीर्वारि नेत्रजम् ॥
027a	समाश्वस्ताः स्त्रियस्तास्तु वेपमाना मुहुर्मुहुः ।
027c	कदल्य इव वातेन धूयमानाः समन्ततः ॥
028a	राजानं विदुरश्चापि प्रज्ञाचक्षुषमीश्वरम् ।
028c	आश्वासयामास तदा सिञ्चंस्तोयेन कौरवम् ॥
029a	स लब्ध्वा सनकैः सञ्ज्ञां ताश्च दृष्ट्वा स्त्रियो नृपः ।
029c	उन्मत्त इव राजेन्द्र स्थितस्तूष्णीं विशाम्पते ॥
030a	ततो ध्यात्वा चिरं कालं निःश्वस्य च पुनःपुनः ।
030c	स्वान्पुत्रान्गर्हयामास बहुमेने च पाण्डवान् ॥
031a	गर्हयंश्चात्मनो बुद्धिं शकुनेः सौबलस्य च ।
031c	ध्यात्वा तु सुचिरं कालं वेपमानो मुहुर्मुहुः ॥
032a	संस्तभ्य च मनो भूयो राजा धैर्यसमन्वितः ।
032c	पुनर्गावल्गणिं सूतं पर्यपृच्छत सञ्जयम् ॥
033ac	न त्वया कथितं वाक्यं श्रुतं सञ्जय तन्मया ॥
034a	कच्चिद्दुर्योधनः सूत न गतो वै यमक्षयम् ।
034c	जये निराशः पुत्रो मे सततं जयकामुकः ।
034e 	ब्रूहि सञ्जय तत्त्वेन पुनरुक्तां कथामिमाम् ॥
035  	वैशम्पायन उवाच ।
035a	एवमुक्तोऽब्रवीत्सूतो राजानं जनमेजय ।
035c	हतो वैकर्तनो राजन्सहपुत्रैर्महारथः ।
035e 	भ्रातृभिश्च महेष्वासैः सूतपुत्रैस्तनुत्यजैः ॥
036a	दुःशासनश्च निहतः पाण्डवेन यशस्विना ।
036c	पीतं च रुधिरं कोपाद्भीमसेनेन संयुगे ॥
037  	`वैशम्पायन उवाच ।
037a	एतच्छ्रुत्वा महाराज धृतराष्ट्रोऽम्बिकासुतः ।
037c	दह्यमानोऽब्रवीत्सूतं मुहूर्तं तिष्ठ सञ्जय ।
037e 	व्याकुलं मे मनस्तात मा तावत्किञ्चिदुच्यताम् ॥
038a	राजापि नाब्रवीत्किञ्चित्सञ्जयो विदुरस्तथा ।
038c	तूष्णीम्भूतस्तदा सोऽथ बभूव जगतीपतिः ॥ ॥'

इति श्रीमन्महाभारते कर्णपर्वणि प्रथमोऽध्यायः ॥ 1 ॥

