कर्णपर्व

अध्यायः 001

शिबिराद्धास्तिनपुरमुपगतवता सञ्जयेन धृतराष्ट्रंप्रति कर्णादिनिधनकथनम् ॥ 1 ॥ तच्छ्रवणेन मूर्च्छामुपगतवतो धृतराष्ट्रस्य सञ्जयादिभिराश्वासनम् ॥ 2 ॥

KK-08-01-001-000  	श्रीवेदव्यासाय नमः ।
KK-01-01-001-001a	नारायणं नमस्कृत्य नरं चैव नरोत्तमम् ।
KK-01-01-001-001c	देवीं सरस्वतीं व्यासं ततो जयमुदीरयेत् ॥
KK-08-01-001-001  	`वैशम्पायन उवाच ।
KK-08-01-001-001a	शिबिराद्धास्तिनपुरं प्राप्य भारत सञ्जयः ।
KK-08-01-001-001c	प्रविवेश महाबाहुर्धृतराष्ट्रनिवेशनम् ॥
KK-08-01-001-002a	शोकेनापहतः सूतो विलपन्भृशदुःखितः ।
KK-08-01-001-002c	चिन्तयन्निधनं घोरं सूतपुत्रस्य पाण्डवैः ॥
KK-08-01-001-003a	अन्तःपुरं प्रविश्यैव सञ्जयो राजसत्तमम् ।
KK-08-01-001-003c	अश्रुपूर्णो भृशं त्रस्तो राजानमुपजग्मिवान् ॥
KK-08-01-001-004a	उपस्थाय च राजानं विनिश्वस्य च सूतजः ।
KK-08-01-001-004c	नातिहृष्टमना राजन्निदं वचनमब्रवीत् ॥
KK-08-01-001-005  	सञ्जय उवाच ।
KK-08-01-001-005a	सञ्जयोऽहं महाराज नमस्ते भरतर्षभ ।
KK-08-01-001-005c	हतो वैकर्तनः कर्णः कृत्वा कर्म सुदुष्करम् ॥
KK-08-01-001-006a	चेदिकाशिकरूशानां मत्स्यानां सोमकैः सह ।
KK-08-01-001-006c	कृत्वाऽसौ कदनं शेते वातनुन्न इव द्रुमः ॥
KK-08-01-001-007a	गोष्ठमध्येव ऋषभो गोव्रजैः परिवारितः ।
KK-08-01-001-007c	व्यालेन निहतो यद्वत्तथाऽसौ निहतः परैः ॥
KK-08-01-001-008a	निराशान्पाण्डवान्कृत्वा दृढं राजन्ससात्यकान् ।
KK-08-01-001-008c	पाञ्चालानां रथांश्चैव विनिहत्य सहस्रशः ॥
KK-08-01-001-009a	जित्वा शूरान्महेष्वासान्विद्राव्य च दिशोदश ।
KK-08-01-001-009c	हतो वैकर्तनः कर्णः पाण्डवेन किरीटिना ॥
KK-08-01-001-010a	वैरस्य गत आनृण्यं दुर्गमस्य दुरात्मभिः ।
KK-08-01-001-010c	हत्वा कर्णं महाराज विशल्यः पाण्डवोऽभवत् ॥
KK-08-01-001-011a	शोषणं सागराणां वा पतनं वा विवस्वतः ।
KK-08-01-001-011a	विशीर्णत्वं यथा मेरोस्तथा कर्णस्य पातनम् ॥
KK-08-01-001-012a	योधाश्च बहवो राजन्हतास्तत्र जयैषिणः ।
KK-08-01-001-012c	राजानो राजपुत्राश्च शूराः परिघबाहवः ॥
KK-08-01-001-013a	रथौघाश्च नरौघाश्च हता राजन्सहस्रशः ।
KK-08-01-001-013c	वारणा निहतास्तत्र वाजिनश्च महाहवे ॥
KK-08-01-001-014a	क्षत्रियाश्च महाराज सेनयोरुभयोर्हताः ।
KK-08-01-001-014c	परस्परं वै वीक्ष्यात्र परस्परकृतागसः ॥
KK-08-01-001-015a	किञ्चिच्छेषान्परान्कृत्वा तीर्त्वा पाण्डववाहिनीम् ।
KK-08-01-001-015c	पार्थवेलां समासाद्य हतो वैकर्तनो वृषा ॥
KK-08-01-001-016a	जयाशा धार्तराष्ट्राणां वैरस्य च मुखं नृप ।
KK-08-01-001-016c	तीर्णं तत्पाण्डवै राजन्यत्पुरा नावबुध्यसे ॥
KK-08-01-001-017a	प्रोच्यमानं महाराज बन्धुभिर्हितबुद्धिभिः ।
KK-08-01-001-017c	तदिदं समनुप्राप्तं व्यसनं त्वां महाभयम् ॥
KK-08-01-001-018a	पुत्राणां राज्यकामेन त्वया राजन्हितैषिणा ।
KK-08-01-001-018c	चरितान्यहितान्येव तेषां ते फलमागतम् ॥
KK-08-01-001-019a	हतो दुःशासनो राजन्यथोक्तं पाण्डवेन तु ।
KK-08-01-001-019c	प्रतिज्ञा भीमसेनेन निस्तीर्णा सा चमूमुखे ॥
KK-08-01-001-020a	पीतं च क्षतजं तस्य धार्तराष्ट्रस्य संयुगे ।
KK-08-01-001-020c	पाण्डवेन महाराज कर्म कृत्वा सुदुष्करम्' ॥
KK-08-01-001-021  	वैशम्पायन उवाच ।
KK-08-01-001-021a	एतच्छ्रुत्वा महाराज धृतराष्ट्रोऽम्बिकासुतः ।
KK-08-01-001-021c	शोकस्यान्तमपश्यन्वै हतं मत्वा सुयोधनम् ।
KK-08-01-001-021e 	विह्वलः पतितो भूमौ नष्टचेता इव द्विपः ॥
KK-08-01-001-022a	तस्मिन्निपतिते भूमौ विह्वले राजसत्तमे ।
KK-08-01-001-022c	आर्तनादो महानासीत्स्त्रीणां भरतसत्तम ॥
KK-08-01-001-023ac	श शब्दः पृथिवीं कृत्स्नां पूरयामास सर्वशः ॥
KK-08-01-001-024a	शोकार्णवे महाघोरे निमग्ना भरतस्त्रियः ।
KK-08-01-001-024c	रुरुदुर्दुःखशोकार्ता भृशमुद्विग्नचेतसः ॥
KK-08-01-001-025a	राजानं च समासाद्य गान्धारी भरतर्षभ ।
KK-08-01-001-025c	निःसंज्ञा पतिता भूमौ सर्वाण्यन्तः पुराणि च ॥
KK-08-01-001-026a	ततस्ताः स़ञ्जयो राजन्समाश्वासयदातुराः ।
KK-08-01-001-026c	मुह्यमानाः सुबहुशो मुञ्चन्तीर्वारि नेत्रजम् ॥
KK-08-01-001-027a	समाश्वस्ताः स्त्रियस्तास्तु वेपमाना मुहुर्मुहुः ।
KK-08-01-001-027c	कदल्य इव वातेन धूयमानाः समन्ततः ॥
KK-08-01-001-028a	राजानं विदुरश्चापि प्रज्ञाचक्षुषमीश्वरम् ।
KK-08-01-001-028c	आश्वासयामास तदा सिञ्चंस्तोयेन कौरवम् ॥
KK-08-01-001-029a	स लब्ध्वा सनकैः सञ्ज्ञां ताश्च दृष्ट्वा स्त्रियो नृपः ।
KK-08-01-001-029c	उन्मत्त इव राजेन्द्र स्थितस्तूष्णीं विशाम्पते ॥
KK-08-01-001-030a	ततो ध्यात्वा चिरं कालं निःश्वस्य च पुनःपुनः ।
KK-08-01-001-030c	स्वान्पुत्रान्गर्हयामास बहुमेने च पाण्डवान् ॥
KK-08-01-001-031a	गर्हयंश्चात्मनो बुद्धिं शकुनेः सौबलस्य च ।
KK-08-01-001-031c	ध्यात्वा तु सुचिरं कालं वेपमानो मुहुर्मुहुः ॥
KK-08-01-001-032a	संस्तभ्य च मनो भूयो राजा धैर्यसमन्वितः ।
KK-08-01-001-032c	पुनर्गावल्गणिं सूतं पर्यपृच्छत सञ्जयम् ॥
KK-08-01-001-033ac	न त्वया कथितं वाक्यं श्रुतं सञ्जय तन्मया ॥
KK-08-01-001-034a	कच्चिद्दुर्योधनः सूत न गतो वै यमक्षयम् ।
KK-08-01-001-034c	जये निराशः पुत्रो मे सततं जयकामुकः ।
KK-08-01-001-034e 	ब्रूहि सञ्जय तत्त्वेन पुनरुक्तां कथामिमाम् ॥
KK-08-01-001-035  	वैशम्पायन उवाच ।
KK-08-01-001-035a	एवमुक्तोऽब्रवीत्सूतो राजानं जनमेजय ।
KK-08-01-001-035c	हतो वैकर्तनो राजन्सहपुत्रैर्महारथः ।
KK-08-01-001-035e 	भ्रातृभिश्च महेष्वासैः सूतपुत्रैस्तनुत्यजैः ॥
KK-08-01-001-036a	दुःशासनश्च निहतः पाण्डवेन यशस्विना ।
KK-08-01-001-036c	पीतं च रुधिरं कोपाद्भीमसेनेन संयुगे ॥
KK-08-01-001-037  	`वैशम्पायन उवाच ।
KK-08-01-001-037a	एतच्छ्रुत्वा महाराज धृतराष्ट्रोऽम्बिकासुतः ।
KK-08-01-001-037c	दह्यमानोऽब्रवीत्सूतं मुहूर्तं तिष्ठ सञ्जय ।
KK-08-01-001-037e 	व्याकुलं मे मनस्तात मा तावत्किञ्चिदुच्यताम् ॥
KK-08-01-001-038a	राजापि नाब्रवीत्किञ्चित्सञ्जयो विदुरस्तथा ।
KK-08-01-001-038c	तूष्णीम्भूतस्तदा सोऽथ बभूव जगतीपतिः ॥ ॥'

इति श्रीमन्महाभारते कर्णपर्वणि प्रथमोऽध्यायः ॥ 1 ॥

