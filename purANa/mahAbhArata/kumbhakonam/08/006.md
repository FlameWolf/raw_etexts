अध्यायः 006

कर्णवधश्रवणानन्तरीयकधृतराष्ट्रप्रवृत्तिं पृष्टेन वैशम्पायनेन कर्णदुर्योधनस्तुतिनिन्दापूर्वकं सञ्जयम्प्रति कर्णार्जुनयुद्धकथनचोदनारूपधृतराष्ट्रप्रवृत्तिकथनम् ॥ 1 ॥

001  	सञ्जय उवाच ।
001a	श्रिया कुलेन यशसा तपसा च श्रुतेन च ।
001c	त्वामद्य सन्तो मन्यन्ते ययातिमिव नाहुषम् ॥
002a	श्रुते महर्षिप्रतिमः कृतकृत्योऽसि पार्थिव ।
002c	पर्यवस्थापयात्मानं मा विषादे मनः कृथाः ॥
003  	धृतराष्ट्र उवाच ।
003a	दैवमेव परं मन्ये धिक्पौरुषमनर्थकम् ।
003c	यत्र सालप्रतीकाशः कर्णोऽहन्यत संयुगे ॥
004a	हत्वा युधिष्ठिरानीकं पाञ्चालानां रथव्रजान् ।
004c	प्रताप्य शरवर्षेण दिशः सर्वा महारथः ॥
005a	मोहयित्वा रणे पार्थान्वज्रहस्त इवासुरान् ।
005c	स कथं निहतः शेते वायुरुग्ण इव द्रुमः ॥
006a	शोकस्यान्तं न पश्यामि पारं जलनिधेरिव ।
006c	चिन्ता मे वर्धतेऽतीव मुमूर्षा चापि जायते ॥
007a	कर्णस्य निधनं श्रुत्वा विजयं फल्गुनस्य च ।
007c	अश्रद्धेयमहं मन्ये वधं कर्णस्य सञ्जय ॥
008a	वज्रसारमिदं नूनं हृदयं दुर्भिदं मम ।
008c	यच्छ्रुत्वा पुरुषव्याघ्रं हतं कर्णं न दीर्यते ॥
009a	आयुर्नूनं सुदीर्घं मे विहितं दैवतैः पुरा ।
009c	यत्र कर्णं हतं श्रुत्वा जीवामीह सुदुःखितः ॥
010a	धिग्जीवितमिदं चैव सुहृद्धीनस्य सञ्जय ।
010c	अद्य चाहं दशामेतां गतः सञ्जय गर्हिताम् ।
010e 	कृपणं वर्तयिष्यामि शोच्यः सर्वस्य मन्दधीः ॥
011a	अहमेव पुरा भूत्वा सर्वलोकस्य सत्कृतः ।
011c	परिभूतः कथं सूत परैः शक्ष्यामि जीवितुम् ॥
012a	दुःखाद्दुःखतरं मन्ये प्राप्तवानस्मि सञ्जय ।
012c	भीष्मद्रोणवधेनैव कर्णस्य च महात्मनः ॥
013a	नावशेषं प्रपश्यामि सूतपुत्रे हते युधि ।
013c	सहि पारं महानासीत्पुत्राणां मम सञ्जय ॥
014a	युद्धे हि निहतः शूरो विसृजन्सायकान्बहून् ।
014c	को हि मे जीवितेनार्थस्तमृते पुरुषर्षभम् ॥
015a	रथादाधिरथिर्नूनं न्यपतत्सायकार्दितः ।
015c	पर्वतस्येव शिखरं वज्रपाताद्विदारितम् ॥
016a	स शेते पृथिवीं नूनं शोभयन्रुधिरोक्षितः ।
016c	मातङ्ग इव मत्तेन मातङ्गेन निपातितः ॥
017a	यो बलं धार्तराष्ट्राणां पाण्डवानां यतो भयम् ।
017c	सोऽर्जुनेन हतः कर्णः प्रतिमानं धनुष्मताम् ॥
018a	स हि वीरो महेष्वासो मित्राणामभयङ्करः ।
018c	शेते विनिहतो वीरः शक्रेणेव पुरा बलः ॥
019a	पङ्गोरिवाध्वगमनं दरिद्रस्येव कामितम् ।
019c	दुर्योधनस्य लोभश्च समान्येतानि सञ्जय ॥
020a	अन्यथा चिन्तितं कार्यमन्यथा तत्तु जायते ।
020c	अहो नु बलवद्दैवं कालश्च दुरतिक्रमः ॥
021a	पलायमानः कृपणो दीनात्मा दीनपौरुषः ।
021c	कच्चिद्विनिहतः सूत पुत्रो दुःशासनो मम ॥
022a	कच्चिन्न दीनाचरितं कृतवांस्तात संयुगे ।
022c	कच्चिन्न निहतः शूरा यथाऽन्ये क्षत्रियर्षभाः ॥
023a	युधिष्ठिरस्य वचनं मा युद्धमिति सर्वदा ।
023c	दुर्योधनो नाभ्यगृह्णान्मूढः पथ्यमिवौषधम् ॥
024a	शरतल्पे शयानेन भीष्मेण सुमहात्मना ।
024c	पानीयं याचितः पार्थः सोविध्यन्मेदिनीतलम् ॥
025a	जलस्य धारां जनितां दृष्ट्वा पाण्डुसुतेन च ।
025c	अब्रवीत्स महाबाहुस्तात संशाम्य पाण्डवैः ॥
026a	प्रशमाद्वि भवेच्छान्तिर्मदन्तं युद्धमस्तु वः ।
026c	भ्रातृभावेन पृथिवीं भुङ्क्ष्व पाण्डुसुतैः सह ॥
027a	अकुर्वन्वचनं तस्य नूनं शोचति पुत्रकः ।
027c	तदिदं समनुप्राप्त वचनं दीर्घदर्शिनः ॥
028a	अहं तु निहतामात्यो हतपुत्रश्च सञ्जय ।
028c	द्यूततः कृच्छ्रमापन्नो लूनपक्ष इव द्विजः ॥
029a	यथा हि शकुनिं गृह्य छित्त्वा पक्षौ च सञ्जय ।
029c	विसर्जयन्ति संहृष्टाः क्रीडमानाः कुमारकाः ॥
030a	लूनपक्षतया तस्य गमनं नोपपद्यते ।
030c	तथाहमपि सम्प्राप्तो लूनपक्ष इव द्विजः ॥
031a	क्षीणः सर्वार्थहीनश्च निर्ज्ञातिर्बन्धुवर्जितः ।
031c	कां दिशं प्रतिपत्स्यामि दीनः शत्रुवशं गतः ॥
032  	वैशम्पायन उवाच ।
032a	इत्येवं धृतराष्ट्रोऽथ विलप्य बहुदुःखितः ।
032c	प्रोवाच सञ्जयं भूयः शोकव्याकुलमानसः ॥
033  	धृतराष्ट्र उवाच ।
033a	योऽजयत्सर्वकाम्भोजानम्बष्ठान्कैकयैः सह ।
033c	गान्धारांश्च विदेहांश्च जित्वा कार्यार्थमाहवे ॥
034a	दुर्योधनस्य वृद्ध्यर्थं योऽजयत्पृथिवीं प्रभुः ।
034c	स जितः पाण्डवैः शूरैः समरे बाहुशालिभिः ॥
035a	तस्मिन्हते महेष्वासे कर्णे युधि किरीटिना ।
035c	के वीराः पर्यतिष्ठन्त तन्ममाचक्ष्व सञ्जय ॥
036a	कच्चिन्नैकः परित्यक्तः पाण्डवैर्निहतो रणे ।
036c	उक्तं त्वया पुरा तात यथा वीरो निपातितः ॥
037a	भीष्ममप्रतियुध्यन्तं शिखण्डी सायकोत्तमैः ।
037c	पातयामास समरे सर्वशस्त्रभृतां वरम् ॥
038a	तथा द्रौपदिना द्रोणो न्यस्तसर्वायुधो युधि ।
038c	`धर्मराजवचः श्रुत्वा अश्वत्थामा हतस्त्विति' ॥
039a	युक्तयोगो महेष्वासः शरैर्बहुभिराचितः ।
039c	निहतः खड्गमुद्यम्य धृष्टद्युम्नेन सञ्जय ॥
040a	अन्तरेण हतावेतौ छलेन च विशेषतः ।
040c	अश्रौषमहमेतद्वै भीष्मद्रोणौ निपातितौ ॥
041a	भीष्मद्रोणौ हि समरे न हन्याद्वज्रभृत्स्वयम् ।
041c	न्यायेन युध्यन्समरे तद्वै सत्यं ब्रवीमि ते ॥
042a	कर्णं त्वस्यन्तमस्त्राणि दिव्यानि च बहूनि च ।
042c	कथमिन्द्रोपमं वीरं मृत्युर्युद्धे समस्पृशत् ॥
043a	यस्य विद्युत्प्रभां शक्तिं दिव्यां कनकभूषणाम् ।
043c	प्रायच्छद्द्विषतां हन्त्रीं कुण्डलाभ्यां पुरन्दरः ॥
044a	यस्य सर्पमुखो दिव्यः शरः काञ्चनभूषणः ।
044c	अशेत निशितः पत्री समरेष्वरिसूदनः ॥
045a	भीष्मद्रोणमुखान्वीरान्योऽवमत्य महारथान् ।
045c	जामदग्न्यान्महाघोरं ब्राह्ममस्त्रमशिक्षत ॥
046a	यश्च द्रोणमुखान्दृष्ट्वा विमुखानर्दिताञ्शरैः ।
046c	सौभद्रस्य महाबाहुर्व्यधमत्कार्मुकं शितैः ॥
047a	यश्च नागायुतप्राणं वज्ररंहसमच्युतम् ।
047c	विरथं सहसा कृत्वा भीमसेनमपाहसत् ॥
048a	सहदेवं च निर्जित्य शरैः सन्नतपर्वभिः ।
048c	कृपया विरथं कृत्वा नाहनद्धर्मचिन्तया ॥
049a	यश्च मायासहस्राणि विकुर्वाणं जयैषिणम् ।
049c	घटोत्कचं राक्षसेन्द्रं शक्रशक्त्या निजघ्निवान् ॥
050a	एतांश्च दिवसान्यस्य युद्धे भीतो धनञ्जयः ।
050c	नागमद्द्वैरथं वीरः स कथं निहतो रणे ॥
051a	[संशप्तकानां योधा ये आह्वयन्त सदाऽन्यतः ।
051c	एतान्हत्वा हनिष्यामि पश्चाद्वैकर्तनं रणे ॥
052a	इति व्यपदिशन्पार्थो वर्जयन्सूतजं रणे ।
052c	स कथं निहतो वीरः पार्थेन परवीरहा ॥]
053a	रथभङ्गो न चेत्तस्य धनुर्वा न व्यशीर्यत ।
053c	न चेदस्त्राणि नष्टानि स कथं निहतः परैः ॥
054a	को हि शक्तो रणे कर्णं विधुन्वानं महद्धनुः ।
054c	विमुञ्चन्तं शरान्घोरान्दिव्यान्यस्त्राणि चाहवे ।
054e 	जेतुं पुरुषशार्दूलं शार्दूलमिव वेगिनम् ॥
055a	ध्रुवं तस्य धनुश्छिन्नं रथो वाऽपि महीं गतः ।
055c	अस्त्राणि वा प्रनष्टानि यथा शंससि मे हतम् ।
055e 	न ह्यन्यदपि पश्यामि कारणं तस्य नाशने ॥
056a	न हन्मि फल्गुनं यावत्तावत्पादौ न धावये ।
056c	इति यस्य महाघोरं व्रतमासीन्महात्मनः ॥
057a	यस्य भीतो रणेनिद्रां धर्मराजो युधिष्ठिरः ।
057c	त्रयोदशसमा नित्यं नाभजत्पुरुषर्षभः ॥
058a	यस्य वीर्यवतो वीर्यमुपाश्रित्य महात्मनः ।
058c	मम पुत्रः सभां भार्यां पाण्डूनां नीतवान्बलात् ॥
059a	तत्रापि च सभामध्ये पाण्डवानां च पश्यताम् ।
059c	दासभार्येति पाञ्चालीमब्रवीत्कुरुसन्निधौ ॥
060a	[न सन्ति तपयः कृष्णे सर्वे षण्डतिलैः समाः ।
060c	उपतिष्ठस्व भर्तारमन्यं वा वरवर्णिनि ॥
061a	इत्येवं यः पुरा वाचो रूक्षाः संश्रावयन्रुषा ।
061c	सभायां सूतजः कृष्णां स कथं निहतः परैः ॥
062a	यदि भीष्मो रणश्लाघी द्रोणो वा युधि दुर्मदः ।
062c	न हनिष्यति कौन्तेयान्पक्षपातात्सुयोधन ।
062e 	सर्वानेव हनिष्यामि व्येतु ते मानसो ज्वरः ॥
063a	किं करिष्यति गाण्डीवमक्षय्यौ च महेषुधी ।
063c	स्निग्धचन्दनदिग्धस्य मच्छरस्याभिधावतः ।
063ec	स नूनमृषभस्कन्धो ह्यर्जुनेन कथं हतः ॥]
064a	यश्च गाण्डीवमुक्तानां स्पर्शमुग्रमचिन्तयन् ।
064c	अपतिर्ह्यसि कृष्णेति ब्रुवन्पार्थानवैक्षत ॥
065a	यस्य नासीद्भयं पार्थात्सपुत्रात्सजनार्दनात् ।
065c	स्वबाहुबलमाश्रित्य मुहूर्तमपि सञ्जय ॥
066a	तस्य नाऽहं वधं मन्ये देवैरपि सवासवैः ।
066c	प्रतीपमभिधावद्भिः किं पुनस्तात पाण्डवैः ॥
067a	न हि ज्यां संस्पृशानस्य तलत्रे वाऽपि गृह्णतः ।
067c	पुमानाधिरथेः स्थातुं कश्चित्प्रमुखतोऽर्हति ॥
068a	अपि स्यान्मेदिनी हीना सोमसूर्यप्रभांशुभिः ।
068c	न वधः पुरुषेन्द्रस्य संयुगेष्वपलायिनः ॥
069a	येन मन्दः सहायेन भ्रात्रा दुःशासनेन च ।
069c	वासुदेवस्य दुर्बुद्धिः प्रत्याख्यानमरोचत ॥
070a	स नूनं वृषभस्कन्धं कर्णं दृष्ट्वा निपातितम् ।
070c	दुःशासनं च निहतं मन्ये शोचति पुत्रकः ॥
071a	हतं वैकर्तनं दृष्ट्वा द्वैरथे सव्यसाचिना ।
071c	जयतः पाण्डवान्दृष्ट्वा किंस्विद्दुर्योधनोऽब्रवीत् ॥
072a	[दुर्मर्षणं हतं दृष्ट्वा वृषसेनं च संयुगे ।
072c	प्रभग्रं च बलं दृष्ट्वा वध्यमानं महारथैः ॥
073a	पराङ्मुखांश्च राज्ञस्तु पलायनपरायणान् ।
073c	विद्रुतान्रथिनो दृष्ट्वा मन्ये शोचति पुत्रकः ॥
074a	अनेयश्चाभिमानी च दुर्बुद्धिरजितेन्द्रियः ।
074c	हतोत्साहं बलं दृष्ट्वा किंस्विदुर्योधनोऽब्रवीत् ॥
075a	स्वयं वैरं महत्कृत्वा वार्यमाणः सुहृद्गणैः ।
075c	प्रधने हतभूयिष्ठैः किंस्विद्दुर्योधनोऽब्रवीत् ॥
076a	भ्रातरं निहतं दृष्ट्वा भीमसेनेन संयुगे ।
076c	रुधिरे पीयमाने च किंस्विद्द्रुर्योधनोऽब्रवीत् ॥]
077a	सह गान्धारराजेन सभायां यदभाषत ।
077c	कर्णोऽर्जुनं रणे हन्ता हते तस्मिन्किमब्रवीत् ॥
078a	द्यूतं कृत्वा पुरा हृष्ठो वञ्चयित्वा च पाण्डवान् ।
078c	शकुनिः सौबलस्तात हते कर्णे किमब्रवीत् ॥
079a	कृतवर्मा महेष्वासः सात्वतानां महारथः ।
079c	हतं वैकर्तनं दृष्ट्वा हार्दिक्यः किमभाषत ॥
080a	ब्राह्मणाः क्षत्रिया वैश्या यस्य शिक्षामुपासते ।
080c	धनुर्वेदं चिकीर्षन्तो द्रोणपुत्रस्य धीमतः ॥
081a	युवा रूपेण सम्पन्नो दर्शनीयो महायशाः ।
081c	अश्वत्थामा हते कर्णे किमभाषत सञ्जय ॥
082a	आचार्यो यो धनुर्वेदे गौतमो रथसत्तमः ।
082c	कृपः शारद्वतस्तात हते कर्णे किमब्रवीत् ॥
083a	मद्रराजो महेष्वासः शल्यः समितिशोभनः ।
083c	दृष्ट्वा विनिहतं कर्णं सारथ्ये रथिनां वरः ।
083e 	किमभाषत सौवीरो मद्राणामधिपो बली ॥
084a	दृष्ट्वा विनिहतं सर्वे योधा वारणदुर्जयाः ।
084c	ये च केचन राजानः पृथिव्यां योद्धुमागताः ।
084e 	वैकर्तनं हतं दृष्टवा कान्यभाषन्त सञ्जय ॥
085a	द्रोणे तु निहते वीरे रथव्याघ्रे नरर्षभे ।
085c	के वा मुखमनीकानामासन्सञ्जय भागशः ॥
086a	मद्रराजः कथं शल्यो नियुक्तो रथिनां वरः ।
086c	वैकर्तनस्य सारथ्ये तन्ममाचक्ष्व सञ्जय ॥
087a	केऽरक्षन्दक्षिणं चक्रं सूतपुत्रस्य युध्यतः ।
087c	वामं चक्रं ररक्षुर्वा के वा वीरस्य पृष्ठतः ॥
088a	के कर्णं न जहुः शूराः के क्षुद्राः प्राद्रवंस्ततः ।
088c	कथं च वः समेतानां हतः कर्णो महारथः ॥
089a	पाण्डवाश्च स्वयं शूराः प्रत्युदीयुर्महारथाः ।
089c	सृजन्तः शरवर्षाणि वारिधारा इवाम्बुदाः ॥
090a	स च सर्पमुखो दिव्यो महेषुप्रवरस्तदा ।
090c	व्यर्थः कथं समभवत्तन्ममाचक्ष्व सञ्जय ॥
091a	मामकस्यास्य सैन्यस्य हतोत्सेधस्य सञ्जय ।
091c	अवशेषं न पश्यामि ककुदे मृदिते सति ॥
092a	तौ हि वीरौ महेष्वासौ मदर्थे त्यक्तजीवितौ ।
092c	भीष्मद्रोणौ हतौ श्रुत्वा को न्वर्थो जीवितेन मे ॥
093a	पुनः पुनर्न मृष्यामि वधं कर्णस्य पाण्डवैः ।
093c	यस्य बाह्वोर्बलं तुल्यं कुञ्जराणां शतं शतम् ॥
094a	द्रोणे हते च यद्वृत्तं कौरवाणां परैः सह ।
094c	सङ्ग्रामे नरवीराणां तन्ममाचक्ष्व सञ्जय ॥
095a	यथा कर्णश्च कौन्तेयैः सह युद्धमयोजयत् ।
095c	तथा च द्विषतां हन्ता रणे शान्तस्तदुच्यताम् ॥ ॥

इति श्रीमन्महाभारते कर्णपर्वणि षष्ठोऽध्यायः ॥ 6 ॥

8-6-37 अप्रतियुध्यन्तं शिखण्डिना प्रतियुद्धमनङ्गीकुर्वाणम् ॥ 8-6-38 द्रौपदिना द्रुपदपुत्रेण धृष्टद्युम्नेन ॥ 8-6-40 फलेन च विशेषतः इति क.ङ.पाठः । बलेन च विशेषतः इति ख. पाठः ॥ 8-6-43 कुण्डलाभ्यां सकवचाभ्यां । तादर्थ्ये चतुर्थी ॥ 8-6-44 अशेत निहतः पत्री समरेष्वरिसूदनः इति ख.पाठः । अशेत निहतः पत्री चन्दनेष्वरिसूदनः इति झ.पाठः ॥ 8-6-53 रथसङ्गो न चेत्तस्य इति क.ड.पाठः । अहङ्कारो न चेत्तस्य इति ख. पाठः ॥ 8-6-66 प्रातिभठ्येन अभिधावद्भिः सर्वदिग्भ्यः समागतैः ॥ 8-6-67 आधिरथेः अधिरथपुत्रस्य ॥ 8-6-68 सोमसूर्यसाहचर्यात्प्रकर्षेण भातीति योगाच्च प्रभो वह्निस्तेषां त्रयाणामंशुभिर्मयूखैः ॥ 8-6-69 मन्दो दुर्योधनः ॥ 8-6-74 अनेयः अशिक्षणीयः । यतोऽभिमानी विद्वत्त्वाभिमानी । एतएव दुर्बुद्धिः हितमजानन् ॥ 8-6-75 प्रधने रणे ॥ 8-6-84 कानि वाक्यानीति शेषः ॥ 8-6-89 प्रत्युदीयुः कथमिति शेषः ॥ 8-6-91 हतोत्सेधस्य विनष्टोत्कर्षस्य ॥
