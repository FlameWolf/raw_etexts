अध्यायः 006

कर्णवधश्रवणानन्तरीयकधृतराष्ट्रप्रवृत्तिं पृष्टेन वैशम्पायनेन कर्णदुर्योधनस्तुतिनिन्दापूर्वकं सञ्जयम्प्रति कर्णार्जुनयुद्धकथनचोदनारूपधृतराष्ट्रप्रवृत्तिकथनम् ॥ 1 ॥

KK-08-01-006-001  	सञ्जय उवाच ।
KK-08-01-006-001a	श्रिया कुलेन यशसा तपसा च श्रुतेन च ।
KK-08-01-006-001c	त्वामद्य सन्तो मन्यन्ते ययातिमिव नाहुषम् ॥
KK-08-01-006-002a	श्रुते महर्षिप्रतिमः कृतकृत्योऽसि पार्थिव ।
KK-08-01-006-002c	पर्यवस्थापयात्मानं मा विषादे मनः कृथाः ॥
KK-08-01-006-003  	धृतराष्ट्र उवाच ।
KK-08-01-006-003a	दैवमेव परं मन्ये धिक्पौरुषमनर्थकम् ।
KK-08-01-006-003c	यत्र सालप्रतीकाशः कर्णोऽहन्यत संयुगे ॥
KK-08-01-006-004a	हत्वा युधिष्ठिरानीकं पाञ्चालानां रथव्रजान् ।
KK-08-01-006-004c	प्रताप्य शरवर्षेण दिशः सर्वा महारथः ॥
KK-08-01-006-005a	मोहयित्वा रणे पार्थान्वज्रहस्त इवासुरान् ।
KK-08-01-006-005c	स कथं निहतः शेते वायुरुग्ण इव द्रुमः ॥
KK-08-01-006-006a	शोकस्यान्तं न पश्यामि पारं जलनिधेरिव ।
KK-08-01-006-006c	चिन्ता मे वर्धतेऽतीव मुमूर्षा चापि जायते ॥
KK-08-01-006-007a	कर्णस्य निधनं श्रुत्वा विजयं फल्गुनस्य च ।
KK-08-01-006-007c	अश्रद्धेयमहं मन्ये वधं कर्णस्य सञ्जय ॥
KK-08-01-006-008a	वज्रसारमिदं नूनं हृदयं दुर्भिदं मम ।
KK-08-01-006-008c	यच्छ्रुत्वा पुरुषव्याघ्रं हतं कर्णं न दीर्यते ॥
KK-08-01-006-009a	आयुर्नूनं सुदीर्घं मे विहितं दैवतैः पुरा ।
KK-08-01-006-009c	यत्र कर्णं हतं श्रुत्वा जीवामीह सुदुःखितः ॥
KK-08-01-006-010a	धिग्जीवितमिदं चैव सुहृद्धीनस्य सञ्जय ।
KK-08-01-006-010c	अद्य चाहं दशामेतां गतः सञ्जय गर्हिताम् ।
KK-08-01-006-010e 	कृपणं वर्तयिष्यामि शोच्यः सर्वस्य मन्दधीः ॥
KK-08-01-006-011a	अहमेव पुरा भूत्वा सर्वलोकस्य सत्कृतः ।
KK-08-01-006-011c	परिभूतः कथं सूत परैः शक्ष्यामि जीवितुम् ॥
KK-08-01-006-012a	दुःखाद्दुःखतरं मन्ये प्राप्तवानस्मि सञ्जय ।
KK-08-01-006-012c	भीष्मद्रोणवधेनैव कर्णस्य च महात्मनः ॥
KK-08-01-006-013a	नावशेषं प्रपश्यामि सूतपुत्रे हते युधि ।
KK-08-01-006-013c	सहि पारं महानासीत्पुत्राणां मम सञ्जय ॥
KK-08-01-006-014a	युद्धे हि निहतः शूरो विसृजन्सायकान्बहून् ।
KK-08-01-006-014c	को हि मे जीवितेनार्थस्तमृते पुरुषर्षभम् ॥
KK-08-01-006-015a	रथादाधिरथिर्नूनं न्यपतत्सायकार्दितः ।
KK-08-01-006-015c	पर्वतस्येव शिखरं वज्रपाताद्विदारितम् ॥
KK-08-01-006-016a	स शेते पृथिवीं नूनं शोभयन्रुधिरोक्षितः ।
KK-08-01-006-016c	मातङ्ग इव मत्तेन मातङ्गेन निपातितः ॥
KK-08-01-006-017a	यो बलं धार्तराष्ट्राणां पाण्डवानां यतो भयम् ।
KK-08-01-006-017c	सोऽर्जुनेन हतः कर्णः प्रतिमानं धनुष्मताम् ॥
KK-08-01-006-018a	स हि वीरो महेष्वासो मित्राणामभयङ्करः ।
KK-08-01-006-018c	शेते विनिहतो वीरः शक्रेणेव पुरा बलः ॥
KK-08-01-006-019a	पङ्गोरिवाध्वगमनं दरिद्रस्येव कामितम् ।
KK-08-01-006-019c	दुर्योधनस्य लोभश्च समान्येतानि सञ्जय ॥
KK-08-01-006-020a	अन्यथा चिन्तितं कार्यमन्यथा तत्तु जायते ।
KK-08-01-006-020c	अहो नु बलवद्दैवं कालश्च दुरतिक्रमः ॥
KK-08-01-006-021a	पलायमानः कृपणो दीनात्मा दीनपौरुषः ।
KK-08-01-006-021c	कच्चिद्विनिहतः सूत पुत्रो दुःशासनो मम ॥
KK-08-01-006-022a	कच्चिन्न दीनाचरितं कृतवांस्तात संयुगे ।
KK-08-01-006-022c	कच्चिन्न निहतः शूरा यथाऽन्ये क्षत्रियर्षभाः ॥
KK-08-01-006-023a	युधिष्ठिरस्य वचनं मा युद्धमिति सर्वदा ।
KK-08-01-006-023c	दुर्योधनो नाभ्यगृह्णान्मूढः पथ्यमिवौषधम् ॥
KK-08-01-006-024a	शरतल्पे शयानेन भीष्मेण सुमहात्मना ।
KK-08-01-006-024c	पानीयं याचितः पार्थः सोविध्यन्मेदिनीतलम् ॥
KK-08-01-006-025a	जलस्य धारां जनितां दृष्ट्वा पाण्डुसुतेन च ।
KK-08-01-006-025c	अब्रवीत्स महाबाहुस्तात संशाम्य पाण्डवैः ॥
KK-08-01-006-026a	प्रशमाद्वि भवेच्छान्तिर्मदन्तं युद्धमस्तु वः ।
KK-08-01-006-026c	भ्रातृभावेन पृथिवीं भुङ्क्ष्व पाण्डुसुतैः सह ॥
KK-08-01-006-027a	अकुर्वन्वचनं तस्य नूनं शोचति पुत्रकः ।
KK-08-01-006-027c	तदिदं समनुप्राप्त वचनं दीर्घदर्शिनः ॥
KK-08-01-006-028a	अहं तु निहतामात्यो हतपुत्रश्च सञ्जय ।
KK-08-01-006-028c	द्यूततः कृच्छ्रमापन्नो लूनपक्ष इव द्विजः ॥
KK-08-01-006-029a	यथा हि शकुनिं गृह्य छित्त्वा पक्षौ च सञ्जय ।
KK-08-01-006-029c	विसर्जयन्ति संहृष्टाः क्रीडमानाः कुमारकाः ॥
KK-08-01-006-030a	लूनपक्षतया तस्य गमनं नोपपद्यते ।
KK-08-01-006-030c	तथाहमपि सम्प्राप्तो लूनपक्ष इव द्विजः ॥
KK-08-01-006-031a	क्षीणः सर्वार्थहीनश्च निर्ज्ञातिर्बन्धुवर्जितः ।
KK-08-01-006-031c	कां दिशं प्रतिपत्स्यामि दीनः शत्रुवशं गतः ॥
KK-08-01-006-032  	वैशम्पायन उवाच ।
KK-08-01-006-032a	इत्येवं धृतराष्ट्रोऽथ विलप्य बहुदुःखितः ।
KK-08-01-006-032c	प्रोवाच सञ्जयं भूयः शोकव्याकुलमानसः ॥
KK-08-01-006-033  	धृतराष्ट्र उवाच ।
KK-08-01-006-033a	योऽजयत्सर्वकाम्भोजानम्बष्ठान्कैकयैः सह ।
KK-08-01-006-033c	गान्धारांश्च विदेहांश्च जित्वा कार्यार्थमाहवे ॥
KK-08-01-006-034a	दुर्योधनस्य वृद्ध्यर्थं योऽजयत्पृथिवीं प्रभुः ।
KK-08-01-006-034c	स जितः पाण्डवैः शूरैः समरे बाहुशालिभिः ॥
KK-08-01-006-035a	तस्मिन्हते महेष्वासे कर्णे युधि किरीटिना ।
KK-08-01-006-035c	के वीराः पर्यतिष्ठन्त तन्ममाचक्ष्व सञ्जय ॥
KK-08-01-006-036a	कच्चिन्नैकः परित्यक्तः पाण्डवैर्निहतो रणे ।
KK-08-01-006-036c	उक्तं त्वया पुरा तात यथा वीरो निपातितः ॥
KK-08-01-006-037a	भीष्ममप्रतियुध्यन्तं शिखण्डी सायकोत्तमैः ।
KK-08-01-006-037c	पातयामास समरे सर्वशस्त्रभृतां वरम् ॥
KK-08-01-006-038a	तथा द्रौपदिना द्रोणो न्यस्तसर्वायुधो युधि ।
KK-08-01-006-038c	`धर्मराजवचः श्रुत्वा अश्वत्थामा हतस्त्विति' ॥
KK-08-01-006-039a	युक्तयोगो महेष्वासः शरैर्बहुभिराचितः ।
KK-08-01-006-039c	निहतः खड्गमुद्यम्य धृष्टद्युम्नेन सञ्जय ॥
KK-08-01-006-040a	अन्तरेण हतावेतौ छलेन च विशेषतः ।
KK-08-01-006-040c	अश्रौषमहमेतद्वै भीष्मद्रोणौ निपातितौ ॥
KK-08-01-006-041a	भीष्मद्रोणौ हि समरे न हन्याद्वज्रभृत्स्वयम् ।
KK-08-01-006-041c	न्यायेन युध्यन्समरे तद्वै सत्यं ब्रवीमि ते ॥
KK-08-01-006-042a	कर्णं त्वस्यन्तमस्त्राणि दिव्यानि च बहूनि च ।
KK-08-01-006-042c	कथमिन्द्रोपमं वीरं मृत्युर्युद्धे समस्पृशत् ॥
KK-08-01-006-043a	यस्य विद्युत्प्रभां शक्तिं दिव्यां कनकभूषणाम् ।
KK-08-01-006-043c	प्रायच्छद्द्विषतां हन्त्रीं कुण्डलाभ्यां पुरन्दरः ॥
KK-08-01-006-044a	यस्य सर्पमुखो दिव्यः शरः काञ्चनभूषणः ।
KK-08-01-006-044c	अशेत निशितः पत्री समरेष्वरिसूदनः ॥
KK-08-01-006-045a	भीष्मद्रोणमुखान्वीरान्योऽवमत्य महारथान् ।
KK-08-01-006-045c	जामदग्न्यान्महाघोरं ब्राह्ममस्त्रमशिक्षत ॥
KK-08-01-006-046a	यश्च द्रोणमुखान्दृष्ट्वा विमुखानर्दिताञ्शरैः ।
KK-08-01-006-046c	सौभद्रस्य महाबाहुर्व्यधमत्कार्मुकं शितैः ॥
KK-08-01-006-047a	यश्च नागायुतप्राणं वज्ररंहसमच्युतम् ।
KK-08-01-006-047c	विरथं सहसा कृत्वा भीमसेनमपाहसत् ॥
KK-08-01-006-048a	सहदेवं च निर्जित्य शरैः सन्नतपर्वभिः ।
KK-08-01-006-048c	कृपया विरथं कृत्वा नाहनद्धर्मचिन्तया ॥
KK-08-01-006-049a	यश्च मायासहस्राणि विकुर्वाणं जयैषिणम् ।
KK-08-01-006-049c	घटोत्कचं राक्षसेन्द्रं शक्रशक्त्या निजघ्निवान् ॥
KK-08-01-006-050a	एतांश्च दिवसान्यस्य युद्धे भीतो धनञ्जयः ।
KK-08-01-006-050c	नागमद्द्वैरथं वीरः स कथं निहतो रणे ॥
KK-08-01-006-051a	[संशप्तकानां योधा ये आह्वयन्त सदाऽन्यतः ।
KK-08-01-006-051c	एतान्हत्वा हनिष्यामि पश्चाद्वैकर्तनं रणे ॥
KK-08-01-006-052a	इति व्यपदिशन्पार्थो वर्जयन्सूतजं रणे ।
KK-08-01-006-052c	स कथं निहतो वीरः पार्थेन परवीरहा ॥]
KK-08-01-006-053a	रथभङ्गो न चेत्तस्य धनुर्वा न व्यशीर्यत ।
KK-08-01-006-053c	न चेदस्त्राणि नष्टानि स कथं निहतः परैः ॥
KK-08-01-006-054a	को हि शक्तो रणे कर्णं विधुन्वानं महद्धनुः ।
KK-08-01-006-054c	विमुञ्चन्तं शरान्घोरान्दिव्यान्यस्त्राणि चाहवे ।
KK-08-01-006-054e 	जेतुं पुरुषशार्दूलं शार्दूलमिव वेगिनम् ॥
KK-08-01-006-055a	ध्रुवं तस्य धनुश्छिन्नं रथो वाऽपि महीं गतः ।
KK-08-01-006-055c	अस्त्राणि वा प्रनष्टानि यथा शंससि मे हतम् ।
KK-08-01-006-055e 	न ह्यन्यदपि पश्यामि कारणं तस्य नाशने ॥
KK-08-01-006-056a	न हन्मि फल्गुनं यावत्तावत्पादौ न धावये ।
KK-08-01-006-056c	इति यस्य महाघोरं व्रतमासीन्महात्मनः ॥
KK-08-01-006-057a	यस्य भीतो रणेनिद्रां धर्मराजो युधिष्ठिरः ।
KK-08-01-006-057c	त्रयोदशसमा नित्यं नाभजत्पुरुषर्षभः ॥
KK-08-01-006-058a	यस्य वीर्यवतो वीर्यमुपाश्रित्य महात्मनः ।
KK-08-01-006-058c	मम पुत्रः सभां भार्यां पाण्डूनां नीतवान्बलात् ॥
KK-08-01-006-059a	तत्रापि च सभामध्ये पाण्डवानां च पश्यताम् ।
KK-08-01-006-059c	दासभार्येति पाञ्चालीमब्रवीत्कुरुसन्निधौ ॥
KK-08-01-006-060a	[न सन्ति तपयः कृष्णे सर्वे षण्डतिलैः समाः ।
KK-08-01-006-060c	उपतिष्ठस्व भर्तारमन्यं वा वरवर्णिनि ॥
KK-08-01-006-061a	इत्येवं यः पुरा वाचो रूक्षाः संश्रावयन्रुषा ।
KK-08-01-006-061c	सभायां सूतजः कृष्णां स कथं निहतः परैः ॥
KK-08-01-006-062a	यदि भीष्मो रणश्लाघी द्रोणो वा युधि दुर्मदः ।
KK-08-01-006-062c	न हनिष्यति कौन्तेयान्पक्षपातात्सुयोधन ।
KK-08-01-006-062e 	सर्वानेव हनिष्यामि व्येतु ते मानसो ज्वरः ॥
KK-08-01-006-063a	किं करिष्यति गाण्डीवमक्षय्यौ च महेषुधी ।
KK-08-01-006-063c	स्निग्धचन्दनदिग्धस्य मच्छरस्याभिधावतः ।
KK-08-01-006-063ec	स नूनमृषभस्कन्धो ह्यर्जुनेन कथं हतः ॥]
KK-08-01-006-064a	यश्च गाण्डीवमुक्तानां स्पर्शमुग्रमचिन्तयन् ।
KK-08-01-006-064c	अपतिर्ह्यसि कृष्णेति ब्रुवन्पार्थानवैक्षत ॥
KK-08-01-006-065a	यस्य नासीद्भयं पार्थात्सपुत्रात्सजनार्दनात् ।
KK-08-01-006-065c	स्वबाहुबलमाश्रित्य मुहूर्तमपि सञ्जय ॥
KK-08-01-006-066a	तस्य नाऽहं वधं मन्ये देवैरपि सवासवैः ।
KK-08-01-006-066c	प्रतीपमभिधावद्भिः किं पुनस्तात पाण्डवैः ॥
KK-08-01-006-067a	न हि ज्यां संस्पृशानस्य तलत्रे वाऽपि गृह्णतः ।
KK-08-01-006-067c	पुमानाधिरथेः स्थातुं कश्चित्प्रमुखतोऽर्हति ॥
KK-08-01-006-068a	अपि स्यान्मेदिनी हीना सोमसूर्यप्रभांशुभिः ।
KK-08-01-006-068c	न वधः पुरुषेन्द्रस्य संयुगेष्वपलायिनः ॥
KK-08-01-006-069a	येन मन्दः सहायेन भ्रात्रा दुःशासनेन च ।
KK-08-01-006-069c	वासुदेवस्य दुर्बुद्धिः प्रत्याख्यानमरोचत ॥
KK-08-01-006-070a	स नूनं वृषभस्कन्धं कर्णं दृष्ट्वा निपातितम् ।
KK-08-01-006-070c	दुःशासनं च निहतं मन्ये शोचति पुत्रकः ॥
KK-08-01-006-071a	हतं वैकर्तनं दृष्ट्वा द्वैरथे सव्यसाचिना ।
KK-08-01-006-071c	जयतः पाण्डवान्दृष्ट्वा किंस्विद्दुर्योधनोऽब्रवीत् ॥
KK-08-01-006-072a	[दुर्मर्षणं हतं दृष्ट्वा वृषसेनं च संयुगे ।
KK-08-01-006-072c	प्रभग्रं च बलं दृष्ट्वा वध्यमानं महारथैः ॥
KK-08-01-006-073a	पराङ्मुखांश्च राज्ञस्तु पलायनपरायणान् ।
KK-08-01-006-073c	विद्रुतान्रथिनो दृष्ट्वा मन्ये शोचति पुत्रकः ॥
KK-08-01-006-074a	अनेयश्चाभिमानी च दुर्बुद्धिरजितेन्द्रियः ।
KK-08-01-006-074c	हतोत्साहं बलं दृष्ट्वा किंस्विदुर्योधनोऽब्रवीत् ॥
KK-08-01-006-075a	स्वयं वैरं महत्कृत्वा वार्यमाणः सुहृद्गणैः ।
KK-08-01-006-075c	प्रधने हतभूयिष्ठैः किंस्विद्दुर्योधनोऽब्रवीत् ॥
KK-08-01-006-076a	भ्रातरं निहतं दृष्ट्वा भीमसेनेन संयुगे ।
KK-08-01-006-076c	रुधिरे पीयमाने च किंस्विद्द्रुर्योधनोऽब्रवीत् ॥]
KK-08-01-006-077a	सह गान्धारराजेन सभायां यदभाषत ।
KK-08-01-006-077c	कर्णोऽर्जुनं रणे हन्ता हते तस्मिन्किमब्रवीत् ॥
KK-08-01-006-078a	द्यूतं कृत्वा पुरा हृष्ठो वञ्चयित्वा च पाण्डवान् ।
KK-08-01-006-078c	शकुनिः सौबलस्तात हते कर्णे किमब्रवीत् ॥
KK-08-01-006-079a	कृतवर्मा महेष्वासः सात्वतानां महारथः ।
KK-08-01-006-079c	हतं वैकर्तनं दृष्ट्वा हार्दिक्यः किमभाषत ॥
KK-08-01-006-080a	ब्राह्मणाः क्षत्रिया वैश्या यस्य शिक्षामुपासते ।
KK-08-01-006-080c	धनुर्वेदं चिकीर्षन्तो द्रोणपुत्रस्य धीमतः ॥
KK-08-01-006-081a	युवा रूपेण सम्पन्नो दर्शनीयो महायशाः ।
KK-08-01-006-081c	अश्वत्थामा हते कर्णे किमभाषत सञ्जय ॥
KK-08-01-006-082a	आचार्यो यो धनुर्वेदे गौतमो रथसत्तमः ।
KK-08-01-006-082c	कृपः शारद्वतस्तात हते कर्णे किमब्रवीत् ॥
KK-08-01-006-083a	मद्रराजो महेष्वासः शल्यः समितिशोभनः ।
KK-08-01-006-083c	दृष्ट्वा विनिहतं कर्णं सारथ्ये रथिनां वरः ।
KK-08-01-006-083e 	किमभाषत सौवीरो मद्राणामधिपो बली ॥
KK-08-01-006-084a	दृष्ट्वा विनिहतं सर्वे योधा वारणदुर्जयाः ।
KK-08-01-006-084c	ये च केचन राजानः पृथिव्यां योद्धुमागताः ।
KK-08-01-006-084e 	वैकर्तनं हतं दृष्टवा कान्यभाषन्त सञ्जय ॥
KK-08-01-006-085a	द्रोणे तु निहते वीरे रथव्याघ्रे नरर्षभे ।
KK-08-01-006-085c	के वा मुखमनीकानामासन्सञ्जय भागशः ॥
KK-08-01-006-086a	मद्रराजः कथं शल्यो नियुक्तो रथिनां वरः ।
KK-08-01-006-086c	वैकर्तनस्य सारथ्ये तन्ममाचक्ष्व सञ्जय ॥
KK-08-01-006-087a	केऽरक्षन्दक्षिणं चक्रं सूतपुत्रस्य युध्यतः ।
KK-08-01-006-087c	वामं चक्रं ररक्षुर्वा के वा वीरस्य पृष्ठतः ॥
KK-08-01-006-088a	के कर्णं न जहुः शूराः के क्षुद्राः प्राद्रवंस्ततः ।
KK-08-01-006-088c	कथं च वः समेतानां हतः कर्णो महारथः ॥
KK-08-01-006-089a	पाण्डवाश्च स्वयं शूराः प्रत्युदीयुर्महारथाः ।
KK-08-01-006-089c	सृजन्तः शरवर्षाणि वारिधारा इवाम्बुदाः ॥
KK-08-01-006-090a	स च सर्पमुखो दिव्यो महेषुप्रवरस्तदा ।
KK-08-01-006-090c	व्यर्थः कथं समभवत्तन्ममाचक्ष्व सञ्जय ॥
KK-08-01-006-091a	मामकस्यास्य सैन्यस्य हतोत्सेधस्य सञ्जय ।
KK-08-01-006-091c	अवशेषं न पश्यामि ककुदे मृदिते सति ॥
KK-08-01-006-092a	तौ हि वीरौ महेष्वासौ मदर्थे त्यक्तजीवितौ ।
KK-08-01-006-092c	भीष्मद्रोणौ हतौ श्रुत्वा को न्वर्थो जीवितेन मे ॥
KK-08-01-006-093a	पुनः पुनर्न मृष्यामि वधं कर्णस्य पाण्डवैः ।
KK-08-01-006-093c	यस्य बाह्वोर्बलं तुल्यं कुञ्जराणां शतं शतम् ॥
KK-08-01-006-094a	द्रोणे हते च यद्वृत्तं कौरवाणां परैः सह ।
KK-08-01-006-094c	सङ्ग्रामे नरवीराणां तन्ममाचक्ष्व सञ्जय ॥
KK-08-01-006-095a	यथा कर्णश्च कौन्तेयैः सह युद्धमयोजयत् ।
KK-08-01-006-095c	तथा च द्विषतां हन्ता रणे शान्तस्तदुच्यताम् ॥ ॥

इति श्रीमन्महाभारते कर्णपर्वणि षष्ठोऽध्यायः ॥ 6 ॥

8-6-37 अप्रतियुध्यन्तं शिखण्डिना प्रतियुद्धमनङ्गीकुर्वाणम् ॥ 8-6-38 द्रौपदिना द्रुपदपुत्रेण धृष्टद्युम्नेन ॥ 8-6-40 फलेन च विशेषतः इति क.ङ.पाठः । बलेन च विशेषतः इति ख. पाठः ॥ 8-6-43 कुण्डलाभ्यां सकवचाभ्यां । तादर्थ्ये चतुर्थी ॥ 8-6-44 अशेत निहतः पत्री समरेष्वरिसूदनः इति ख.पाठः । अशेत निहतः पत्री चन्दनेष्वरिसूदनः इति झ.पाठः ॥ 8-6-53 रथसङ्गो न चेत्तस्य इति क.ड.पाठः । अहङ्कारो न चेत्तस्य इति ख. पाठः ॥ 8-6-66 प्रातिभठ्येन अभिधावद्भिः सर्वदिग्भ्यः समागतैः ॥ 8-6-67 आधिरथेः अधिरथपुत्रस्य ॥ 8-6-68 सोमसूर्यसाहचर्यात्प्रकर्षेण भातीति योगाच्च प्रभो वह्निस्तेषां त्रयाणामंशुभिर्मयूखैः ॥ 8-6-69 मन्दो दुर्योधनः ॥ 8-6-74 अनेयः अशिक्षणीयः । यतोऽभिमानी विद्वत्त्वाभिमानी । एतएव दुर्बुद्धिः हितमजानन् ॥ 8-6-75 प्रधने रणे ॥ 8-6-84 कानि वाक्यानीति शेषः ॥ 8-6-89 प्रत्युदीयुः कथमिति शेषः ॥ 8-6-91 हतोत्सेधस्य विनष्टोत्कर्षस्य ॥
