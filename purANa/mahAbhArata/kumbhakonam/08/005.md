अध्यायः 005

धृतराष्ट्रेण कर्णगुणानुवर्णनपूर्वकं शोचनम् ॥ 1 ॥

001  	जनमेजय उवाच ।
001a	श्रुत्वा कर्णं हतं युद्वे पुत्रांश्चैव पलायिनः ।
001c	नरेन्द्रः किञ्चिदाश्वस्तो द्विजश्रेष्ठ किमब्रवीत् ॥
002a	प्राप्तवान्परमं दुःखं पुत्रव्यसनजं महत् ।
002c	तस्मिन्यदुक्तवान्काले तन्ममाचक्ष्व पृच्छतः ॥
003 	 वैशम्पायन उवाच ।
003a	श्रुत्वा कर्णस्य निधनमश्रद्धेयमिवाद्भुतम् ।
003c	भूतसम्मोहनं भीमं मेरोः संसर्पणं यथा ॥
004a	चित्तमोहमिवायुक्तं भार्गवस्य महामतेः ।
004c	पराजयमिवेन्द्रस्य द्विषद्भ्यो भीमकर्मणः ॥
005a	दिवः प्रपतनं भानोरुर्व्यामिव महाद्युतेः ।
005c	संशोषणमिवाचिन्त्यं समुद्रस्याक्षयाम्भसः ॥
006a	महीवियद्दिगम्बूनां सर्वनाशमिवाद्भुतम् ।
006c	कर्मणोरिव वैफल्यमुभयोः पुण्यपापयोः ॥
007a	सञ्चिन्त्य निपुणं बुद्ध्या धृतराष्ट्रो जनेश्वरः ।
007c	नेदमस्तीति सञ्चिन्त्य कर्णस्य समरे वधम् ॥
008a	प्राणिनामेवमात्मत्वात्स्यादपीति विचार्य च ।
008c	शोकाग्निना दह्यमानो धम्यमान इवाशये ॥
009a	विस्रस्ताङ्गः श्वसन्दीनो हाहेत्युक्त्वा सुदुःखितः ।
009c	विललाप महाराज धृतराष्ट्रोऽम्बिकासुतः ॥
010 	धृतराष्ट्र उवाच ।
010a	सञ्जयाधिरथिर्वीरः सिंहद्विरदविक्रमः ।
010c	वृषभप्रतिमस्कन्धो वृषभाक्षगतिस्वरः ॥
011a	वृषभो वृषभस्येव यो युद्धे न निवर्तते ।
011c	शत्रोरपि महेन्द्रस्य वज्रसंहननो युवा ॥
012a	यस्य ज्यातलशब्देन शरवृष्टिरवेण च ।
012c	रथाश्वनरमातङ्गा नावतिष्ठन्ति संयुगे ॥
013a	यमाश्रित्य महाबाहुं द्विषत्सङ्घघ्नमच्युतम् ।
013c	दुर्योधनोऽकरोद्वैरं पाण्डुपुत्रैर्महारथैः ॥
014a	स कथं रथिनां श्रेष्ठः कर्णः पार्थेन संयुगे ।
014c	निहतः पुरुषव्याघ्रः प्रसह्यासह्यविक्रमः ॥
015a	यो नामन्यत वै नित्यमच्युतं च धनञ्जयम् ।
015c	न वृष्णीन्सहितानन्यान्स्वबाहुबलदर्पितः ॥
016a	शार्ङ्गगाण्डीवधन्वानौ सहितावपराजितौ ।
016c	अहं दिव्याद्रथादेकः पातयिष्यामि संयुगे ॥
017a	इति यः सततं मन्दमवोचल्लोभमोहितम् ।
017c	दुर्योधनमवाचीनं राज्यकामुकमातुरम् ॥
018a	योऽजयत्सर्वकाम्भोजानावन्त्यान्केकयैः सह ।
018c	गान्धारान्मद्रकान्मात्स्यांस्त्रिगर्तांस्तङ्कणाञ्शकान् ॥
019a	पाञ्चालांश्च विदेहांश्च कुलिन्दान्काशिकोसलान् ।
019c	सुह्मानङ्गांश्च वङ्गांश्च निषादान्पुण्ड्रकीकटान् ॥
020a	वत्सान्कलिङ्गान्दरदानश्मकानृषिकानपि ।
020c	`शबरान्हारहूणांश्च प्रघूणान्सरलानपि ॥
021a	म्लेच्छराष्ट्राधिपांश्चैव दुर्गानाटविकांस्तथा' ।
021c	जित्वैतान्समरे वीरः प्रदीप्तैः कङ्कपत्रिभिः ॥
022a	करमाहारयामास जित्वा सर्वानरींस्तथा ।
022c	दुर्योधनस्य वृद्ध्यर्थं राधेयो रथिनां वरः ।
022e 	दिव्यास्त्रविमन्हातेजाः कर्णो वैकर्तनो वृषः ॥
023a	सेनागोपश्च स कथं शत्रुभिः परमास्त्रवित् ।
023c	घातितः पाण्डवैः शूरैः समरे वीर्यशालिभिः ॥
024a	वृषो महेन्द्रो देवेषु वृषः कर्णो नरेष्वपि ।
024c	तृतीयमन्यं लोकेषु वृषं नैवानुशुश्रुम ॥
025a	उच्चैः श्रवा वरोऽश्वानां राज्ञां वैश्रवणो वरः ।
025c	वरो महेन्द्रो देवानां कर्णः प्रहरतां वरः ॥
026a	योऽजितः पार्थिवैः शूरैः समर्थैर्वीर्यशालिभिः ।
026c	दुर्योधनस्य वृद्ध्यर्थं कृत्स्नामुर्वीमथाजयत् ॥
027a	यं लब्ध्वा मागधो राजा सांत्वमानोऽथ सौहृदैः ।
027c	अरौत्सीत्पार्थिवं क्षत्रमृते यादवकौरवान् ॥
028a	तं श्रुत्वा निहतं कर्णं द्वैरथे सव्यसाचिना ।
028c	शोकार्णवे निमग्नोऽहं भिन्ना नौरिव सागरे ॥
029a	तं वृषं निहतं श्रुत्वा द्वैरथे रथिनां वरम् ।
029c	शोकार्णवे निमग्नोऽहमप्लवः सागरे यथा ॥
030a	ईदृशैर्यद्यहं दुःखैर्न विनश्यामि सञ्जय ।
030c	वज्राद्दृढतरं मन्ये हृदयं मम दुर्भिदम् ॥
031a	ज्ञातिसंबन्धिमित्राणामिमं श्रुत्वा पराभवम् ।
031c	को मदन्यः पुमाँल्लोके न जह्यात्सूत जीवितम् ॥
032a	विषमग्निं प्रपातं च पर्वताग्रादहं वृणे ।
032c	`महाप्रस्थानगमनं जलं प्रायोपवेशनम्' ।
032e 	न हि शक्ष्यामि दुःखानि सोढुं कष्टानि सञ्जय ॥ ॥

इति श्रीमन्महाभारते कर्णपर्वणि पञ्चमोऽध्यायः ॥ 5 ॥

8-5-1 पुत्रांश्चैव निपातितान् इति झ.पाठः ॥ 8-5-4 भार्गवस्य रामस्य शुक्रस्य वा ॥ 8-5-7 कर्णस्य वधं सञ्चिन्त्य मनस्यालोच्य इदं कृत्स्नं जगत्स्वसैन्यं वा नास्तीति सञ्चिन्त्य निश्चित्य विललापेति तृतीयेन सम्बन्धः ॥ 8-5-17 अवाचीनं चिन्तयाऽधोमुखम् ॥ 8-5-24 जलवर्षित्वाद्देवेषु महेन्द्रो वृषः । धनवर्षित्वान्मनुष्येषु कर्णोवृषः । तृतीयमेवमभितो वृष्टिकर्तारं वृषम् ॥ 8-5-29 अप्लवः नौकाहीनः ॥

