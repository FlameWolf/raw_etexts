अध्यायः 005

धृतराष्ट्रेण कर्णगुणानुवर्णनपूर्वकं शोचनम् ॥ 1 ॥

KK-08-01-005-001  	जनमेजय उवाच ।
KK-08-01-005-001a	श्रुत्वा कर्णं हतं युद्वे पुत्रांश्चैव पलायिनः ।
KK-08-01-005-001c	नरेन्द्रः किञ्चिदाश्वस्तो द्विजश्रेष्ठ किमब्रवीत् ॥
KK-08-01-005-002a	प्राप्तवान्परमं दुःखं पुत्रव्यसनजं महत् ।
KK-08-01-005-002c	तस्मिन्यदुक्तवान्काले तन्ममाचक्ष्व पृच्छतः ॥
KK-08-01-005-003 	 वैशम्पायन उवाच ।
KK-08-01-005-003a	श्रुत्वा कर्णस्य निधनमश्रद्धेयमिवाद्भुतम् ।
KK-08-01-005-003c	भूतसम्मोहनं भीमं मेरोः संसर्पणं यथा ॥
KK-08-01-005-004a	चित्तमोहमिवायुक्तं भार्गवस्य महामतेः ।
KK-08-01-005-004c	पराजयमिवेन्द्रस्य द्विषद्भ्यो भीमकर्मणः ॥
KK-08-01-005-005a	दिवः प्रपतनं भानोरुर्व्यामिव महाद्युतेः ।
KK-08-01-005-005c	संशोषणमिवाचिन्त्यं समुद्रस्याक्षयाम्भसः ॥
KK-08-01-005-006a	महीवियद्दिगम्बूनां सर्वनाशमिवाद्भुतम् ।
KK-08-01-005-006c	कर्मणोरिव वैफल्यमुभयोः पुण्यपापयोः ॥
KK-08-01-005-007a	सञ्चिन्त्य निपुणं बुद्ध्या धृतराष्ट्रो जनेश्वरः ।
KK-08-01-005-007c	नेदमस्तीति सञ्चिन्त्य कर्णस्य समरे वधम् ॥
KK-08-01-005-008a	प्राणिनामेवमात्मत्वात्स्यादपीति विचार्य च ।
KK-08-01-005-008c	शोकाग्निना दह्यमानो धम्यमान इवाशये ॥
KK-08-01-005-009a	विस्रस्ताङ्गः श्वसन्दीनो हाहेत्युक्त्वा सुदुःखितः ।
KK-08-01-005-009c	विललाप महाराज धृतराष्ट्रोऽम्बिकासुतः ॥
KK-08-01-005-010 	धृतराष्ट्र उवाच ।
KK-08-01-005-010a	सञ्जयाधिरथिर्वीरः सिंहद्विरदविक्रमः ।
KK-08-01-005-010c	वृषभप्रतिमस्कन्धो वृषभाक्षगतिस्वरः ॥
KK-08-01-005-011a	वृषभो वृषभस्येव यो युद्धे न निवर्तते ।
KK-08-01-005-011c	शत्रोरपि महेन्द्रस्य वज्रसंहननो युवा ॥
KK-08-01-005-012a	यस्य ज्यातलशब्देन शरवृष्टिरवेण च ।
KK-08-01-005-012c	रथाश्वनरमातङ्गा नावतिष्ठन्ति संयुगे ॥
KK-08-01-005-013a	यमाश्रित्य महाबाहुं द्विषत्सङ्घघ्नमच्युतम् ।
KK-08-01-005-013c	दुर्योधनोऽकरोद्वैरं पाण्डुपुत्रैर्महारथैः ॥
KK-08-01-005-014a	स कथं रथिनां श्रेष्ठः कर्णः पार्थेन संयुगे ।
KK-08-01-005-014c	निहतः पुरुषव्याघ्रः प्रसह्यासह्यविक्रमः ॥
KK-08-01-005-015a	यो नामन्यत वै नित्यमच्युतं च धनञ्जयम् ।
KK-08-01-005-015c	न वृष्णीन्सहितानन्यान्स्वबाहुबलदर्पितः ॥
KK-08-01-005-016a	शार्ङ्गगाण्डीवधन्वानौ सहितावपराजितौ ।
KK-08-01-005-016c	अहं दिव्याद्रथादेकः पातयिष्यामि संयुगे ॥
KK-08-01-005-017a	इति यः सततं मन्दमवोचल्लोभमोहितम् ।
KK-08-01-005-017c	दुर्योधनमवाचीनं राज्यकामुकमातुरम् ॥
KK-08-01-005-018a	योऽजयत्सर्वकाम्भोजानावन्त्यान्केकयैः सह ।
KK-08-01-005-018c	गान्धारान्मद्रकान्मात्स्यांस्त्रिगर्तांस्तङ्कणाञ्शकान् ॥
KK-08-01-005-019a	पाञ्चालांश्च विदेहांश्च कुलिन्दान्काशिकोसलान् ।
KK-08-01-005-019c	सुह्मानङ्गांश्च वङ्गांश्च निषादान्पुण्ड्रकीकटान् ॥
KK-08-01-005-020a	वत्सान्कलिङ्गान्दरदानश्मकानृषिकानपि ।
KK-08-01-005-020c	`शबरान्हारहूणांश्च प्रघूणान्सरलानपि ॥
KK-08-01-005-021a	म्लेच्छराष्ट्राधिपांश्चैव दुर्गानाटविकांस्तथा' ।
KK-08-01-005-021c	जित्वैतान्समरे वीरः प्रदीप्तैः कङ्कपत्रिभिः ॥
KK-08-01-005-022a	करमाहारयामास जित्वा सर्वानरींस्तथा ।
KK-08-01-005-022c	दुर्योधनस्य वृद्ध्यर्थं राधेयो रथिनां वरः ।
KK-08-01-005-022e 	दिव्यास्त्रविमन्हातेजाः कर्णो वैकर्तनो वृषः ॥
KK-08-01-005-023a	सेनागोपश्च स कथं शत्रुभिः परमास्त्रवित् ।
KK-08-01-005-023c	घातितः पाण्डवैः शूरैः समरे वीर्यशालिभिः ॥
KK-08-01-005-024a	वृषो महेन्द्रो देवेषु वृषः कर्णो नरेष्वपि ।
KK-08-01-005-024c	तृतीयमन्यं लोकेषु वृषं नैवानुशुश्रुम ॥
KK-08-01-005-025a	उच्चैः श्रवा वरोऽश्वानां राज्ञां वैश्रवणो वरः ।
KK-08-01-005-025c	वरो महेन्द्रो देवानां कर्णः प्रहरतां वरः ॥
KK-08-01-005-026a	योऽजितः पार्थिवैः शूरैः समर्थैर्वीर्यशालिभिः ।
KK-08-01-005-026c	दुर्योधनस्य वृद्ध्यर्थं कृत्स्नामुर्वीमथाजयत् ॥
KK-08-01-005-027a	यं लब्ध्वा मागधो राजा सांत्वमानोऽथ सौहृदैः ।
KK-08-01-005-027c	अरौत्सीत्पार्थिवं क्षत्रमृते यादवकौरवान् ॥
KK-08-01-005-028a	तं श्रुत्वा निहतं कर्णं द्वैरथे सव्यसाचिना ।
KK-08-01-005-028c	शोकार्णवे निमग्नोऽहं भिन्ना नौरिव सागरे ॥
KK-08-01-005-029a	तं वृषं निहतं श्रुत्वा द्वैरथे रथिनां वरम् ।
KK-08-01-005-029c	शोकार्णवे निमग्नोऽहमप्लवः सागरे यथा ॥
KK-08-01-005-030a	ईदृशैर्यद्यहं दुःखैर्न विनश्यामि सञ्जय ।
KK-08-01-005-030c	वज्राद्दृढतरं मन्ये हृदयं मम दुर्भिदम् ॥
KK-08-01-005-031a	ज्ञातिसंबन्धिमित्राणामिमं श्रुत्वा पराभवम् ।
KK-08-01-005-031c	को मदन्यः पुमाँल्लोके न जह्यात्सूत जीवितम् ॥
KK-08-01-005-032a	विषमग्निं प्रपातं च पर्वताग्रादहं वृणे ।
KK-08-01-005-032c	`महाप्रस्थानगमनं जलं प्रायोपवेशनम्' ।
KK-08-01-005-032e 	न हि शक्ष्यामि दुःखानि सोढुं कष्टानि सञ्जय ॥ ॥

इति श्रीमन्महाभारते कर्णपर्वणि पञ्चमोऽध्यायः ॥ 5 ॥

8-5-1 पुत्रांश्चैव निपातितान् इति झ.पाठः ॥ 8-5-4 भार्गवस्य रामस्य शुक्रस्य वा ॥ 8-5-7 कर्णस्य वधं सञ्चिन्त्य मनस्यालोच्य इदं कृत्स्नं जगत्स्वसैन्यं वा नास्तीति सञ्चिन्त्य निश्चित्य विललापेति तृतीयेन सम्बन्धः ॥ 8-5-17 अवाचीनं चिन्तयाऽधोमुखम् ॥ 8-5-24 जलवर्षित्वाद्देवेषु महेन्द्रो वृषः । धनवर्षित्वान्मनुष्येषु कर्णोवृषः । तृतीयमेवमभितो वृष्टिकर्तारं वृषम् ॥ 8-5-29 अप्लवः नौकाहीनः ॥

