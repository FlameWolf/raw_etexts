अध्यायः 092
	
कर्णार्जुनसमाश्रयात् लोकक्षयभीरुणा प्रजापतिना ब्रह्माणं प्रति उभयोः साम्येन जयप्रार्थना ॥ 1 ॥ इन्द्रेण सकारणनिरूपणमर्जुनस्यैव जये प्रार्थिते ब्रह्मेशानाभ्यां तदङ्गीकारे देवैर्हर्षात्पुष्पवर्षणम् ॥ 2 ॥

KK-08-01-092-001	सञ्जय उवाच ।
KK-08-01-092-001a	प्रजापतिस्तु तं दृष्ट्वा देवभागं समागतम् ।
KK-08-01-092-001c	अब्रवीत्तु ततो राजन्पश्यतो वै स्वयंभुवः ॥
KK-08-01-092-002a	उभावतिरथौ शूरावुभौ दृढपराक्रमौ ।
KK-08-01-092-002c	उभौ सदृशकर्माणौ वज्रिचक्रायुधोपमौ ॥
KK-08-01-092-003a	अहो बत महद्युद्धं कर्णार्जुनसमागमे ।
KK-08-01-092-003c	भविष्यति महाघोरं वृत्रवासवयोरिव ॥
KK-08-01-092-004a	प्रजापतिरथोक्त्वैवं स्वयम्भुवमचोदयत् ।
KK-08-01-092-004c	समोऽस्तु विजयः काममुभयोर्नरसिंहयोः ॥
KK-08-01-092-005a	कर्णार्जुनविवादेन मा नश्येदखिलं जगत् ।
KK-08-01-092-005c	स्वयंभो ब्रूहि तद्वाक्यं समोऽस्तु विजयोऽनयोः ॥
KK-08-01-092-006a	एवमुक्तस्तु भगवाञ्जये ताभ्यामनिश्चिते ।
KK-08-01-092-006c	इत्यब्रवीन्महाराज महाब्रह्मा प्रजापतिम् ॥
KK-08-01-092-007a	द्वावप्येतौ हि कृतिनौ द्वावप्यतिबलोत्कटौ ।
KK-08-01-092-007c	भविष्यत्यनयोर्युद्धं त्रैलोक्यस्य भयावहम् ॥
KK-08-01-092-008a	ततः प्रजापतिं तत्र सहस्राक्षोऽभ्यचोदयत् ।
KK-08-01-092-008c	विजयो ध्रुव एवास्तु पाण्डवस्य महात्मनः ॥
KK-08-01-092-009a	मनस्वी बलवाञ्शूरः कृतविद्यस्तपोधनः ।
KK-08-01-092-009c	बिभर्ति च महातेजा धनुर्वेदमशेषतः ॥
KK-08-01-092-010a	पार्थः सर्वगुणोपेतो देवकार्यमिदं यतः ।
KK-08-01-092-010c	क्लिश्यन्ते पाण्डवा नित्यं वनवासादिभिर्भृशं ॥
KK-08-01-092-011a	सम्पन्नस्तपसा चैव पर्याप्तः पुरुषर्षभः ।
KK-08-01-092-011c	अतिक्रामेच्च माहात्म्याद्दिष्टमप्यविचारयन् ॥
KK-08-01-092-012a	अतिक्रमे च लोकानामभावो नियतो भवेत् ।
KK-08-01-092-012c	नावस्थानं च पश्यामि क्रुद्धयोः कृष्णयोः क्वचित् ॥
KK-08-01-092-013a	स्रष्टारौ जगतश्चैतौ ततश्च पुरुषर्षभौ ।
KK-08-01-092-013c	नरनारायणावेतौ पुराणावृषिसत्तमौ ॥
KK-08-01-092-014a	अनियम्यौ नियन्तारौ जगतः पुरुषर्षभौ ।
KK-08-01-092-014c	[नैतयोस्तु समः कश्चिद्दिवि वा मानुषेषु वा ॥
KK-08-01-092-015a	अनुगम्यास्त्रयो लोकाः सह देवर्षिचारणैः ।
KK-08-01-092-015c	सर्वदेवगणाश्चापि सर्वभूतानि यानि च ।
KK-08-01-092-015e	अनयोस्तु प्रभावेन वर्तते निखिलं जगत् ॥]
KK-08-01-092-016a	कामं तु सुकृताँल्लोकानाप्नोतु पुरुषर्षभः ।
KK-08-01-092-016c	कर्णो वैकर्तनः शूरो विजयस्त्वस्तु कृष्णयोः ॥
KK-08-01-092-017a	वसूनां समलोकत्वं मरुतां वासमाप्नुयात् ।
KK-08-01-092-017c	सहितो द्रोणभीष्माभ्यां नाकपृष्ठे महीयताम् ॥
KK-08-01-092-018a	`क्लेशितो हि वने पार्थो दिर्घकालं पितामह ।
KK-08-01-092-018c	तस्मादेष जयेद्युद्धे तपसाऽभ्यधिकोऽर्जुनः ॥
KK-08-01-092-019a	पूर्वं भगवता प्रोक्तः कृष्णयोर्विजयो ध्रुवः ।
KK-08-01-092-019c	तत्तथास्तु नमस्तेऽस्तु प्रमो ब्रूहि पितामह ॥
KK-08-01-092-020a	तत्सहस्राक्षवचनं निशम्य भगवान्प्रभुः ।
KK-08-01-092-020c	नोवाच तज्जयं तुल्यं तयोः कर्णकिरीटिनोः ॥
KK-08-01-092-021a	तस्मादाशां गतः शक्रस्तूष्णीम्भूते पितामहे ।
KK-08-01-092-021c	विजयः पाण्डवेयस्य कर्णस्य च वधो भवेत् ॥
KK-08-01-092-022a	ब्रह्मेशानौ ततो वाक्यमूचतुर्भुवनेश्वरम् ।
KK-08-01-092-022c	विजयो ध्रुव एवास्तु पाण्डवस्य महात्मनः ॥
KK-08-01-092-023a	मनस्वी जयतां शूरः कृतविद्यस्तपोधनः ।
KK-08-01-092-023c	बिभर्ति च महातेजा धनुर्वेदमशेषतः ॥
KK-08-01-092-024a	अतिक्रामेच्च माहात्म्याद्दिष्टमप्यविचारयन् ।
KK-08-01-092-024c	अतिक्रमे च लोकानामभावो नियतो भवेत् ॥
KK-08-01-092-025a	न च विद्म ह्यवस्थानं क्रुद्धयोः कृष्णयोः क्वचित् ।
KK-08-01-092-025c	स्रष्टारौ जगतश्चैव सतश्च पुरुषर्षभौ ॥
KK-08-01-092-026a	कामं तु सुकृताँल्लोकान्प्राप्नोत्वेष परन्तपः ।
KK-08-01-092-026c	कर्णो वैकर्तनः शूरो विजयस्तु नरे ध्रुवः ॥
KK-08-01-092-027a	तथोक्ते देवदेवाभ्यां सहस्राक्षोऽब्रवीद्वचः ।
KK-08-01-092-027c	आमन्त्र्य सर्वभूतानि ब्रह्मेशानानुशासनात् ॥
KK-08-01-092-028a	श्रुतं भवद्भिर्यत्प्रोक्तं भगवद्भ्यां जगद्धितम् ।
KK-08-01-092-028c	तत्तथा व्येतु ते रोगः शमाप्नुत विमन्यवः ॥
KK-08-01-092-029a	इति श्रुत्वेन्द्रवचनं सर्वभूतानि मारिष ।
KK-08-01-092-029c	विस्मितान्यभवन्राजन्पूजयाञ्चक्रिरे तदा ।
KK-08-01-092-029e	नोचुस्तदा जयं तुल्यं तयोः पुरुषसिंहयोः ॥
KK-08-01-092-030a	व्यसृजंश्च सुगन्धीनि पुष्पवर्षाणि हर्षिताः ।
KK-08-01-092-030c	नानारूपाणि विबुधा देवतूर्याण्यवादयन् ॥
KK-08-01-092-031a	दिदृक्षवश्चाप्रतिमं द्वैरथं नरसिंहयोः ।
KK-08-01-092-031c	विस्मयोत्फुल्लनयना नान्या बुबुधिरे क्रियाः ॥ ॥

इति श्रीमन्महाभारते कर्णपर्वणि सप्तदशदिवसयुद्धे द्विनवतितमोऽध्यायः ॥ 92 ॥

8-92-11 दिष्टमपि दैवविहितमपि ॥
