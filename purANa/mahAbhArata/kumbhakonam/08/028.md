अध्यायः 028
	
दुर्योधनेन कर्णसारथ्ये शङ्कमानं शल्यम्प्रति परशुरामचरित्रकीर्तनपूर्वकं कर्णस्य तदन्तेवासित्वादिगुणवत्तया तत्सारथ्य करणे दोषाभावप्रतिपादनम् ॥ 1 ॥

001	दुर्योधन उवाच ।
001	इमं चाप्यपरं भूय इतिहासं निबोध मे ।
001	पितुर्मम सकाशे वै ब्राह्मणः प्राह धर्मवित् ॥
002	श्रुत्वा चैतद्वचश्चित्रं हेतुकार्यार्थतत्त्ववित् ।
002	कुरु शल्य विनिश्चित्य मा भूदत्र विचारणा ॥
003	भार्गवाणां कुले जातो जमदग्निर्महातपाः ।
003	तस्य रामेति विख्यातः पुत्रस्तेजोगुणान्वितः ॥
004	स तीव्रं तप आस्थाय सम्प्रसादितवान्भवम् ।
004	अस्त्रहेतोः प्रसन्नात्मा नियतः संयतेन्द्रियः ॥
005	तस्मै तुष्टो महादेवो भक्त्या च प्रशमेन च ।
005 	हृद्गतं चास्य विज्ञाय दर्शयामास शङ्करः ।
005	प्रत्यक्षेण महादेवः स्वां तनुं सर्वशङ्करः ॥
006	शङ्कर उवाच ।
006	राम तुष्टोऽस्मि भद्रं ते विदितं तव चेप्सितम् ।
006	कुरुष्व पूतमात्मानं सर्वमेतदवाप्स्यसि ॥
007	दास्यामि ते तदाऽस्त्राणि यदा पूतो भविष्यसि ।
007	अपात्रमसमर्थं च दहन्त्यस्त्राणि भार्गव ॥
008	इत्युक्तो जामदग्न्यस्तु देवदेवेन शूलिना ।
008	प्रत्युवाच महात्मानं शिरसाऽवनतः प्रभुम् ॥
009	यदा जानासि देवेश पात्रं मामस्त्रधारणे ।
009	तदा शुश्रूषतेऽस्त्राणि भवान्मे दातुमर्हति ॥
010	ततः स तपसा चैव व्रतेन नियमेन च ।
010	पूजोपहारबलिभिर्होममन्त्रपुरस्कृतैः ॥
011	समाराधितवाञ्शर्वं बहुवर्षगणांस्तदा ।
011	प्रसन्नश्च महादेवो भार्गवस्य महात्मनः ॥
012	असकृच्चाब्रवीत्तस्य गुणान्देव्याः सकाशतः ।
012	भक्तिमानेष सततं मयि रामो दृढव्रतः ॥
013	एवमस्य गुणान्प्रीतो बहुशो कथयद्विभुः ।
013	देवतानां पितॄणां च समक्षमरिसूदन ॥
014	एतस्मिन्नेव काले तु दैत्या ह्यासन्महाबलाः ।
014	तैस्तदा दर्पमोहाद्वै अबाध्यन्त दिवौकसः ॥
015	ततः सम्भूय विबुधास्तान्हन्तुं कृतनिश्चयाः ।
015	चक्रुः शत्रुवधे यत्नं दैत्याञ्चेतुमशक्नुवन् ॥
016	अभिगम्य ततो देवा महेश्वरमुमापतिम् ।
016	प्रासादयंस्तदा भक्त्या जहि शत्रुगणानिति ॥
017	प्रतिज्ञाय ततो देवो देवतानां रिपुक्षयम् ।
017	रामं भार्गवमाहूय सोऽभ्यभाषत शङ्करः ॥
018	रिपून्भार्गव देवानां जहि सर्वान्समागतान् ।
018	लोकानां हितकामार्थं मत्प्रियार्थं तथैव च ॥
019	परशुराम उवाच ।
019	का शक्तिर्मम देवेश अकृतास्त्रस्य संयुगे ।
019	निहन्तुं दानवान्सर्वान्कृतास्त्रान्युद्धदुर्मदान् ॥
020	ईश्वर उवाच ।
020a	गच्छ त्वं मदनुज्ञानान्निहनिष्यसि शात्रवान् ।
020c	विजित्य च रिपून्सर्वान्गुणान्प्राप्स्यसि पुष्कलान् ॥
021	दुर्योधन उवाच ।
021a	एतच्छ्रुत्वा तु वचनं प्रतिगृह्य च सर्वशः ।
021c	रामः कृतस्वस्त्ययनः प्रययौ दानवान्प्रति ॥
022a	ततोऽजयद्देवशत्रून्महादर्पबलान्वितान् ।
022c	वज्राशनिसमस्पर्शैः प्रहारैरेव भार्गवः ॥
023a	स दानवैः क्षततनुर्जामदग्न्यो नृपोत्तम ।
023c	संस्पृष्टः स्थाणुना सद्यो निर्व्रणः समपद्यत ॥
024a	प्रीतश्च भगवान्देवः कर्मणा तेन तस्य वै ।
024c	वरान्प्रादाद्बहुविधान्भार्गवाय महात्मने ॥
025ac	उक्तश्च प्रीतियुक्तेन देवदेवेन शूलिना ॥
026a	निपातात्तव शस्त्राणां शरीरे याऽभवद्रुजा ।
026c	तया ते मानुषं कर्म व्यपोहं भृगुनन्दन ।
026e	गृहाणास्त्राणि दिव्यानि मत्सकाशाद्यथेप्सितं ॥
027a	ततोऽस्त्राणि समग्राणि वरांश्च मनसेप्सितान् ।
027c	लब्ध्वा बहुविधान्रामः प्रणम्यशिरसा शिवम् ।
027e	अनुज्ञां प्राप्य देवेशाज्जगाम स महातपाः ॥
028ac	एवमेतत्पुरावृत्तं तथा कथितवानृषिः ॥
029a	भार्गवोऽपि ददौ सर्वं धनुर्वेदं महात्मने ।
029c	कर्णाय पुरुषव्याघ्रः सुप्रीतेनान्तरात्मना ॥
030a	वृजिनं न भवेत्किञ्चिदस्य कर्णस्य पार्थिव ।
030c	सूतेन वर्धितो नित्यं न सूतो नृप एव सः ॥
031a	विशुद्धयोनिं विज्ञाय दिव्यान्यस्त्राण्यदाद्भृगुः ।
031c	नापि सूतकुले जातं मन्ये कर्णं कथञ्चन ।
031e	देवपुत्रमहं मन्ये क्षत्रियाणां कुलोद्भवम् ॥
032a	विसृष्टमविबोधार्थं कुलस्येंति मतिर्मम ।
032c	सर्वथा न ह्यसो शल्य कर्णः सूतकुलोद्भवः ॥
033a	सकुण्डलं सकवचं दीर्घबाहुमरिन्दमम् ।
033c	कथमादित्यसङ्काशं मृगी सिंहं प्रसूयते ॥
034a	पश्य ह्यस्य भुजौ पीनौ नागराजकरोपमौ ।
034c	वक्षः पश्य विशालं च सर्वशस्त्रसहं रणे ॥
035a	न त्वेव प्राकृतः कश्चित्कर्णो वैकर्तनो वृषा ।
035c	महात्माह्येष राजेन्द्र रामशिष्यः प्रतापवान् ॥ ॥

इति श्रीमन्महाभारते कर्णपर्वणि अष्टविंशोऽध्यायः ॥ 28 ॥

8-28-1 नाशक्नुवन्निति नञध्याहारेण योजना ॥
