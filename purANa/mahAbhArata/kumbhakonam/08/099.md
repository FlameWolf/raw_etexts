अध्यायः 099

शल्येन कर्णमरणाद्व्याकुलमनसो दुर्योधनस्य समाश्वासनम् ॥ 1 ॥ तथा तम्प्रति रणाङ्कणवर्णनम् ॥ 2 ॥ देवगन्धर्वादीनां स्वस्वस्थानगमनम् ॥ 3 ॥

001	सञ्जय उवाच ।
001a	कर्णं तु शूरं पतितं पृथिव्यां शराचितं शोणितदिग्धगात्रम् ।
001c	यदृच्छया सूर्यमिवावनिं गतं दिदृक्षवः सम्परिवार्य तस्थुः ॥
002a	प्रहृष्टवित्रस्तविषण्णविस्मितास्तथाऽपरे शोकसमन्विताऽभवन् ।
002c	परे त्वदीयाश्च रणे विशाम्पते यथायथेष्टं पृतना तथा गता ॥
003a	प्रविद्धवर्माभरणायुधाम्बरं धनञ्जयेन प्रहतं महारथम् ।
003c	निशाम्य कर्णं कुरवः प्रदुद्रुवुर्हतर्षभं केसरिणेव गोकुलम् ॥
004a	कृत्वा विमर्दं भृशमर्जुनेन कर्णं हतं केसरिणेव नागम् ।
004c	दृष्ट्वा शयानं युधि मद्रराजश्छिन्नध्वजेनापययौ रथेन ॥
005a	कर्णे हते पार्थभयात्प्रदुद्रुवुर्वैकर्तने धार्तराष्ट्राः सशल्याः ।
005c	अवेक्षमाणा मुहुरर्जुनस्य केतुं महान्तं यशसा ज्वलन्तम् ॥
006a	शल्यस्तु कर्णार्जुनयोर्विमर्दे बलानि दृष्ट्वा मृदितध्वजानि ।
006c	ययौ स तेनैव रथेन तूर्णं हेलीकृतः सृञ्जयसोमकैश्च ॥
007a	निपातितस्यन्दनवाजिनागं बलं च दृष्ट्वा हतसूतपुत्रम् ।
007c	भीमस्तु भीमेन तदा स्वरेण समुन्नदद्रोदसी कम्पयंश्च ॥
008a	आस्फोटयन्नृत्यति वल्गते च हते कर्णे त्रासयन्धार्तराष्ट्रान् ।
008c	तदा राजन्सृञ्जयाः सोमकाश्च शङ्खान्दध्मुः सस्वजुश्चापि सर्वे ॥
009a	परस्परं क्षत्रिया हृष्टरूपाः सूतात्मजे वै निहते तदानीम् ।
009c	दुर्योधनोऽश्रुप्रतिपूर्णनेत्रो दीनो मुहुर्निश्वसन्नार्तरूपः ॥
010a	मद्राधिपश्चापि विमूढचेतास्तूर्णं ध्वजेनापहृतेन तेन ।
010c	रथेन दुर्योधनमेत्य तूर्णं पश्यन्सुदुःखात्तमुवाच राजन् ॥
011a	विशीर्णनागाश्वरथप्रवीरं बलं त्वदीयं यमराष्ट्रकल्पम् ।
011c	अन्योन्यमासाद्य हतैः शयानैर्नराश्वनागैर्गिरिकूटकल्पैः ॥
012a	नैतादृशं भारत युद्धमासीद्यथा हि कर्णार्जुनयोर्बभूव ।
012c	ग्रस्तौ हि कर्णेन समेत्य कृष्णावन्ये हि सर्वे तव शात्रवेयाः ॥
013a	दैवं तु यत्तत्स्ववशे प्रवृत्तं तत्पाण्डवान्पाति निहन्ति चास्मान् ।
013c	तवार्थसिद्ध्यर्थकरा हि सर्वे प्रसह्य वीरा निहता द्विषद्भिः ॥
014a	कुबेरवैवस्वतवासवानां तुल्यप्रभावा वरुणस्य चापि ।
014c	वीर्येण शौर्येण पराक्रमेण तैश्चापि युक्ता विमलैर्गुणौघैः ॥
015a	अवध्यकल्पा निहता नरेन्द्रास्तवार्थकामा युधि पाण्डवेयैः ।
015c	तन्मा शुचो भारत दिष्टमेतत्पर्यायसिद्धिर्न तु नित्यसिद्धिः ॥
016a	एतद्वचो मद्रपतेर्निशम्य स्वं चाविनीतं मनसा विचिन्त्य ।
016c	दुर्योधनोऽश्रुप्रतिपूर्णनेत्रो मुहुर्मुहुर्निश्वसन्नार्तरूपः ॥
017a	*तद्व्यानमूकं कृपणं भृशार्तमार्तायनिर्दीनमुवाच राजन् ।
017c	पश्येदमुग्रैर्नरवाजिनागैरायोधनं वीर हतैः सुपूर्णम् ॥
018a	महीधराभैः पतितैश्च नागैः सकृत्प्रयत्नैः शरभिन्नगात्रैः ।
018c	प्रविह्वलद्भिश्च गतासुभिश्च प्रध्वस्तवर्मायुधसर्वयोधैः ॥
019a	वज्रापविद्धैरिव चाचलौघैर्विभिन्नपाषाणमृगद्रुमौघैः ।
019c	प्रविद्धघण्टाङ्कुशतोमरध्वजैः सहेमजालै रुधिरौघसम्प्लवैः ॥
020a	शरावनुन्नैः पतितैस्तुरङ्गैस्तनद्भिरार्तैः क्षतजं वमद्भिः ।
020c	दीनैस्त्रसद्भिः परिवृत्तनेत्रैर्मही पतद्भिः कृपणा बभूव ॥
021a	तथाऽपविद्धैर्गजवाजियूथैर्मन्दासुभिश्चापि गतासुभिश्च ।
021c	रथैश्च नागैस्तुरगैश्च नुन्नैर्मही महावैतरणीव भाति ॥
022a	गजैर्निकृत्तापरहस्तगात्रैरुद्वेपमानैः पतितैः पृथिव्याम् ।
022c	रथर्षभैर्नागवराश्वयोधैः पदातिभिश्चाभिमुखैः परैर्हतैः ॥
023a	विशीर्णवर्माभरणाम्बरायुधैर्युता प्रशान्तैरिव पावकैर्मही ।
023c	शरप्रहाराभिहतैर्महाबलैरवेक्षमाणैः पतितैः समन्ततः ॥
024a	प्रनष्टसंज्ञैः पुनराश्वसद्भिर्मही बभौ कुम्भगतैरिवाग्निभिः ।
024c	रत्नैश्च्युतैर्भूरतिदीप्तिमद्भिर्नक्तं ग्रहैर्द्यौर्विमलैर्विभाति ॥
025a	शरास्तु कर्णार्जुनबाहुमुक्ता विदार्य नागांश्च मनुष्यदेहान् ।
025c	प्राणान्निरस्याशु महीं प्रतीयुर्महोरगा वासमिवाभिनम्राः ॥
026a	हतैर्मनुष्यैश्च गजैश्च सङ्ख्ये शरावभिन्नै रुधिरप्रदिग्धैः ।
026c	धनञ्जयस्याधिरथेश्च मार्गे हतैरगम्या वसुधाऽतिदुर्गा ॥
027a	रथैर्महेषून्मथितैः सुकल्पितैः सनागयोधाश्ववरायुधध्वजैः
027c	विशीर्णयोक्त्रैर्विनिकीर्णबन्धनैर्निकृत्तचक्राक्षयुगत्रिवेणुभिः ॥
028a	विमुक्तयोक्त्रैश्च रथैरुपस्करैः कृताभिषङ्गैर्विनिबद्धकूबरैः ।
028c	प्रभग्ननीडैर्मणिहेमभूषितैर्वृता मही द्यौरिव शारदैर्घनैः ॥
029a	निकृष्यमाणा जवनैस्तुरङ्गमैर्हतेश्वरा राजरथाः सुकल्पिताः ।
029c	मनुष्यमातङ्गरथाश्वसादिषु द्रुतं व्रजन्तो बहुधा विघूर्णिताः ॥
030a	सहेमपृष्ठाः सपरश्वथायुधाः शिताश्च शूला मुसलाः समुद्गराः ।
030c	चित्राश्च खड्गा विमलाश्च कोशा गजाश्च जाम्बूनदपट्टनद्धाः ॥
031a	चापानि जाम्बूनदभूषितानि शराश्च कार्तस्वरचित्रपुङ्खाः ।
031c	ऋष्ट्यश्च पीता विमलाश्च कोशाः प्रासाश्च दण्डाः कनकप्रभासाः ॥
032a	शुभ्राणि वालव्यजनानि शङ्खाश्छिन्नावरुद्धा विरुचः स्रजश्च ।
032c	कुथाः पताकाम्बरवेष्टनानि किरीटमाला मकुटाश्च शुभ्राः ॥
033a	प्रकीर्णका विप्रतिकीर्णकाश्च प्रधानमुख्यास्तरलाश्च हाराः ।
033c	आपीडकेयूरवराङ्गदानि ग्रैवेयनिष्काः ससुवर्णसूत्राः ॥
034a	मण्युत्तमा वज्रसुवर्णयुक्ता रत्नानि चोच्चावचमङ्गलानि ।
034c	गात्राणि चाभान्ति सुखोचितानि शिरांसि चेन्दुप्रतिमाननानि ॥
035a	देहांश्च भोगांश्च परिच्छदांश्च त्यक्त्वा मनोज्ञा निहताः सुखानि ।
035c	स्वधर्मनिष्ठां महतीमवाप्य प्राप्ताश्च लोकान्यशसा गतास्ते ॥
036a	निवर्त दुर्योधन यान्तु सैनिका व्रजस्व राजञ्शिबिराणि मानद ।
036c	दिवाकरोऽप्येष विलम्बते प्रभो पुनस्त्वमेवात्र नरेन्द्र कारणम् ॥
037	सञ्जय उवाच ।
037a	एतावदुक्त्वा विरराम शल्यो दुर्योधनं चैव निवर्तयित्वा ।
037c	युद्धाय राजन्विनिविष्टबुद्धिर्हा कर्ण हा कर्ण इति ब्रुवाणम् ॥
038a	तं द्रोणपुत्रप्रमुखा नरेन्द्राः सर्वे समाश्वास्य ततः प्रजग्मुः ।
038c	निरीक्षमाणा ध्वजमर्जुनस्य रथं च दिव्यं यशसा ज्वलन्तम् ॥
039a	नराश्वमातङ्गशरीरजेन रक्तेन सिक्तां रुधिरेण भूमिम् ।
039c	रक्ताम्बरस्रक्तपनीययोगान्नारीं प्रकाशामिव सर्वरम्याम् ॥
040a	प्रच्छन्नरूपां रुधिरेण राजन्रौद्रे मुहूर्तेऽतिविराजमाने ।
040c	नैवावतस्थुः कुरवः समीक्ष्य प्रव्राजिता नरदेवा यथाऽक्षैः ॥
041a	वधेन कर्णस्य सुदुःखितास्ते हा कर्ण हा कर्ण इति ब्रुवाणाः ।
041c	द्रुतं प्रजग्मुः शिबिराणि राजन्दिवाकरं रक्तमवेक्षमाणाः ॥
042a	गाण्डीवमुक्तैस्तु सुवर्णपुङ्खैः शिलाशितैः शोणितदिग्धवाजैः ।
042c	शरैश्चिताङ्गोऽपि रराज कर्णो हतोऽपि दीप्तांशुरिवांशुजालैः ॥
043a	कर्णस्य देहं रुधिराम्बुसिक्तं पुत्रानकुम्पी भगवान्विवस्वान् ।
043c	स्पृष्ट्वा कराग्रैः क्षतजानुरूपैः स्नातुं तदाऽगादपरं समुद्रम् ॥
044a	इतीव सञ्चिन्त्य सुरर्षभाश्च सम्प्रस्थितास्ते तु यथानिकेतम् ।
044c	सञ्चिन्त्य सर्वा जनता विसस्रुर्यथासुखं खे च महीतले च ॥
045a	तदद्भुतं प्राणभृतां भयङ्करं निशाम्य युद्धं कुरुवीरमुख्ययोः ।
045c	समाचितौ कर्णशरैः परन्तपौ तथैव संरेजतुरच्युतार्जुनौ ॥
046a	तमो निहत्याभ्युदितौ यथाऽमलौ शशाङ्कसूर्याविव रश्मिमालिनौ ।
046c	विहाय तान्बाणगणान्महाबलौ सुहृद्वृतावप्रतिमानविक्रमौ ॥
047a	सुखप्रविष्टौ सुखदौ विरेजतुः सदस्यचिन्त्याविव विष्णुवासवौ ।
047c	सदेवगन्धर्वमनुष्यचारणैर्महर्षिभिर्यक्षमहोरगैरपि ।
047e	जयाभिवृद्ध्या परयाऽभिपूजितौ निहत्य कर्णं परमाहवे तदा ॥
048a	यथानुरूपं प्रतिपूज्य तानथ प्रशस्यमानावतुलैश्च कर्मभिः ।
048c	ननन्दतुश्चैव सुहृद्भिरावृतौ बलं निहत्येव सुरेशकेशवौ ॥ ॥

इति श्रीमन्महाभारते कर्णपर्वणि एकोनशततमोऽध्यायः ॥ 99 ॥

8-99-2 प्रहृष्टाः अर्जुनादयः । वित्रस्ताः भीरवः । विषण्णाः शत्रवः । विस्मिताः प्रेक्षकाः ॥ 8-99-* अत्र झ.पाठे 61 श्लोका अधिका दृश्यन्ते ॥
