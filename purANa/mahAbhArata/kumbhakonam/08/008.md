अध्यायः 008

कर्णार्जुनाभ्यां व्यूहरचनापूर्वकं रणाय निर्याणम् ॥ 1 ॥

KK-08-01-008-001	धृतराष्ट्र उवाच ।
KK-08-01-008-001a	सैनापत्यं तु सम्प्राप्य कर्णो वैकर्तनस्तदा ।
KK-08-01-008-001c	तथोक्तश्च स्वयं राज्ञा स्निग्धं भ्रातृसमं वचः ॥
KK-08-01-008-002a	हितश्च प्रियकामश्च मम पुत्रस्य नित्यशः ।
KK-08-01-008-002c	अकरोत्किं महाप्राज्ञस्तन्ममाचक्ष्व सञ्जय ॥
KK-08-01-008-003	सञ्जय उवाच ।
KK-08-01-008-003a	कर्णस्य मतमाज्ञाय पुत्रास्ते भरतर्षभ ।
KK-08-01-008-003c	योगमाज्ञापयामासुर्नन्दितूर्यपुरःसरम् ॥
KK-08-01-008-004a	महत्यपररात्रे च तव सैन्यस्य मारिष ।
KK-08-01-008-004c	योगो योग इति ह्याशु प्रादुरासीन्महास्वनः ॥
KK-08-01-008-005a	कल्पतां नागमुख्यानां रथानां च वरुथिनाम् ।
KK-08-01-008-005c	न्नह्यतां नराणां च वाजिनां च विशाम्पते ॥
KK-08-01-008-006a	क्रोशतां चैव योधानां त्वरितानां परस्परम् ।
KK-08-01-008-006c	बभूव तुमुलः शब्दो दिवस्पृक्सुमहांस्ततः ॥
KK-08-01-008-007a	ततः श्वेतपताकेन बलाकावर्णवाजिना ।
KK-08-01-008-007c	हेमपृष्ठेन धनुषा नागकक्षेण केतुना ॥
KK-08-01-008-008a	तूणीरशतपूर्णेन सगदेन वरूथिना ।
KK-08-01-008-008c	शतघ्नीकिङ्किणीशक्तिशूलतोमरधारिणा ॥
KK-08-01-008-009a	कार्मुकैरुपपन्नेन विमलादित्यवर्चसा ।
KK-08-01-008-009c	रथेनाभिपताकेन सूतपुत्रो ह्यदृश्यत ॥
KK-08-01-008-010a	ध्मापयन्वारिजं राजन्हेमजालविभूषितम् ।
KK-08-01-008-010c	विधुन्वानो महच्चापं कार्तस्वरविभूषितम् ॥
KK-08-01-008-011a	दृष्ट्वा कर्णं महेष्वासं रथस्थं रथिनां वरम् ।
KK-08-01-008-011c	भानुमन्तमिवोद्यन्तं तमो घ्नन्तं दुरासदम् ॥
KK-08-01-008-012a	न भीष्मव्यसनं केचिन्नापि द्रोणस्य मारिष ।
KK-08-01-008-012c	नान्येषां पुरुषव्याघ्र मेनिरे तत्र कौरवाः ॥
KK-08-01-008-013a	ततस्तु त्वरयन्योधाञ्शङ्खशब्देन मारिष ।
KK-08-01-008-013c	कर्णो निष्कर्षयामास कौरवाणां महद्बलम् ॥
KK-08-01-008-014a	व्यूहं व्यूह्य महेष्वासो मकरं शत्रुतापनः ।
KK-08-01-008-014c	प्रत्युद्ययौ तथा कर्णः पाण्डवान्विजिगीषया ॥
KK-08-01-008-015a	मकरस्य तु तुण्डे वै कर्णो राजन्व्यवस्थितः ।
KK-08-01-008-015c	नेत्राभ्यां शकुनिः शूर उलूकश्च महारथः ॥
KK-08-01-008-016a	द्रोणपुत्रस्तु शिरसि ग्रीवायां सर्वसोदराः ।
KK-08-01-008-016c	मध्येदुर्योधनो राजा बलेन महता वृतः ॥
KK-08-01-008-017a	वामपादे तु राजेन्द्र कृतवर्मा व्यवस्थितः ।
KK-08-01-008-017c	नारायणबलैर्युक्तो गोपालैर्युद्धदुर्मदैः ॥
KK-08-01-008-018a	पादे तु दक्षिणे राजन्गौतमः सत्यविक्रमः ।
KK-08-01-008-018c	त्रिगर्तैः सुमहेष्वासैर्दाक्षिणात्यैश्च संवृतः ॥
KK-08-01-008-019a	अनुपादे तु यो वामस्तत्र शल्यो व्यवस्थितः ।
KK-08-01-008-019c	महत्या सेनया सार्धं मद्रदेशसमुत्थया ॥
KK-08-01-008-020a	दक्षिणे तु महाराज सुषेणः सत्यसङ्गरः ।
KK-08-01-008-020c	वृतो रथमहस्रेण दन्तिनां च त्रिभिः शतैः ॥
KK-08-01-008-021a	पुच्छे ह्यास्तां महावीर्यौ भ्रातरौ पार्थिवौ तदा ।
KK-08-01-008-021c	चित्रश्च चित्रसेनश्च महत्या सेनया वृतौ ॥
KK-08-01-008-022a	तथा प्रयाते राजेन्द्र कर्णे नरवरोत्तमे ।
KK-08-01-008-022c	धनञ्जयमभिपेक्ष्य धर्मराजोऽब्रवीदिदम् ॥
KK-08-01-008-023a	पश्य पार्थ यथा सेना धार्तराष्ट्रीह संयुगे ।
KK-08-01-008-023c	कर्णेन विहिता वीर गुप्ता वीरैर्महारथैः ॥
KK-08-01-008-024	हतवीरतमा ह्येषा धार्तराष्ट्री महाचमूः ।
KK-08-01-008-024a	फल्गुशेषा महाबाहो तृणैस्तुल्या मता मम ॥
KK-08-01-008-025c	एको ह्यत्र महेष्वासः सूतपुत्रो विराजते ।
KK-08-01-008-025a	सदेवासुरगन्धर्वैः सकिन्नरमहोरगैः ।
KK-08-01-008-025c	चराचरैस्त्रिभिर्लोकैरजेयो यो महारथः ॥
KK-08-01-008-026a	तं हत्वाऽद्य महाबाहो विजयस्तव फल्गुन ।
KK-08-01-008-026c	उद्धृतश्च भवेच्छल्यो मम द्वादशवार्षिकः ॥
KK-08-01-008-027ac	एवं ज्ञात्वा महाबाहो व्यूहं व्यूह यथेच्छसि ॥
KK-08-01-008-028	सञ्जय उवाच ।
KK-08-01-008-028a	भ्रातुरेतद्वचः श्रुत्वा पाण्डवः श्वेतवाहनः ।
KK-08-01-008-028c	अर्धचन्द्रेण व्यूहेन प्रत्यव्यूहत तां चमूम् ॥
KK-08-01-008-029a	वामपार्श्वे तु तस्याथ भीमसेनो व्यवस्थितः ।
KK-08-01-008-029c	दक्षिणे च महेष्वासो धृष्टद्युम्नो व्यवस्थितः ॥
KK-08-01-008-030a	मध्ये व्यूहस्य राजा तु पाण्डवश्च धनञ्जयः ।
KK-08-01-008-030c	नकुलः सहदेवश्च धर्मराजस्य पृष्ठतः ॥
KK-08-01-008-031a	चक्ररक्षौ तु पाञ्चाल्यौ युधामन्यूत्तमौजसौ ।
KK-08-01-008-031c	पार्थं न जहतुर्युद्वे पाल्यमानौ किरीटिना ॥
KK-08-01-008-032a	शेषा नृपतयो वीराः स्थिता व्यूहस्य दंशिताः ।
KK-08-01-008-032c	यथाभागं यथोत्साहं यथायत्नं च भारत ॥
KK-08-01-008-033a	एवमेतन्महाव्यूहं व्यूह्य भारत पाण्डवाः ।
KK-08-01-008-033c	तावकाश्च महेष्वासा युद्धायैव मनो दधुः ॥
KK-08-01-008-034a	दृष्ट्वा व्यूढां तव चमूं सूतपुत्रेण संयुगे ।
KK-08-01-008-034c	निहतान्पाण्डवान्मेने धार्तराष्ट्रः सबान्धवः ॥
KK-08-01-008-035a	तथैव पाण्डवीं सेनां व्यूढां दृष्ट्वा युधिष्ठिरः ।
KK-08-01-008-035c	धार्तराष्ट्रान्हतान्मेने सकर्णान्वै जनाधिपः ॥
KK-08-01-008-036a	ततः शङ्खाश्च भेर्यश्च पणवानकगोमुखाः ।
KK-08-01-008-036c	डिण्डिमाश्चाप्यहन्यन्त झर्झराश्च समन्ततः ॥
KK-08-01-008-037a	सेनयोरुभयो राजन्प्रावाद्यन्त महास्वनाः ।
KK-08-01-008-037c	सिंहनादश्च सञ्जज्ञे शूराणां जयगृद्धिनाम् ॥
KK-08-01-008-038a	हयहेषितशब्दाश्च वारणानां च बृंहिताः ।
KK-08-01-008-038c	रथनेमिस्वनाश्चोग्राः सम्बभूवुर्जनाधिप ॥
KK-08-01-008-039a	न द्रोणव्यसनं कश्चिज्जानीते तत्र भारत ।
KK-08-01-008-039c	दृष्ट्वा कर्णं महेष्वासं मुखे व्यूहस्य दंशितम् ॥
KK-08-01-008-040a	उभे सैन्ये महाराज प्रहृष्टनरसङ्कुले ।
KK-08-01-008-040c	योद्वुकामे स्थिते राजन्हन्तुमन्योन्यमोजसा ॥
KK-08-01-008-041a	विजये जातसंरम्भे दृष्ट्वाऽन्योन्यं व्यवस्थिते ।
KK-08-01-008-041c	अनीकमध्ये राजेन्द्र चेरतुः कर्णपाण्डवौ ॥
KK-08-01-008-042a	नृत्यन्त्याविव ते सेने समेयातां परस्परम् ।
KK-08-01-008-042c	तयोः पक्षप्रपक्षेभ्यो निर्ययुर्युद्धलिप्सवः ॥
KK-08-01-008-043a	ततः प्रववृते युद्धं नरवारणवाजिनाम् ।
KK-08-01-008-043c	रथानां च महाराज अन्योन्यमभिनिघ्नताम् ॥ ॥
	
इति श्रीमन्महाभारते कर्णपर्वणि षोडशदिवसयुद्धारम्भे अष्टमोऽध्यायः ॥ 8 ॥
	
8-8-3 नन्दितूर्यमानन्दवाद्यम् ॥ 8-8-5 कल्पतां सन्नह्यमाननाम् । वरूथिनां रथगुप्तिमताम् । सन्नह्यतां नराणां सन्नह्यमानानां गजादीनां च शब्दो बभूवेति द्वयोः सम्बन्धः ॥ 8-8-7 श्वेतेत्यादिविशेषणद्वयं रथेनेत्यस्य ॥ 8-8-9 अभिपताकेन वायोः प्रातिकूल्यादभिमुखपताकेन । एतत्पराजयसूचकम् ॥ 8-8-19 अनुपादे पादस्थानस्यापि पश्चाद्भागे ॥ 8-8-20 दक्षिणे अनुपादे ॥ 8-8-27 व्यूह रचय ॥
