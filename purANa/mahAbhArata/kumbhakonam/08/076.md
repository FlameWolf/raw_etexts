अध्यायः 076

कर्णेन योद्धुंनिर्गच्छतोऽर्जुनस्य शुभनिमित्तप्रादुर्भावः ॥ 1 ॥ श्रीकृष्णेनार्जुनस्य प्रोत्साहनम् ॥ 2 ॥

001	सञ्जय उवाच ।
001a	प्रसाद्य धर्मराजानं प्रहृष्टेनान्तरात्मना ।
001c	सम्पूज्य देवताः सर्व ब्राह्मणान्स्वस्ति वाच्य च ।
001e	सुमङ्गलं स्वस्त्ययनमारुरोह रथोत्तमम् ॥
002a	तस्य राजा महाप्राज्ञो धर्मराजो युधिष्ठिरः ।
002c	आशिषोऽयुङ्क्त परमाः युक्तं कर्णरथं प्रति ॥
003a	तमायान्तं महेष्वासं दृष्ट्वा भूतानि भारत ।
003c	निहतं मेनिरे कर्णं पाण्डवेन महात्मना ॥
004a	बभूवुर्विमलाः सर्वा दिशो राजन्समन्ततः ।
004c	चाषाश्च शतपत्राश्च क्रौञ्चाश्चैव जनेश्वर ।
004e	प्रदक्षिणमकुर्वन्त तदा वै पाण्डुनन्दनम् ॥
005a	बहवः पक्षिणो राजन्पुन्नामानः शुभाः शिवाः ।
005c	त्वरयन्तोऽर्जुनं युद्धे हृष्टरूपा ववाशिरे ॥
006a	कङ्का गृध्रा बकाः श्येना वायसाश्च विशाम्पते ।
006c	अग्रतस्तस्य गच्छन्ति भक्ष्यहेतोर्भयानकाः ॥
007a	निमित्तानि च धन्यानि पाण्डवस्य शशंसिरे ।
007c	विनाशमरिसैन्यानां कर्णस्य च वधं तथा ॥
008a	प्रयातस्याथ पार्थस्य महान्स्वेदो व्यजायत ।
008c	चिन्ता च विपुला जज्ञे कथं चेदं भविष्यति ॥
009a	विषण्णं तु ततो ज्ञात्वा सव्यसाचिनमच्युतः ।
009c	सञ्चोदयति तेजस्वी मधुहा वानरध्वजम् ॥
010a	ततो गाण्डीवधन्वानमब्रवीन्मधुसूदनः ।
010c	दृष्ट्वा पार्थं तथायान्तं चिन्तापरिगतं तदा ॥
011a	गाण्डीवधन्वन्सङ्ग्रामे ये त्वया धनुषा जिताः ।
011c	न तेषां मानुषो जेता त्वदन्य इह विद्यते ॥
012a	एते हि बहवः शूराः शक्रतुल्यपराक्रमाः ।
012c	त्वां प्राप्य समरे शूरं प्रयाताः परमां गतिम् ॥
013a	को हि द्रोणं च भीष्मं च भगदत्तं च मारिष ।
013c	विन्दानुविन्दावावन्त्यौ काम्भोजं च सुदक्षिणम् ॥
014a	श्रुतायुं चाश्रुतायुं च शतायुं च महारथम् ।
014c	प्रत्युद्गम्य भवेत्क्षेमी यो न स्यात्त्वद्विधः प्रभुः ॥
015a	तव ह्यस्त्राणि दिव्यानि लाघवं बलमेव च ।
015c	असम्मोहश्च युद्धेषु विज्ञानस्य च सन्नतिः ।
015e	वेधः पातश्च लक्षेषु योगश्चैव तथार्जुन ॥
016a	भवान्देवान्सगन्धर्वान्हन्यात्सर्वांश्च राक्षसान् ।
016c	पृथिव्यां तु रणे पार्थ न योद्धा त्वत्समः पुमान् ॥
017a	धनुर्गृह्णन्ति ये केचित्क्षत्रिया युद्धदुर्मदाः ।
017c	आत्मनस्तु समं तेषां न पश्यामि शृणोमि च ॥
018a	ब्रह्मणा हि प्रजाः सृष्टा गाण्डीवं च महद्धनुः ।
018c	येन त्वं युध्यसे पार्थ तस्मान्नास्ति त्वया समः ॥
019a	अवश्यं तु मया वाच्यं यत्पथ्यं तव पाण्डव ।
019c	मावमंस्था महाबाहो कर्णमाहवशोभिनम् ॥
020a	कर्णो हि बलवान्दृप्तः कृतास्त्रश्च महारथः ।
020c	कृती च चित्रयोधी च देशकालस्य कोविदः ॥
021a	बहुनात्र किमुक्तेन संक्षेपाच्छृणु पाण्डव ।
021c	त्वत्समं त्वद्विशिष्टं वा कर्णं मन्ये महारथम् ।
021e	परमं यत्नमास्थाय त्वया वध्यो महाहवे ॥
022a	तेजसा वह्निसदृशो वायुवेगसमो जवे ।
022c	अन्तकप्रतिमः क्रोधे सिंहसंहननो बली ॥
023a	अष्टरत्निर्महाबाहुर्व्यूढोरस्कः सुदुर्जयः ।
023c	अभिमानी च शूरश्च प्रवीरः प्रियदर्शनः ॥
024a	सर्वयोधगुणैर्युक्तो मित्राणामभयङ्करः ।
024c	सततं पाण्डवद्वेषी धार्तराष्ट्रहिते रतः ॥
025a	सर्वैरवध्यो राधेयो देवैरपि सवासवैः ।
025c	ऋते त्वामिति मे बुद्धिस्तदद्य जहि सूतजम् ॥
026a	देवैरपि हि संयत्तैर्बिभ्रद्भिर्मांसशोणितम् ।
026c	अशक्यः स रथो जेतुं सर्वैरपि युयुत्सुभिः ॥
027a	दुरात्मानं पापवृत्तं नृशंसं दुष्टप्रज्ञं पाण्डवेयेषु नित्यम् ।
027c	हीनस्वार्थं पाण्डवेयैर्विरोधे हत्वा कर्णं निश्चितार्थो भवाद्य ॥
028a	तं सूतपुत्रं रथिनां वरिष्ठं निष्कालिकं कालवशं नयाद्य ।
028c	तं सूतपुत्रं रथिनां वरिष्ठं हत्वा प्रीतिं धर्मराजे कुरुष्व ॥
029a	जानामि ते पार्थ वीर्यं यथावद्दुर्वारणीयं च सुरासुरैश्च ।
029c	सदावजानाति हि पाण्डुपुत्रानसौ दर्पात्सूतपुत्रो दुरात्मा ॥
030a	आत्मानं मन्यते वीरं येन पापः सुयोधनः ।
030c	तमद्य मूलं पापानां जहि सौतिं धनञ्जय ॥
031a	खड्गजिह्वं धनुरास्यं शरदंष्ट्रं तरस्विनम् ।
031c	दृप्तं पुरुषशार्दूलं जहि कर्णं धनञ्जय ॥
032a	अहं त्वामनुजानामि वीर्येण च बलेन च ।
032c	जहि कर्णं रणे शूरं मातङ्गमिव केसरी ॥
033a	यस्य वीर्येण वीर्यं ते धार्तराष्ट्रोऽवमन्यते ।
033c	तमद्य पार्थ सङ्ग्रामे कर्णं वैकर्तनं जहि ॥ ॥

इति श्रीमन्महाभारते कर्णपर्वणि सप्तदशदिवसयुद्धे षट्सप्ततितमोऽध्यायः ॥ 76 ॥

8-76-23 रत्निस्त्वेकविंशत्यङ्गुलः । अष्टानां रत्नीनां अष्टषष्ट्यधिकं शतं अङ्गुलानि च भवन्ति ॥ 8-76-28 निष्कालिकं निर्गतः कालयिता जेतास्येति तम् ॥
