अध्यायः 020

युधिष्ठिरेण दुर्योधनपराजयः ॥ 1 ॥

001	धृतराष्ट्र उवाच ।
001a	अतितीव्राणि दुःखानि दुःसहानि बहूनि च ।
001c	त्वत्तोऽहं सञ्जयाश्रौषं पुत्राणां चैव सङ्क्षयम् ॥
002a	यथा त्वं मे कथयसे यथा युद्वमवर्तत ।
002c	न सन्ति सूत कौरव्या इति मे निश्चिता मतिः ॥
003a	दुर्योधनश्च विरथः कृतस्तत्र महारथः ।
003c	धर्मपुत्रः कथं चक्रे तस्य वा नृपतिः कथम् ॥
004a	अपराह्णे कथं युद्धमभवद्रोणहर्षणम् ।
004c	तन्ममाचक्ष्व तत्त्वेन कुशलो ह्यसि सञ्जय ॥
005	सञ्जय उवाच ।
005a	संसक्तेषु तु सैन्येषु वध्यमानेषु भागशः ।
005c 	रथमन्यं समास्थाय पुत्रस्तव विशाम्पते ॥
006a	क्रोधेन महता युक्तः सविषो भुजगो यथा ।
006c	दुर्योधनः समालक्ष्य धर्मराजं युधिष्ठिरम् ।
006e	प्रोवाच सूतं त्वरितो याहियाहीति भारत ॥
007a	तत्र मां प्रापय क्षिप्रं सारथे यत्र पाण्डवः ।
007c	ध्रियमाणातपत्रेण राजा राजति दंशितः ॥
008a	स सूतश्चोदितो राज्ञा राज्ञः स्यन्दनमुत्तमम् ।
008c	युधिष्ठिरस्याभिमुखं प्रेषयामास संयुगे ॥
009a	ततो युधिष्ठिरः क्रुद्धः प्रभिन्न इव कुञ्जरः ।
009c	सारथिं चोदयामास याहि यत्र सुयोधनः ॥
010ac	तौ समाजग्मतुर्वीरौ भ्रातरौ रथसत्तमौ ॥
011a	समेत्य च महावीरौ संरब्धौ युद्धदुर्मदौ ।
011c	ववर्षतुर्महेष्वासौ शरैरन्योन्यमाहवे ॥
012a	ततो दुर्योधनो राजा धर्मशीलस्य मारिष ।
012c	शिलाशितेन भल्लेन धनुश्चिच्छेद संयुगे ॥
013a	तं नामृष्यत सङ्क्रुद्धो ह्यवमानं युधिष्ठिरः ।
013c	अपविध्य धनुश्छिन्नं क्रोधसंरक्तलोचनः ॥
014a	अन्यत्कार्मुकमादाय धर्मपुत्रश्चमूमुखे ।
014c	दुर्योधनस्य चिच्छेद ध्वजं कार्मुकमेव च ॥
015a	अथान्यद्धनुरादाय पुत्रस्ते भरतर्षभ ।
015c	`युधिष्ठिरस्य चिक्षेप शरान्कनकभूषणान् ।
015e	रुक्मपुङ्खान्प्रसन्नाग्रान्सविषानिव पन्नगान्' ॥
016a	तावन्योन्यं सुसङ्क्रुद्धौ शस्त्रवर्षाण्यमुञ्चताम् ।
016c	सिंहाविव सुसंरब्धौ परस्परजिगीषया ॥
017a	जघ्नतुस्तौ रणेऽन्योन्यं नर्दमानौ वृषाविव ।
017c	अन्तरं मार्गमाणौ च चेरतुस्तौ महारथौ ॥
018a	ततः पूर्णायतोत्सृष्टैः शरैस्तौ तु कृतव्रणौ ।
018c	विरेजतुर्महाराज किंशुकाविव पुष्पितौ ॥
019a	ततो राजन्विमुञ्चन्तौ सिंहनादान्मुहुर्मुहुः ।
019c	तलयोश्च तथा शब्दान्धनुषश्च महाहवे ॥
020a	शङ्खशब्दवरांश्चैव चक्रतुस्तौ नरेश्वरौ ।
020c	अन्योन्यं तौ महाराज पीडयाञ्चक्रतुर्भृशम् ॥
021a	ततो युधिष्ठिरो राजा पुत्रं तव शरैस्त्रिभिः ।
021c	आजघानोरसि क्रुद्धो वज्रवेगैर्दुरासदैः ॥
022a	प्रतिविव्याध तं तूर्णं तव पुत्रो महीपतिः ।
022c	पञ्चभिर्निशितैर्बाणैः स्वर्णपुङ्खैः शिलाशितैः ॥
023a	ततो दुर्योधनो राजा शक्तिं चिक्षेप भारत ।
023c	सर्वपारशवीं तीक्ष्णां महोल्काप्रतिमां तदा ॥
024a	तामापतन्तीं सहसा धर्मराजः शितैः शरैः ।
024c	त्रिभिश्चिच्छेद सहसा तं च विव्याध पञ्चभिः ॥
025a	निपपात ततः साऽथ स्वर्णदण्डा महास्वना ।
025c	निपतन्ती महोल्केव व्यराजच्छिखिसन्निभा ॥
026a	शक्तिं विनिहतां दृष्ट्वा पुत्रस्तव विशाम्पते ।
026c	नवभिर्निशितैर्भल्लैर्निजघान युधिष्ठिरम् ॥
027a	सोऽतिविद्धो बलवता शत्रुणा शत्रुतापनः ।
027c	दुर्योधनं समुद्दिश्य बाणं जग्राह सत्वरः ॥
028a	समाधत्त च तं बाणं धनुर्मध्ये महाबलः ।
028c	चिक्षेप च महाराज ततः क्रुद्धः पराक्रमी ॥
029a	स तु बाणः समासाद्य तव पुत्रं महारथम् ।
029c	व्यामोहयत राजानं धरणीं च ददार ह ॥
030a	ततो दुर्योधनः क्रुद्धो गदामुद्यम्य वेगितः ।
030c	विधित्सुः कलहस्यान्तं धर्मराजमुपाद्रवत् ॥
031a	तमुद्यतगदं दृष्ट्वा दण्डहस्तमिवान्तकम् ।
031c	धर्मराजो महाशक्तिं प्राहिणोत्तव सूनवे ॥
032a	दीप्यमानां महावेगां महोल्कां ज्वलितामिव ।
032c	यमदण्डनिभां घोरां कालरात्रिमिवापराम् ॥
033a	रथस्थः स तया विद्धो वर्म भित्त्वा स्तनान्तरे ।
033c	भृशं संविग्नहृदयः पपात च मुमोह च ॥
034a	नभस्तमाह च ततः प्रतिज्ञामनुपालय ।
034c	नायं वध्यस्तव नृप इत्युक्तः स न्यवर्तत ॥
035a	ततस्त्वरितमागम्य कृतवर्मा तवात्मजम् ।
035c	प्रत्यपद्यत राजानं निमग्नं व्यसनार्णवे ॥
036a	गदामादाय भीमोऽपि हेमपट्टपरिष्कृताम् ।
036c	अभिदुद्राव वेगेन कृतवर्माणमाहवे ॥
037a	एवं तदभवद्युद्धं त्वदीयानां परैः सह ।
037c	अपराह्णे महाराज काङ्क्षतां विजयं युधि ॥ ॥

इति श्रीमन्महाभारते कर्णपर्वणि षोडशदिवसयुद्धे विंशोऽध्यायः ॥ 20 ॥

8-20-1 अतितीव्राणि युद्धानीति क.ट.ड.पाठः ॥ 8-20-3 तस्य तं च नृपतिर्दुर्योधनः कथमयुध्यत इति शेषः ॥ 8-20-13 अपविध्य त्यक्त्वा ॥ 8-20-23 सर्वपारशवीं सर्वपारशवीं सर्वविनाशिनीं गौरादिः । तिरस्कारे विनाशे च पुंसि पारशवः इति मेदिनी ॥३ 8-20-25 दीपयन्ती महोल्काभा राजञ्शक्तिर्दिशो दश इति ड.पाठः ॥ 8-20-34 भीमस्तमाह च ततः प्रतिज्ञामनुचिन्तयन् इति झ.पाठः ॥
