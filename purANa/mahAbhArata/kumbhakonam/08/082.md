अध्यायः 082

कर्णपराक्रमवर्णनम् ॥ 1 ॥

KK-08-01-082-001	धृतराष्ट्र उवाच ।
KK-08-01-082-001a	ततो भग्नेषु सैन्येषु भीमसेनेन संयुगे ।
KK-08-01-082-001c	दुर्योधनोऽब्रवीत्किं नु सौबलो वाऽपि सञ्जय ॥
KK-08-01-082-002a	कर्णो वा जयतां श्रेष्ठो योधा वा मामका युधि ।
KK-08-01-082-002c	कृपो वा कृतवर्मा वा द्रौणिर्दुःशासनोऽपि वा ॥
KK-08-01-082-003a	अत्यद्भुतमहं मन्ये पाण्डवेयस्य विक्रमम् ।
KK-08-01-082-003c	यदेकः समरे सर्वान्योधयामास मामकान् ॥
KK-08-01-082-004a	यथाप्रतिज्ञं योधानां राधेयः कृतवानपि ।
KK-08-01-082-004c	कुरूणामथ सर्वेषां कर्णः शत्रुनिषूदनः ।
KK-08-01-082-004e	शर्म वर्म प्रतिष्ठा च जीविताशा च सञ्जय ॥
KK-08-01-082-005a	तद्भग्नं स्वबलं दृष्ट्वा कौन्तेयेनामितौजसा ।
KK-08-01-082-005c	धनुर्दराणां प्रवरः कर्णः किमकरोद्युधि ॥
KK-08-01-082-006a	पुत्रा वा मम दुर्धर्षा राजानो वा महारथाः ।
KK-08-01-082-006c	एतन्मे सर्वमाचक्ष्व कुशलो ह्यसि सञ्जय ॥
KK-08-01-082-007	सञ्जय उवाच ।
KK-08-01-082-007a	अपराह्णे महाराज सूतपुत्रः प्रतापवान् ।
KK-08-01-082-007c	जघान सोमकान्सर्वान्भीमसेनस्य पश्यतः ॥
KK-08-01-082-008ac	भीमोऽप्यतिबलं सैन्यं धार्तराष्ट्रं व्यपोथयत् ॥
KK-08-01-082-009a	द्राव्यमाणं बलं दृष्ट्वा भीमसेनेन धीमता ।
KK-08-01-082-009c	यन्तारमब्रवीत्कर्णः पाञ्चालानेव मां वह ॥
KK-08-01-082-010a	मद्रराजस्ततः शल्यः श्वेतानश्वान्महाजवान् ।
KK-08-01-082-010c	प्राहिणोच्चेदिपाञ्चालान्करूषांश्च महाबलः ॥
KK-08-01-082-011a	प्रविश्य च महत्सैन्यं शल्यः परबलार्दनः ।
KK-08-01-082-011c	न्ययच्छत्तुरगान्हृष्टो यत्रयत्र च ते रथाः ॥
KK-08-01-082-012a	तं रथं मेघसङ्काशं वैयाघ्रपरिवारणम् ।
KK-08-01-082-012c	संदृश्य पाण्डुपञ्चालास्त्रस्ता ह्यासन्विशाम्पते ॥
KK-08-01-082-013a	ततो रथस्य निनदः प्रादुरासीन्महारणे ।
KK-08-01-082-013c	पर्जन्यसमनिर्घोषः पर्वतस्येव दीर्यतः ॥
KK-08-01-082-014a	ततः शरशतैस्तीक्ष्णैः कर्ण आकर्णनिःसृतैः ।
KK-08-01-082-014c	जघान पाण्डवबलं शतशोऽथ सहस्रशः ॥
KK-08-01-082-015a	तं तथा समरे कर्म कुर्वाणमपराजितम् ।
KK-08-01-082-015c	परिवव्रुर्महेष्वासाः पाण्डवानां महारथाः ॥
KK-08-01-082-016a	तं शिखण्डी च भीमश्च धृष्टद्युम्नश्च पार्षतः ।
KK-08-01-082-016c	नकुलः सहदेवश्च द्रौपदेयाश्च सात्यकिः ॥
KK-08-01-082-017a	परिवव्रुर्जिघांसन्तो राधेयं शरवृष्टिभिः ।
KK-08-01-082-017c	सात्यकिस्तु तदा कर्णं विंशत्या निशितैः शरैः ॥
KK-08-01-082-018a	अताडयद्रणे शूरो जत्रुदेशे नरोत्तमः ।
KK-08-01-082-018c	शिखण्डी पञ्चविंशत्या धृष्टद्युम्नश्च सप्तभिः ॥
KK-08-01-082-019a	द्रौपदेयाश्चतुःषष्ट्या सहदेवश्च सप्तभिः ।
KK-08-01-082-019c	नकुलश्च शतेनाजौ कर्णं विव्याध सायकैः ॥
KK-08-01-082-020a	भीमसेनस्तु राधेयं नवत्या नतपर्वणाम् ।
KK-08-01-082-020c	विव्याध समरे क्रुद्धो जत्रुदेशे महाबलः ॥
KK-08-01-082-021a	अथ प्रहस्याधिरथिर्व्याक्षिपद्धनुरुत्तमम् ।
KK-08-01-082-021c	मुमोच निशितान्बाणान्पीडयन्सुमहाबलः ॥
KK-08-01-082-022a	तान्प्रत्यविध्यद्राधेयः पञ्चभिः पञ्चभिः शरैः ।
KK-08-01-082-022c	सात्यकेस्तु धनुश्छित्त्वा ध्वजं च भरतर्षभ ॥
KK-08-01-082-023a	तं तथा नवभिर्बाणैराजघान स्तनान्तरे ।
KK-08-01-082-023c	भीमसेनं ततः क्रुद्धो विव्याध त्रिंशता शरैः ॥
KK-08-01-082-024a	सहदेवस्य भल्लेन ध्वजं चिच्छेद मारिष ।
KK-08-01-082-024c	सारथिं च त्रिभिर्बाणैराजघान परन्तपः ॥
KK-08-01-082-025a	विरथान्द्रौपदेयांश्च चकार भरतर्षभ ।
KK-08-01-082-025c	अक्ष्णोर्निमेषमात्रेण तदद्भुतमिवाभवत् ॥
KK-08-01-082-026a	विमुखीकृत्य तान्सर्वाञ्शरैः सन्नतपर्वभिः ।
KK-08-01-082-026c	पाञ्चालानहनञ्छूरांश्चेदीनां च महारथान् ॥
KK-08-01-082-027a	ते वध्यमानाः समरे चेदिमत्स्या विशाम्पते ।
KK-08-01-082-027c	कर्णमेकमभिद्रुत्य शरसङ्खैः समार्पयन् ॥
KK-08-01-082-028a	ताञ्जघान शितैर्बाणैः सूतपुत्रो महारथः ।
KK-08-01-082-028c	ते वध्यमानाः समरे चेदिमात्स्या विशाम्पते ।
KK-08-01-082-028e	प्राद्रवन्त रणे भीताः सिंहत्रस्ता मृगा इव ॥
KK-08-01-082-029a	एतदत्यद्भुतं कर्म दृष्ट्वानस्मि भारत ।
KK-08-01-082-029c	यदेकः समरे शूरान्सूतपुत्रः प्रतापवान् ॥
KK-08-01-082-030a	यतमानान्परं शक्त्या योधयानांश्च धन्विनः ।
KK-08-01-082-030c	पाण्डवेयान्महाराज शरैर्वारितवान्रणे ॥
KK-08-01-082-031a	तत्र भारत कर्णस्य लाघवेन महात्मनः ।
KK-08-01-082-031c	तुतुषुर्देवताः सर्वाः सिद्धाश्च सह चारणैः ॥
KK-08-01-082-032a	अपूजयन्महेष्वासा धार्तराष्ट्रा नरोत्तमम् ।
KK-08-01-082-032c	कर्णं रथवरश्रेष्ठं श्रेष्ठं सर्वधनुष्मताम् ॥
KK-08-01-082-033a	ततः कर्णो महाराज ददाह रिपुवाहिनीम् ।
KK-08-01-082-033c	कक्षमिद्धो यथा वह्निर्निदाघे ज्वलितो महान् ॥
KK-08-01-082-034a	ते वध्यमानाः कर्णेन पाण्डवेयास्ततस्ततः ।
KK-08-01-082-034c	प्राद्रवन्त रणे भीताः कर्णं दृष्ट्वा महारथम् ॥
KK-08-01-082-035a	तत्राक्रन्दो महानासीत्पाञ्चालानां महारणे ।
KK-08-01-082-035c	वध्यतां सायकैस्तीक्ष्णैः कर्णचापवरच्युतैः ॥
KK-08-01-082-036a	तेन शब्देन वित्रस्ता पाण्डवानां महाचमूः ।
KK-08-01-082-036c	कर्णमेकं रणे योधं मेनिरे तत्र शात्रवाः ॥
KK-08-01-082-037a	तत्राद्भुतं पुनश्चक्रे राधेयः शत्रुकर्शनः ।
KK-08-01-082-037c	यदेनं पाण्डवाः सर्वे न शेकुरभिवीक्षितुम् ॥
KK-08-01-082-038a	जलौघः पर्वतश्रेष्ठं यथासाद्य प्रभिद्यते ।
KK-08-01-082-038c	तथा तत्पाण्डवं सैन्यं कर्णमासाद्य दीर्यते ॥
KK-08-01-082-039a	कर्णोऽपि समरे राजन्विधूमोऽग्निरिव ज्वलन् ।
KK-08-01-082-039c	दहंस्तस्थौ महाबाहुः पाण्डवानां महाचमूम् ॥
KK-08-01-082-040a	शिरांसि च महाराज कर्णां श्चैव सकुण्डलान् ।
KK-08-01-082-040c	बाहूंश्च वीरो वीराणां चिच्छेद लघु चेषुभिः ॥
KK-08-01-082-041a	हस्तिदन्तत्सरून्खड्गान्ध्वजाञ्शक्तीर्हयान्गजान् ।
KK-08-01-082-041c	रथांश्च विविधान्राजन्पताका व्यजनानि च ॥
KK-08-01-082-042a	अक्षं च युगयोक्त्राणि चक्राणि विविधानि च ।
KK-08-01-082-042c	चिच्छेद बहुधा कर्णो योधव्रतमनुष्ठितः ॥
KK-08-01-082-043a	तत्र भारत कर्णेन निहतैर्गजवाजिभिः ।
KK-08-01-082-043c	अगम्यरूपा पृथिवी मांसशोणितकर्दमा ॥
KK-08-01-082-044a	विषमं च समं चैव हतैरश्वपदातिभिः ।
KK-08-01-082-044c	रथैश्च कुञ्जरैश्चैव न प्राज्ञायत किञ्चन ॥
KK-08-01-082-045a	नापि स्वे न परे योधाः प्राज्ञायन्त परस्परम् ।
KK-08-01-082-045c	घोरे शरान्धकारे तु कर्णास्त्रे च विजृम्भिते ॥
KK-08-01-082-046a	राधेयचापनिर्मुक्तैः शरैः काञ्चनभूषणैः ।
KK-08-01-082-046c	सञ्छादिता महाराज पाण्डवानां महारथाः ॥
KK-08-01-082-047a	ते पाण्डवेयाः समरे राधेयेन पुनः पुनः ।
KK-08-01-082-047c	अभज्यन्त महाराज यतमाना महारथाः ॥
KK-08-01-082-048a	मृगसङ्घान्यथा क्रुद्धः सिंहो द्रावयते वने ।
KK-08-01-082-048c	पञ्चालानां रथश्रेष्ठान्द्रावयञ्शात्रवांस्तथा ॥
KK-08-01-082-049a	कर्णस्तु समरे योधांस्त्रासयुन्सुमहायशाः ।
KK-08-01-082-049c	कालयामास तत्सैन्यं यथा पशुगणान्वृकः ॥
KK-08-01-082-050a	दृष्ट्वा तु पाण्डवीं सेनां धार्तराष्ट्राः पराङ्युखीम् ।
KK-08-01-082-050c	तत्राजग्मुर्महेष्वासा रुदन्तो भैरवान्रवान् ॥
KK-08-01-082-051a	दुर्योधनो हि राजेन्द्र मुदा परमया युतः ।
KK-08-01-082-051c	वादयामास संहृष्टो नानावाद्यानि सर्वशः ॥
KK-08-01-082-052a	पाञ्चालाश्च महेष्वासा भग्नास्तत्र नरोत्तमाः ।
KK-08-01-082-052c	न्यवर्तन्त तदा शूरा मृत्युं कृत्वा निवर्तनम् ॥
KK-08-01-082-053a	तान्निवृत्तान्रणे शूरान्राधेयः शत्रुतापनः ।
KK-08-01-082-053c	अनेकशो महाराज बभञ्ज पुरुषर्षभः ॥
KK-08-01-082-054a	तत्र भारत कर्णेन पाञ्चाला विंशती रथाः ।
KK-08-01-082-054c	निहताः सायकैः क्रोधाच्चेदयश्च परंशताः ॥
KK-08-01-082-055a	कृत्वा शून्यान्रथोपस्थान्वाजिपृष्ठांश्च भारत ।
KK-08-01-082-055c	निर्मनुष्यान्गजस्कन्धान्पादातांश्चैव विद्रुतान् ॥
KK-08-01-082-056a	आदित्य इव मध्याह्ने दुर्निरीक्ष्यः परन्तपः ।
KK-08-01-082-056c	कालान्तकवपुः शूरः सूतपुत्रोऽभ्यराजत ॥
KK-08-01-082-057a	एवमेतन्महाराज नरवाजिरथद्विपान् ।
KK-08-01-082-057c	हत्वा तस्थौ महेष्वासः कर्णोऽरिगणसूदनः ॥
KK-08-01-082-058a	यथा भूतगणान्हत्वा कालस्तिष्ठेन्महाबलः ।
KK-08-01-082-058c	तथा स सोमकान्हत्वा तस्थावेको महारथः ॥
KK-08-01-082-059a	तत्राद्भुतमपश्याम पाञ्चालानां पराक्रमम् ।
KK-08-01-082-059c	वध्यमानाऽपि यत्कर्णं नाजहू रणमूर्धनि ॥
KK-08-01-082-060a	राजा दुःशासनश्चैव कृपः शारद्वतस्तथा ।
KK-08-01-082-060c	अश्वत्थामा कृतवर्मा शकुनिश्च महाबलः ।
KK-08-01-082-060e	व्यहनन्पाण्डवीं सेनां शतशोऽथ सहस्रशः ॥
KK-08-01-082-061a	कर्णपुत्रौ तु राजेन्द्र भ्रातरौ सत्यविक्रमौ ।
KK-08-01-082-061c	निजघ्नाते बलं क्रुद्धौ पाण्डवानामितस्ततः ॥
KK-08-01-082-062ac	तत्र युद्धं महच्चासीत्क्रूरं विशसनं महत् ॥
KK-08-01-082-063a	तथैव पाण्डवाः शूरा धृष्टद्युम्नशिखण्डिनौ । 
KK-08-01-082-063c	द्रौपदेयाश्च सङ्क्रुद्धा अभ्यघ्नंस्तावकं बलम् ॥
KK-08-01-082-064a	एवमेष क्षयो वृत्तः पाण्डवानां ततस्ततः ।
KK-08-01-082-064c	तावकानामपि रणे भीमं प्राप्य महाबलम् ॥ ॥

इति श्रीमन्महाभारते कर्णपर्वणि सप्तदशदिवसयुद्धे द्व्यशीतितमोऽध्यायः ॥ 82 ॥
