अध्यायः 082

कर्णपराक्रमवर्णनम् ॥ 1 ॥

001	धृतराष्ट्र उवाच ।
001a	ततो भग्नेषु सैन्येषु भीमसेनेन संयुगे ।
001c	दुर्योधनोऽब्रवीत्किं नु सौबलो वाऽपि सञ्जय ॥
002a	कर्णो वा जयतां श्रेष्ठो योधा वा मामका युधि ।
002c	कृपो वा कृतवर्मा वा द्रौणिर्दुःशासनोऽपि वा ॥
003a	अत्यद्भुतमहं मन्ये पाण्डवेयस्य विक्रमम् ।
003c	यदेकः समरे सर्वान्योधयामास मामकान् ॥
004a	यथाप्रतिज्ञं योधानां राधेयः कृतवानपि ।
004c	कुरूणामथ सर्वेषां कर्णः शत्रुनिषूदनः ।
004e	शर्म वर्म प्रतिष्ठा च जीविताशा च सञ्जय ॥
005a	तद्भग्नं स्वबलं दृष्ट्वा कौन्तेयेनामितौजसा ।
005c	धनुर्दराणां प्रवरः कर्णः किमकरोद्युधि ॥
006a	पुत्रा वा मम दुर्धर्षा राजानो वा महारथाः ।
006c	एतन्मे सर्वमाचक्ष्व कुशलो ह्यसि सञ्जय ॥
007	सञ्जय उवाच ।
007a	अपराह्णे महाराज सूतपुत्रः प्रतापवान् ।
007c	जघान सोमकान्सर्वान्भीमसेनस्य पश्यतः ॥
008ac	भीमोऽप्यतिबलं सैन्यं धार्तराष्ट्रं व्यपोथयत् ॥
009a	द्राव्यमाणं बलं दृष्ट्वा भीमसेनेन धीमता ।
009c	यन्तारमब्रवीत्कर्णः पाञ्चालानेव मां वह ॥
010a	मद्रराजस्ततः शल्यः श्वेतानश्वान्महाजवान् ।
010c	प्राहिणोच्चेदिपाञ्चालान्करूषांश्च महाबलः ॥
011a	प्रविश्य च महत्सैन्यं शल्यः परबलार्दनः ।
011c	न्ययच्छत्तुरगान्हृष्टो यत्रयत्र च ते रथाः ॥
012a	तं रथं मेघसङ्काशं वैयाघ्रपरिवारणम् ।
012c	संदृश्य पाण्डुपञ्चालास्त्रस्ता ह्यासन्विशाम्पते ॥
013a	ततो रथस्य निनदः प्रादुरासीन्महारणे ।
013c	पर्जन्यसमनिर्घोषः पर्वतस्येव दीर्यतः ॥
014a	ततः शरशतैस्तीक्ष्णैः कर्ण आकर्णनिःसृतैः ।
014c	जघान पाण्डवबलं शतशोऽथ सहस्रशः ॥
015a	तं तथा समरे कर्म कुर्वाणमपराजितम् ।
015c	परिवव्रुर्महेष्वासाः पाण्डवानां महारथाः ॥
016a	तं शिखण्डी च भीमश्च धृष्टद्युम्नश्च पार्षतः ।
016c	नकुलः सहदेवश्च द्रौपदेयाश्च सात्यकिः ॥
017a	परिवव्रुर्जिघांसन्तो राधेयं शरवृष्टिभिः ।
017c	सात्यकिस्तु तदा कर्णं विंशत्या निशितैः शरैः ॥
018a	अताडयद्रणे शूरो जत्रुदेशे नरोत्तमः ।
018c	शिखण्डी पञ्चविंशत्या धृष्टद्युम्नश्च सप्तभिः ॥
019a	द्रौपदेयाश्चतुःषष्ट्या सहदेवश्च सप्तभिः ।
019c	नकुलश्च शतेनाजौ कर्णं विव्याध सायकैः ॥
020a	भीमसेनस्तु राधेयं नवत्या नतपर्वणाम् ।
020c	विव्याध समरे क्रुद्धो जत्रुदेशे महाबलः ॥
021a	अथ प्रहस्याधिरथिर्व्याक्षिपद्धनुरुत्तमम् ।
021c	मुमोच निशितान्बाणान्पीडयन्सुमहाबलः ॥
022a	तान्प्रत्यविध्यद्राधेयः पञ्चभिः पञ्चभिः शरैः ।
022c	सात्यकेस्तु धनुश्छित्त्वा ध्वजं च भरतर्षभ ॥
023a	तं तथा नवभिर्बाणैराजघान स्तनान्तरे ।
023c	भीमसेनं ततः क्रुद्धो विव्याध त्रिंशता शरैः ॥
024a	सहदेवस्य भल्लेन ध्वजं चिच्छेद मारिष ।
024c	सारथिं च त्रिभिर्बाणैराजघान परन्तपः ॥
025a	विरथान्द्रौपदेयांश्च चकार भरतर्षभ ।
025c	अक्ष्णोर्निमेषमात्रेण तदद्भुतमिवाभवत् ॥
026a	विमुखीकृत्य तान्सर्वाञ्शरैः सन्नतपर्वभिः ।
026c	पाञ्चालानहनञ्छूरांश्चेदीनां च महारथान् ॥
027a	ते वध्यमानाः समरे चेदिमत्स्या विशाम्पते ।
027c	कर्णमेकमभिद्रुत्य शरसङ्खैः समार्पयन् ॥
028a	ताञ्जघान शितैर्बाणैः सूतपुत्रो महारथः ।
028c	ते वध्यमानाः समरे चेदिमात्स्या विशाम्पते ।
028e	प्राद्रवन्त रणे भीताः सिंहत्रस्ता मृगा इव ॥
029a	एतदत्यद्भुतं कर्म दृष्ट्वानस्मि भारत ।
029c	यदेकः समरे शूरान्सूतपुत्रः प्रतापवान् ॥
030a	यतमानान्परं शक्त्या योधयानांश्च धन्विनः ।
030c	पाण्डवेयान्महाराज शरैर्वारितवान्रणे ॥
031a	तत्र भारत कर्णस्य लाघवेन महात्मनः ।
031c	तुतुषुर्देवताः सर्वाः सिद्धाश्च सह चारणैः ॥
032a	अपूजयन्महेष्वासा धार्तराष्ट्रा नरोत्तमम् ।
032c	कर्णं रथवरश्रेष्ठं श्रेष्ठं सर्वधनुष्मताम् ॥
033a	ततः कर्णो महाराज ददाह रिपुवाहिनीम् ।
033c	कक्षमिद्धो यथा वह्निर्निदाघे ज्वलितो महान् ॥
034a	ते वध्यमानाः कर्णेन पाण्डवेयास्ततस्ततः ।
034c	प्राद्रवन्त रणे भीताः कर्णं दृष्ट्वा महारथम् ॥
035a	तत्राक्रन्दो महानासीत्पाञ्चालानां महारणे ।
035c	वध्यतां सायकैस्तीक्ष्णैः कर्णचापवरच्युतैः ॥
036a	तेन शब्देन वित्रस्ता पाण्डवानां महाचमूः ।
036c	कर्णमेकं रणे योधं मेनिरे तत्र शात्रवाः ॥
037a	तत्राद्भुतं पुनश्चक्रे राधेयः शत्रुकर्शनः ।
037c	यदेनं पाण्डवाः सर्वे न शेकुरभिवीक्षितुम् ॥
038a	जलौघः पर्वतश्रेष्ठं यथासाद्य प्रभिद्यते ।
038c	तथा तत्पाण्डवं सैन्यं कर्णमासाद्य दीर्यते ॥
039a	कर्णोऽपि समरे राजन्विधूमोऽग्निरिव ज्वलन् ।
039c	दहंस्तस्थौ महाबाहुः पाण्डवानां महाचमूम् ॥
040a	शिरांसि च महाराज कर्णां श्चैव सकुण्डलान् ।
040c	बाहूंश्च वीरो वीराणां चिच्छेद लघु चेषुभिः ॥
041a	हस्तिदन्तत्सरून्खड्गान्ध्वजाञ्शक्तीर्हयान्गजान् ।
041c	रथांश्च विविधान्राजन्पताका व्यजनानि च ॥
042a	अक्षं च युगयोक्त्राणि चक्राणि विविधानि च ।
042c	चिच्छेद बहुधा कर्णो योधव्रतमनुष्ठितः ॥
043a	तत्र भारत कर्णेन निहतैर्गजवाजिभिः ।
043c	अगम्यरूपा पृथिवी मांसशोणितकर्दमा ॥
044a	विषमं च समं चैव हतैरश्वपदातिभिः ।
044c	रथैश्च कुञ्जरैश्चैव न प्राज्ञायत किञ्चन ॥
045a	नापि स्वे न परे योधाः प्राज्ञायन्त परस्परम् ।
045c	घोरे शरान्धकारे तु कर्णास्त्रे च विजृम्भिते ॥
046a	राधेयचापनिर्मुक्तैः शरैः काञ्चनभूषणैः ।
046c	सञ्छादिता महाराज पाण्डवानां महारथाः ॥
047a	ते पाण्डवेयाः समरे राधेयेन पुनः पुनः ।
047c	अभज्यन्त महाराज यतमाना महारथाः ॥
048a	मृगसङ्घान्यथा क्रुद्धः सिंहो द्रावयते वने ।
048c	पञ्चालानां रथश्रेष्ठान्द्रावयञ्शात्रवांस्तथा ॥
049a	कर्णस्तु समरे योधांस्त्रासयुन्सुमहायशाः ।
049c	कालयामास तत्सैन्यं यथा पशुगणान्वृकः ॥
050a	दृष्ट्वा तु पाण्डवीं सेनां धार्तराष्ट्राः पराङ्युखीम् ।
050c	तत्राजग्मुर्महेष्वासा रुदन्तो भैरवान्रवान् ॥
051a	दुर्योधनो हि राजेन्द्र मुदा परमया युतः ।
051c	वादयामास संहृष्टो नानावाद्यानि सर्वशः ॥
052a	पाञ्चालाश्च महेष्वासा भग्नास्तत्र नरोत्तमाः ।
052c	न्यवर्तन्त तदा शूरा मृत्युं कृत्वा निवर्तनम् ॥
053a	तान्निवृत्तान्रणे शूरान्राधेयः शत्रुतापनः ।
053c	अनेकशो महाराज बभञ्ज पुरुषर्षभः ॥
054a	तत्र भारत कर्णेन पाञ्चाला विंशती रथाः ।
054c	निहताः सायकैः क्रोधाच्चेदयश्च परंशताः ॥
055a	कृत्वा शून्यान्रथोपस्थान्वाजिपृष्ठांश्च भारत ।
055c	निर्मनुष्यान्गजस्कन्धान्पादातांश्चैव विद्रुतान् ॥
056a	आदित्य इव मध्याह्ने दुर्निरीक्ष्यः परन्तपः ।
056c	कालान्तकवपुः शूरः सूतपुत्रोऽभ्यराजत ॥
057a	एवमेतन्महाराज नरवाजिरथद्विपान् ।
057c	हत्वा तस्थौ महेष्वासः कर्णोऽरिगणसूदनः ॥
058a	यथा भूतगणान्हत्वा कालस्तिष्ठेन्महाबलः ।
058c	तथा स सोमकान्हत्वा तस्थावेको महारथः ॥
059a	तत्राद्भुतमपश्याम पाञ्चालानां पराक्रमम् ।
059c	वध्यमानाऽपि यत्कर्णं नाजहू रणमूर्धनि ॥
060a	राजा दुःशासनश्चैव कृपः शारद्वतस्तथा ।
060c	अश्वत्थामा कृतवर्मा शकुनिश्च महाबलः ।
060e	व्यहनन्पाण्डवीं सेनां शतशोऽथ सहस्रशः ॥
061a	कर्णपुत्रौ तु राजेन्द्र भ्रातरौ सत्यविक्रमौ ।
061c	निजघ्नाते बलं क्रुद्धौ पाण्डवानामितस्ततः ॥
062ac	तत्र युद्धं महच्चासीत्क्रूरं विशसनं महत् ॥
063a	तथैव पाण्डवाः शूरा धृष्टद्युम्नशिखण्डिनौ । 
063c	द्रौपदेयाश्च सङ्क्रुद्धा अभ्यघ्नंस्तावकं बलम् ॥
064a	एवमेष क्षयो वृत्तः पाण्डवानां ततस्ततः ।
064c	तावकानामपि रणे भीमं प्राप्य महाबलम् ॥ ॥

इति श्रीमन्महाभारते कर्णपर्वणि सप्तदशदिवसयुद्धे द्व्यशीतितमोऽध्यायः ॥ 82 ॥
