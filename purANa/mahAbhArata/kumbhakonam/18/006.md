भारतश्रवणविध्यध्यायः ।

KK-18-01-006-001	जनमेजय उवाच ।
KK-18-01-006-001a	भगवन्केन विधिना श्रोतव्यं भारतं बुधैः ।
KK-18-01-006-001c	फलं किं के च देवाश्च पूज्या वै पारणेष्विह ॥
KK-18-01-006-002a	देयं समाप्ते भगवन्किं च पर्वणिपर्वणि ।
KK-18-01-006-002c	वाचकः कीदृशश्चात्र एष्टव्यस्तद्ब्रवीहि मे ॥
KK-18-01-006-003	वैशम्पायन उवाच ।
KK-18-01-006-003a	शृणु राजन्विधिमिमं फलं यच्चापि भारतात् ।
KK-18-01-006-003c	श्रुताद्भवति राजेन्द्र यत्त्वं मामनुपृच्छसि ॥
KK-18-01-006-004a	दिवि देवा महीपाल क्रीडार्थमवनिं गताः ।
KK-18-01-006-004c	कृत्वा कार्यमिदं चैव ततश्च दिवमागताः ॥
KK-18-01-006-005a	हन्त यत्ते प्रवक्ष्यामि तच्छृणुष्व समाहितः ।
KK-18-01-006-005c	ऋषीणां देवतानां च सम्भवं वसुधातले ॥
KK-18-01-006-006a	अत्र रुद्रास्तथा साध्या विश्वेदेवाश्च शाश्वताः ।
KK-18-01-006-006c	आदित्याश्चाश्विनौ देवौ लोकपाला महर्षयः ॥
KK-18-01-006-007a	गुह्यकाश्च सगन्धर्वा नागा विद्याधरास्तथा ।
KK-18-01-006-007c	सिद्धा धर्मः स्वयम्भूश्च मुनिः कात्यायनो वरः ॥
KK-18-01-006-008a	गिरयः सागरा नद्यस्तथैवाप्सरसां गणाः ।
KK-18-01-006-008c	ग्रहाः संवत्सराश्चैव अयनान्यृतवस्तथा ॥
KK-18-01-006-009a	स्थावरं जङ्गमं चैव जगत्सर्वं सुरासुरम् ।
KK-18-01-006-009c	भातरे भरतश्रेष्ठ एकस्थमिह दृश्यते ॥
KK-18-01-006-010a	तेषां श्रुत्वा प्रतिष्ठानं नामकर्मानुकीर्तनात् ।
KK-18-01-006-010c	कृत्वाऽपि पातकं घोरं सद्यो मुच्येत मानवः ॥
KK-18-01-006-011a	इतिहासमिमं श्रुत्वा यथावदनुपूर्वशः ।
KK-18-01-006-011c	संयतात्मा शुचिर्भूत्वा पारं गत्वा च भारते ॥
KK-18-01-006-012a	तेषां श्राद्धानि देयानि श्रुत्वा भारत भारतम् ।
KK-18-01-006-012c	ब्राह्मणेभ्यो यथाशक्त्या भक्त्या च भरतर्षभ ॥
KK-18-01-006-013a	महादानानि देयानि रत्नानि विविधानि च ।
KK-18-01-006-013c	गावः कांस्योपदोहाश्च कन्याश्चैव स्वलङ्कृताः ॥
KK-18-01-006-014a	सर्वकामगुणोपेता यानानि विविधानि च ।
KK-18-01-006-014c	भवनानि विचित्राणि भूमिर्वासांसि काञ्चनम् ॥
KK-18-01-006-015a	वाहनानि च देयानि हया मत्ताश्च वारणाः ।
KK-18-01-006-015c	शयनं शिबिकाश्चैव स्यन्दनाश्च स्वलङ्कृताः ॥
KK-18-01-006-016a	यद्यद्गृहे वरं किञ्चिद्यद्यदस्ति महद्वसु ।
KK-18-01-006-016c	तत्तद्देयं द्विजातिभ्य आत्मा दाराश्च सूनवः ॥
KK-18-01-006-017a	श्रद्धया परया युक्तं क्रमशस्तस्य पारगः ।
KK-18-01-006-017c	शक्तितः सुमना हृष्टः शुश्रूषुरविकल्पकः ॥
KK-18-01-006-018a	सत्यार्जवरतो दान्तः शुचिः शौचसमन्वितः ।
KK-18-01-006-018c	श्रद्धधानो जितक्रोधो यथा सिद्ध्यति तच्छृणु ॥
KK-18-01-006-019a	शुचिः शीलान्विताचारः शुक्लवासा जितेन्द्रियः ।
KK-18-01-006-019c	संस्कृतः सर्वशास्त्रज्ञः श्रद्दधानोऽनसूयकः ॥
KK-18-01-006-020a	रूपवान्सुभगो दान्तः सत्यवादी जितेन्द्रियः ।
KK-18-01-006-020c	दानमानगृहीतश्च कार्यो भवति वाचकः ॥
KK-18-01-006-021a	अविलम्बमनायस्तमद्रुतं धीरमूर्जितम् ।
KK-18-01-006-021c	असंसक्ताक्षरपदं स्वरभावसमन्वितम् ॥
KK-18-01-006-022a	त्रिषष्टिवर्णसंयुक्तमष्टस्थानसमीरितम् ।
KK-18-01-006-022c	वाचयेद्वाचकः स्वस्थः स्वासीनः सुसमाहितः ॥
KK-18-01-006-023a	नारायणं नमस्कृत्य नरं चैव नरोत्तमम् ।
KK-18-01-006-023c	देवीं सरस्वतीं(व्यासं) चैव ततो जयमुदीरयेत् ॥
KK-18-01-006-024a	ईदृशाद्वाचकाद्राजञ्श्रुत्वा भारत भारतम् ।
KK-18-01-006-024c	नियमस्थः शुचिः श्रोता शृण्वन्स फलमश्नुते ॥
KK-18-01-006-025a	पारणं प्रथमं प्राप्य द्विजान्कामैश्च तर्पयन् ।
KK-18-01-006-025c	आग्निष्टोमस्य यज्ञस्य फलं वै लभते नरः ॥
KK-18-01-006-026a	अप्सरोगणसंकीर्णं विमानं लभते महत् ।
KK-18-01-006-026c	प्रहृष्टः स तु देवैश्च दिवं याति समाहितः ॥
KK-18-01-006-027a	द्वितीयं पारणं प्राप्य सोऽतिरात्रफलं लभेत् ।
KK-18-01-006-027c	सर्वरत्नमयं दिव्यं विमानमधिरोहति ॥
KK-18-01-006-028a	दिव्यमाल्याम्बरधरो दिव्यगन्धविभूषितः ।
KK-18-01-006-028c	दिव्याङ्गदधरो नित्यं देवलोके महीयते ॥
KK-18-01-006-029a	तृतीयं पारणं प्राप्य द्वादशाहफलं लभेत् ।
KK-18-01-006-029c	वसत्यमरसङ्काशो वर्षाण्ययुतशो दिवि ॥
KK-18-01-006-030a	चतुर्थे वाजपेयस्य पञ्चमे द्विगुणं फलम् ।
KK-18-01-006-030c	उदितादित्यसंकाशं ज्वलन्तमनलोपमम् ॥
KK-18-01-006-031a	विमानं विबुधैः सार्धमारुह्य दिवि गच्छति ।
KK-18-01-006-031c	वर्षायुतानि भवने शक्रस्य दिवि मोदते ॥
KK-18-01-006-032a	षष्ठे द्विगुणमस्तीति सप्तमे त्रिगुणं फलम् ।
KK-18-01-006-032c	कैलासशिखराकारं वैदूर्यमणिवेदिकम् ॥
KK-18-01-006-033a	परिक्षिप्तं च बहुधा मणिविद्रुमभूषितम् ।
KK-18-01-006-033c	विमानं समधिष्ठाय कामगं साप्सरोगणम् ॥
KK-18-01-006-034a	सर्वाँल्लोकान्विचरते द्वितीय इव भास्करः ।
KK-18-01-006-034c	अष्टमे राजसूयस्य पारणे लभते फलम् ॥
KK-18-01-006-035a	चन्द्रोदयनिभं रम्यं विमानमधिरोहति ।
KK-18-01-006-035c	चन्द्ररश्मिप्रतीकाशैर्हयैर्युक्तं मनोजवैः ॥
KK-18-01-006-036a	सेव्यमानो वरस्त्रीणां चन्द्रात्कान्ततरैर्मुखैः ।
KK-18-01-006-036c	मेखलानां निनादेन नूपुराणां च निःस्वनैः ॥
KK-18-01-006-037a	अङ्के परमनारीणां सुखसुप्तो विबुध्यते ।
KK-18-01-006-037c	नवमे क्रतुराजस्य वाजिमेधस्य भारत ॥
KK-18-01-006-038a	काञ्चनस्तम्भनिर्यूहवैदूर्यकृतवेदिकम् ।
KK-18-01-006-038c	जाम्बूनदमयैर्दिव्यैर्गवाक्षैः सर्वतो वृतम् ॥
KK-18-01-006-039a	सेवितं चाप्सरःसङ्घैर्गन्धर्वैर्दिविचारिभिः ।
KK-18-01-006-039c	विमानं समधिष्ठाय श्रिया परमया ज्वलन् ॥
KK-18-01-006-040a	दिव्यमाल्याम्बरधरो दिव्यचन्दनरूषितः ।
KK-18-01-006-040c	मोदते दैवतैः सार्धं दिवि देव इवापरः ॥
KK-18-01-006-041a	दशमं पारणं प्राप्य द्विजातीनभिवन्द्य च ।
KK-18-01-006-041c	किङ्किणीजालनिर्घोषं पताकाध्वजशोभितम् ॥
KK-18-01-006-042a	रत्नवेदिकसम्बाधं वैदूर्यमणितोरणम् ।
KK-18-01-006-042c	हेमजालपरिक्षिप्तं प्रवालवलभीमुखम् ॥
KK-18-01-006-043a	गन्धर्वैर्गीतकुशलैरप्सरोभिश्च शोभितम् ।
KK-18-01-006-043c	विमानं सुकृतावासं सुखेनैवोपपद्यते ॥
KK-18-01-006-044a	मुकुटेनाग्निवर्णेन जाम्बूनदविभूषिणा ।
KK-18-01-006-044c	दिव्यचन्दनदिग्धाङ्गो दिव्यमाल्यविभूषितः ॥
KK-18-01-006-045a	दिव्याँल्लोकान्विचरति दिव्यैर्भोगैः समन्वितः ।
KK-18-01-006-045c	विबुधानां प्रसादेन श्रिया परमया युतः ॥
KK-18-01-006-046a	अथ वर्षगणानेवं स्वर्गलोके महीयते ।
KK-18-01-006-046c	ततो गन्धर्वसहितः सहस्राण्येकविंशतिम् ॥
KK-18-01-006-047a	पुरन्दरपुरे रम्ये शक्रेण सह मोदते ।
KK-18-01-006-047c	दिव्ययानविमानेषु लोकेषु विविधेषु च ॥
KK-18-01-006-048a	दिव्यनारीगणाकीर्णो निवसत्यमरो यथा ।
KK-18-01-006-048c	ततः सूर्यस्य भवने चन्द्रस्य भवने तथा ॥
KK-18-01-006-049a	शिवस्य भवने राजन्विष्णोर्याति सलोकताम् ।
KK-18-01-006-049c	एवमेतन्महाराज नात्र कार्या विचारणा ।
KK-18-01-006-050a	श्रद्दधानेन वै भाव्यमेवमाह गुरुर्मम ।
KK-18-01-006-050c	वाचकस्य तु दातव्यं मनसा यद्यदिच्छति ॥
KK-18-01-006-051a	हस्त्यश्वरथयानानि वाहनानि विशेषतः ।
KK-18-01-006-051c	कटके कुण्डले चैव ब्रह्मसूत्रं तथा परम् ॥
KK-18-01-006-052a	वस्त्रं चैव विचित्रं च गन्धं चैव विशेषतः ।
KK-18-01-006-052c	देववत्पूजयेत्तं तु विष्णुलोकमवाप्नुयात् ॥
KK-18-01-006-053a	अतः परं प्रवक्ष्यामि यानि देयानि भारते ।
KK-18-01-006-053c	वाच्यमाने तु विप्रेभ्यो राजन्पर्वणिपर्वणि ॥
KK-18-01-006-054a	जातिं देशं च सत्यं च माहात्म्यं भरतर्षभ ।
KK-18-01-006-054c	धर्मं वृत्तिं च विज्ञाय क्षत्रियाणां नराधिप ॥
KK-18-01-006-055a	स्वस्ति वाच्य द्विजानादौ ततः कार्ये प्रवर्तिते ।
KK-18-01-006-055c	समाप्ते पर्वणि ततः स्वशक्त्या पूजयेद्द्विजान् ॥
KK-18-01-006-056a	आदौ तु वाचकं चैव वस्त्रगन्धसमन्वितम् ।
KK-18-01-006-056c	विधिवद्भोजयेद्राजन्मधुपायसमुत्तमम् ॥
KK-18-01-006-057a	ततो मूलफलप्रायं पायसं मधुसर्पिषा ।
KK-18-01-006-057c	आस्तीके भोजयेद्राजन्दद्याच्चैव गुडौदनम् ॥
KK-18-01-006-058a	अपूपैश्चैव पूपैश्च मोदकैश्च समन्वितम् ।
KK-18-01-006-058c	सभापर्वणि राजेन्द्र हविष्यं भोजयेद्द्विजान् ॥
KK-18-01-006-059a	आरण्यके मूलफलैस्तर्पयेत्तु द्विजोत्तमान् ।
KK-18-01-006-059c	अरणीपर्व चासाद्य जलकुम्भान्प्रदापयेत् ॥
KK-18-01-006-060a	तर्पणानि च मुख्यानि वन्यमूलफलानि च ।
KK-18-01-006-060c	सर्वकामगुणोपेतं विप्रेभ्योऽन्नं प्रदापयेत् ॥
KK-18-01-006-061a	विराटपर्वणि तथा वासांसि विविधानि च ।
KK-18-01-006-061c	उद्योगे भरतश्रेष्ठ सर्वकामगुणान्वितम् ॥
KK-18-01-006-062a	भोजनं भोजयेद्विप्रान्गन्धमाल्यैरलङ्कृतान् ।
KK-18-01-006-062c	भीष्मपर्वणि राजेन्द्र दत्त्वा यानमनुत्तमम् ॥
KK-18-01-006-063a	ततः सर्वगुणोपेतमन्नं दद्यात्सुसंस्कृतम् ।
KK-18-01-006-063c	द्रोणपर्वणि विप्रेभ्यो भोजनं परमार्चितम् ॥
KK-18-01-006-064a	शराश्च देया राजेन्द्र चापान्यसिवरास्तथा ।
KK-18-01-006-064c	कर्णपर्वण्यपि तथा भोजनं सार्वकामिकम् ॥
KK-18-01-006-065a	विप्रेभ्यः संस्कृतं सम्यग्दद्यात्संयतमानसः ।
KK-18-01-006-065c	शल्यपर्वणि राजेन्द्र मोदकैः सगुडौदनैः ॥
KK-18-01-006-066a	अपूपैस्तर्पणैश्चैव सर्वमन्नं प्रदापयेत् ।
KK-18-01-006-066c	गदापर्वण्यपि तथा मुद्गमिश्रं प्रदापयेत् ॥
KK-18-01-006-067a	स्त्रीपर्वणि तथा रत्नैस्तर्पयेत्तु द्विजोत्तमान् ।
KK-18-01-006-067c	घृतौदनं पुरस्ताच्च ऐषीके दापयेत्पुनः ॥
KK-18-01-006-068a	ततः सर्वगुणोपेतमन्नं दद्यात्सुसंस्कृतम् ।
KK-18-01-006-068c	शान्तिपर्वण्यपि तथा हविष्यं भोजयेद्द्विजान् ॥
KK-18-01-006-069a	आश्वमेधिकमासाद्य भोजनं सार्वकामिकम् ।
KK-18-01-006-069c	तथाऽऽश्रमनिवासे तु हविष्यं भोजयेद्द्विजान् ॥
KK-18-01-006-070a	मौसले सार्वगुणिकं गन्धमाल्यानुलेपनम् ।
KK-18-01-006-070c	महाप्रास्थानिके तद्वत्सर्वकामगुणान्वितम् ॥
KK-18-01-006-071a	स्वर्गपर्वण्यपि तथा हविष्यं भोजयेद्द्विजान् ।
KK-18-01-006-071c	हरिवंशसमाप्तौ तु सहस्रं भोजयेद्द्विजान् ॥
KK-18-01-006-072a	गामेकां निष्कसंयुक्तां ब्राह्मणाय निवेदयेत् ।
KK-18-01-006-072c	तदर्धेनापि दातव्या दरिद्रेणापि पार्थिव ॥
KK-18-01-006-073a	प्रतिपर्वसमाप्तौ तु पुस्तकं वै विचक्षणः ।
KK-18-01-006-073c	सुवर्णेन च संयुक्तं वाचकाय निवेदयेत् ॥
KK-18-01-006-074a	हरिवंशे पर्वणि च पायसं तत्र भोजयेत् ।
KK-18-01-006-074c	पारणेपारणे राजन्यथावद्भरतर्षभ ॥
KK-18-01-006-075a	समाप्य सर्वाः प्रयतः संहिताः शास्त्रकोविदः ।
KK-18-01-006-075c	शुभे देशे निवेश्याथ क्षौमवस्त्राभिसंवृताः ॥
KK-18-01-006-076a	शुक्लाम्बरधरः स्रग्वी सुचिर्भूत्वा स्वलङ्कृतः ।
KK-18-01-006-076c	अर्चयेत् यथान्यायं गन्धमाल्यैः पृथक्पृथक् ।
KK-18-01-006-077a	संहितापुस्तकान्राजन्प्रयतः सुसमाहितः ।
KK-18-01-006-077c	भक्ष्यैर्माल्यैस्च पेयैश्च कामैश्च विविधैः शुभैः ॥
KK-18-01-006-078a	हिरण्यं च सुवर्णं च दक्षिणामथ दापयेत् ।
KK-18-01-006-078c	सर्वत्र त्रिपलं स्वर्णं दातव्यं प्रयतात्मना ॥
KK-18-01-006-079a	तदर्धं पादशेषं वा वित्तशाठ्यविवर्जितम् ।
KK-18-01-006-079c	यद्यदेवात्मनोऽभीष्टं तत्तद्देयं द्विजातये ॥
KK-18-01-006-080a	सर्वथा तोषयेद्भक्त्या वाचकं गुरुमात्मनः ।
KK-18-01-006-080c	देवताः कीर्तयेत्सर्वा नरनारायणौ तथा ॥
KK-18-01-006-081a	ततो गन्धैश्च माल्यैश्च स्वलङ्कृत्य द्विजोत्तमान् ।
KK-18-01-006-081c	तर्पयेद्विविधैः कानैर्दानैश्चोच्चावचैस्तथा ॥
KK-18-01-006-082a	अतिरात्रस्य यज्ञस्य फलं प्राप्नोति मानवः ।
KK-18-01-006-082c	प्राप्नुयाच्च क्रतुफलं तथा पर्वणिपर्वणि ॥
KK-18-01-006-083a	वाचको भरतश्रेष्ठ व्यक्ताक्षरपदस्वरः ।
KK-18-01-006-083c	भविष्यं श्रावयेद्विद्वाञ्भारतं भरतर्षभ ॥
KK-18-01-006-084a	भुक्तवत्सु द्विजेन्द्रेषु यथावत्सम्प्रदापयेत् ।
KK-18-01-006-084c	वाचकं भरतश्रेष्ठ भोजयित्वा स्वलङ्कृतम् ॥
KK-18-01-006-085a	वाचके परितुष्टे तु शुभा प्रीतिरनुत्तमा ।
KK-18-01-006-085c	ब्राह्मणेषु तु तुष्टेषु प्रसन्नाः सर्वदेवताः ॥
KK-18-01-006-086a	ततो हि वरणं कार्यं द्विजानां भरतर्षभ ।
KK-18-01-006-086c	सर्वकामैर्यथान्यायं साधुभिश्च पृथग्विधैः ॥
KK-18-01-006-087a	इत्येष विधिरुद्दिष्टो मया ते द्विपदांवर ।
KK-18-01-006-087c	श्रद्दधानेन वै भाव्यं यन्मां त्वं परिपृच्छसि ॥
KK-18-01-006-088a	भारतश्रवणे राजन्पारणे च नृपोत्तम ।
KK-18-01-006-088c	सदा यत्नवता भाव्यं श्रेयस्तु परमिच्छता ॥
KK-18-01-006-089a	भारतं शृणुयान्नित्यं भारतं परिकीर्तयेत् ।
KK-18-01-006-089c	भारतं भवने यस्य तस्य हस्तगतो जयः ॥
KK-18-01-006-090a	भारतं परमं पुण्यं भारते विविधाः कथाः ।
KK-18-01-006-090c	भारतं सेव्यते देवैर्भारतं परमं पदम् ॥
KK-18-01-006-091a	भारतं सर्वशास्त्राणामुत्तमं भरतर्षभ ।
KK-18-01-006-091c	भारतात्प्राप्यते मोक्षस्तत्त्वमेतद्ब्रवीमि तत् ॥
KK-18-01-006-092a	महाभारतमाख्यानं क्षितिं गां च सरस्वतीम् ।
KK-18-01-006-092c	ब्राह्मणान्केशवं चैव कीर्तयन्नावसीदति ॥
KK-18-01-006-093a	वेदे रामायणे पुण्ये भारते भरतर्षभ ।
KK-18-01-006-093c	आदौ चान्ते च मध्ये च हरिः सर्वत्र गीयते ॥
KK-18-01-006-094a	यत्र विष्णुकथा दिव्याः श्रुतयश्च सनातनाः ।
KK-18-01-006-094c	तच्छ्रोतव्यं मनुष्येण परं पदमिहेच्छता ॥
KK-18-01-006-095a	एतत्पवित्रं परममेतद्धर्मनिदर्शनम् ।
KK-18-01-006-095c	एतत्सर्वगुणोपेतं श्रोतव्यं भूतिमिच्छता ॥
KK-18-01-006-096a	कायिकं वाचिकं चैव मनसा समुपार्जितम् ।
KK-18-01-006-096c	तत्सर्वं नाशमायाति तमः सूर्योदये यथा ॥
KK-18-01-006-097a	अष्टादशपुराणानां श्रवणाद्यत्फलं भवेत् ।
KK-18-01-006-097c	तत्फलं समवाप्नोति वैष्णवो नात्र संशयः ॥
KK-18-01-006-098a	स्त्रियश्च पुरुषाश्चैव वैष्णवं पदमाप्नुयुः ।
KK-18-01-006-098c	स्त्रीभिश्च पुत्रकामाभिः श्रोतव्यं वैष्णवं यशः ॥
KK-18-01-006-099a	दक्षिणा चात्र देया वै निष्कपञ्चसुवर्णकम् ।
KK-18-01-006-099c	वाचकाय यथाशक्त्या यथोक्तं फलमिच्छता ॥
KK-18-01-006-100a	स्वर्णशृङ्गीं च कपिलां सवत्सां वस्त्रसंवृताम् ।
KK-18-01-006-100c	वाचकाय च दद्याद्धि आत्मनः श्रेय इच्छता ॥
KK-18-01-006-101a	अलङ्कारं प्रदद्याच्च पाण्योर्वै भरतर्षभ ।
KK-18-01-006-101c	कर्णस्याभरणं दद्याद्धनं चैव विशेषतः ॥
KK-18-01-006-102a	भूमिदानं समादद्याद्वाचकाय नराधिप ।
KK-18-01-006-102c	भूमिदानसमं दानं न भूतं भविष्यति ॥
KK-18-01-006-103a	शृणोति श्रावयेद्वाऽपि सततं चैव यो नरः ।
KK-18-01-006-103c	सर्वपापविनिर्मुक्तो वैष्णवं पदमाप्नुयात् ॥
KK-18-01-006-104a	पितॄनुद्धरते सर्वानेकादशसमुद्भवान् ।
KK-18-01-006-104c	आत्मानं ससुतं चैव स्त्रियं च भरतर्षभ ॥
KK-18-01-006-105a	दशांशश्चैव होमोऽपि कर्तव्योऽत्र नराधिप ।
KK-18-01-006-105c	इदं मया तवाग्रे च प्रोक्तं सर्वं नरर्षभ ॥ ॥

इति श्रीमन्महाभारते शतसाहस्र्यां संहितायां वैयासिक्यां हरिवंशोक्तभारतश्रवणविधावध्यायः ॥ स्वर्गारोहणपर्व सम्पूर्णम् ॥ 18 ॥ श्रीमन्महाभारतं सम्पूर्णम् ॥ 
इदं स्वर्गारोहणपर्व कुम्भघोणस्थेन टी.आर्.कृष्णाचार्येण टी.आर्.व्यासाचार्येण च मुम्बय्यां निर्णयसागरमुद्रायन्त्रे मुद्रापितम् । शकाब्दाः 1832 सन 1910.
अनेन मुद्रणेन श्रीमद्धनुमद्भीममध्वान्तर्गतरामकृष्णवेदव्यासात्मकलक्ष्मीहयग्रीवः प्रीयताम् ।

18-6-* यद्यप्ययध्यायो दाक्षिणात्यकोशेषु क्वापि न दृश्यते तथापि "भगवन्नित्यादिः फलाध्यायो व्यासेन हरिवंशान्ते उक्तः अत्र श्रोतृप्ररोचनार्थमुक्त" इति नीलकण्ठीयव्याख्यानोक्तप्रयोजनायैवास्माभिरपीह स्थापितः ॥
