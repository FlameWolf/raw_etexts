अध्यायः 002

स्वर्गे कर्णादिबन्धुजनानपश्यता युधिष्ठिरेण देवान्प्रति यत्र कुत्रापि बन्धुजनैः सहैव स्वस्य निवासेच्छानिवेदनम् ॥ 1 ॥ देवैर्युधिष्ठिराय बन्धुजनप्रदर्शनं चोदितेन देवदूतेन तस्य नरकप्रदेशप्रापणम् ॥ 2 ॥ दुर्दर्शनरकदर्शनासहिष्णुतया सह दूतेन प्रतिनिवर्तमानेन युधिष्ठिरेण श्रुतपूर्वकण्ठध्वनिश्रवणम् ॥ 3 ॥ ततो युधिष्ठिरपृष्टैस्तैस्तं प्रति स्वेषां कर्मभीमादित्वकथनम् ॥ 4 ॥ ततस्तेन दूतं प्रति इन्द्रे स्वस्य तत्समीपं प्रत्यनागमनचोदना ॥ 5 ॥ दूतेनेन्द्रे युधिष्ठिरचिकीर्षितनिवेदनम् ॥ 6 ॥

001	युधिष्ठिर उवाच ।
001a	नेह पश्यामि विबुधा राधेयममितौजसम् ।
001c	भ्रातरौ च महात्मानौ युधामन्यूत्तमौजसौ ॥
002a	जुहुवुर्ये शरीराणि रणवह्नौ महारथाः ।
002c	राजानो राजपुत्राश्च ये मदर्थे हता रणे ॥
003a	क्व ते महारथाः सर्वे शार्दूलसमविक्रमाः ।
003c	तैरप्ययं जितो लोकः कच्चित्पुरुषसत्तमैः ॥
004a	यदि लोकानिमान्प्राप्तास्ते च सर्वे महारथाः ।
004c	स्थितं वित्त हि मां देवाः सहितं तैर्महात्मभिः ॥
005a	कच्चिन्न तैरवाप्तोऽयं नृपैर्लोकोऽक्षयः शुभः ।
005c	न तैरहं विना वत्स्ये भ्रातृभिर्ज्ञातिभिस्तथा ॥
006a	मातुर्हि वचनं श्रुत्वा तदा सलिलकर्मणि ।
006c	कर्णस्य क्रियतां तोयमिति तप्यामि तेन वै ॥
007a	इदं च परितप्यामि पुनःपुनरहं सुराः ।
007c	यन्मातुः सदृशौ पादौ तस्याहममितात्मनः ॥
008a	दृष्ट्वैव तं नानुगतः कर्णं परबलार्दनम् ।
008c	न ह्यस्मान्कर्णसहिताञ्जयेच्छक्रोऽपि संयुगे ॥
009a	तमहं यत्रतत्रस्थं द्रष्टुमिच्छामि सूर्यजम् ।
009c	अविज्ञातो मया योऽसौ घातितः सव्यसाचिना ॥
010a	भीमं च भीमविक्रान्तं प्राणेभ्योऽपि प्रियं मम ।
010c	अर्जुनं चेन्द्रसङ्काशं यमौ चैव यमोपमौ ॥
011a	द्रष्टुमिच्छामि तां चाहं पाञ्चालीं धर्मचारिणीम् ।
011c	न चेह स्थातुमिच्छामि सत्यमेवं ब्रवीमि वः ॥
012a	किं मे भ्रातृविहीनस्य स्वर्गेण सुरसत्तमाः ।
012c	यत्र ते मम स स्वर्गो नायं स्वर्गो मतो मम ॥
013	देवा ऊचुः ।
013a	यदि वै तत्र ते श्रद्धा गम्यतां तत्र माचिरम् ।
013c	प्रिये हि तव वर्तामो देवराजस्य शासनात् ॥
014	वैशम्पायन उवाच ।
014a	इत्युक्त्वा तं ततो देवा देवदूतमुपादिशन् ।
014c	युधिष्ठिरस्य सुहृदो दर्शयेतदि परन्तप ॥
015a	ततः कुन्तीसुतो राजा देवदूतश्च जग्मतुः ।
015c	सहितौ राजशार्दूल यत्र ते पुरुषर्षभाः ॥
016a	अग्रतो देवदूतश्च ययौ राजा च पृष्ठतः ।
016c	पन्थानमशुभं दुर्गं सेवितं पापकर्मभिः ॥
017a	तमसा संवृतं घोरं केशशैवलशाद्वलम् ।
017c	युक्तं पापकृतां गन्धैर्मांसशोणितकर्दमम् ॥
018a	दंशोत्पातकभल्लूकमक्षिकामशकावृतम् ।
018c	इतश्चेतश्च कुणपैः समन्तात्परिवारितम् ॥
019a	अस्थिकेशसमाकीर्णं कृमिकीटसमाकुलम् ।
019c	ज्वलनेन प्रदीप्तेन समन्तात्परिवेष्टितम् ॥
020a	अयोमुखैश्च काकाद्यैर्गृध्रैश्च समभिद्रुतम् ।
020c	सूचीमुखैस्तथा प्रेतैर्विन्ध्यशैलोपमैर्वृतम् ॥
021a	मेदोरुधिरयुक्तैश्च च्छिन्नबाहूरुपाणिभिः ।
021c	निकृत्तोदरपादैश्च तत्रतत्र प्रवेशितैः ॥
022a	स तत्कुणपदुर्गन्धमशिवं रोमहर्षणम् ।
022c	जगाम राजा धर्मान्मा मध्ये बहु विचिन्तयन् ॥
023a	ददर्शोष्णोदकैः पूर्णां नदीं चापि सुदुर्गमाम् ।
023c	असिपत्रवनं चैव निशितं क्षुरसंवृतम् ॥
024a	करम्भवालुकास्तप्ता आयसीश्च शिलाः पृथक् ।
024c	लोहकुम्भीश्च तैलस्य क्वाथ्यमानाः समन्ततः ॥
025a	कूटशाल्मलिकं चापि दुःस्पर्शं तीक्ष्णकण्टकम् ।
025c	ददर्शान्याश्च कौन्तेयो यातनाः पापकर्मिणाम् ॥
026a	स तं दुर्गन्धमालक्ष्य देवदूतमुवाच ह ।
026c	कियदध्वानमस्माभिर्गन्तव्यमिममीदृशम् ॥
027a	क्व च ते भ्रातरो मह्यं तन्ममाख्यातुमर्हसि ।
027c	देशोऽयं कश्च देवानामेतदिच्छामि वेदितुम् ॥
028a	स संनिववृते श्रुत्वा धर्मराजस्य भाषितम् ।
028c	देवदूतोऽब्रवीचैनमेतावद्गमनं तव ॥
029a	निवर्तितव्यो हि मया तथाऽस्म्युक्तो दिवौकसैः ।
029c	यदि श्रान्तोऽसि राजेन्द्र त्वमथागन्तुमर्हसि ॥
030a	युधिष्ठिरस्तु निर्विण्णस्तेन गन्धेन मूर्छितः ।
030c	निवर्तने धृतमनाः पर्यावर्तत भारत ॥
031a	सं संनिवृत्तो धर्मात्मा दुःखशोकसमाहतः ।
031c	शुश्राव तत्र वदतां दीना वाचः समन्ततः ॥
032a	भोभो धर्मज राजर्षे पुण्याभिजन पाण्डव ।
032c	अनुग्रहार्थमस्माकं तिष्ठ तावन्मुहूर्तकम् ॥
033a	आयाति त्वयि दुर्धर्षे वाति पुण्यः समीरणः ।
033c	तव गन्धानुगस्तात येनास्मान्सुखमागमत् ॥
034a	ते वयं पार्थ दीर्घस्य कालस्य पुरुषर्षभ ।
034c	सुखमासादयिष्यामस्त्वां दृष्ट्वा राजसत्तम ॥
035a	सन्तिष्ठस्व महाबाहो मुहूर्तमिह भारत ।
035c	त्वयि तिष्ठति कौरव्य यातनाऽस्मान्न बाधते ॥
036a	एवं बहुविधा वाचः कृपणा वेदनावताम् ।
036c	तस्मिन्देशे स शुश्राव समन्ताद्वदतां नृप ॥
037a	तेषां तु वचनं श्रुत्वा दयावान्दीनभाषिणाम् ।
037c	अहो कृच्छ्रमिति प्राह तस्थौ स च युधिष्ठिरः ॥
038a	स ता गिरः पुरस्ताद्वै श्रुतपूर्वाः पुनःपुनः ।
038c	ग्लानानां दुःखितानां च नाभ्यजानत पाण्डवः ॥
039a	अबुध्यमानस्ता वाचो धर्मपुत्रो युधिष्ठिरः ।
039c	उवाच के भवन्तो वै किमर्थमिह तिष्ठथ ॥
040a	इत्युक्तास्ते ततः सर्वे समन्तादवभाषिरे ।
040c	कर्णोऽहं भीमसेनोऽहमर्जुनोऽहमिति प्रभो ॥
041a	नकुलः सहदेवोऽहं धृष्टद्युम्नोऽहमित्युत ।
041c	द्रौपदी द्रौपदेयाश्च इत्येवं ते विचुक्रुशुः ॥
042a	ता वाचः स तदा श्रुत्वा तद्देशसदृशीर्नृप ।
042c	ततो विममृशे राजा किन्त्विदं दैवकारितम् ॥
043a	किन्तु तत्कलुषं कर्म कृतमेभिर्महात्मभिः ।
043c	कर्णेन द्रौपदेयैर्वा पाञ्चाल्या वा सुमध्यया ॥
044a	य इमे पापगन्धेऽस्मिन्देशे सन्ति सुदारुणे ।
044c	नाहं जानामि सर्वेषां दुष्कृतं पुण्यकर्मणाम् ॥
045a	किं कृत्वा धृतराष्ट्रस्य पुत्रो राजा सुयोधनः ।
045c	तथा श्रिया युतः पापैः सह सर्वैः पदानुगैः ॥
046a	महेन्द्र इव लक्ष्मीवानास्ते परमपूजितः ।
046c	कस्येदानीं विकारोऽयं य इमे नरकं गताः ॥
047a	सर्वे धर्मविदः शूराः सत्यागमपरायणाः ।
047c	क्षत्रधर्मरताः सन्तो यज्वानो भूरिदक्षिणाः ॥
048a	किन्नु सुप्तोऽस्मि जागर्मि चेतयामि न चेतये ।
048c	अहो चित्तविकारोऽयं स्याद्वा मे चित्तविभ्रमः ॥
049a	एवं बहुविधं राजा विममर्श युधिष्ठिरः ।
049c	दुःखशोकसमाविष्टश्चिन्ताव्याकुलितेन्द्रियः ॥
050a	क्रोधमाहारयच्चैव तीव्रं धर्मसुतो नृपः ।
050c	देवांश्च गर्हयामास धर्मं चैव युधिष्ठिरः ॥
051a	स तीव्रशोकसन्तप्तो देवदूतमुवाच ह ।
051c	गम्यतां तत्र येषां त्वं दूतस्तेषामुपान्तिकम् ॥
052a	न ह्यहं तत्र यास्यामि स्थितोऽस्मीति निवेद्यताम् ।
052c	मत्संश्रयादिमे दूनाः सुखिनो भ्रातरो हि मे ॥
053a	इत्युक्तः स तदा दूतः पाण्डुपुत्रेण धीमता ।
053c	जगामि तत्र यत्राऽऽस्ते देवराजः शतक्रतुः ॥
054a	निवेदयामास च तद्धर्मराजचिकीर्षितम् ।
054c	यथोक्तं धर्मपुत्रेण सर्वमेव जनाधिप ॥ ॥

इति श्रीमन्महाभारते स्वर्गारोहणपर्वणि द्वितीयोऽध्यायः ॥ 2 ॥

18-2-24 करम्भवालुकाः श्वेतसूक्ष्मवालुका भ्राष्ट्रवालुका इत्यर्थः ॥ 18-2-49 विममर्श विचारं कृतवान् ॥ 18-2-52 दूनाः खिन्नाः ॥ 
