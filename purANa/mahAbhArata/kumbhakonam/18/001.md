अध्यायः 001

स्वर्गं गतेन युधिष्ठिरेण तत्र महासमुच्छ्रयेण शोभमानदुर्योधनदर्शनम् ॥ 1 ॥ तथा तदुत्कर्षासहिष्णुतया तदीयदोषोद्घाटनेन तेन सह स्वेन स्वर्गवासानभिरोचननिवेदनपूर्वकं नारदं प्रति स्वस्य भ्रात्रादिदिदृक्षानिवेदनम् ॥ 2 ॥

KK-18-01-001-000	श्रीवेदव्यासाय नमः ।
KK-18-01-001-000a	नारायणं नस्कृत्य नरं चैव नरोत्तमम् ।
KK-18-01-001-000c	देवीं सरस्वतीं व्यासं ततो जयमुदीरयेत् ॥
KK-18-01-001-001	जनमेजय उवाच ।
KK-18-01-001-001a	स्वर्गं त्रिविष्टपं प्राप्य मम पूर्वपितामहाः ।
KK-18-01-001-001c	पाण्डवा धार्तराष्ट्राश्च कानि स्थानानि भेजिरे ॥
KK-18-01-001-002a	एतदिच्छाम्यहं श्रोतुं सर्वविच्चासि मे मतः ।
KK-18-01-001-002c	महर्षिणाऽभ्यनुज्ञातो व्यासेनाद्भुतकर्मणा ॥
KK-18-01-001-003	वैशम्पायन उवाच ।
KK-18-01-001-003a	स्वर्गं त्रिविष्टपं प्राप्य तव पूर्वपितामहाः ।
KK-18-01-001-003c	युधिष्ठिरप्रभृतयो यदकुर्वत तच्छृणु ॥
KK-18-01-001-004a	स्वर्गं त्रिविष्टपं प्राप्य धर्मराजो युधिष्ठिरः ।
KK-18-01-001-004c	दुर्योधनं श्रिया जुष्टं ददर्शाऽऽसीनमासने ॥
KK-18-01-001-005a	भ्राजमानमिवादित्यं वीरलक्ष्म्याऽभिसंवृतम् ।
KK-18-01-001-005c	देवैर्भ्राजिष्णुभिः साध्यैः सहितं पुण्यकर्मभिः ॥
KK-18-01-001-006a	ततो युधिष्ठिरो राजा दुर्योधनममर्षितः ।
KK-18-01-001-006c	सहसा संनिवृत्तोऽभूच्छ्रियं दृष्ट्वा सुयोधने ॥
KK-18-01-001-007a	ब्रुवन्नुच्चैर्वचस्तान्वै नाहं दुर्योधनेन वै ।
KK-18-01-001-007c	सहितः कामये लोकाँल्लब्धेनादीर्घदर्शिना ॥
KK-18-01-001-008a	यत्कृते पृथिवी सर्वा सुहृदो बान्धवास्तथा ।
KK-18-01-001-008c	हतास्माभिः प्रसह्याजौ किल्ष्टैः पूर्वं महावने ॥
KK-18-01-001-009a	द्रौपदी च सभामध्ये पाञ्चाली धर्मचारिणी ।
KK-18-01-001-009c	पर्याकृष्टाऽनवद्याङ्गी पत्नी नो गुरुसन्निधौ ॥
KK-18-01-001-010a	अस्ति देवा न मे कामः सुयोधनमुदीक्षितुम् ।
KK-18-01-001-010c	तत्राहं गन्तुमिच्छामि यत्र ते भ्रातरो मम ॥
KK-18-01-001-011a	नैवमित्यब्रवीत्तं तु नारदः प्रहसन्निव ।
KK-18-01-001-011c	स्वर्गे निवासे राजेन्द्र विरुद्धं चापि नश्यति ॥
KK-18-01-001-012a	युधिष्ठिर महाबाहो मैवं वोचः कथञ्चन ।
KK-18-01-001-012c	दुर्योधनं प्रति नृपं शृणु चेदं वचो मम ॥
KK-18-01-001-013a	एष दुर्योधनो राजा पूज्यते त्रिदशैः सह ।
KK-18-01-001-013c	सद्भिश्च राजप्रवरैर्य इमे स्वर्गवासिनः ।
KK-18-01-001-014a	वीरलोकगतिं प्राप्ता युद्धे हुत्वाऽऽत्मनस्तनुम् ।
KK-18-01-001-014c	यूयं सर्वे सुरसमा येन युद्धेन बाधिताः ॥
KK-18-01-001-015a	स एष क्षत्रधर्मेण स्थानमेतदवाप्तवान् ।
KK-18-01-001-015c	भये महति योऽभीतो बभूव पृथिवीपतिः ॥
KK-18-01-001-016a	न तन्मनसि कर्तव्यं पुत्र यद्द्यूतकारितम् ।
KK-18-01-001-016c	द्रौपद्याश्च परिक्लेशं न चिन्तयितुमर्हसि ॥
KK-18-01-001-017a	ये चान्येऽपि परिक्लेशा युष्माकं ज्ञातिकारिताः ।
KK-18-01-001-017c	सङ्ग्रामेष्वथवाऽन्यत्र न तान्संस्मर्तुमर्हसि ॥
KK-18-01-001-018a	समागच्छ यथान्यायं राज्ञा दुर्योधनेन वै ।
KK-18-01-001-018c	स्वर्गोऽयं नेह वैराणि भवन्ति मनुजाधिप ॥
KK-18-01-001-019a	नारदेनैवमुक्तस्तु कुरुराजो युधिष्ठिरः ।
KK-18-01-001-019c	भ्रातॄन्पप्रच्छ मेधावी वाक्यमेतदुवाच ह ॥
KK-18-01-001-020a	यदि दुर्योधनस्यैते वीरलोकाः सनातनाः ।
KK-18-01-001-020c	अधर्मज्ञस्य पापस्य पृथिवीसुहृदद्रुहः ॥
KK-18-01-001-021a	यत्कृते पृथिवी नष्टा सहसा सनरद्विपा ।
KK-18-01-001-021c	वयं च मन्युना दग्धा वैरं प्रतिचिकीर्षवः ॥
KK-18-01-001-022a	ये ते वीरा महात्मानो भ्रातरो मे महाव्रताः ।
KK-18-01-001-022c	सत्यप्रतिज्ञा लोकस्य शूरा वै सत्यवादिनः ।
KK-18-01-001-022e	तेषामिदानीं के लोका द्रष्टुमिच्छामि तानहम् ॥
KK-18-01-001-023a	कर्णं चैव महात्मानं कौन्तेयं सत्यसङ्गरम् ।
KK-18-01-001-023c	धृष्टद्युम्नं सात्यकिं च धृष्टद्युम्नस्य चात्मजान् ॥
KK-18-01-001-024a	ये च शस्त्रैर्वधं प्राप्ताः क्षत्रधर्मेण पार्थिवाः ।
KK-18-01-001-024c	क्वनु ते पार्थिवान्ब्रह्मन्नैतान्पश्यामि नारद ॥
KK-18-01-001-025a	विराटद्रुपदौ चैव धृष्टकेतुमुखांश्च तान् । 
KK-18-01-001-025c	शिखण्डिनं च पाञ्चाल्यं द्रौपदेयांश्च सर्वशः ।
KK-18-01-001-025e	अभिमन्युं च दुर्धर्षं द्रष्टुमिच्छामि नारद ॥ ॥
	
इति श्रीमन्महाभारते स्वर्गारोहणपर्वणि प्रथमोऽध्यायः ॥ 1 ॥

18-1-1 त्रीणि विष्टपानि भुवनानि फलोत्कर्षवशाद्यत्रान्तर्भवन्ति तादृशं स्वर्गं प्राप्य ॥ 18-1-6 तत इति । स्वर्गेऽप्यमर्षो दुस्त्यज इति संस्काराणां प्राबल्यमुक्तम् ॥ 18-1-9 हताः अस्माभिः संधिरार्षः ॥ 18-1-11 विरुद्धं वैरादिकं नश्यति अन्तर्धीयते ॥ 18-1-20 सुहृद इत्यदन्तः शब्दः ॥ 
