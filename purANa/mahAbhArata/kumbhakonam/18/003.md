अध्यायः 003

तत्रैवावस्थानपरीक्षया परितुष्टेषु यमेन्द्रादिषु युधिष्ठिरसमीपमुपागतेषु तद्दृष्टपूर्वनरकादीनां क्षणेनान्तर्धानम् ॥ 1 ॥ धर्मेण युधिष्ठिरं प्रति सप्रशंसनं तद्दृष्टनरकस्य परीक्षणायेन्द्रमायासृष्टत्वकथनम् । 2 ॥ ततो युधिष्ठिरेण गङ्गायामवागाहनान्मानुषशरीरपरित्यागपूर्वकं दिव्यशरीरपरिग्रहणेन महर्ष्यादिभिः स्तूयमानेन सता सहदेवैर्भ्रात्राद्यधिष्ठितदिव्यस्थानगमनम् ॥ 3 ॥

KK-18-01-003-001	वैशम्पायन उवाच ।
KK-18-01-003-001a	स्थिते मुहूर्तं पार्थे तु धर्मराजे युधिष्ठिरे ।
KK-18-01-003-001c	आजग्मुस्तत्र कौरव्य देवाः शक्रपुरोगमाः ॥
KK-18-01-003-002a	स च विग्रहवान्धर्मो राजानं सम्परीक्ष्य तम् ।
KK-18-01-003-002c	तत्राजगाम यत्रासौ कुरुराजो युधिष्ठिरः ॥
KK-18-01-003-003a	तेषु भासुरदेहेषु पुण्याभिजनकर्मसु ।
KK-18-01-003-003c	समागतेषु देवेषु व्यगमत्तत्तमो नृप ॥
KK-18-01-003-004a	नादृश्यन्त च तास्तत्र यातनाः पापकर्मणाम् ।
KK-18-01-003-004c	नदी वैतरणी चैव कूटशाल्मलिना सह ॥
KK-18-01-003-005a	लोहकुम्भ्यः शिलाश्चैव नादृश्यन्त भयानकाः ।
KK-18-01-003-005c	विकृतानि शरीराणि यानि तत्र समन्ततः ॥
KK-18-01-003-006ac	ददर्श राजा कौरव्यस्तान्सर्वान्सुमहाप्रभान् ॥
KK-18-01-003-007a	ततो वायुः सुखस्पर्शः पुण्यगन्धवहः शुचिः ।
KK-18-01-003-007c	ववौ देवसमीपस्थः शीतलोऽतीव भारत ॥
KK-18-01-003-008a	मरुतः सह शक्रेण वसवश्चाश्विनौ सह ।
KK-18-01-003-008c	साध्या रुद्रास्तथाऽऽदित्या ये चान्येऽपि दिवौकसः ।
KK-18-01-003-009a	सर्वे तत्र समाजग्मुः सिद्धाश्च परमर्षयः ।
KK-18-01-003-009c	यत्र राजा महातेजा धर्मपुत्रः स्थितोऽभवत् ॥
KK-18-01-003-010a	ततः शक्रः सुरपतिः श्रिया परमया युतः ।
KK-18-01-003-010c	युधिष्ठिरमुवाचेदं सान्त्वपूर्वमिदं वचः ॥
KK-18-01-003-011a	युधिष्ठिर महाबाहो प्रीता देवगणास्त्वया ।
KK-18-01-003-011c	एह्येहि पुरुषव्याघ्र कृतमेतावता विभो ॥
KK-18-01-003-012a	सिद्धिः प्राप्ता महाबाहो लोकाश्चाप्यक्षयास्तव ।
KK-18-01-003-012c	भ्रातॄणां सुहृदां चैव गतिर्नित्या सुपूजिता ॥
KK-18-01-003-013a	न च मन्युस्त्वया कार्यः शृणु चेदं वचो मम ।
KK-18-01-003-013c	अवश्यं नरकस्तात द्रष्टव्यः सर्वराजभिः ॥
KK-18-01-003-014a	शुभानामशुभानां च द्वौ राशी पुरुषर्षभ ।
KK-18-01-003-014c	यः पूर्वं सुकृतं भुङ्क्ते पश्चान्निरयमेति सः ॥
KK-18-01-003-015a	पूर्वं नरकभाग्यस्तु पश्चात्स्वर्गमुपैति सः ।
KK-18-01-003-015c	भूयिष्ठं पापकर्मा यः स पूर्वं स्वर्गमश्नुते ॥
KK-18-01-003-016a	`भूयिष्ठशुभकर्मा त्वमल्पजिह्मतयाऽच्युत ।'
KK-18-01-003-016c	तेन त्वमेवं गमितो मया श्रेयोऽर्थिना नृप ॥
KK-18-01-003-017a	व्याजेन हि त्वया द्रोण उपचीर्णः सुतं प्रति ।
KK-18-01-003-017c	व्याजेनैव ततो राजन्दर्शितो नरकस्तव ॥
KK-18-01-003-018a	यथैव त्वं तथा भीमस्तथा पार्थो यमौ तथा ।
KK-18-01-003-018c	द्रौपदी च तथा कृष्णा व्याजेन नरकं गताः ।
KK-18-01-003-018e	आगच्छ नरशार्दूल मुक्तास्ते चैव कल्मषात् ॥
KK-18-01-003-019a	स्वपक्ष्याश्चैव ये तुभ्यं पार्थिवा निहता रणे ।
KK-18-01-003-019c	सर्वे स्वर्गमनुप्राप्तास्तान्पश्य भरतर्षभ ॥
KK-18-01-003-020a	कर्णश्चैव महेष्वासः सर्वशस्त्रभृतांवरः ।
KK-18-01-003-020c	स गतः परमां सिद्धिं यदर्थं परितप्यसे ॥
KK-18-01-003-021a	तं पश्य पुरुषव्याघ्रमादित्यतनयं विभो ।
KK-18-01-003-021c	स्वस्थानस्थं महाबाहो जहि शोकं नरर्षभ ॥
KK-18-01-003-022a	भ्रातॄन्पुत्रांस्तथा पश्य स्वपक्ष्यांश्चैव पार्थिवान् ।
KK-18-01-003-022c	स्वंस्वं स्थानमनुप्राप्तान्व्येतु ते मानसो ज्वरः ॥
KK-18-01-003-023a	कृच्छ्रं पूर्वं चानुभूय इतःप्रभृति कौरव ।
KK-18-01-003-023c	विहरस्व मया सार्धं गतशोको निरामयः ॥
KK-18-01-003-024a	कर्मणां तात पुण्यानां ज्ञानानां तपसां स्वयम् ।
KK-18-01-003-024c	दानानां च महाबाहो फलं प्राप्नुहि पार्थिवः ॥
KK-18-01-003-025a	अद्य त्वां देवगन्दर्वा दिव्याश्चाप्सरसो दिवि ।
KK-18-01-003-025c	उपसेवन्तु कल्याणं विरजोम्बरभूषणाः ॥
KK-18-01-003-026a	राजसूयजिताँल्लोकानश्वमेधाभिनिर्मितान् ।
KK-18-01-003-026c	प्राप्नुहि त्वं महाबाहो तपसश्च महाफलम् ॥
KK-18-01-003-027a	उपर्युपरि राज्ञां हि तव लोका युधिष्टिर ।
KK-18-01-003-027c	हरिश्चन्द्रमसः पार्थ येषु त्वं विहरिष्यसि ॥
KK-18-01-003-028a	मान्धाता यत्र राजर्षिर्यत्र राजा भगीरथः ।
KK-18-01-003-028c	दौष्यन्तिर्यत्र भरतस्तत्र त्वं विहरिष्यसि ॥
KK-18-01-003-029a	एषा देवनदी पुण्या पार्थ त्रैलोक्यपावनी ।
KK-18-01-003-029c	आकाशगङ्गा राजेन्द्र तत्राप्लुत्य गमिष्यसि ॥
KK-18-01-003-030a	अत्र स्नातस्य भावस्ते मानुषो विगमिष्यति ।
KK-18-01-003-030c	गतशोको निरायासो मुक्तवैरो भविष्यसि ॥
KK-18-01-003-031a	एवं ब्रुवति देवेन्द्रे कौरवेन्द्रं युधिष्ठिरम् ।
KK-18-01-003-031c	धर्मो विग्रहवान्साक्षादुवाच सुतमात्मनः ॥
KK-18-01-003-032a	भोभो राजन्महाप्राज्ञ प्रीतोऽस्मि तव पुत्रक ।
KK-18-01-003-032c	मद्भक्त्या सत्यवाक्यैश्च क्षमया च दमेन च ॥
KK-18-01-003-033a	एषा तृतीया जिज्ञासा तव राजन्कृता मया ।
KK-18-01-003-033c	न शक्यसे चालयितुं स्वभावात्पार्थ हेतुतः ॥
KK-18-01-003-034a	पूर्वं परीक्षितो हि त्वं प्रश्नाद्द्वैतवने मया ।
KK-18-01-003-034c	अरणीसहितस्यार्थे तच्च निस्तीर्णवानसि ॥
KK-18-01-003-035a	सोदर्येषु विनष्टेषु द्रौपद्या तत्र भारत ।
KK-18-01-003-035c	श्वरूपधारिणा तत्र पुनस्त्वं मे परीक्षितः ॥
KK-18-01-003-036a	इदं तृतीयं भ्रातॄणामर्थे यत्स्थातुमिच्छसि ।
KK-18-01-003-036c	विशुद्धोऽसि महाभाग सुखी विगतकल्मषः ॥
KK-18-01-003-037a	न च ते भ्रातरः पार्थ नरकार्हा विशांपते ।
KK-18-01-003-037c	मायैषा देवराजेन महेन्द्रेण प्रयोजिता ॥
KK-18-01-003-038a	अवश्यं नरकास्तात द्रष्टव्याः सर्वराजभिः ।
KK-18-01-003-038c	ततस्त्वया प्राप्तमिदं मुहूर्तं दुःखमुत्तमम् ॥
KK-18-01-003-039a	न सव्यसाची भीमो वा यमौ वा पुरुषर्षभौ ।
KK-18-01-003-039c	कर्णो वा सत्यवाक् शूरो नरकार्हाश्चिरं नृप ॥
KK-18-01-003-040a	न कृष्णा राजपुत्री च नरकार्हा कथञ्चन ।
KK-18-01-003-040c	एह्येहि भरतश्रेष्ठ पश्य चेमांस्त्रिलोकगान् ॥
KK-18-01-003-041	वैशम्पायन उवाच ।
KK-18-01-003-041a	एवमुक्तः स राजर्षिस्तव पूर्वपितामहः ।
KK-18-01-003-041c	जगाम सह धर्मेण सर्वैश्च त्रिदिवालयैः ॥
KK-18-01-003-042a	गङ्गां देवनदीं पुण्यां पावनीमृषिसंस्तुताम् ।
KK-18-01-003-042c	अवगाह्य ततो राजा तनुं तत्याज मानुषीम् ॥
KK-18-01-003-043a	ततो दिव्यवपुर्भूत्वा धर्मराजो युधिष्ठिरः ।
KK-18-01-003-043c	निर्वैरो गतसन्तापो जले तस्मिन्समाप्लुतः ॥
KK-18-01-003-044a	ततो ययौ वृतो देवैः कुरुराजो युधिष्ठिरः ।
KK-18-01-003-044c	धर्मेण सहितो धीमांस्तूयमानो महर्षिभिः ॥
KK-18-01-003-045a	यत्र ते पुरुषव्याघ्राः शूरा विगतमन्यवः ।
KK-18-01-003-045c	पाण्डवा धार्तराष्ट्राश्च स्वानि स्थानानि भेजिरे ॥ ॥

इति श्रीमन्महाभारते स्वर्गारोहणपर्वणि तृतीयोऽध्यायः ॥ 3 ॥

18-3-17 हतः कुञ्जर इति अश्वत्थामवधे द्रोण उपचीर्णो वञ्चितः गजवाचीशब्दो मनुष्यपरत्वेन ज्ञापित इत्युपचारच्छलेनेत्यर्थः ॥ 18-3-19 तुभ्यं तव ॥ 18-3-33 जिज्ञासा परीक्षा ॥ 18-3-35 स्वर्गाधिरोहणे द्रौपद्या सह सोदर्येषु विनष्टेयु सत्सु । श्वरूपधारिणा शुनकरूपिणा ॥ 18-3-44 यत्र ते पाण्डवास्तत्र देवैः सह ययाविति द्वयोः सम्बन्धः ॥ 
