अध्यायः 005

वैशम्पायनेन जनमेजयं प्रति भीष्मद्रोणादीनां स्वस्वसुकृतफलत्वेन स्वर्गभोगानन्तरं स्वैस्स्वैरंशिभिः सहैक्यप्राप्तिकथनम् ॥ 1 ॥ जनमेजयेन यज्ञान्ते सबहुमानमास्तिकादिप्रेषणपूर्वकं तक्षशिलातो हास्तिनमेत्य प्रजापालनपूर्वकं सुखनिवासः ॥ 2 ॥ सौतिना शौनकादीन्प्रति जनमेजयाय वैशम्पायनोक्तभारतकथनसमापनपूर्वकं भारतमहिमप्रशंसनम् ॥ 3 ॥

KK-18-01-005-001	जनमेजय उवाच ।
KK-18-01-005-001a	भीष्मद्रोणौ महात्मानौ धृतराष्ट्रश्च पार्थिवः ।
KK-18-01-005-001c	विराटद्रुपदौ चोभौ शङ्खश्चैवोत्तरस्तथा ॥
KK-18-01-005-002a	धृष्टकेतुर्जयत्सेनो राजा चैव स सत्यजित् ।
KK-18-01-005-002c	दुर्योधनसुताश्चैव शकुनिश्चैव सौबलः ॥
KK-18-01-005-003a	कर्णपुत्राश्च विक्रान्ता राजा चैव जयद्रथः ।
KK-18-01-005-003c	घटोत्कचादयश्चैव ये चान्ये नानुकीर्तिताः ॥
KK-18-01-005-004a	ये चान्ये कीर्तिता वीरा राजानो दीप्तमूर्तयः ।
KK-18-01-005-004c	स्वर्गे कालं कियन्तं ते तस्थुस्तदपि शंस मे ॥
KK-18-01-005-005a	आहोस्विच्छाश्वतं स्थानं तेषां तत्र द्विजोत्तम ।
KK-18-01-005-005c	अन्ते वा कर्मणां कां ते गतिं प्राप्ता नरर्षभाः ॥
KK-18-01-005-006a	एतदिच्छाम्यहं श्रोतुं प्रोच्यमानं द्विजोत्तम ।
KK-18-01-005-006c	तपसा हि प्रदीप्तेन सर्वं त्वमनुपश्यति ॥
KK-18-01-005-007	सौतिरुवाच ।
KK-18-01-005-007a	इत्युक्तः स तु विप्रर्षिरनुज्ञातो महात्मना ।
KK-18-01-005-007c	व्यासेन तस्य नृपतेराख्यातुमुपचक्रमे ।
KK-18-01-005-008	वैशम्पायन उवाच ।
KK-18-01-005-008a	गन्तव्यं कर्मणामन्ते सर्वेषां मनुजाधिप ।
KK-18-01-005-008c	शृणु गुह्यमिदं राजन्देवानां भरतर्षभ ।
KK-18-01-005-008e	यदुवाच महातेजा दिव्यचक्षुः प्रतापवान् ॥
KK-18-01-005-009a	मुनिः पुराणः कौरव्य पाराशर्यो महाव्रतः ।
KK-18-01-005-009c	अगाधबुद्धिः सर्वज्ञो गतिज्ञः सर्वकर्मणाम् ॥
KK-18-01-005-010ac	तेनोक्तं कर्मणामन्ते प्रविशन्ति स्विकां तनुम् ॥
KK-18-01-005-011a	वसूनेव महातेजा भीष्मः प्राप महाद्युतिः ।
KK-18-01-005-011c	अष्टावेव हि दृश्यन्ते वसवो भरतर्षभ ॥
KK-18-01-005-012a	बृहस्पतिं विवेशाथ द्रोणो ह्यङ्गिरसां वरम् ।
KK-18-01-005-012c	कृतवर्मा तु हार्दिक्यः प्रविवेश मरुद्गणान् ॥
KK-18-01-005-013a	सनत्कुमारं प्रद्युम्नः प्रविवेश यथागतम् ।
KK-18-01-005-013c	धृतराष्ट्रो धनेशस्य लोकान्प्राप दुरासदान् ॥
KK-18-01-005-014a	धृतराष्ट्रेण सहिता गान्धारी च यशस्विनी ।
KK-18-01-005-014c	पत्नीभ्यां सहितः पाण्डुर्महेन्द्रसदनं ययौ ॥
KK-18-01-005-015a	विराटद्रुपदौ चोभौ धृष्टकेतुश्च पार्थिवः ।
KK-18-01-005-015c	निशठाक्रूरसाम्बाश्च भानुः कण्वो विदूरथः ॥
KK-18-01-005-016a	भूरिश्रवाः शलश्चैव भूरिश्च पृथिवीपतिः ।
KK-18-01-005-016c	कंसश्चैवोग्रसेनश्च वसुदेवस्तथैव च ॥
KK-18-01-005-017a	उत्तरश्च सह भ्रात्रा शङ्खेन नरपुङ्गवः ।
KK-18-01-005-017c	विश्वेषां देवतानां ते विविशुर्नरसत्तमाः ॥
KK-18-01-005-018a	[वर्चा नाम महातेजाः सोमपुत्रः प्रतापवान् ।
KK-18-01-005-018c	सोऽभिमन्युर्नृसिंहस्य फल्गुनस्य सुतोऽभवत् ॥
KK-18-01-005-019a	स युद्ध्वा क्षत्रधर्मेण यथा नान्यः पुमान्क्वचित् ।]
KK-18-01-005-019c	विवेश सोमं धर्मात्मा कर्मणोऽन्ते महारथः ॥
KK-18-01-005-020a	आविवेश रविं कर्णो निहतः पुरुषर्षभ ।
KK-18-01-005-020c	द्वापरं शकुनिः प्राप धृष्टद्युम्नस्तु पावकम् ॥
KK-18-01-005-021a	धृतराष्ट्रात्मजाः सर्वे यातुधानान्प्रपेदिरे ।
KK-18-01-005-021c	धर्ममेवाविशत्क्षत्ता राजा चैव युधिष्ठिरः ॥
KK-18-01-005-022a	अनन्तो भगवान्देवः प्रविवेश रसातलम् ।
KK-18-01-005-022c	पितामहनियोगाद्वै यो योगाद्गामधारयत् ॥
KK-18-01-005-023a	यः स नारायणो नाम देवदेवः सनातनः ।
KK-18-01-005-023c	तस्यांशो वासुदेवस्तु कर्मणोऽन्ते विवेश ह ॥
KK-18-01-005-024a	षोडशस्त्रीसहस्राणि वासुदेवपरिग्रहाः ।
KK-18-01-005-024c	अमज्जंस्ताः सरस्वत्यां कालेन जनमेजय ॥
KK-18-01-005-025a	तत्र त्यक्त्वा शरीराणि दिवमारुरुहुः पुनः ।
KK-18-01-005-025c	ताश्चैवाप्सरसो भूत्वा वासुदेवमुपाविशन् ॥
KK-18-01-005-026a	हतास्तस्मिन्महायुद्धे ये वीरास्तु महारथाः ।
KK-18-01-005-026c	घटोत्कचादयश्चैव देवान्यक्षांश्च भेजिरे ॥
KK-18-01-005-027a	दुर्योधनसहायाश्च राक्षसा येऽनुकीर्तिताः ।
KK-18-01-005-027c	प्राप्तास्ते क्रमशो राजन्सर्वलोकाननुत्तमान् ॥
KK-18-01-005-028a	भवनं च महेन्द्रस्य कुबेरस्य च धीमतः ।
KK-18-01-005-028c	वरुणस्य तथा लोकान्विविशुः पुरुषर्षभाः ॥
KK-18-01-005-029a	एतत्ते सर्वमाख्यातं विस्तरेण महाद्युते ।
KK-18-01-005-029c	कुरूणां चरितं कृत्स्नं पाण्डवानां च भारत ॥
KK-18-01-005-030	सौतिरुवाच ।
KK-18-01-005-030a	एतच्छ्रुत्वा द्विजश्रेष्ठात्स राजा जनमेजयः ।
KK-18-01-005-030c	विस्मितोऽभवदत्यर्थं यज्ञकर्मान्तरेष्वथ ॥
KK-18-01-005-031a	ततः समापयामासुः कर्म तत्तस्य याजकाः ।
KK-18-01-005-031c	आस्तिकश्चाभवत्प्रीतः परिमोक्ष्य भुजङ्गमान् ॥
KK-18-01-005-032a	ततो द्विजातीन्सर्वांस्तान्दक्षिणाभिरतोषयत् ।
KK-18-01-005-032c	पूजिताश्चापि ते राज्ञा ततो जग्मुर्यथागतम् ॥
KK-18-01-005-033a	विसर्जयित्वा विप्रांस्तान्राजाऽपि जनमेजयः ।
KK-18-01-005-033c	हृष्टस्तक्षशिलायाः स पुनरायाद्गजाह्वयम् ॥
KK-18-01-005-034a	एतत्ते सर्वमाख्यातं वैशम्पायनकीर्तितम् ।
KK-18-01-005-034c	व्यासाज्ञया समाज्ञातं सर्पसत्रे नृपस्य हि ॥
KK-18-01-005-035a	पुण्योऽयमितिहासाख्यः पवित्रं चेदमुत्तमम् ।
KK-18-01-005-035c	कृष्णेन मुनिना विप्र निर्मितं सत्यवादिना ॥
KK-18-01-005-036a	सर्वज्ञेन विधिज्ञेन धर्मज्ञानवता सता ।
KK-18-01-005-036c	अतीन्द्रियेण शुचिना तपसा भावितात्मना ॥
KK-18-01-005-037a	ऐश्वर्ये वर्तता चैव साङ्ख्ययोगवता तथा ।
KK-18-01-005-037c	नैकतन्त्रविबुद्धेन दृष्ट्वा दिव्येन चक्षुषा ॥
KK-18-01-005-038a	कीर्तिं प्रथयता लोके पाण्डवानां महात्मनाम् ।
KK-18-01-005-038c	अन्येषां क्षत्रियाणां च भूरिद्रविणतेजसाम् ॥
KK-18-01-005-039a	`क्रीडां च वासुदेवस्य देवदेवस्य शाङ्गिणः ।
KK-18-01-005-039c	विश्वेषां देवभागानां जन्मसायुज्यमेव च ॥ '
KK-18-01-005-040a	य इदं शृणुयाद्विद्वान्पर्वसु द्विजसत्तमः ।
KK-18-01-005-040c	धूतपाप्मा जितस्वर्गो ब्रह्मभूयाय गच्छति ॥
KK-18-01-005-041a	कार्ष्णं वेदमिमं सर्वं शृणुयाद्यः समाहितः ।
KK-18-01-005-041c	ब्रह्महत्याकृतं पापं तत्क्षणादेव नश्यति ॥
KK-18-01-005-042a	यश्चेदं श्रावयेच्छ्राद्धे ब्राह्मणान्पादमन्ततः ।
KK-18-01-005-042c	अक्षय्यमन्नपानं वै पितॄंस्तस्योपतिष्ठते ॥
KK-18-01-005-043a	अह्ना यदेनः कुरुते इन्द्रियैर्मनसाऽपि वा ।
KK-18-01-005-043c	महाभारतमाख्याय सर्पपापैः प्रमुच्यते ॥
KK-18-01-005-044a	[यद्रात्रौ कुरुते पापं ब्राह्मणः स्त्रीगणैर्वृतः ।
KK-18-01-005-044c	महाभारतमाख्याय पूर्वां सन्ध्यां प्रमुच्यते ॥
KK-18-01-005-045a	महत्त्वाद्भारवत्त्वाच्च महाभारतमुच्यते ।
KK-18-01-005-045c	निरुक्तमस्य यो वेद सर्वपापैः प्रमुच्यते ॥
KK-18-01-005-046a	अष्टादशपुराणानि धर्मशास्त्राणि सर्वशः ।
KK-18-01-005-046c	वेदाः साङ्गास्तथैकत्र भारतं चैकतः स्थितम् ॥
KK-18-01-005-047a	श्रूयतां सिंहनादोऽयमृषेस्तस्य महात्मनः ।
KK-18-01-005-047c	अष्टादशपुराणानां कर्तुर्वेदमहोदधेः ॥]
KK-18-01-005-048a	त्रिभिर्वर्षैर्महत्पुण्यं कृष्णद्वैपायनः प्रभुः ।
KK-18-01-005-048c	अखिलं भारतं चेदं चकार भगवान्मुनिः ॥
KK-18-01-005-049a	[आकर्ण्य भक्त्या सततं जयाख्यं भारतं महत् ।
KK-18-01-005-049c	श्रीश्च कीर्तिस्तथा विद्या भवन्ति सहिताः सदा ॥]
KK-18-01-005-050a	धर्मे चार्थे च कामे च मोक्षे च भरतर्षभ ।
KK-18-01-005-050c	यदिहास्ति तदन्यत्र यन्नेहास्ति न कुत्रचित् ॥
KK-18-01-005-051a	"वाच्यते यत्र सततं जयाख्यं भारतं महत् ।
KK-18-01-005-051c	श्रीश्च कीर्तिश्च विद्या च भवन्ति मुदिताः सदा ॥
KK-18-01-005-052a	भारतस्य तु वक्तारं ब्रह्मर्षिं च महागुरुम् ॥
KK-18-01-005-052c	वैशम्पायनमारोप्य स्वर्णभद्रासनं तदा ॥
KK-18-01-005-053a	जनमेजयादिराजान आस्तिकाद्या द्विजातयः ।
KK-18-01-005-053c	धर्मदत्तादिवैश्याश्च सोम्यवंश्यादिशूद्रकाः ॥
KK-18-01-005-054a	प्रयुतं चायुतं चेति सहस्रं शतमित्यपि ।
KK-18-01-005-054c	दशकं चेति निष्काणामानर्चुस्तं महागुरुम् ॥
KK-18-01-005-055a	निष्काणां दशकं दत्त्वा मृतपुत्रोऽमृतप्रजः ।
KK-18-01-005-055c	ऊष्मादिव्याधियुक्तश्च शतं दत्त्वा निरामयः ॥
KK-18-01-005-056a	सहस्रदानात्सन्तानहीनः सन्तानपुत्रवान् ।
KK-18-01-005-056c	आयुरारोग्यमैश्वर्यं भेजुस्तेऽन्नं च पुत्रकान् ॥
KK-18-01-005-057a	सुवर्णं रजतं रत्नं सर्वाण्याभरणानि च ।
KK-18-01-005-057c	सर्वोपकरणैर्युक्तं निधिनिक्षेपसंयुतम् ॥
KK-18-01-005-058a	इष्टकाभित्तिसंयुक्तमग्निबाधादिवर्जितम् ।
KK-18-01-005-058c	देवपूजाग्निहोत्रादिपाठार्थगृहसंयुतम् ।
KK-18-01-005-058e	सान्तर्बहिस्संवरणं सप्रासादं सगोगृहम् ॥
KK-18-01-005-059a	व्यष्ट्या समष्ट्या वा दद्यात्स्वर्गारोहणपर्वणि ।
KK-18-01-005-059c	निवृत्तिकामो दद्याच्चेत्पुनर्जन्म न विद्यते ॥
KK-18-01-005-060ac	सकामश्चेद्ब्रह्मकल्पं सुखं ब्रह्मगृहे वसेत् ॥
KK-18-01-005-061a	पुराणमुखतो यस्माद्वेदान्तज्ञानमाप्यते ।
KK-18-01-005-061c	स तेन गुरुराख्यातस्तत्पूजा हीशपूजनम् ॥
KK-18-01-005-062a	भारतस्य तु वक्तारं श्रोतारं लेखकांस्तदा ।
KK-18-01-005-062c	प्रपूजयन्ति संहृष्टाः सिद्धाश्च परमर्षयः ॥
KK-18-01-005-063a	महाभारतवक्तारं नार्चयन्तीह ये नराः ।
KK-18-01-005-063c	तेषां सर्वक्रियाहानिर्भवेद्देवाः शपन्ति च ॥"
KK-18-01-005-064a	जयो नामेतिहासोऽयं श्रोतव्यो जयमिच्छता ।
KK-18-01-005-064c	राज्ञा राजसुतैश्चैव गर्भिण्या चैव योषिता ॥
KK-18-01-005-065a	[स्वर्गकामो लभेत्स्वर्गं जयकामो लभेज्जयम् ।
KK-18-01-005-065c	गर्भिणी लभते पुत्रं कन्यां वा बहुभागिनीम् ॥
KK-18-01-005-066a	अनागतश्च मोक्षश्च कृष्णद्वैपायनः प्रभुः ।
KK-18-01-005-066c	सन्दर्भं भारतस्यास्य कृतवान्धर्मकाम्यया ॥
KK-18-01-005-067a	*षष्टिं शतसहस्राणि चकारान्यां स संहिताम् ।
KK-18-01-005-067c	त्रिंशच्छतसहस्राणि देवलोके प्रतिष्ठितम् ॥
KK-18-01-005-068a	पित्र्ये पञ्चदशं ज्ञेयं यक्षलोके चतुर्दश ।
KK-18-01-005-068c	एकं शतसहस्रं तु मानुषेषु प्रभाषितम् ॥*
KK-18-01-005-069a	नारदोऽश्रावयद्देवानसितो देवलः पितॄन् ।
KK-18-01-005-069c	रक्षोयक्षाञ्शुको मर्त्यान्वैशम्पायन एव तु ॥
KK-18-01-005-070a	इतिहासमिमं पुण्यं महार्थं वेदसम्मितम् ।
KK-18-01-005-070c	व्यासोक्तं श्रूयते येन कृत्वा ब्राह्मणमग्रतः ॥
KK-18-01-005-071a	स नरः सर्वकामांश्च कीर्तिं प्राप्येह शौनक ।
KK-18-01-005-071c	गच्छेत्परमिकां सिद्धिमत्र मे नास्ति संशयः ॥
KK-18-01-005-072a	भारताध्ययनात्पुण्यादपि पादमधीयतः ।
KK-18-01-005-072c	श्रद्धया परया भक्त्या श्राव्यते चापि येन तु ।
KK-18-01-005-072e	य इमां संहितां पुण्यां पुत्रमध्यापयच्छुकम् ॥
KK-18-01-005-073a	मातापितृसहस्राणि पुत्रदारशतानि च ।
KK-18-01-005-073c	संसारेष्वनुभूतानि यान्ति यास्यन्ति चापरे ॥
KK-18-01-005-074a	हर्षस्थानसहस्राणि भयस्थानशतानि च ।
KK-18-01-005-074c	दिवसे दिवसे मूढमाविशन्ति न पण्डितम् ॥
KK-18-01-005-075a	ऊर्ध्वबाहुर्विरौम्येष न च कश्चिच्छृणोति मे ।
KK-18-01-005-075c	धर्मादर्थश्च कामश्च स किमर्थं न सेव्यते ॥
KK-18-01-005-076a	न जातु कामान्न भयान्न लोभाद्धर्मं त्यजेज्जीवितस्यापि हेतोः ।
KK-18-01-005-076c	नित्यो धर्मः सुखदुःखे त्वनित्ये जीवो नित्यो हेतुरस्य त्वनित्यः ॥
KK-18-01-005-077a	इमां भारतसावित्रीं प्रातरुत्थायः यः पठेत् ।
KK-18-01-005-077c	स भारतफलं प्राप्य परं ब्रह्माधिगच्छति ॥
KK-18-01-005-078a	यथा समुद्रो भगवान्यथा हि हिमवान्गिरिः ।
KK-18-01-005-078c	ख्यातावुभौ रत्ननिधी तथा भारतमुच्यते ॥
KK-18-01-005-079a	कार्ष्णं देवमिमं विद्वाञ्श्रावयित्वाऽर्थमश्नुते ।
KK-18-01-005-079c	इदं भारतमाख्यानं यः पठेत्सुसमाहितः ।
KK-18-01-005-079e	स गच्छेत्परमां सिद्धिमिति मे नास्ति संशयः ॥
KK-18-01-005-080a	द्वैपायनोष्ठपुटनिस्सृतमप्रमेयं पुण्यं पवित्रमथ पापहरं शिवं च ।
KK-18-01-005-080c	यो भारतं समधिगच्छति वाच्यमानं किं तस्य पुष्करजलैरभिषेचनेन ॥
KK-18-01-005-081a	यो गोशतं कनकशृङ्गमयं ददाति विप्राय वेदविदुषे सुबहुश्रुताय ।
KK-18-01-005-081c	पुण्यां च भारतकथां सततं शृणोति तुल्यं फलं भवति तस्य च तस्य चैव ॥]
KK-18-01-005-082a	"यद्यदिष्टतमं कामं लभते श्रद्धयाऽन्वितः ।
KK-18-01-005-082c	शृणुयान्मुदितो भूत्वा आस्तिको बुद्धिसंयुतः ॥
KK-18-01-005-083a	वासुदेवं स्मरन्विद्वान्पुण्डरीकायतेक्षणम् ।
KK-18-01-005-083c	इतिहासमिमं पुण्यं महार्थं वेदसम्मितम् ॥
KK-18-01-005-084a	श्रावयेद्यस्तु वर्णादीन्कृत्वा ब्राह्मणमग्रतः ।
KK-18-01-005-084c	सर्वपापविशुद्धात्मा शुचिस्तद्गतमानसः ॥
KK-18-01-005-085a	इह कीर्तिं महत्प्राप्य भोगवान्सुखमश्नुते ।
KK-18-01-005-085c	व्यासप्रसादेन पुनः स्वर्गलोकं स गच्छति ॥
KK-18-01-005-086a	एतद्विदित्वा सर्वं तु सर्ववेदार्थविद्भवेत् ।
KK-18-01-005-086c	पूजनीयश्च सततं माननीयो भवेद्द्विजः ॥" ॥

इति श्रीमन्महाभारते शतसाहस्र्यां संहितायां वैयासिक्यां स्वर्गारोहणपर्वणि पञ्चमोऽध्यायः ॥ 5 ॥ ॥ समाप्तं स्वर्गारोहणपर्व ॥ 18 ॥ इति श्रीमन्महाभारतं समाप्तम् ॥ 

18-5-8 न शक्यं कर्मणामन्ते सर्वेण मनुजाधिप । प्रकृतिं किंनु सम्यक्ते पृच्छैषा सम्प्रयोजितेति ज्ञ.पाठः ॥ 18-5-36 विधिज्ञेन दैवज्ञेन । अतीन्द्रियेणेन्द्रियाण्यतिक्रान्तेन ॥ 18-5-38 सर्वेषां तृतीयान्तानां निर्मितमित्यनेनान्वयः । अन्येषामपि कीर्तिं वासुदेवस्य क्रीडां च प्रथयतेति सम्बन्धः ॥ 18-5-40 यश्चेदं श्रावयेद्विद्वान्सदा पर्वणिपर्वणि । ब्रह्मभूयाय कल्पते । इति झ.पाठः ॥ 18-5-41 ब्रह्महत्यादिपापानां कोटिस्तस्य विनश्यति इति झ.पाठः ॥ 18-5-42 अन्ततो निकटे ॥ 18-5-43 आख्याय पश्चात्सन्ध्यां प्रमुच्यत इति झ.पाठः । तत्र महाभारतस्याल्पमपि पश्चिमायां सन्ध्यायां पठ्यते चेद्दिनकृतं पापं नश्यति । एवं प्रातः सन्ध्यायां रात्रिकृतमित्यर्थः ॥ 18-5-45 निरुक्तं नामनिर्वचनं ॥ 18-5-48 त्रिभिर्वर्षैरिदं पूर्णमिति झ.पाठः ॥ 18-5-50 चकार चतुष्टयादधर्मादिचतुष्टयमप्यत्रोक्तं हानार्थमिति बोध्यम् ॥ 18-5-64 श्रोतव्यो मोक्षमिच्छता । ब्राह्मणेन च राज्ञा च गर्भिण्या इति पाठः ॥ 18-5-66 अनागतोऽनागन्तुको नित्यसिद्ध इतियावत् । एवंविधो यो मोक्षः कैवल्यं तदेव स्वरूपं यस्य स मोक्षः । यद्वा मोक्तुमिच्छन् । मुचोऽकर्मकस्य गुणो वेति सनि गुणोऽभ्यासलोपश्च । मुमुक्षुरित्यर्थः । लोकहित इति भावः ॥ 18-5-67 अन्यां वेदचतुष्टयसंहिताभ्यः पृथग्भूतां तदर्थवतीम् ॥ 18-5-70 श्रूयते येन यः शृणोतीत्यर्थः । उभयत्र विभक्तिव्यत्यय आर्षः ॥ 18-5-72 भारताध्ययनादिति सार्धश्लोकः । यः व्यासः इमां संहितां शुकं पुत्रम् अध्यापयत् । तस्य अधीयतो भारताख्यमितिहासं स्मरतः । स्मृत्वा च ग्रन्थरूपेण प्रणयतः । भक्त्या परया श्रद्धया च व्यास एव पूज्यस्तस्य वाक्यं प्रमाणमेवेत्यास्तिक्यबुद्द्या येन पुंसा इदं श्राव्यते स पुण्यात् पुण्यकरात् अपि पादं श्लोकपादं ग्रन्थपादं वा भारतस्याध्ययनात्परमिकां सिद्धिं गच्छेदिति पूर्वेणान्वयः । व्यासे श्रद्धां बद्ध्वा भारतमध्येव्यभित्यर्थः ॥ 18-5-73 सन्ध्यायां भारतं पठनीयमित्युक्तं तत्र पठनयोग्यं भारतसारसङ्ग्रहं चतुःश्लोकीरूपमाह मातेति ॥ 
