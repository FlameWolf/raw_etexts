अध्यायः 004

युधिष्ठिरेण स्वर्गे निवसतां कृष्णकर्णादीनां दर्शनम् ॥ 1 ॥ इन्द्रेण युधिष्ठिराय द्रौपदेयादीनां तत्तत्स्थानगतानां पृथक्पृथक्प्रदरशनम् ॥ 2 ॥

001	वैशम्पायन उवाच
001a	ततो युधिष्ठिरो राजा देवैः सर्षिमरुद्गणैः ।
001c	स्तूयमानो ययौ तत्र यत्र ते कुरुपुङ्गवाः ॥
002a	ददर्श तत्र गोविन्दं ब्राह्मेण वपुषाऽन्वितम् ।
002c	तेनैव दृष्टपूर्वेण सादृश्येनैव सूचितम् ॥
003a	दीप्यमानं स्ववपुषा दिव्यैरस्त्रैरुपस्थितम् ।
003c	चक्रप्रभृतिभिर्घोरैर्दिव्यैः पुरुषविग्रहैः ॥
004a	उपास्यमानं वीरेण फल्गुनेन सुवर्चसा ।
004c	तथास्वरूपं कौन्तेयो ददर्श मधुसूदनम् ॥
005a	तावुभौ पुरुषव्याघ्रौ समुद्वीक्ष्य युधिष्ठिरम् ।
005c	यथावत्प्रतिपेदाते पूजया देवपूजितौ ॥
006a	अपरस्मिन्नथोद्देशे कर्णं शस्त्रभृतां वरम् ।
006c	द्वादशादित्यसहितं ददर्श कुरुनन्दनः ॥
007a	अथापरस्मिन्नुद्देशे मरुद्गणवृतं विभुम् ।
007c	भीमसेनमथापश्यत्तेनैव वपुषाऽन्वितम् ॥
008a	वायोर्मूर्तिमतः पार्श्वे दिव्यमूर्तिसमन्वितम् ।
008c	श्रिया परमया युक्तं सिद्धिं परमिकां गतम् ॥
009a	अश्विनोस्तु तथा स्थाने दीप्यमानौ स्वतेजसा ।
009c	नकुलं सहदेवं च ददर्श कुरुनन्दनः ॥
010a	तथा ददर्श पाञ्चालीं कमलोत्पलमालिनीम् ।
010c	वपुषा स्वर्गमाक्रम्य तिष्ठन्तीमर्कवर्चसम् ॥
011a	तत्रैनां सहसा राजा स्प्रष्टुमैच्छद्युधिष्ठिरः ।
011c	ततोऽस्य भगवानिन्द्रः कथयामास देवराट् ॥
012a	श्रीरेषा द्रौपदीरूपा त्वदर्थे मानुषं गता ।
012c	अयोनिजा लोककान्ता पुण्यगन्धा युधिष्ठिर ॥
013a	रत्यर्थं भवतां ह्येषा निर्मिता शूलपाणिना ।
013c	द्रुपदस्य कुले जाता भवद्भिश्चोपजीविता ॥
014a	एते पञ्च महाभागा गन्धर्वाः पावकप्रभाः ।
014c	द्रौपद्यास्तनया राजन्युष्माकममितौजसः ॥
015a	पश्य गन्धर्वराजानं धृतराष्ट्रं मनीषिणम् ।
015c	एनं च त्वं विजानीहि भ्रातरं पूर्वजं पितुः ॥
016a	अयं ते पूर्वजो भ्राता कौन्तेयः पावकद्युतिः ।
016c	सूर्यपुत्रो रथिश्रेष्ठो राधेय इति विश्रुतः ।
016e	आदित्यसहितो भाति पश्यैनं पुरुषर्षभम् ॥
017a	साध्यानामथ देवानां विश्वेषां मरुतामपि ।
017c	गणेषु पश्य राजेन्द्र वृष्ण्यन्धकमहारथान् ।
017e	सात्यकिप्रमुखान्वीरान्भोजांश्चैव महाबलान् ॥
018a	सोमेन सहितं पश्य सौभद्रमपराजितम् ।
018c	अभिमन्युं महेष्वासं निशाकरसमद्युतिम् ॥
019a	एष पाण्डुर्महेष्वासः कुन्त्या माद्र्या च सङ्गतः ।
019c	विमानेन सदाऽभ्येति पिता तव ममान्तिकम् ॥
020a	वसुभिः सहितं पश्य भीष्मं शान्तनवं नृपम् ।
020c	द्रोणं बृहस्पतेः पार्श्वे गुरुमेनं निशामय ॥
021a	एते चान्ये महीपाला योधास्तव च पाण्डव ।
021c	गन्धर्वसहिता यान्ति यक्षपुण्यजनैस्तथा ॥
022a	गुह्यकानां गतिं चापि केचित्प्राप्ता नराधिपाः ।
022c	त्यक्त्वा देहं जितः स्वर्गः पुण्यवाग्बुद्धिकर्मभिः ॥ ॥

इति श्रीमन्महाभारते स्वार्गारोहणपर्वणि चतुर्थोऽध्यायः ॥ 4 ॥

18-4-2 ब्राह्मेण ब्रह्मणा आराध्येन ॥ 18-4-3 उपस्थितं सेवितम् अस्त्रैः ॥ 18-4-12 मानुषं मानुषभावम् ॥ 
