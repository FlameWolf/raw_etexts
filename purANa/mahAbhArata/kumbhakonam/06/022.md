अध्यायः 022

युधिष्ठिरादीनां युद्धाय निर्गमः ॥ 1 ॥
KK-06-03-022-001	सञ्जय उवाच 
KK-06-03-022-001a	ततो युधिष्ठिरो राजा स्वां सेनां समचोदयत् ।
KK-06-03-022-001c	प्रतिव्यूहन्ननीकानि भीष्मस्य भरतर्षभ ॥
KK-06-03-022-002a	यथोद्दिष्टान्यनीकानि प्रत्यव्यूहन्त पाण्डवाः ।
KK-06-03-022-002c	स्वर्गं परममिच्छन्तः सुयुद्धेन कुरूद्वहाः ॥
KK-06-03-022-003a	मध्ये शिखण्डिनोऽनीकं रक्षितं सव्यसाचिना ।
KK-06-03-022-003c	धृष्टद्युम्नश्चरन्नग्रे भीमसेनेन पालितः ॥
KK-06-03-022-004a	अनीकं दक्षिणं राजन्युयुधानेन पालितम् ।
KK-06-03-022-004c	श्रीमता सात्वताग्र्येण शक्रेणेव धनुष्मता ॥
KK-06-03-022-005a	महेन्द्रयानप्रतिमं रथं तु सोपस्करं हाटकरत्नचित्रम् ।
KK-06-03-022-005c	युधिष्ठिरः काञ्चनभाण्डयोक्त्रं समास्थितो नागबलस्य मध्ये ॥
KK-06-03-022-006a	समुच्छ्रितं दन्तशलाकमस्य सुपाण्डुरं छत्रमतीव भाति ।
KK-06-03-022-006c	प्रदक्षिणं चैनमुपाचरन्त महर्षयः संस्तुतिभिर्महेन्द्रम् ॥
KK-06-03-022-007a	पुरोहिताः शत्रुवधं वदन्तो ब्रह्मर्षिसिद्धाः श्रुतवन्त एनम् ।
KK-06-03-022-007c	जप्यैश्च मन्त्रैश्च महौषधीभिः समन्ततः स्वस्त्ययनं ब्रुवन्तः ॥
KK-06-03-022-008a	ततः स वस्त्राणि तथैव गाश्च फलानि पुष्पाणि तथैव निष्कान् ।
KK-06-03-022-008c	कुरूत्तमो ब्राह्मणसान्महात्मा कुर्वन्ययौ शक्र इवामरेशः ॥
KK-06-03-022-009a	सहस्रसूर्यः शतकिङ्किणीकः परार्ध्यजाम्बूनदहेमचित्रः ।
KK-06-03-022-009c	रथोऽर्जुनस्याग्निरिवार्चिमाली विभ्राजते श्वेतहयः सुचक्रः ॥
KK-06-03-022-010a	तमास्थितः केशवसङ्गृहीतं कपिध्वजो गाण्डिवबाणपाणिः ।
KK-06-03-022-010c	धनुर्धरो यस्य समः पृथिव्यां न विद्यते नो भविता कदाचित् ॥
KK-06-03-022-011a	उद्धर्तयिष्यंस्तव पुत्रसेनामतीव रौद्रं स बिभर्ति रूपम् ।
KK-06-03-022-011c	अनायुधो यः सुभुजो भुजाभ्यां नराश्वनागान्युधि भस्म कुर्यात् ॥
KK-06-03-022-012a	स भीमसेनः सहितो यमाभ्यां वृकोदरो वीररथस्य गोप्ता ।
KK-06-03-022-012c	तं तत्र सिंहर्षभमत्तखेलं लोके महेन्द्रप्रतिमानकल्पम् ॥
KK-06-03-022-013a	समीक्ष्य सेनाग्रगतं दुरासदं संविव्यथुः पङ्कगता यथा द्विपाः ।
KK-06-03-022-013c	वृकोदरं वारणराजदर्पं योधास्त्वदीया भयविग्नसत्त्वाः ॥
KK-06-03-022-014a	अनीकमध्ये तिष्ठन्तं राजपुत्रं दुरासदम् ।
KK-06-03-022-014c	अब्रवीद्भरतश्रेष्ठं गुडाकेशं जनार्दनः ॥
KK-06-03-022-015	वासुदेव उवाच 
KK-06-03-022-015a	य एष रोषात्प्रतपन्बलस्थो यो नः सेनां सिंह इवेक्षते च ।
KK-06-03-022-015c	स एष भीष्मः कुरुवंशकेतुर्येनाहृतास्त्रिशतं वाजिमेधाः ॥
KK-06-03-022-016a	एतान्यनीकानि महानुभावं गूहन्ति मेघा इव रश्मिमन्तम् ।
KK-06-03-022-016c	एतानि हत्वा पुरुषप्रवीर काङ्क्षस्व युद्धं भरतर्षभेण ॥ ॥

इति श्रीमन्महाभारते भीष्मपर्वणि भगवद्गीतापर्वणि द्वाविंशोऽध्यायः ॥

6-22-9 सहस्रं सूर्यतुल्यान्यादर्शचक्राणि यस्मिन्स सहस्रसूर्यः ॥ 6-22-16 गूहन्ति परिवारयन्ति ॥
