अध्यायः 034

चतुस्त्रिंशोऽध्यायः ॥ भगवद्गीताध्यायः ॥ 10 ॥
KK-06-03-034-001	श्रीभगवानुवाच 
KK-06-03-034-001a	भूय एव महाबाहो शृणु मे परमं वचः ।
KK-06-03-034-001c	यत्तेऽहं प्रीयमाणाय वक्ष्यामि हितकाम्यया ॥
KK-06-03-034-002a	न मे विदुः सुरगणाः प्रभवं न महर्षयः ।
KK-06-03-034-002c	अहमादिर्हि देवानां महर्षीणां च सर्वशः ॥
KK-06-03-034-003a	यो मामजमनादिं च वेत्ति लोकमहेश्वरम् ।
KK-06-03-034-003c	असम्मूढः स मर्त्येषु सर्वपापैः प्रमुच्यते ॥
KK-06-03-034-004a	बुद्धिर्ज्ञानमसम्मोहः क्षमा सत्यं दमः शमः ।
KK-06-03-034-004c	सुखं दुःखं भवो भवो भयं चाभयमेव च ॥
KK-06-03-034-005a	अहिंसा समता तुष्टिस्तपो दानं यशोऽयशः ।
KK-06-03-034-005c	भवन्ति भावा भूतानां मत्त एव पृथग्विधाः ॥
KK-06-03-034-006a	महर्षयः सप्त पूर्वे चत्वारो मनवस्तथा ।
KK-06-03-034-006c	मद्भाव मानसा जाता येषां लोक इमाः प्रजाः ॥
KK-06-03-034-007a	एतां विभूतिं योगं च मम यो वेत्ति तत्त्वतः ।
KK-06-03-034-007c	सोऽविकम्पेन योगेन युज्यते नात्र संशयः ॥
KK-06-03-034-008a	अहं सर्वस्य प्रभवो मत्तः सर्वं प्रवर्तते ।
KK-06-03-034-008c	इति मत्वा भजन्ते मां बुधा भावसमन्विताः ॥
KK-06-03-034-009a	मच्चित्ता मद्गतप्राणा बोधयन्तः परस्परम् ।
KK-06-03-034-009c	कथयन्तश्च मां नित्यं तुष्यन्ति च रमन्ति च ॥
KK-06-03-034-010a	तेषां सततयुक्तानां भजतां प्रीतिपूर्वकम् ।
KK-06-03-034-010c	ददामि बुद्धियोगं तं येन मामुपयान्ति ते ॥
KK-06-03-034-011a	तेषामेवानुकम्पार्थमहमज्ञानजं तमः ।
KK-06-03-034-011c	नाशयाम्यात्मभावस्थो ज्ञानदीपेन भास्वता ॥
KK-06-03-034-012	अर्जुन उवाच 
KK-06-03-034-012a	परं ब्रह्म परं धाम पवित्रं परमं भवान् ।
KK-06-03-034-012c	पुरुषं शाश्वतं दिव्यमादिदेवमजं विभुम् ॥
KK-06-03-034-013a	आहुस्त्वामृषयः सर्वे देवर्षिर्नारदस्तथा ।
KK-06-03-034-013c	असितो देवलो व्यासः स्वयं चैव ब्रवीषि मे ॥
KK-06-03-034-014a	सर्वतेमदृतं मन्ये यन्मां वदसि केशव ।
KK-06-03-034-014c	न हि ते भगवन्व्यक्तिं विदुर्देवा न दानवाः ॥
KK-06-03-034-015a	स्वयमेवात्मनात्मानं वेत्थ त्वं पुरुषोत्तम ।
KK-06-03-034-015c	भूतभावन भूतेश देवदेव जगत्पते ॥
KK-06-03-034-016a	वक्तुमर्हस्यशेषेण दिव्या ह्यात्मविभूतयः ।
KK-06-03-034-016c	याभिर्विभूतिभिर्लोकानिमांस्त्वं व्याप्य तिष्ठसि ॥
KK-06-03-034-017a	कथं विद्यामहं योगिंस्त्वां सदा परिचिन्तयन् ।
KK-06-03-034-017c	केषु केषु च भावेषु चिन्त्योऽसि भगवन्मया ॥
KK-06-03-034-018a	विस्तरेणात्मनो योगं विभूतिं च जनार्दन ।
KK-06-03-034-018c	भूयः कथय तृप्तिर्हि शृण्वतो नास्ति मेऽमृतम् ॥
KK-06-03-034-019	श्रीभगवानुवाच 
KK-06-03-034-019a	हन्त ते कथयिष्यामि दिव्या ह्यात्मविभूतयः ।
KK-06-03-034-019c	प्राधान्यतः कुरुश्रेष्ठ नास्त्यन्तो विस्तरस्य मे ॥
KK-06-03-034-020a	अहमात्मा गुडाकेश सर्वभूताशयस्थितः ।
KK-06-03-034-020c	अहमादिश्च मध्यं च भूतानामन्त एव च ॥
KK-06-03-034-021a	आदित्यानामहं विष्णुर्ज्योतिषां रविरंशुमान् ।
KK-06-03-034-021c	मरीचिर्मरुतामस्मि नक्षत्राणामहं शशी ॥
KK-06-03-034-022a	वेदानां सामवेदोऽस्मि देवानामस्मि वासवः ।
KK-06-03-034-022c	इन्द्रियाणां मनश्चास्मि भूतानामस्मि चेतना ॥
KK-06-03-034-023a	रुद्राणां शङ्करश्चास्मि वित्तेशो यक्षरक्षसाम् ।
KK-06-03-034-023c	वसूनां पावकश्चास्मि मेरुः शिखरिणामहम् ॥
KK-06-03-034-024a	पुरोधसां च मुख्यं मां विद्धि पार्थ बृहस्पतिम् ।
KK-06-03-034-024c	सेनानीनामहं स्कन्दः सरसामस्मि सागरः ॥
KK-06-03-034-025a	महर्षीणां भृगुरहं गिरामस्म्येकमक्षरम् ।
KK-06-03-034-025c	यज्ञानां जपयज्ञोऽस्मि स्थावराणां हिमालयः ॥
KK-06-03-034-026a	अश्वत्थः सर्ववृक्षाणां देवर्षीणां च नारदः ।
KK-06-03-034-026c	गन्धर्वाणां चित्ररथः सिद्धानां कपिलो मुनिः ॥
KK-06-03-034-027a	उच्चैः श्रवसमश्वानां विद्धि माममृतोद्भवम् ।
KK-06-03-034-027c	ऐरावतं गजेन्द्राणां नराणां च नराधिपम् ॥
KK-06-03-034-028a	आयुधानामहं वज्रं धेनूनामस्मि कामधुक् ।
KK-06-03-034-028c	प्रजनश्चास्मि कन्दर्पः सर्पाणामस्मि वासुकिः ॥
KK-06-03-034-029a	अनन्तश्चास्मि नागानां वरुणो यादसामहम् ।
KK-06-03-034-029c	पितॄणामर्यमा चास्मि यमः संयमतामहम् ॥
KK-06-03-034-030a	प्रह्लादश्चास्मि दैत्यानां कालः कलयतामहम् ।
KK-06-03-034-030c	मृगाणां च मृगेन्द्रोऽहं वैनतेयश्च पक्षिणाम् ॥
KK-06-03-034-031a	पवनः पवतामस्मि रामः शस्त्रभृतामहम् ।
KK-06-03-034-031c	झषाणां मकरश्चास्मि स्रोतसामस्मि जाह्नवी ॥
KK-06-03-034-032a	सर्गाणामादिरन्तश्च मध्यं चैवाहमर्जुन ।
KK-06-03-034-032c	अध्यात्मविद्या विद्यानां वादः प्रवदतामहम् ॥
KK-06-03-034-033a	अक्षराणामकारोऽस्मि द्वन्द्वः सामासिकस्य च ।
KK-06-03-034-033c	अहमेवाक्षयः कालो धाताऽहं विश्वतोमुखः ॥
KK-06-03-034-034a	मृत्युः सर्वहरश्चाहमुद्भवश्च भविष्यताम् ।
KK-06-03-034-034c	कीर्तिः श्रीर्वाक्च नारीणां स्मृतिर्मेधा धृतिः क्षमा ॥
KK-06-03-034-035a	बृहत्साम तथा साम्नां गायत्री छन्दसामहम् ।
KK-06-03-034-035c	मासानां मार्गशीर्षोऽहमृतूनां कुसुमाकरः ॥
KK-06-03-034-036a	द्यूतं छलयतामस्मि तेजस्तेजस्विनामहम् ।
KK-06-03-034-036c	जयोऽस्मि व्यवसायोऽस्मि सत्त्वं सत्त्ववतामहम् ॥
KK-06-03-034-037a	वृष्णीनां वासुदेवोऽस्मि पाण्डवानां धनञ्जयः ।
KK-06-03-034-037c	मुनीनामप्यहं व्यासः कवीनामुशना कविः ॥
KK-06-03-034-038a	दण्डो दमयतामस्मि नीतिरस्मि जिगीषताम् ।
KK-06-03-034-038c	मौनं चैवास्मि गुह्यानां ज्ञानं ज्ञानवतामहम् ॥
KK-06-03-034-039a	यच्चापि सर्वभूतानां बीजं तदहमर्जुन ।
KK-06-03-034-039c	न तदस्ति विना यत्स्यान्मया भूतं चराचरम् ॥
KK-06-03-034-040a	नान्तोऽस्ति मम दिव्यानां विभूतीनां परन्तप ।
KK-06-03-034-040c	एष तूद्देशतः प्रोक्तो विभूतेर्विस्तरो मया ॥
KK-06-03-034-041a	यद्यद्विभूतिमत्सत्त्वं श्रीमदूर्जितमेव वा ।
KK-06-03-034-041c	तत्तदेवावगच्छ त्वं मम तेजोंशसम्भवम् ॥
KK-06-03-034-042a	अथवा बहुनैतेन किं ज्ञातेन तवार्जुन ।
KK-06-03-034-042c	विष्टभ्याहमिदं कृत्स्नमेकांशेन स्थितो जगत् ॥ ॥

इति श्रीमन्महाभारते भीष्मपर्वणि भगवद्गीतापर्वणि चतुस्त्रिंशोऽध्यायः ॥

इति श्रीमद्भगवद्गीतासूपनिषत्सु ब्रह्मविद्यायां योगशास्त्रे श्रीकृष्णार्जुनसंवादे विभूतियोगोनाम दशमोऽध्यायः ॥
