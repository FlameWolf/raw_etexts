अध्यायः 021

परसेनादर्शनचकितं युधिष्ठिरं प्रत्यर्जुनेन सयुक्तिनिरूपणं समाश्वासनम् ॥ 1 ॥
001	सञ्जय उवाच 
001a	बृहतीं धार्तराष्ट्रस्य सेनां दृष्ट्वा समुद्यताम् ।
001c	विषादमगमद्राजा कुन्तीपुत्रो युधिष्ठिरः ॥
002a	व्यूहं भीष्मेण चाभेद्यं कल्पितं प्रेक्ष्य पाण्डवः ।
002c	अभेद्यमिव सम्प्रेक्ष्य विवर्णोऽर्जुनमब्रवीत् ॥
003a	धनञ्जय कथं शक्यमस्माभिर्योद्धुमाहवे ।
003c	धार्तराष्ट्रैर्महाबाहो येषां योद्धा पितामहः ॥
004a	अक्षोभ्योऽयमभेद्यश्च भीष्मेणामित्रकर्षिणा ।
004c	कल्पितः शास्त्रदृष्टेन विधिना भूरिवर्चसा ॥
005a	ते वयं संशय्नं प्राप्ताः ससैन्याः शत्रुकर्षण ।
005c	कथमस्मान्महाव्यूहादुत्थानं नो भविष्यति ॥
006a	अथार्जुनोऽब्रवीत्पार्थं युधिष्ठिरममित्रहा ।
006c	विषण्णमिव सम्प्रेक्ष्य तव राजन्ननीकिनीम् ॥
007a	प्रज्ञयाभ्यधिकाञ्शूरान्गुणयुक्तान्बहूनपि ।
007c	जयन्त्यल्पतरा येन तन्निबोध विशाम्पते ॥
008a	तत्र ते कारणं राजन्प्रवक्ष्याम्यनसूयवे ।
008c	नारदस्तमृषिर्वेद भीष्मद्रोणौ च पाण्डव ॥
009a	एनमेवार्थमाश्रित्य युद्धे देवासुरेऽब्रवीत् ।
009c	पितामहः किल पुरा महेन्द्रादीन्दिवौकसः ॥
010a	न तथा बलवीर्याभ्यां जयन्ति विजिगीषवः ।
010c	यथा सत्यानृशंस्याभ्यां धर्मेणैवोद्यमेन च ॥
011a	त्वक्त्वाऽधर्मं तथा सर्वे धर्मं चोत्तममास्थिताः ।
011c	युध्यध्वमनहङ्कारा यतो धर्मस्ततो जयः ॥
012a	एवं राजन्विजानीहि ध्रुवोऽस्माकं रणे जयः ।
012c	यथा तु नारदः प्राह यतः कृष्णस्ततो जयः ॥
013a	गुणभूतो जयः कृष्णे पृष्ठतोऽभ्येति माधवम् ।
013c	तद्यथा विजयश्चास्य सन्नतिश्चापरो गुणः ॥
014a	अनन्ततेजा गोविन्दः शत्रुपूगेषु निर्व्यथः ।
014c	पुरुषः सनातनमयो यतः कृष्णस्ततो जयः ॥
015a	पुरा ह्येष हरिर्भूत्वा विकुण्ठोऽकुण्ठसायकः ।
015c	सुरासुरानवस्फूर्जन्नब्रवीत्के जयन्त्विति ॥
016a	अनु कृष्णं जयेमेति यैरुक्तं तत्र तैर्जितम् ।
016c	तत्प्रसादाद्धि त्रैलोक्यं प्राप्तं शक्रादिभिः सुरैः ॥
017a	तस्य ते न व्यथां काञ्चिदिह पश्यामि भारत ।
017c	यस्य ते जयमाशास्ते विश्वभुक् त्रिदिवेश्वरः ॥ ॥

इति श्रीमन्महाभारते भीष्मपर्वणि भगवद्गीतापर्वणि एकविंशोऽध्यायः ॥

6-21-13 गुणभूतो दासभूतः ॥ 6-21-15 अकुण्ठसायकः अप्रतिहतायुधः ॥
