अध्यायः 024

सञ्जयेनोभयसेनयोरभ्युदयवर्णनम् ॥ 1 ॥
KK-06-03-024-001	धृतराष्ट्र उवाच 
KK-06-03-024-001a	केषां प्रहृष्टास्तत्राग्रे योधा युध्यन्ति सञ्जय ।
KK-06-03-024-001c	उदग्रमनसः के वा के वा दीना विचेतसः ॥
KK-06-03-024-002a	के पूर्वं प्राहरंस्तत्र युद्धे हृदयकम्पने ।
KK-06-03-024-002c	मामकाः पाण्डवेया वा तन्ममाचक्ष्व सञ्जय ॥
KK-06-03-024-003a	कस्य सेनासमुदये गन्धो माल्यसमुद्भवः ।
KK-06-03-024-003c	वायुः प्रदक्षिणश्चैव योधानामभिगर्जताम् ॥
KK-06-03-024-004	सञ्जय उवाच 
KK-06-03-024-004a	उभयोः सेनयोस्तत्र योधा जहृषिरे तदा ।
KK-06-03-024-004c	स्रजः समाः सुगन्धानामुभयत्र समुद्भवः ॥
KK-06-03-024-005a	संहतानामनीकानां व्यूढानां भरतर्षभ ।
KK-06-03-024-005c	संसर्गात्समुदीर्णानां विमर्दः सुमहानभूत् ॥
KK-06-03-024-006a	वादित्रशब्दस्तुमुलः शङ्खभेरीविमिश्रितः ।
KK-06-03-024-006c	शूराणां रणशूराणां गर्जतामितरेतरम् ॥
KK-06-03-024-007a	उभयोः सेनयो राजन्महान्व्यतिकरोऽभवत् ।
KK-06-03-024-007c	अन्योन्यं वीक्षमाणानां योधानां भरतर्षभ ।
KK-06-03-024-007e	कुञ्जराणां च नदतां सैन्यानां च प्रहृष्यताम् ॥ ॥

इति श्रीमन्महाभारते भीष्मपर्वणि भगवद्गीतापर्वणि चतुर्विंशोऽध्यायः ॥
