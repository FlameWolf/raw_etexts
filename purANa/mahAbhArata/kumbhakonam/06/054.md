अध्यायः 054

भीमसेनेन कलिङ्गादिवधः ॥ 1 ॥
001	धृतराष्ट्र उवाच 
001a	मम पुत्रसमादिष्टः कलिङ्गो वाहिनीपतिः ।
001c	कथमद्भुतकर्माणं भीमसेनं महाबलम् ॥
002a	चरन्तं गदया वीर दण्डहस्तमिवान्तकम् ।
002c	योधयामास समरे कलिङ्गः सह सेनया ॥
003	सञ्जय उवाच 
003a	पुत्रेण तव राजेन्द्र स तथोक्तो महाबलः ।
003c	महत्या सेनया गुप्तः प्रायाद्भीमरथं प्रति ॥
004a	तामापतन्तीं महतीं कलिङ्गानां महाचमूम् ।
004c	रथाश्वनागकलिलां प्रगृहीतमहायुधाम् ॥
005a	भीमसेनः कलिङ्गानामार्च्छद्भारत वाहिनीम् ।
005c	केतुमन्तं च नैषादिमायान्तं सह चेदिभिः ॥
006a	ततः श्रुतायुः सङ्क्रुद्धो राज्ञा केतुमता सह ।
006c	आससाद रणे भीमं व्यूढानीकेषु चेदिषु ॥
007a	रथैरनेकसाहस्रैः कलिङ्गानां नराधिप ।
007c	अयुतेन गजानां च निषादैः सह केतुमान् ॥
008a	भिमसेनं रणे राजन्समन्तात्पर्यवारयत् ।
008c	चेदिमत्स्यकरूषाश्च भीमसेनपदानुगाः ॥
009a	अभ्यधावन्त समरे निषादान्सह राजभिः ।
009c	ततः प्रववृते युद्धं घोररूपं भयावहम् ॥
010a	न प्राजानन्त योधाः स्वान्परस्परजिघांसया ।
010c	घोरमासीत्ततो युद्धं भीमस्य सहसा परैः ॥
011a	यथेन्द्रस्य महाराज महत्या दैत्यसेनया ।
011c	तस्य सैन्यस्य सङ्ग्रामे युध्यमानस्य भारत ॥
012a	बभूव सुमहाञ्शब्दः सागरस्येव गर्जतः ।
012c	अन्योन्यं स्म तदा योधा विकर्षन्तो विशाम्पते ॥
013a	महीं चक्रुश्चितां सर्वां शशलोहितसन्निभाम् ।
013c	योधांश्च स्वान्परान्वापि नाभ्यजानञ्जिघांसया ॥
014a	स्वानप्याददते स्वाश्च शूराः परमदुर्जयाः ।
014c	विमर्दः सुमहानासीदल्पानां बहुभिः सह ॥
015a	कलिङ्गैः सह चैदीनां निषादैश्च विशाम्पते ।
015c	कृत्वा पुरुषकारं तु यथाशक्ति महाबलाः ॥
016a	भीमसेनं परित्यज्य संन्यवर्तन्त चेदयः ।
016c	सर्वैः कलिङ्गैरासन्नः सन्निवृत्तेषु चेदिषु ॥
017a	स्वबाहुबलमास्थाय अभ्यवर्षन्त पाण्डवम् ।
017c	न चचाल रथोपस्थाद्भीमसेनो महाबलः ॥
018a	शितैरवाकिरद्बाणैः कलिङ्गानां वरूथिनीम् ।
018c	कालिङ्गस्तु महेष्वासः पुत्रश्चास्य महारथः ॥
019a	शक्रदेव इति ख्यातो जघ्नतुः पाण्डवं शरैः ।
019c	ततो भीमो महाबाहुर्विधुन्वन्रुचिरं धनुः ॥
020a	योधयामास कालिङ्गं स्वबाहुबलमाश्रितः ।
020c	शक्रदेवस्तु समरे विसृजन्सायकान्बहून् ॥
021a	अश्वाञ्जघान समरे भीमसेनस्य सायकैः ।
021c	तं दृष्ट्वा विरथं तत्र भीमसेनमरिन्दमम् ॥
022a	शक्रदेवोऽभिदुद्राव शरैरवकिरञ्शितैः ।
022c	भीमस्योपरि राजेन्द्र शक्रदेवो महाबलः ॥
023a	ववर्ष शरवर्षाणि तपान्ते जलदो यथा ।
023c	हताश्वे तु रथे तिष्ठन्भीमसेनो महाबलः ॥
024a	शक्रदेवाय चिक्षेप सर्वशैक्यायसीं गदाम् ।
024c	स तया निहतो राजन्कालिङ्गतनयो रथात् ॥
025a	विरथः सह सूतेन जगाम धरणीतलम् ।
025c	हतमात्मसुतं दृष्ट्वा कलिङ्गानां जनाधिपः ॥
026a	रथैरनेकसाहस्रैर्भीमस्यावारयद्दिशः ।
026c	`अयुतेन गजानां च निषादैः परिवारितः ।'
026e	ततो भीमो महावेगां त्यक्त्वा गुर्वीं महागदाम् ॥
027a	निस्त्रिंशमाददे घोरं चिकीर्षुः कर्म दारुणम् ।
027c	चर्म चाप्रतिमं राजन्नार्षभं पुरुषर्षभ ॥
028a	नक्षत्रैरर्धचन्द्रैश्च शातकुम्भमयैश्चितम् ।
028c	कालिङ्गस्तु ततः क्रुद्धो धनुर्ज्यामवमृज्य च ॥
029a	प्रगृह्य च शरं घोरमेकं सर्पविषोपमम् ।
029c	प्राहिणोद्भीमसेनाय वधाकाङ्क्षी जनेश्वरः ॥
030a	तमापतन्तं वेगेन प्रेरितं निशितं शरम् ।
030c	भीमसेनो द्विधा राजंश्चिच्छेद विपुलासिना ॥
031a	उदक्रोशच्च संहृष्टस्त्रासयानो वरूथिनीम् ।
031c	कालिङ्गोऽथ ततः क्रुद्धो भीमसेनाय संयुगे ॥
032a	तोमरान्प्राहिणोच्छीघ्रं चतुर्दश शिलाशितान् ।
032c	तानप्राप्तान्महाबाहुः खगतानेव पाण्डवः ॥
033a	चिच्छेद सहसा राजन्नसम्भ्रान्तो वरासिना ।
033c	निकृत्य तु रणे भीमस्तोमरान्वै चतुर्दश ॥
034a	भानुमन्तं ततो भीमः प्राद्रवत्पुरुषर्षभः ।
034c	भानुमांस्तु ततो भीमं शरवर्षेण च्छादयन् ॥
035a	ननाद बलवन्नादं नादयानो नभस्तलम् ।
035c	न च तं ममृषे भीमः सिंहनादं महाहवे ॥
036a	ततः शब्देन महता विननाद महास्वनः ।
036c	तेन नादेन वित्रस्ता कलिङ्गानां वरूथिनी ॥
037a	न भीमं समरे मेने मानुषं भरतर्षभ ।
037c	ततो भीमो महाबाहुर्नर्दित्वा विपुलं स्वनम् ॥
038a	सासिर्वेगवदाप्लुत्य दन्ताभ्यां वारणोत्तमम् ।
038c	आरुरोह ततो मध्यं नागराजस्य मारिष ॥
039a	ततो मुमोच कालिङ्गः शक्तिं तामकरोद्द्विधा ।
039c	खड्गेन पृथुना मध्ये भानुमन्तमथाच्छिनत् ॥
040a	सोऽन्तरायुधिनं हत्वा राजपुत्रमरिन्दमः ।
040c	गुरुभारसहे स्कन्धे नागस्यासिमपातयत् ॥
041a	छिन्नस्कन्धः स विनदन्पपात गजयूथपः ।
041c	आरुग्णः सिन्धुवेगेन सानुमानिव पर्वतः ॥
042a	ततस्तस्मादवप्लुत्य गजाद्भारत भारतः ।
042c	खड्गपाणिरदीनात्मा तस्थौ भूमौ सुदंशितः ॥
043a	स चचार बहून्मार्गानभितः पातयन्गजान् ।
043c	अग्निचक्रमिवाविद्धं सर्वतः प्रत्यदृश्यत ॥
044a	अश्ववृन्देषु नागेषु रथानीकेषु चाभिभूः ।
044c	पदातीनां च सङ्घेषु विनिघ्नञ्शोणितोक्षितः ॥
045a	श्येनवद्व्यचरद्भीमो रणेऽरिषु बलोत्कटः ।
045c	छिन्दंस्तेषां शरीराणि शिरांसि च महाबलः ॥
046a	खड्गेन शितधारेण संयुगे गजयोधिनाम् ।
046c	पदातिरेकः सङ्क्रुद्धः शत्रूणां भयवर्धनः ॥
047a	सम्मोहयामास स तान्कालान्तकयमोपमः ।
047c	मूढाश्च ते तमेवाजौ विनदन्तः समाद्रवन् ॥
048a	सासिमुत्तमवेगेन विचरन्तं महारणे ।
048c	निकृत्य रथिनां चाजौ रथेषाश्च युगानि च ॥
049a	जघान रथिनश्चापि बलवान्रिपुमर्दनः ।
049c	भीमसेनश्चरन्मार्गान्सुबहून्प्रत्यदृश्यत ॥
050a	भ्रान्तमाविद्धमुद्भ्रान्तमाप्लुतं प्रसृतं प्लुतम् ।
050c	सम्पातं समुदीर्णं च दर्शयामास पाण्डवः ॥
051a	केचिदग्रासिना छिन्नाः पाण्डवेन महात्मना ।
051c	विनेदुर्भिन्नमर्माणो निपेतुश्च गतासवः ॥
052a	छिन्नदन्ताग्रहस्ताश्च भिन्नकुम्भास्तथाऽपरे ।
052c	वियोधाः स्वान्यनीकानि जघ्नुर्भारत वारणाः ॥
053a	निपेतुरुर्व्यां च तथा विनदन्तो महारवान् ।
053c	छिन्नांश्च तोमरान्राजन्महामात्रशिरांसि च ॥
054a	परिस्तोमान्विचित्रांश्च कक्ष्याश्च कनकोज्ज्वलाः ।
054c	ग्रैवेयाण्यथ शक्तीश्च पताकाः कणपांस्तथा ॥
055a	तूणीरानथ यन्त्राणि विचित्राणि धनूंषि च ।
055c	भिन्दिपालानि शुभ्राणि तोत्राणि चाङ्कुशैः सह ॥
056a	घण्टाश्च विविधा राजन्हेमगर्भान्त्सरूनपि ।
056c	पततः पातितांश्चैव पश्यामः सह सादिभिः ॥
057a	छिन्नगात्रावरकरैर्निहतैश्चापि वारणैः ॥
057c	आसीद्भूमिः समास्तीर्णा पतितैर्भूधरैरिव ॥
058a	विमृद्यैवं महानागान्ममर्दाश्वान्महाबलः ।
058c	अश्वारोहवरांश्चैव पातयामास संयुगे ॥
059a	तद्घोरमभवद्युद्धं तस्य तेषां च भारत ।
059c	खलीनान्यथ योक्त्राणि कक्ष्याश्च कनकोज्ज्वलाः ॥
060a	परिस्तोमाश्च प्रासाश्च ऋष्टयश्च महाधनाः ।
060c	कवचान्यथ चर्माणि चित्राण्यास्तरणानि च ॥
061a	तत्रतत्रापविद्धानि व्यदृश्यन्त महाहवे ।
061c	प्रासैर्यन्त्रैर्विचित्रैश्च शस्त्रैश्च विमलैस्तथा ॥
062a	स चक्रे वसुधां कीर्णां शबलैः कुसुमैरिव ।
062c	आप्लुत्य रथिनः कांश्चित्परामृश्य महाबलः ॥
063a	पातयामास खड्गेन सध्वजानपि पाण्डवः ।
063c	मुहुरुत्पततो दिक्षु धावतश्च यशस्विनः ॥
064a	मार्गांश्च चरतश्चित्रं व्यस्मयन्त रणे जनाः ।
064c	स जघान पदा कांश्चिद्व्याक्षिप्यान्यानपोथयत् ॥
065a	खड्गेनान्यांश्च चिच्छेद नादेनान्यांश्च भीषयन् ।
065c	ऊरुवेगेन चाप्यन्यान्पातयामास भूतले ॥
066a	अपरे चैनमालोक्य भयात्पञ्चत्वमागताः ।
066c	एवं सा बहुला सेना कलिङ्गानां तरस्विनाम् ॥
067a	परिवार्य रणे भीष्मं भीमसेनमुपाद्रवत् ।
067c	ततः कालिङ्गयैन्यानां प्रमुखे भरतर्षभ ॥
068a	श्रुतायुषमभिप्रेक्ष्य भीमसेनः समभ्ययात् ।
068c	तमायान्तमभिप्रेक्ष्य कालिङ्गो नवभिः शरैः ॥
069a	भीमसेनममेयात्मा प्रत्यविध्यत्स्तनान्तरे ।
069c	कलिङ्गबाणाभिहतस्तोत्रार्दित इव द्विपः ॥
070a	भीमसेनः प्रजज्वाल क्रोदेनाग्निरिवैधितः ।
070c	अथाशोकः समादाय रथं हेमपरिष्कृतम् ॥
071a	भीमं सम्पादयामास रथेन रथसारथिः ।
071c	तमारुह्य रथं तूर्णं कौन्तेयः शत्रुसूदनः ॥
072a	कलिङ्गमभिदुद्राव तिष्ठितिष्ठेति चाब्रवीत् ।
072c	ततः श्रुतायुर्बलावान्भीमाय निशिताञ्शरान् ॥
073a	प्रेषयामास सङ्क्रुद्धो दर्शयन्पाणिलाघवम् ।
073c	स कार्मुकवरोत्सृष्टैर्नवभिर्निशितैः शरैः ॥
074a	समाहतो महाराज कलिङ्गेन महात्मना ।
074c	सञ्चुक्रुशे भृशं भीमो दण्डाहत इवोरगः ॥
075a	क्रुद्धश्च चापमायम्य बलवद्बलिनां वरः ।
075c	कलिङ्गमवधीत्पार्थो भीमः सप्तभिरायसैः ॥
076a	क्षुराभ्यां चक्ररक्षौ च कलिङ्गस्य महाबलौ ।
076c	सत्यदेवं च सत्यं च प्राहिणोद्यमसादनम् ॥
077a	ततः पुनरमेयात्मा नाराचैर्निशितैस्त्रिभिः ।
077c	केतुमन्तं रणे भीमोऽगमयद्यमसादनम् ॥
078a	ततः कलिङ्गाः सन्नद्धा भीमसेनममर्षणम् ।
078c	अनीकैर्बहुसाहस्रैः क्षत्रियाः समवारयन् ॥
079a	ततः शक्तिगदाखड्गतोमरर्ष्टिपरश्वथैः ।
079c	कलिङ्गाश्च ततो राजन्भीमसेनमवाकिरन् ॥
080a	सन्निवार्य स तां घोरां शरवृष्टिं समुत्थिताम् ।
080c	गदामादाय तरसा सन्निपत्य महाबलः ॥
081a	भीमः सप्तशतान्वीराननयद्यमसादनम् ।
081c	पुनश्चैव द्विसाहस्रान्कलिङ्गानरिमर्दनः ॥
082a	प्राहिणोन्मृत्युलोकाय तदद्भुतमिवाभवत् ।
082c	एवं स तान्यनीकानि कलिङ्गानां पुनःपुनः ॥
083a	बिभेद समरे तूर्णं प्रेक्ष्य भीष्मं महारथम् ।
083c	हतारोहाश्च मातङ्गाः पाण्डवेन कृता रणे ॥
084a	विप्रजग्मुरनीकेषु मेघा वातहता इव ।
084c	मृद्नन्तः स्वान्यनीकानि विनदन्तः शरातुराः ॥
085a	ततो भीमो महाबाहुः खड्गहस्तो महाभुजः ।
085c	सम्प्रहृष्टो महाघोषं शङ्खं प्राध्मापयद्बली ॥
086a	सर्वकालिङ्गसैन्यानां मनांसि समकम्पयत् ।
086c	मोहश्चापि कलिङ्गानामाविवेश परन्तप ॥
087a	प्राकम्पन्त च सैन्यानि वाहनानि च सर्वशः ।
087c	भीमेन समरे राजन्गजेन्द्रेणेव सर्वशः ॥
088a	मार्गान्बहून्विचरता धावता च ततस्ततः ।
088c	मुहुरुत्पतता चैव सम्मोहः समपद्यत ॥
089a	भीमसेनभयत्रस्तं सैन्यं च समकम्पत ।
089c	क्षोभ्यमाणमसम्बाधं ग्राहेणेव महत्सरः ॥
090a	त्रासितेषु च सर्वेषु भीमेनाद्भुतकर्मणा ।
090c	पुनरावर्तमानेषु विद्रवत्सु च सङ्घशः ॥
091a	सर्वकालिङ्गयोधेषु पाण्डूनां ध्वजिनीपतिः ।
091c	अब्रवीत्स्वान्यनीकानि युध्यध्वमिति पार्षतः ॥
092a	सेनापतिवचः श्रुत्वा शिखण्डिप्रमुखा गणाः ।
092c	भीममेवाभ्यवर्तन्त रथानीकैः प्रहारिभिः ॥ 
093a	धर्मराजश्च तान्सर्वानुपजग्राह पाण्डवः ।
093c	महता मेघवर्णेन नागानीकेन पृष्ठतः ॥
094a	एवं सन्नोद्य सर्वाणि स्वान्यनीकानि पार्षतः ।
094c	भीमसेनस्य जग्राह पार्ष्णिं सत्पुरुषैर्वृतः ॥
095a	न हि पञ्चालराजस्य लोके कश्चन विद्यते ।
095c	भीमसात्यकयोरन्यः प्राणेभ्यः प्रियकृत्तमः ॥
096a	सोऽपश्यच्च कलिङ्गेषु चरन्तमरिसूदनः ।
096c	भीमसेनं महाबाहुं पार्षतः परवीरहा ॥
097a	ननर्द बहुधा राजन्हृष्टश्चासीत्परन्तपः ।
097c	शङ्खं दध्मौ च समरे सिंहनादं ननाद च ॥
098a	स च पारावताश्वस्य रथे हेमपरिष्कृते ।
098c	कोविदारध्वजं दृष्ट्वा भीमसेनः समाश्वसत् ॥
099a	धृष्टद्युम्नस्तु तं दृष्ट्वा कलिङ्गैः समभिद्रुतम् ।
099c	भीमसेनममेयात्मा त्राणायाजौ समभ्ययात् ॥
100a	तौ दूरात्सात्यकिं दृष्ट्वा धृष्टद्युम्नवृकोदरौ ।		
100c	कलिङ्गान्समरे वीरौ योधयेतां मनस्विनौ  ॥
101a	स तत्र गत्वा शैनेयो जवेन जयतां वरः ।
101c	पार्थपार्षतयोः पार्षिं जग्राह पुरुषर्षभः ॥
102a	स कृत्वा दारुणं कर्म प्रगृहीतशरासनः ।
102c	आस्थितो रौद्रमात्मानं कलिङ्गानन्ववैक्षत ॥
103a	कलिङ्गप्रभवां चैव मांसशोणितकर्दमाम् ।
103c	रुधिरस्यन्दिनीं तत्र भीमः प्रावर्तयन्नदीम् ॥
104a	अन्तरेण कलिङ्गानां पाण्डवानां च वाहिनीम् ।
104c	तां सन्ततार दुस्तारां भीमसेनो महाबलः ॥
105a	भीमसेनं तथा दृष्ट्वा प्राक्रोशंस्तावका नृप ।
105c	कालोऽयं भीमरूपेण कलिङ्गैः सह युध्यते ॥
106a	ततः शान्तनवो भीष्मः श्रुत्वा तं निनदं रणे ।
106c	अभ्ययात्त्वरितो भीमं व्यूढानीकः समन्ततः ॥
107a	तं सात्यकिर्भीमसेनो धृष्टद्युम्नश्च पार्षतः ।
107c	अभ्यद्रवन्त भीष्मस्य रथं हेमपरिष्कृतम् ॥
108a	परिवार्य तु ते सर्वे गाङ्गेयं तरसा रणे ।
108c	त्रिभिस्त्रिभिः शरैर्घोरैर्भीष्ममानर्च्छुरोजसा ॥
109a	प्रत्यविध्यत तान्सर्वान्पिता देवव्रतस्तव ।
109c	यतमानान्महेष्वासांस्त्रिभिस्त्रिभिरजिह्मगैः ॥
110a	ततः शरसहस्रेण सन्निवार्य महारथान् ।
110c	हयान्काञ्चनसन्नाहान्भीमस्य न्यहनच्छरैः ॥
111a	हताश्वे स रथे तिष्ठन्भीमसेनः प्रतापवान् ।
111c	शक्तिं चिक्षेप तरसा गाङ्गेयस्य रथं प्रति ॥
112a	अप्राप्तामथ तां शक्तिं पिता देवव्रतस्तव ।
112c	त्रिधा चिच्छेद समरे सा पृथिव्यामशीर्यत ॥
113a	ततः शैक्यायसीं गुर्वीं प्रगृह्य बलवान्गदाम् ।
113c	भीमसेनस्ततस्तूर्णं पुप्लुवे मनुजर्षभ ॥
114a	सात्यकोऽपि ततस्तूर्णं भीमस्य प्रियकाम्यया ।
114c	गाङ्गेयसारथिं तूर्णं पातयामास सायकैः ॥
115a	भीष्मस्तु निहते तस्मिन्सारथौ रथिनां वरः ।
115c	वातायमानैस्तैरश्वैरपनीतो रणाजिरात् ॥
116a	भीमसेनस्ततो राजन्नपयाते महाव्रते ।
116c	प्रजज्वाल यथा वह्निर्दहन्कक्षमिवैधितः ॥
117a	स हत्वा सर्वकालिङ्गान्सेनामध्ये व्यतिष्ठत ।
117c	नैनमभ्युत्सहन्केचित्तावका भरतर्षभ ॥
118a	धृष्टद्युम्नस्तमारोप्य स्वरथे रथिनां वरः ।
118c	पश्यतां सर्वसैन्यानामपोवाह यशस्विनम् ॥
119a	सम्पूज्यमानः पाञ्चाल्यैर्मत्स्यैश्च भरतर्षभ ।
119c	धृष्टद्युम्नं परिष्वज्य समेयादथ सात्यकिम् ॥
120a	अथाब्रवीद्भीमसेनं सात्यकिः सत्यविक्रमः ।
120c	प्रहर्षयन्यदुव्याघ्रो धृष्टद्युम्नस्य पश्यतः ॥
121a	दिष्ट्या कालिङ्गराजश्च राजपुत्रश्च केतुमान् ।
121c	शक्रदेवश्च कालिङ्गः कलिङ्गाश्च मृधे हताः ॥
122a	स्वबाहुबलवीर्येण नागाश्वरथसङ्कुलः ।
122c	महापुरुषभूयिष्ठो धीरयोधनिषेवितः ॥
123a	महाव्यूहः कलिङ्गानामेकेन मृदितस्त्वया ।
123c	एवमुक्त्वा शिनेर्नप्ता दीर्घबाहुररिन्दम ।
123e	रथाद्रथमभिद्रुत्य पर्यष्वजत पाण्डवम् ॥
124a	ततः स्वरथमास्थाय पुनरेव महारथः ।
124c	तावकानवधीत्क्रुद्धो भीमस्य बलमादधत् ॥ ॥

इति श्रीमन्महाभारते भीष्मपर्वणि भीष्मवधपर्वणि द्वितीयदिवसयुद्धे चतुःपञ्चाशोऽध्यायः ॥

6-54-34 भानुमन्तं कलिङ्गात्मजम् ॥ 6-54-40 अन्तरायुधिनं गजारूढयोधम् ॥ 6-54-43 आविद्धं भ्रामितम् ॥ 6-54-47 कालान्तकयमोपमः प्रलयकालीननाशकयमतुल्यः ॥ 6-54-53 महामात्रो हस्तिपकः ॥ 6-54-54 कणपान् मुद्गरान् ॥ 6-54-57 गात्रावरैर्गात्रैः पूर्वकायैः अवररधःकायैः ॥ 6-54-59 खलीनानि अश्वास्यनिवेश्यानि कडिआळीति प्रसिद्धानि । कक्ष्या गजमध्यबन्धनम् ॥ 6-54-70 अशोको विशोकः ॥ 6-54-108 आनर्च्छुः आच्छादितवन्तः ॥ 6-54-115 वातायमानैः इतस्ततो धावद्भिः ॥
