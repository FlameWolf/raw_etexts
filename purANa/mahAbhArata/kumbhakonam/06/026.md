अध्यायः 026

षड्विंशोऽध्यायः ॥ भगवद्गीताध्यायः ॥ 2 ॥
KK-06-03-026-001	सञ्जय उवाच 
KK-06-03-026-001a	तं तथा कृपयाविष्टमश्रुपूर्णाकुलेक्षणम् ।
KK-06-03-026-001c	विषीदन्तमिदं वाक्यमुवाच मधुसूदनः ॥
KK-06-03-026-002	श्रीभगवानुवाच 
KK-06-03-026-002a	कुतस्त्वा कश्मलमिदं विषमे समुपस्थितम् ।
KK-06-03-026-002c	अनार्यजुष्टमस्वर्ग्यमकीर्तिकरमर्जुन ॥
KK-06-03-026-003a	क्लैब्यं मा स्म गमः पार्थ नैतत्त्वय्युपपद्यते ।
KK-06-03-026-003c	क्षुद्रं हृदयदौर्बल्यं त्यक्त्वोत्तिष्ठ परन्तप ॥
KK-06-03-026-004	अर्जुन उवाच 
KK-06-03-026-004a	कथं भीष्ममहं सङ्ख्ये द्रोणं च मधुसूदन ।
KK-06-03-026-004c	इषुभिः प्रतियोत्स्यामि पूजार्हावरिसूदन ॥
KK-06-03-026-005a	गुरूनहत्वा हि महानुभावान् श्रेयो भोक्तुं भैक्षमपीह लोके ।
KK-06-03-026-005c	हत्वार्थकामांस्तु गुरूनिहैव भुञ्जीय भोगान्रुधिरप्रदिग्धान् ॥
KK-06-03-026-006a	न चैतद्वीद्मः कतरन्नो गरीयो यद्वा जयेम यदि वा नो जयेयुः ।
KK-06-03-026-006c	यानेव हत्वा न जिजीविषामस्तेऽवस्थिताः प्रमुखे धार्तराष्ट्राः ॥
KK-06-03-026-007a	कार्पण्यदोषोपहतस्वभावः पृच्छामि त्वां धर्मसम्मूढचेताः ।
KK-06-03-026-007c	यच्छ्रेयः स्यान्निश्चितं ब्रूहि तन्मे शिष्यस्तेऽहं शाधि मां त्वां प्रपन्नम् ॥
KK-06-03-026-008a	न हि प्रपश्यामि ममापनुद्याद्यच्छोकमुच्छोषणमिन्द्रियाणाम् ।
KK-06-03-026-008c	अवाप्य भूमावसपत्नमृद्धं राज्यं सुराणामपि चाधिपत्यम् ॥
KK-06-03-026-009	सञ्जय उवाच 
KK-06-03-026-009a	एवमुक्त्वा हृषीकेशं गुडाकेशः परन्तप ।
KK-06-03-026-009c	न योत्स्य इति गोविन्दमुक्त्वा तूष्णीं बभूव ह ॥
KK-06-03-026-010a	तमुवाच हृषीकेशः प्रहसन्निव भारत ।
KK-06-03-026-010c	सेनयोरुभयोर्मध्ये विषीदन्तमिदं वचः ॥
KK-06-03-026-011	श्रीभगवानुवाच 
KK-06-03-026-011a	अशोच्यानन्वशोचस्त्वं प्रज्ञावादांश्च भाषसे ।
KK-06-03-026-011c	गतासूनगतासूंश्च नानुशोचन्ति पाण्डिताः ॥
KK-06-03-026-012a	नत्वेवाहं जातु नासं न त्वं नेमे जनाधिपाः ।
KK-06-03-026-012c	न चैव नभविष्यामः सर्वे वयमतः परम् ॥
KK-06-03-026-013a	देहिनोऽस्मिन्यथा देहे कौमारं यौवनं जरा ।
KK-06-03-026-013c	तथा देहान्तरप्राप्तिर्धीरस्तत्र न मुह्यति ॥
KK-06-03-026-014a	मात्रास्पर्शास्तु कौन्तेय शीतोष्णसुखदुःखदाः ।
KK-06-03-026-014c	आगमापायिनोऽनित्यास्तांस्तितिक्षस्व भारत ॥
KK-06-03-026-015a	यं हि न व्यथयन्त्येते पुरुषं पुरुषर्षभ ।
KK-06-03-026-015c	समदुःखसुखं धीरं सोऽमृतत्वाय कल्पते ॥
KK-06-03-026-016a	नासतो विद्यते भावो नाभावो विद्यते सतः ।
KK-06-03-026-016c	उभयोरपि दृष्टोऽन्तस्त्वनयोस्तत्त्वदर्शिभिः ॥
KK-06-03-026-017a	अविनाशि तु तद्विद्धि येन सर्वमिदं ततम् ।
KK-06-03-026-017c	विनाशमव्ययस्यास्य न कश्चित्कर्तुमर्हति ॥
KK-06-03-026-018a	अन्तवन्त इमे देहा नित्यस्योक्ताः शरीरिणः ।
KK-06-03-026-018c	अनाशिनोऽप्रमेयस्य तस्माद्युध्यस्व भारत ॥
KK-06-03-026-019a	य एनं वेत्ति हन्तारं यश्चैनं मन्यते हतम् ।
KK-06-03-026-019c	उभौ तौ न विजानीतो नायं हन्ति न हन्यते ॥
KK-06-03-026-020a	न जायते म्रियते वा कदाचिन्नायं भूत्वा भविता वा न भूयः ।
KK-06-03-026-020c	अजो नित्यः शाश्वतोऽयं पुराणो न हन्यते हन्यमाने शरीरे ॥
KK-06-03-026-021a	वेदाविनाशिनं नित्यं य एनमजमव्ययम् ।
KK-06-03-026-021c	कथं स पुरुषः पार्थ कं घातयति हन्ति कम् ॥
KK-06-03-026-022a	वासांसि जीर्णानि यथा विहाय नवानि गृह्णाति नरोऽपराणि ।
KK-06-03-026-022c	तथा शरीराणि विहाय जीर्णान्यन्यानि संयाति नवानि देही ॥
KK-06-03-026-023a	नैनं छिन्दन्ति शस्त्राणि नैनं दहति पावकः ।
KK-06-03-026-023c	न चैनं क्लेदयन्त्यापो न शोषयति मारुतः ॥
KK-06-03-026-024a	अच्छेद्योऽयमदाह्योऽयमक्लेद्योऽशोष्य एव च ।
KK-06-03-026-024c	नित्यः सर्वगतः स्थाणुरचलोऽयं सनातनः ॥
KK-06-03-026-025a	अव्यक्तोऽयमचिन्त्योऽयमविकार्योऽयमुच्यते ।
KK-06-03-026-025c	तस्मादेवं विदित्वैनं नानुशोचितुमर्हसि ॥
KK-06-03-026-026a	अथ चैनं नित्यजातं नित्यं वा मन्यसे मृतम् ।
KK-06-03-026-026c	तथापि त्वं महाबाहो नैनं शोचितुमर्हसि ॥
KK-06-03-026-027a	जातस्य हि ध्रुवो मृत्युर्ध्रुवं जन्म मृतस्य च ।
KK-06-03-026-027c	तस्मादपरिहार्येऽर्थे न त्वं शोचितुमर्हसि ॥
KK-06-03-026-028a	अव्यक्तादीनि भूतानि व्यक्तमध्यानि भारत ।
KK-06-03-026-028c	अव्यक्तनिधनान्येव तत्र का परिदेवना ॥
KK-06-03-026-029a	आश्चर्यवत्पश्यति कश्चिदेनमाश्चर्यवद्वदति तथैव चान्यः ।
KK-06-03-026-029c	आश्चर्यवच्चैनमन्यः शृणोति श्रुत्वाऽप्येनं वेद न चैव कश्चित् ॥
KK-06-03-026-030a	देही नित्यमवध्योऽयं देहे सर्वस्य भारत ।
KK-06-03-026-030c	तस्मात्सर्वाणि भूतानि न त्वं शोचितुमर्हसि ॥
KK-06-03-026-031a	स्वधर्ममपि चावेक्ष्य न विकम्पितुमर्हसि ।
KK-06-03-026-031c	धर्म्याद्धि युद्धाच्छ्रेयोऽन्यत्क्षत्रियस्य न विद्यते ॥
KK-06-03-026-032a	यदृच्छया चोपपन्नं स्वर्गद्वारमपावृतम् ।
KK-06-03-026-032c	सुखिनः क्षत्रियाः पार्थ लभन्ते युद्धमीदृशम् ॥
KK-06-03-026-033a	अथ चेत्त्वमिमं धर्म्यं सङ्ग्रामं न करिष्यसि ।
KK-06-03-026-033c	ततः स्वधर्मं कीर्तिं च हित्वा पापमवाप्स्यसि ॥
KK-06-03-026-034a	अकीर्तिं चापि भूतानि कथयिष्यन्ति तेऽव्ययाम् ।
KK-06-03-026-034c	सम्भावितस्य चाकीर्तिर्मरणादतिरिच्यते ॥
KK-06-03-026-035a	भयाद्रणादुपरतं मंस्यन्ते त्वां महारथाः ।
KK-06-03-026-035c	येषां च त्वं बहुमतो भूत्वा यास्यसि लाघवम् ॥
KK-06-03-026-036a	अवाच्यवादांश्च बहून्वदिष्यन्ति तवाहिताः ।
KK-06-03-026-036c	निन्दन्तस्तव सामर्थ्यं ततो दुःखतरं नु किम् ॥
KK-06-03-026-037a	हतो वा प्राप्स्यसि स्वर्गं जित्वा वा भोक्ष्यसे महीम् ।
KK-06-03-026-037c	तस्मादुत्तिष्ठ कौन्तेय युद्धाय कृतनिश्चयः ॥
KK-06-03-026-038a	सुखदुःखे समे कृत्वा लाभालाभौ जयाजयौ ।
KK-06-03-026-038c	ततो युद्धाय युज्यस्व नैवं पापमवाप्स्यसि ॥
KK-06-03-026-039a	एषा तेऽभिहिता साङ्ख्ये बुद्धिर्योगे त्विमां शृणु ।
KK-06-03-026-039c	बुद्ध्या युक्तो यया पार्थ कर्मबन्धं प्रहास्यसि ॥
KK-06-03-026-040a	नेहाभिक्रमनाशोऽस्ति प्रत्यवायो न विद्यते ।
KK-06-03-026-040c	स्वल्पमप्यस्य धर्मस्य त्रायते महतो भयात् ॥
KK-06-03-026-041a	व्यवसायात्मिका बुद्धिरेकेह कुरुनन्दन ।
KK-06-03-026-041c	बहुशाखा ह्यनन्ताश्च बुद्धयोऽव्यवसायिनाम् ॥
KK-06-03-026-042a	यामिमां पुष्पितां वाचं प्रवदन्त्यविपश्चितः ।
KK-06-03-026-042c	वेदवादरताः पार्थ नान्यदस्तीति वादिनः ॥
KK-06-03-026-043a	कामात्मानः स्वर्गपरा जन्मकर्मफलप्रदाम् ।
KK-06-03-026-043c	क्रियाविशेषबहुलां भोगैश्वर्यगतिं प्रति ॥
KK-06-03-026-044a	भोगैश्वर्यप्रसक्तानां तयाऽपहृतचेतसाम् ।
KK-06-03-026-044c	व्यवसायात्मिका बुद्धिः समाधौ न विधीयते ॥
KK-06-03-026-045a	त्रैगुण्यविषया वेदा निस्त्रैगुण्यो भवार्जुन ।
KK-06-03-026-045c	निर्द्वन्द्वो नित्यसत्वस्थो निर्योगक्षेम आत्मवान् ॥
KK-06-03-026-046a	यावानर्थ उदपाने सर्वतः सम्प्लुतोदके ।
KK-06-03-026-046c	तावान्सर्वेषु वेदेषु ब्राह्मणस्य विजानतः ॥
KK-06-03-026-047a	कर्मण्येवाधिकारस्ते मा फलेषु कदा च न ।
KK-06-03-026-047c	मा कर्मफलहेतुर्भूर्मा ते सङ्गोऽस्त्वकर्मणि ॥
KK-06-03-026-048a	योगस्थः कुरु कर्माणि सङ्गं त्यक्त्वा धनञ्जय ।
KK-06-03-026-048c	सिद्ध्यसिद्ध्योः समो भूत्वा समत्वं योग उच्यते ॥
KK-06-03-026-049a	दूरेण ह्यवरं कर्म बुद्धियोगाद्धनञ्जय ।
KK-06-03-026-049c	बुद्धौ शरणमन्विच्छ कृपणाः फलहेतवः ॥
KK-06-03-026-050a	बुद्धियुक्तो जहातीह उभे सुकृतदुष्कृते ।
KK-06-03-026-050c	तस्माद्योगाय युज्यस्व योगः कर्मसु कौशलम् ॥
KK-06-03-026-051a	कर्मजं बुद्धियुक्ता हि फलं त्यक्त्वा मनीषिणः ।
KK-06-03-026-051c	जन्मबन्धविनिर्मुक्ताः पदं गच्छन्त्यनामयम् ॥
KK-06-03-026-052a	यदा ते मोहकलिलं बुद्धिर्व्यतितरिष्यति ।
KK-06-03-026-052c	तदा गन्तासि निर्वेदं श्रोतव्यस्य श्रुतस्य च ॥
KK-06-03-026-053a	श्रुतिविप्रतिपन्ना ते यदा स्थास्यति निश्चला ।
KK-06-03-026-053c	समाधावचला बुद्धिस्तदा योगमवाप्स्यसि ॥
KK-06-03-026-054	अर्जुन उवाच 
KK-06-03-026-054a	स्थितप्रज्ञस्य का भाषा समाधिस्थस्य केशव ।
KK-06-03-026-054c	स्थितधीः किं प्रभाषेत किमासीत व्रजेत किम् ॥
KK-06-03-026-055	श्रीभगवानुवाच 
KK-06-03-026-055a	प्रजहाति यदा कामान्सर्वान्पार्थ मनोगतान् ।
KK-06-03-026-055c	आत्मन्येवात्मना तुष्टः स्थितप्रज्ञस्तदोच्यते ॥
KK-06-03-026-056a	दुःखेष्वनुद्विग्नमनाः सुखेषु विगतस्पृहः ।
KK-06-03-026-056c	वीतरागभयक्रोधः स्थितधीर्मुनिरुच्यते ॥
KK-06-03-026-057a	यः सर्वत्रानभिस्नेहस्तत्तत्प्राप्य शुभाशुभम् ।
KK-06-03-026-057c	नाभिनन्दति न द्वेष्टि तस्य प्रज्ञा प्रतिष्ठिता ॥
KK-06-03-026-058a	यदा संहरते चायं कूर्मोऽङ्गानीव सर्वशः ।
KK-06-03-026-058c	इन्द्रियाणीन्द्रियार्थेभ्यस्तस्य प्रज्ञा प्रतिष्ठिता ॥
KK-06-03-026-059a	विषया विनिवर्तन्ते निराहारस्य देहिनः ।
KK-06-03-026-059c	रसवर्जं रसोऽप्यस्य परं दृष्ट्वा निवर्तते ॥
KK-06-03-026-060a	यततो ह्यपि कौन्तेय पुरुषस्य विपश्चितः ।
KK-06-03-026-060c	इन्द्रियाणि प्रमाथीनि हरन्ति प्रसभं मनः ॥
KK-06-03-026-061a	तानि सर्वाणि संयम्य युक्त आसीत मत्परः ।
KK-06-03-026-061c	वशे हि यस्येन्द्रियामि तस्य प्रज्ञा प्रतिष्ठिता ॥
KK-06-03-026-062a	ध्यायतो विषयान्पुंसः सङ्गस्तेषूपजायते ।
KK-06-03-026-062c	सङ्गात्सञ्जायते कामः कामात्क्रोधोऽभिजायते ॥
KK-06-03-026-063a	क्रोधाद्भवति सम्मोहः सम्मोहात्स्मृतिविभ्रमः ।
KK-06-03-026-063c	स्मृतिभ्रंशाद्बुद्धिनाशो बुद्धिनाशात्प्रणश्यति ॥
KK-06-03-026-064a	रागद्वेषवियुक्तैस्तु विषयानिन्द्रियैश्चरन् ।
KK-06-03-026-064c	आत्मवश्यैर्विधेयात्मा प्रसादमधिगच्छति ॥
KK-06-03-026-065a	प्रसादे सर्वदुःखानां हानिरस्योपजायते ।
KK-06-03-026-065c	प्रसन्नचेतसो ह्याशु बुद्धिः पर्यवतिष्ठते ॥
KK-06-03-026-066a	नास्ति बुद्धिरयुक्तस्य न चायुक्तस्य भावना ।
KK-06-03-026-066c	न चाभावयतः शान्तिरशान्तस्य कुतः सुखम् ॥
KK-06-03-026-067a	इन्द्रियाणां हि चरतां यन्मनोऽनुविधीयते ।
KK-06-03-026-067c	तदस्य हरति प्रज्ञां वायुर्नावमिवाम्भसि ॥
KK-06-03-026-068a	तस्माद्यस्य महाबाहो निगृहीतानि सर्वशः ।
KK-06-03-026-068c	इन्द्रियाणीन्द्रियार्थेभ्यस्तस्य प्रज्ञा प्रतिष्ठिता ॥
KK-06-03-026-069a	या निशा सर्वभूतानां तस्यां जागर्ति संयमी ।
KK-06-03-026-069c	यस्यां जाग्रति भूतानि सा निशा पश्यतो मुनेः ॥
KK-06-03-026-070a	आपूर्यमाणमचलप्रतिष्ठं समुद्रमापः प्रविशन्ति यद्वत् ।
KK-06-03-026-070c	तद्वत्कामा यं प्रविशन्ति सर्वे स शान्तिमाप्नोति न कामकामी ॥
KK-06-03-026-071a	विहाय कामान्यः सर्वान्पुमांश्चरति निःस्पृहः ।
KK-06-03-026-071c	निर्ममो निरहङ्कारः स शान्तिमधिगच्छति ॥
KK-06-03-026-072a	एषा ब्राह्मी स्थितिः पार्थ नैनां प्राप्य विमुह्यति ।
KK-06-03-026-072c	स्थित्वास्यामन्तकालेऽपि ब्रह्म निर्वाणमृच्छति ॥ ॥

इति श्रीमन्महाभारते भीष्मपर्वणि भगवद्गीतापर्वणि षड्विंशोऽध्यायः ॥

इति श्रीमद्भगवद्गीतासूपनिषत्सु ब्रह्मविद्यायां योगशास्त्रे श्रीकृष्णार्जुनसंवादे साङ्ख्ययोगोनाम द्वितीयोऽध्यायः ॥ 2 ॥
