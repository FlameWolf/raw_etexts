अध्यायः 028

अष्टाविंशोऽध्यायः ॥ भगवद्गीताध्यायः ॥ 4 ॥
KK-06-03-028-001	श्रीभगवानुवाच 
KK-06-03-028-001a	इमं विवस्वते योगं प्रोक्तवानहमव्ययम् ।
KK-06-03-028-001c	विवस्वान्मनवे प्राह मनुरिक्ष्वाकवेऽब्रवीत् ॥
KK-06-03-028-002a	एवं परम्पराप्राप्तमिमं राजर्षयोऽविदुः ।
KK-06-03-028-002c	स कालेनेह महता योगो नष्टः परन्तप ॥
KK-06-03-028-003a	स एवायं मया तेऽद्य योगः प्रोक्तः पुरातनः ।
KK-06-03-028-003c	भक्तोऽसि मे सखा चेति रहस्यं ह्येतदुत्तमम् ॥
KK-06-03-028-004	अर्जुन उवाच 
KK-06-03-028-004a	अपरं भवतो जन्म परं जन्म विवस्वतः ।
KK-06-03-028-004c	कथमेतद्विजानीयां त्वमादौ प्रोक्तवानिति ॥
KK-06-03-028-005	श्रीभगवानुवाच 
KK-06-03-028-005a	बहूनि मे व्यतीतानि जन्मानि तव चार्जुन ।
KK-06-03-028-005c	तान्यहं वेद सर्वाणि न त्वं वेत्थ परन्तप ॥
KK-06-03-028-006a	अजोऽपि सन्नव्ययात्मा भूतानामीश्वरोऽपि सन् ।
KK-06-03-028-006c	प्रकृतिं स्वामधिष्ठाय सम्भवाम्यात्ममायया ॥
KK-06-03-028-007a	यदा यदा हि धर्मस्य ग्लानिर्भवति भारत ।
KK-06-03-028-007c	अभ्युत्थानमधर्मस्य तदाऽऽत्मानं सृजाम्यहम् ॥
KK-06-03-028-008a	परित्राणाय साधूनां विनाशाय च दुष्कृताम् ।
KK-06-03-028-008c	धर्मसंस्थापनार्थाय सम्भवामि युगे युगे ॥
KK-06-03-028-009a	जन्म कर्म च मे दिव्यमेवं यो वेत्ति तत्त्वतः ।
KK-06-03-028-009c	त्वक्त्वा देहं पुनर्जन्म नैति मामेति सोऽर्जुन ॥
KK-06-03-028-010a	वीतरागभयक्रोधा मन्मया मामुपाश्रिताः ।
KK-06-03-028-010c	बहवो ज्ञानतपसा पूता मद्भावमागताः ॥
KK-06-03-028-011a	ये यथा मां प्रपद्यन्ते तांस्तथैव भजाम्यहम् ।
KK-06-03-028-011c	मम वर्त्मानुवर्तन्ते मनुष्याः पार्थ सर्वशः ॥
KK-06-03-028-012a	काङ्क्षन्तः कर्मणां सिद्धिं यजन्त इह देवताः ।
KK-06-03-028-012c	क्षिप्रं हि मानुषे लोके सिद्धिर्भवति कर्मजा ॥
KK-06-03-028-013a	चातुर्वर्ण्यं मया सृष्टं गुणकर्मविभागशः ।
KK-06-03-028-013c	तस्य कर्तारमपि मां विद्ध्यकर्तारमव्ययम् ॥
KK-06-03-028-014a	न मां कर्माणि लिम्पन्ति न मे कर्मफले स्पृहा ।
KK-06-03-028-014c	इति मां योऽभिजानाति कर्मभिर्न स बध्यते ॥
KK-06-03-028-015a	एवं ज्ञात्वा कृतं कर्म पूर्वैरपि मुमुक्षुभिः ।
KK-06-03-028-015c	कुरु कर्मैव तस्मात्त्वं पूर्वैः पूर्वतरं कृतम् ॥
KK-06-03-028-016a	किं कर्म किमकर्मेति कवयोऽप्यत्र मोहिताः ।
KK-06-03-028-016c	तत्ते कर्म प्रवक्ष्यामि यज्ज्ञात्वा मोक्ष्यसेऽशुभात् ॥
KK-06-03-028-017a	कर्मणो ह्यपि बोद्धव्यं बोद्धव्यं च विकर्मणः ।
KK-06-03-028-017c	अकर्मणश्च बोद्धव्यं गहना कर्मणो गतिः ॥
KK-06-03-028-018a	कर्मण्यकर्म यः पश्येदकर्मणि च कर्म यः ।
KK-06-03-028-018c	स बुद्धिमान्मनुष्येषु स युक्तः कृत्स्नकर्मकृत् ॥
KK-06-03-028-019a	यस्य सर्वे समारम्भाः कामसङ्कल्पवर्जिताः ।
KK-06-03-028-019c	ज्ञानाग्निदग्धकर्माणं तमाहुः पण्डितं बुधाः ॥
KK-06-03-028-020a	त्यक्त्वा कर्मफलासङ्गं नित्यतृप्तो निराश्रयः ।
KK-06-03-028-020c	कर्मण्यभिप्रवृत्तोऽपि नैव किञ्चित्करोति सः ॥
KK-06-03-028-021a	निराशीर्यतचित्तात्मा त्यक्तसर्वपरिग्रहः ।
KK-06-03-028-021c	शारीरं केवलं कर्म कुर्वन्नाप्नोति किल्बिषम् ॥
KK-06-03-028-022a	यदृच्छालाभसन्तुष्टो द्वन्द्वातीतो विमत्सरः ।
KK-06-03-028-022c	समः सिद्धावसिद्धौ च कृत्वापि न निबध्यते ॥
KK-06-03-028-023a	गतसङ्गस्य मुक्तस्य ज्ञानावस्थितचेतसः ।
KK-06-03-028-023c	यज्ञायाचरतः कर्म समग्रं प्रविलीयते ॥
KK-06-03-028-024a	ब्रह्मार्पणं ब्रह्म हविर्ब्रह्माग्नौ ब्रह्मणा हुतम् ।
KK-06-03-028-024c	ब्रह्मैव तेन गन्तव्यं ब्रह्म कर्म समाधिना ॥
KK-06-03-028-025a	दैवमेवापरे यज्ञं योगिनः पर्युपासते ।
KK-06-03-028-025c	ब्रह्माग्नावपरे यज्ञं यज्ञेनैवोपजुह्वति ॥
KK-06-03-028-026a	श्रोत्रादीनीन्द्रियाण्यन्ये संयमाग्निषु जुह्वति ।
KK-06-03-028-026c	शब्दादीन्विषयानन्य इन्द्रियाग्निषु जुह्वति ॥
KK-06-03-028-027a	सर्वाणीन्द्रियकर्माणि प्राणकर्माणि चापरे ।
KK-06-03-028-027c	आत्मसंयमयोगाग्नौ जुह्वति ज्ञानदीपिते ॥
KK-06-03-028-028a	द्रव्ययज्ञास्तपोयज्ञा योगयज्ञास्तथापरे ।
KK-06-03-028-028c	स्वाध्यायज्ञानयज्ञाश्च यतयः संशितव्रताः ॥
KK-06-03-028-029a	अपाने जुह्वति प्राणं प्राणेऽपानं तथाऽपरे ।
KK-06-03-028-029c	प्राणापानगती रुद्ध्वा प्राणायामपरायणाः ॥
KK-06-03-028-030a	अपरे नियताहाराः प्राणान्प्राणेषु जुह्वति ।
KK-06-03-028-030c	सर्वेऽप्येते यज्ञविदो यज्ञक्षपितकल्मषाः ॥
KK-06-03-028-031a	यज्ञशिष्टामृतभुजो यान्ति ब्रह्म सनातनम् ।
KK-06-03-028-031c	नायं लोकोऽस्त्ययज्ञस्य कुतोऽन्यः कुरुसत्तम ॥
KK-06-03-028-032a	एवं बहुविधा यज्ञा वितता ब्रह्मणो मुखे ।
KK-06-03-028-032c	कर्मजान्विद्धि तान्सर्वानेवं ज्ञात्वा विमोक्ष्यसे ॥
KK-06-03-028-033a	श्रेयान्द्रव्यमयाद्यजाज्ज्ञानयज्ञः परन्तप ।
KK-06-03-028-033c	सर्वं कर्माखिलं पार्थ ज्ञाने परिसमाप्यते ॥
KK-06-03-028-034a	तद्विद्धि प्रणिपातेन परिप्रश्नेन सेवया ।
KK-06-03-028-034c	उपदेक्ष्यन्ति ते ज्ञानं ज्ञानिनस्तत्त्वदर्शिनः ॥
KK-06-03-028-035a	यज्ज्ञात्वा न पुनर्मोहमेवं यास्यसि पाण्डव ।
KK-06-03-028-035c	येन भूतान्यशेषेण द्रक्ष्यस्यात्मन्यथो मयि ॥
KK-06-03-028-036a	अपि चेदसि पापेभ्यः सर्वेभ्यः पापकृत्तमः ।
KK-06-03-028-036c	सर्वं ज्ञानप्लवेनैव वृजिनं सन्तरिष्यसि ॥
KK-06-03-028-037a	यथैधांसि समिद्धोऽग्निर्भस्मसात्कुरुतेऽर्जुन ।
KK-06-03-028-037c	ज्ञानाग्निः सर्वकर्माणि भस्मसात्कुरुते तथा ॥
KK-06-03-028-038a	न हि ज्ञानेन सदृशं पवित्रमिह विद्यते ।
KK-06-03-028-038c	तत्स्वयं योगसंसिद्धः कालेनात्मनि विन्दति ॥
KK-06-03-028-039a	श्रद्धावाँल्लभते ज्ञानं तत्परः संयतेन्द्रियः ।
KK-06-03-028-039c	ज्ञानं लब्ध्वा परां शान्तिमचिरेणाधिगच्छति ॥
KK-06-03-028-040a	अज्ञश्चाश्रद्दधानश्च संशयात्मा विनश्यति ।
KK-06-03-028-040c	नायं लोकोऽस्ति न परो न सुखं संशयात्मनः ॥
KK-06-03-028-041a	योगसन्न्यस्तकर्माणं ज्ञानसञ्छिन्नसंशयम् ।
KK-06-03-028-041c	आत्मवन्तं न कर्माणि निबध्नन्ति धनञ्जय ॥
KK-06-03-028-042a	तस्मादज्ञानसम्भूतं हृत्स्थं ज्ञानासिनाऽऽत्मनः ।
KK-06-03-028-042c	छित्त्वैनं संशयं योगमातिष्ठोत्तिष्ठ भारत ॥ ॥

इति श्रीमन्महाभारते भीष्मपर्वणि भगवद्गीतापर्वणि अष्टाविंशोऽध्यायः ॥

इति श्रीमद्भगवद्गीतासूपनिषत्सु ब्रह्मविद्यायां योगशस्त्रे श्रीकृष्णार्जुनसंवादे यज्ञविभागयोगोनाम चतुर्थोऽध्यायः ॥

6-28-39 मत्परः संयतेन्द्रियः इति माध्वपाठः ॥ 6-28-* ज्ञानयोगोनाम इति माध्वपाठः ॥
