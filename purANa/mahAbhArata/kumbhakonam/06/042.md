अध्यायः 042

द्विचत्वारिंशोऽध्यायः ॥ भगवद्गीताध्यायः ॥ 18 ॥
KK-06-03-042-001	अर्जुन उवाच 
KK-06-03-042-001a	सन्न्यासत्य महाबाहो तत्त्वमिच्छामि वेदितुम् ।
KK-06-03-042-001c	त्यागस्य च हृषीकेश पृथक्केशिनिषूदन ॥
KK-06-03-042-002	श्रीभगवानुवाच 
KK-06-03-042-002a	काम्यानां कर्मणां न्यासं सन्न्यासं कवयो विदुः ।
KK-06-03-042-002c	सर्वकर्मफलत्यागं प्राहुस्त्यागं विचक्षणाः ॥
KK-06-03-042-003a	त्याज्यं दोषवदित्येके कर्म प्राहुर्मनीषिणः ।
KK-06-03-042-003c	यज्ञदानतपःकर्म न त्याज्यमिति चापरे ॥
KK-06-03-042-004a	निश्चयं शृणु मे तत्र त्यागे भरतसत्तम ।
KK-06-03-042-004c	त्यागो हि पुरुषव्याघ्र त्रिविधः सम्प्रकीर्तितः ॥
KK-06-03-042-005a	यज्ञदानतपःकर्म न त्याज्यं कार्यमेव तत् ।
KK-06-03-042-005c	यज्ञो दानं तपश्चैव पावनानि मनीषिणाम् ॥
KK-06-03-042-006a	एतान्यपि तु कर्माणि सङ्गं त्यक्त्वा फलानि च ।
KK-06-03-042-006c	कर्तव्यानीति मे पार्थ निश्चितं मतमुत्तमम् ॥
KK-06-03-042-007a	नियतस्य तु सन्न्यासः कर्मणो नोपपद्यते ।
KK-06-03-042-007c	मोहात्तस्य परित्यागस्तामसः परिकीर्तितः ॥
KK-06-03-042-008a	दुःखमित्येव यत्कर्म कायक्लेशभयात्त्यजेत् ।
KK-06-03-042-008c	स कृत्वा राजसं त्यागं नैव त्यागफलं लभेत् ॥
KK-06-03-042-009a	कार्यमित्येव यत्कर्म नियतं क्रियतेऽर्जुन ।
KK-06-03-042-009c	सङ्गं त्यक्त्वा फलं चैव स त्यागः सात्विको मतः ॥
KK-06-03-042-010a	न द्वेष्ट्यकुशलं कर्म कुशले नानुषज्जते ।
KK-06-03-042-010c	त्यागी सत्त्वसमाविष्टो मेधावी छिन्नसंशयः ॥
KK-06-03-042-011a	न हि देहभृता शक्यं त्यक्तुं कर्माण्यशेषतः ।
KK-06-03-042-011c	यस्तु कर्मफलत्यागी स त्यागीत्यभिधीयते ॥
KK-06-03-042-012a	अनिष्टमिष्टं मिश्रं च त्रिविधं कर्मणः फलम् ।
KK-06-03-042-012c	भवत्यत्यागिनां प्रेत्य न तु सन्न्यासिनां क्वचित् ॥
KK-06-03-042-013a	पञ्चैतानि महाबाहो कारणानि निबोध मे ।
KK-06-03-042-013c	साङ्ख्ये कृतान्ते प्रोक्तानि सिद्धये सर्वकर्मणाम् ॥
KK-06-03-042-014a	अधिष्ठानं तथा कर्ता करणं च पृथग्विधम् ।
KK-06-03-042-014c	विविधाश्च पृथक्चेष्टा दैवं चैवात्र पञ्चमम् ॥
KK-06-03-042-015a	शरीरवाङ्मनोभिर्यत्कर्म प्रारभते नरः ।
KK-06-03-042-015c	न्याय्यं वा विपरीतं वा पञ्चैते तस्य हेतवः ॥
KK-06-03-042-016a	तत्रैवं सति कर्तारमात्मानं केवलं तु यः ।
KK-06-03-042-016c	पश्यत्यकृतबुद्धित्वान्न स पश्यति दुर्मतिः ॥
KK-06-03-042-017a	यस्य नाहङ्कृतो भावो बुद्धिर्यस्य न लिप्यते ।
KK-06-03-042-017c	हत्वाऽपि स इमाँल्लोकान्न हन्ति न निबध्यते ॥
KK-06-03-042-018a	ज्ञानं ज्ञेयं परिज्ञाता त्रिविधा कर्मचोदना ।
KK-06-03-042-018c	करणं कर्म कर्तेति त्रिविधः कर्मसङ्ग्रहः ॥
KK-06-03-042-019a	ज्ञानं कर्म च कर्ता च त्रिधैव गुणभेदतः ।
KK-06-03-042-019c	प्रोच्यते गुणसङ्ख्याने यथावच्छृणु तान्यपि ॥
KK-06-03-042-020a	सर्वभूतेषु येनैकं भावमव्ययमीक्षते ।
KK-06-03-042-020c	अविभक्तं विभक्तेषु तज्ज्ञानं विद्धि सात्विकम् ॥
KK-06-03-042-021a	पृथक्त्वेन तु यज्ज्ञानं नानाभावान्पृथग्विधान् ।
KK-06-03-042-021c	वेत्ति सर्वेषु भूतेषु तज्ज्ञानं विद्धि राजसम् ॥
KK-06-03-042-022a	यत्तु कृत्स्नवदेकस्मिन्कार्ये सक्तमहैतुकम् ।
KK-06-03-042-022c	अतत्त्वार्थवदल्पं च तत्तासममुदाहृतम् ॥
KK-06-03-042-023a	नियतं सङ्गरहितमरागद्वेषतः कृतम् ।
KK-06-03-042-023c	अफलप्रेप्सुना कर्म यत्तत्सात्विकमुच्यते ॥
KK-06-03-042-024a	यत्तु कामेप्सुना कर्म साहङ्कारेण वा पुनः ।
KK-06-03-042-024c	क्रियते बहुलायासं तद्राजसमुदाहृतम् ॥
KK-06-03-042-025a	अनुबन्धं क्षयं हिंसामनपेक्ष्य च पौरुषम् ।
KK-06-03-042-025c	मोहादारभ्यते कर्म यत्तत्तामसमुच्यते ॥
KK-06-03-042-026a	मुक्तसङ्गोनहंवादी धृत्युत्साहसमन्वितः । 
KK-06-03-042-026c	सिद्ध्यसिद्ध्योर्निर्विकारः कर्ता सात्विक उच्यते ॥
KK-06-03-042-027a	रागी कर्मफलप्रेप्सुर्लुब्धो हिंसात्मकोऽशुचिः ।
KK-06-03-042-027c	हर्षशोकान्वितः कर्ता राजसः परिकीर्तितः ॥
KK-06-03-042-028a	अयुक्तः प्राकृतः स्तब्धः शठो नैकृतिकोऽलसः ।
KK-06-03-042-028c	विषादी दीर्घसूत्री च कर्ता तामस उच्यते ॥
KK-06-03-042-029a	बुद्धेर्भेदं धृतेश्चैव गुणतस्त्रिविधं शृणु ।
KK-06-03-042-029c	प्रोच्यमानमशेषेण पृथक्त्वेन धनञ्जय ॥
KK-06-03-042-030a	प्रवृत्तिं च निवृत्तिं च कार्याकार्ये भयाभये ।
KK-06-03-042-030c	बन्धं मोक्षं च या वेत्ति बुद्धिः सा पार्थ सात्विकी ॥
KK-06-03-042-031a	यया धर्ममधर्मं च कार्यं चाकार्यमेव च ।
KK-06-03-042-031c	अयथावत्प्रजानाति बुद्धिः सा पार्थ राजसी ॥
KK-06-03-042-032a	अधर्मं धर्ममिति या मन्यते तमसाऽऽवृता ।
KK-06-03-042-032c	सर्वार्थान्विपरीतांश्च बुद्धिः सा पार्थ तामसी ॥
KK-06-03-042-033a	धृत्या यया धारयते मनःप्राणेन्द्रियक्रियाः ।
KK-06-03-042-033c	योगेनाव्यभिचारिण्या धृतिः सा पार्थ सात्विकी ॥
KK-06-03-042-034a	यया तु धर्मकामार्थान्धृत्या धारयतेऽर्जुन ।
KK-06-03-042-034c	प्रसङ्गेन फलाकाङ्क्षी धृतिः सा पार्थ राजसी ॥
KK-06-03-042-035a	यया स्वप्नं भयं शोकं विषादं मदमेव च ।
KK-06-03-042-035c	न विमुञ्चति दुर्मेधा धृतिः सा पार्थ तामसी ॥
KK-06-03-042-036a	सुखं त्विदानीं त्रिविधं शृणु मे भरतर्षभ ।
KK-06-03-042-036c	अभ्यासाद्रमते यत्र दुःखान्तं च निगच्छति ॥
KK-06-03-042-037a	यत्तदग्रे विषमिव परिणामेऽमृतोपमम् ।
KK-06-03-042-037c	तत्सुखं सात्विकं प्रोक्तमात्मबुद्धिप्रसादजम् ॥
KK-06-03-042-038a	विषयेन्द्रियसंयोगाद्यत्तदग्रेऽमृतोपमम् ।
KK-06-03-042-038c	परिणामे विषमिव तत्सुखं राजसं स्मृतम् ॥
KK-06-03-042-039a	यदग्रे चानुबन्धे च सुखं मोहनमात्मनः ।
KK-06-03-042-039c	निद्रालस्यप्रमादोत्थं तत्तामसमुदाहृतम् ॥
KK-06-03-042-040a	न तदस्ति पृथिव्यां वा दिवि देवेषु वा पुनः ।
KK-06-03-042-040c	सत्त्वं प्रकृतिजैर्मुक्तं यदेमिः स्यात्त्रिभिर्गुणैः ॥
KK-06-03-042-041a	ब्राह्मणक्षत्रियविशां शूद्राणां च परन्तप ।
KK-06-03-042-041c	कर्माणि प्रविभक्तानि स्वभावप्रभवैर्गुणैः ॥
KK-06-03-042-042a	शमो दमस्तपः शौचं क्षान्तिरार्जवमेव च ।
KK-06-03-042-042c	ज्ञानं विज्ञानमास्तिक्यं ब्रह्मकर्म स्वभावजम् ॥
KK-06-03-042-043a	शौर्यं तेजो धृतिर्दाक्ष्यं युद्धे चाप्यपलायनम् ।
KK-06-03-042-043c	दानमीश्वरभावश्च क्षात्रं कर्म स्वभावजम् ॥
KK-06-03-042-044a	कृषिगोरक्ष्यवाणिज्यं वैश्यं कर्म स्वभावजम् ।
KK-06-03-042-044c	परिचर्यात्मकं कर्म शूद्रस्यापि स्वभावजम् ॥
KK-06-03-042-045a	स्वे स्वे कर्मण्यभिरतः संसिद्धिं लभते नरः ।
KK-06-03-042-045c	स्वकर्मनिरतः सिद्धिं यथा विन्दति तच्छृणु ॥
KK-06-03-042-046a	यतः प्रवृत्तिर्भूतानां येन सर्वमिदं ततम् ।
KK-06-03-042-046c	स्वकर्मणा तमभ्यर्च्य सिद्धिं विन्दति मानवः ॥
KK-06-03-042-047a	श्रेयान्स्वधर्मो विगुणः परधर्मात्स्वनुष्ठितात् ।
KK-06-03-042-047c	स्वभावनियतं कर्म कुर्वन्नाप्नोति किल्विषम् ॥
KK-06-03-042-048a	सहजं कर्म कौन्तेय सदोषमपि न त्यजेत् ।
KK-06-03-042-048c	सर्वारम्भा हि दोषेण धूमेनाग्निरिवावृताः ॥
KK-06-03-042-049a	असक्तबुद्धिः सर्वत्र जितात्मा विगतस्पृहः ।
KK-06-03-042-049c	नैष्कर्म्यसिद्धिं परमां सन्न्यासेनाधिगच्छति ॥
KK-06-03-042-050a	सिद्धिं प्राप्तो यथा ब्रह्म तथाऽऽप्नोति निबोध मे ।
KK-06-03-042-050c	समासेनैव कौन्तेय निष्ठा ज्ञानस्य या परा ॥
KK-06-03-042-051a	बुद्ध्या विशुद्धया युक्तो धृत्याऽऽत्मानं नियम्य च ।
KK-06-03-042-051c	शब्दादीन्विषयांस्त्यक्त्वा रागद्वेषौ व्युदस्य च ॥
KK-06-03-042-052a	विविक्तसेवी लध्वाशी यतवाक्कायमानसः ।
KK-06-03-042-052c	ध्यानयोगपरो नित्यं वैराग्यं समुपाश्रितः ॥
KK-06-03-042-053a	अहङ्कारं बलं दर्पं कामं क्रोधं परिग्रहम् ।
KK-06-03-042-053c	विमुच्य निर्ममः शान्तो ब्रह्मभूयाय कल्पते ॥
KK-06-03-042-054a	ब्रह्मभूतः प्रसन्नात्मा न शोचति न काङ्क्षति ।
KK-06-03-042-054c	समः सर्वेषु भूतेषु मद्भक्तिं लभते पराम् ॥
KK-06-03-042-055a	भक्त्या मामभिजानाति यावान्यश्चास्मि तत्त्वतः ।
KK-06-03-042-055c	ततो मां तत्त्वतो ज्ञात्वा विशते तदनन्तरम् ॥
KK-06-03-042-056a	सर्वकर्माण्यपि सदा कुर्वाणो मद्व्यपाश्रयः ।
KK-06-03-042-056c	मत्प्रसादादवाप्नोति शाश्वतं पदमव्ययम् ॥
KK-06-03-042-057a	चेतसा सर्वकर्माणि मयि सन्न्यस्य मत्परः ।
KK-06-03-042-057c	बुद्धियोगमपाश्रित्य मच्चित्तः सततं भव ॥
KK-06-03-042-058a	मच्चित्तः सर्वदुर्गाणि मत्प्रसादात्तरिष्यसि ।
KK-06-03-042-058c	अथ चेत्त्वमहङ्कारान्न श्रोष्यसि विनङ्क्ष्यसि ॥
KK-06-03-042-059a	यदहङ्कारमाश्रित्य न योत्स्य इति मन्यसे ।
KK-06-03-042-059c	मिथ्यैष व्यवसायस्ते प्रकृतिस्त्वां नियोक्ष्यति ॥
KK-06-03-042-060a	स्वभावजेन कौन्तेय निबद्धः स्वेन कर्मणा ।
KK-06-03-042-060c	कर्तुं नेच्छसि यन्मोहात्करिष्यस्यवशोपि तत् ॥
KK-06-03-042-061a	ईश्वरः सर्वभूतानां हृद्देशेऽर्जुन तिष्ठति ।
KK-06-03-042-061c	भ्रामयन्सर्वभूतानि यन्त्रारूढानि मायया ॥
KK-06-03-042-062a	तमेव शरणं गच्छ सर्वभावेन भारत ।
KK-06-03-042-062c	तत्प्रसादात्परां शान्तिं स्थानं प्राप्स्यसि शाश्वतम् ॥
KK-06-03-042-063a	इति ते ज्ञानमाख्यातं गुह्याद्गुह्यतरं मया ।
KK-06-03-042-063c	विमृश्यैतदशेषेण यथेच्छसि तथा कुरु ॥
KK-06-03-042-064a	सर्वगुह्यतमं भूयः शृणु मे परमं वचः ।
KK-06-03-042-064c	इष्टोऽसि मे दृढमिति ततो वक्ष्यामि ते हितम् ॥
KK-06-03-042-065a	मन्मना भव मद्भक्तो मद्याजी मां नमस्कुरु ।
KK-06-03-042-065c	मामेवैष्यसि सत्यं ते प्रतिजाने प्रियोऽसि मे ॥
KK-06-03-042-066a	सर्वधर्मान्परित्यज्य मामेकं शरणं व्रज ।
KK-06-03-042-066c	अहं त्वा सर्वपापेभ्यो मोक्षयिष्यामि मा शुचः ॥
KK-06-03-042-067a	इदं ते नातपस्काय नाभक्ताय कदाचन ।
KK-06-03-042-067c	न चाशुश्रूषवे वाच्यं न च मां योऽभ्यसूयति ॥
KK-06-03-042-068a	य इदं परमं गुह्यं मद्भक्तेष्वभिधास्यति ।
KK-06-03-042-068c	भक्तिं मयि परां कृत्वा मामेवैष्यत्यसंशयः ॥
KK-06-03-042-069a	न च तस्मान्मनुष्येषु कश्चिन्मे प्रियकृत्तमः ।
KK-06-03-042-069c	भविता न च मे तस्मादन्यः प्रियतरो भुवि ॥
KK-06-03-042-070a	अध्येष्यते च य इमं धर्म्यं संवादमावयोः ।
KK-06-03-042-070c	ज्ञानयज्ञेन तेनाहमिष्टः स्यामिति मे मतिः ॥
KK-06-03-042-071a	श्रद्धावाननसूयश्च शृणुयादपि यो नरः ।
KK-06-03-042-071c	सोपि मुक्तः शुभाँल्लोकान्प्राप्नुयात्पुण्यकर्मणाम् ॥
KK-06-03-042-072a	कच्चिदेतच्छ्रुतं पार्थ त्वयैकाग्रेण चेतसा ।
KK-06-03-042-072c	कच्चिदज्ञानसम्मोहः प्रनष्टस्ते धनञ्जय ॥
KK-06-03-042-073	अर्जुन उवाच 
KK-06-03-042-073a	नष्टो मोहः स्मृतिर्लब्धा त्वत्प्रसादान्मयाऽच्युत ।
KK-06-03-042-073c	स्थितोऽस्मि गतसन्देहः करिष्ये वचनं तव ॥
KK-06-03-042-074	सञ्जय उवाच 
KK-06-03-042-074a	इत्यहं वासुदेवस्य पार्थस्य च महात्मनः ।
KK-06-03-042-074c	संवादमिममश्रौषमद्भुतं रोमहर्षणम् ॥
KK-06-03-042-075a	व्यासप्रसादाच्छ्रुतवानेतद्गुह्यमहं परम् ।
KK-06-03-042-075c	योगं योगेश्वरात्कृष्णात्साक्षात्कथयतः स्वयम् ॥
KK-06-03-042-076a	राजन्संस्मृत्य संस्मृत्य संवादमिममद्भुतम् ।
KK-06-03-042-076c	केशवार्जुवयोः पुण्यं हृष्यामि च मुहुर्मुहुः ॥
KK-06-03-042-077a	तच्च संस्मृत्य संस्मृत्य रूपमत्यद्भुतं हरेः ।
KK-06-03-042-077c	विस्मयो मे महान्राजन्हृष्यामि च पुनः पुनः ॥
KK-06-03-042-078a	यत्र योगेश्वरः कृष्णो यत्र पार्थो धनुर्धरः ।
KK-06-03-042-078c	तत्र श्रीर्विजयो भूतिर्ध्रुवा नीतिर्मतिर्मम ॥ ॥

इति श्रीमन्महाभारते भीष्मपर्वणि भगवद्गीतापर्वणि द्विचत्वारिंशोऽध्यायः ॥

इति श्रीमद्भगवद्गीतासूपनिषत्सु ब्रह्मविद्यायां योगशास्त्रे श्रीकृष्णार्जुनसंवादे सन्न्यासयोगोनाम अष्टादशोऽध्यायः ॥ ॥ समाप्तं भगवद्गीतापर्व ॥

6-42-14 विविधा चेति माध्वपाठः ॥ 6-42-42ब्रह्मं कर्म स्वभावजम् इति माध्वपाठः ॥ 6-42-57 बुद्धियोगमुपाश्रित्येति माध्वपाठः ॥ 6-42-78 यत्र योगीश्वर इति माध्वपाठः ॥
