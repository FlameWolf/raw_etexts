अध्यायः 016

कुरुपाण्डवसेनावर्णनम् ॥ 1 ॥
KK-06-03-016-001	सञ्जय उवाच 
KK-06-03-016-001a	ततो रजन्यां व्युष्टायां शब्दः समभवन्महान् ।
KK-06-03-016-001c	क्रोशतां भूमिपालानां युज्यतां युज्यतामिति ॥
KK-06-03-016-002a	शङ्खदुन्दुभिघोषैश्च सिंहनादैश्च भारत ।
KK-06-03-016-002c	हयहेषितनादैश्च रथनेमिस्वनैस्तथा ॥
KK-06-03-016-003a	गजानां बृहतां चैव योधानां चापि गर्जताम् ।
KK-06-03-016-003c	क्ष्वेलितास्फोटितोत्क्रुष्टैस्तुमुलं सर्वतोऽभवत् ॥
KK-06-03-016-004a	उदतिष्ठन्महाराज सर्वं युक्तमशेषतः ।
KK-06-03-016-004c	सूर्योदये महत्सैन्यं कुरुपाण्डवसेनयोः ॥
KK-06-03-016-005a	राजेन्द्र तव पुत्राणां पाण्डवानां तथैव च ।
KK-06-03-016-005c	दुष्प्रधृष्याणि चास्त्राणि सशस्त्रकवचानि च ॥
KK-06-03-016-006a	ततः प्रकाशे सैन्यानि समदृश्यन्त भारत ।
KK-06-03-016-006c	त्वदीयानां परेषां च शस्त्रवन्ति महान्ति च ॥
KK-06-03-016-007a	तत्र नागा रथाश्चैव जाम्बूनदपरिष्कृताः ।
KK-06-03-016-007c	विभ्राजमाना दृश्यन्ते मेघा इव सविद्युतः ॥
KK-06-03-016-008a	रथानीकान्यदृश्यन्त नगराणीव भूरिशः ।
KK-06-03-016-008c	अतीव शुशुभे तत्र पिता ते पूर्णचन्द्रवत् ॥
KK-06-03-016-009a	धनुर्भिर्ऋष्टिभिः खड्गैर्गदाभिः शक्तितोमरैः ।
KK-06-03-016-009c	योधाः प्रहरणैः शुभ्रैस्तेष्वनीकेष्ववस्थिताः ॥
KK-06-03-016-010a	गजाः पदाता रथिनस्तुरगाश्च विशाम्पते ।
KK-06-03-016-010c	व्यतिष्ठन्वागुराकाराः शतशोऽथ सहस्रशः ॥
KK-06-03-016-011a	ध्वजा बहुविधाकारा व्यदृश्यन्त समुच्छ्रिताः ।
KK-06-03-016-011c	स्वेषां चैव परेषां च द्युतिमन्तः सहस्रशः ॥
KK-06-03-016-012a	काञ्चना मणिचित्राङ्गा ज्वलन्त इव पावकाः ।
KK-06-03-016-012c	अर्चिष्मन्तो व्यरोचन्त गजारोहाः सहस्रशः ॥
KK-06-03-016-013a	महेन्द्रकेतवः शुभ्रा महेन्द्रसदनेष्विव ।
KK-06-03-016-013c	सन्नद्धास्ते प्रवीराश्च ददृशुर्युद्धकाङ्क्षिणः ॥
KK-06-03-016-014a	उद्यतैरायुधैश्चित्रास्तलबद्धाः कलापिनः ।
KK-06-03-016-014c	ऋषभाक्षा मनुष्येन्द्राश्चमूमुखगता बभुः ॥
KK-06-03-016-015a	शकुनिः सौबलः शल्य आवन्त्योऽथ जयद्रथः ।
KK-06-03-016-015c	विन्दानुविन्दौ कैकेयाः काम्भोजश्च सुदक्षिणः ॥
KK-06-03-016-016a	श्रुतायुधश्च कालिङ्गो जयत्सेनश्च पार्थिवः ।
KK-06-03-016-016c	बृहद्बलश्च कौशल्यः कृतवर्मा च सात्वतः ॥
KK-06-03-016-017a	दशैते पुरुषव्याघ्राः शूराः परिघबाहवः ।
KK-06-03-016-017c	अक्षौहिणीनां पतयो यज्वानो भूरिदक्षिणाः ॥
KK-06-03-016-018a	एते चान्ये च बहवो दुर्योधनवशानुगाः ।
KK-06-03-016-018c	राजानो राजपुत्राश्च नीतिमन्तो महारथाः ॥
KK-06-03-016-019a	सन्नद्धाः समदृश्यन्त स्वेष्वनीकेष्ववस्थिताः ।
KK-06-03-016-019c	बद्धकृष्णाजिनाः सर्वे बलिनो युद्धशालिनः ॥
KK-06-03-016-020a	हृष्टा दुर्योधनस्यार्थे ब्रह्मलोकाय दीक्षिताः ।
KK-06-03-016-020c	समर्था दश वाहिन्यः परिगृह्य व्यवस्थिताः ॥
KK-06-03-016-021a	एकादशी धार्तराष्ट्री कौरवाणां महाचमूः ।
KK-06-03-016-021c	अग्रतः सर्वसैन्यानां यत्र शान्तनवोऽग्रणीः ॥
KK-06-03-016-022a	श्वेतोष्णीषं श्वेतहयं श्वेतवर्माणमच्युतम् ।
KK-06-03-016-022c	अपश्याम महाराज भीष्मं चन्द्रमिवोदितम् ॥
KK-06-03-016-023a	हेमतालध्वजं भीष्मं राजते स्यन्दने स्थितम् ।
KK-06-03-016-023c	श्वेताभ्र इव तीक्ष्णांशुं ददृशुः कुरुपाण्डवाः ॥
KK-06-03-016-024a	दृष्ट्वा चमूमुखे भीष्मं समकम्पन्त पाण्डवाः ।
KK-06-03-016-024c	सृञ्जयाश्च महेष्वासा धृष्टद्युम्नपुरोगमाः ।
KK-06-03-016-024e	जृम्भमाणं महासिंहं दृष्ट्वा क्षुद्रमृगा यथा ॥
KK-06-03-016-025a	धृष्टद्युम्नमुखाः सर्वे समुद्विविजिरे मुहुः ।
KK-06-03-016-025c	एकादशैताः श्रीजुष्टा वाहिन्यस्तव पार्थिव ॥
KK-06-03-016-026a	पाण्डवानां तथा सप्त महापुरुषपालिताः ।
KK-06-03-016-026c	उन्मत्तमकरावर्तौ महाग्राहसमाकुलौ ॥
KK-06-03-016-027a	युगान्ते समवेतौ द्वौ दृश्येते सागराविव ।
KK-06-03-016-027c	नैव नस्तादृशो राजन्दृष्टपूर्वो न च श्रुतः ।
KK-06-03-016-027e	अनीकानां समेतानां कौरवाणां तथाविधः ॥ ॥

इति श्रीमन्महाभारते भीष्मपर्वणि भगवद्गीतापर्वणि षोडशोऽध्यायः ॥

6-16-4 युक्तं सन्नद्धम् । अशेषतः सर्वप्रकारैः ॥ 6-16-10 वागुराकाराः परेषां बन्धनार्थमित्यर्थः ॥ 6-16-14 तलबद्धाः तलं ज्याघातत्राणं बद्धं यैस्ते । कलापिनः तूणवन्तः ॥ 6-16-27 तथाविधः सम्मर्द इति शेषः ॥
