अध्यायः 031

एकत्रिंशोऽध्यायः ॥ भगवद्गीताध्यायः ॥ 7 ॥
KK-06-03-031-001	श्रीभगवानुवाच 
KK-06-03-031-001a	मय्यासक्तमनाः पार्थ योगं युञ्जन्मदाश्रयः ।
KK-06-03-031-001c	असंशयं समग्रं मां यथा ज्ञास्यसि तच्छृणु ॥
KK-06-03-031-002a	ज्ञानं तेऽहं सविज्ञानमिदं वक्ष्याम्यशेषतः ।
KK-06-03-031-002c	यज्ज्ञात्वा नेह भूयोऽन्यज्ज्ञातव्यमवशिष्यते ॥
KK-06-03-031-003a	मनुष्याणां सहस्रेषु कश्चिद्यतति सिद्धये ।
KK-06-03-031-003c	यततामपि सिद्धानां कश्चिन्मां वेत्ति तत्त्वतः ॥
KK-06-03-031-004a	भूमिरापोऽनलो वायुः खं मनो बुद्धिरेव च ।
KK-06-03-031-004c	अहङ्कार इतीयं मे भिन्ना प्रकृतिरष्टधा ॥
KK-06-03-031-005a	अपरेयमितस्त्वन्यां प्रकृतिं विद्धि मे पराम् ।
KK-06-03-031-005c	जीवभूतां महाबाहो ययेदं धार्यते जगत् ॥
KK-06-03-031-006a	एतद्योनीनि भूतानि सर्वाणीत्युपधारय ।
KK-06-03-031-006c	अहं कृत्स्नस्य जगतः प्रभवः प्रलयस्तथा ॥
KK-06-03-031-007a	मत्तः परतरं नान्यत्किञ्चिदस्ति धनञ्जय ।
KK-06-03-031-007c	मयि सर्वमिदं प्रोतं सूत्रे मणिगणा इव ॥
KK-06-03-031-008a	रसोऽहमप्सु कौन्तेय प्रभाऽस्मि शशिसूर्ययोः ॥
KK-06-03-031-008c	प्रणवः सर्ववेदेषु शब्दः खे पौरुषं नृषु ॥
KK-06-03-031-009a	पुण्यो गन्धः पृथिव्यां च तेजश्चास्मि विभावसौ ।
KK-06-03-031-009c	जीवनं सर्वभूतेषु तपश्चास्मि तपस्विषु ॥
KK-06-03-031-010a	बीजं मां सर्वभूतानां विद्धि पार्थ सनातनम् ।
KK-06-03-031-010c	बुद्धिर्बुद्धिमतामस्मि तेजस्तेजस्विनामहम् ॥
KK-06-03-031-011a	बलं बलवतां चाहं कामरागविवर्जितम् ।
KK-06-03-031-011c	धर्माविरुद्धो भूतेषु कामोऽस्मि भरतर्षभ ॥
KK-06-03-031-012a	ये चैव सात्विका भावा राजसास्तामसाश्च ये ।
KK-06-03-031-012c	मत्त एवेति तान्विद्धि न त्वहं तेषु ते मयि ॥
KK-06-03-031-013a	त्रिभिर्गुणमयैर्भावैरेभिः सर्वमिदं जगत् ।
KK-06-03-031-013c	मोहितं नाभिजानाति मामेभ्यः परमव्ययम् ॥
KK-06-03-031-014a	दैवी ह्येषा गुणमयी मम माया दुरत्यया ।
KK-06-03-031-014c	मामेव ये प्रपद्यन्ते मायामेतां तरन्ति ते ॥
KK-06-03-031-015a	न मां तुष्कृतिनो मूढाः प्रपद्यन्ते नराधमाः ।
KK-06-03-031-015c	माययाऽपहृतज्ञाना आसुरं भावमाश्रिताः ॥
KK-06-03-031-016a	चुत्रर्विधा भजन्ते मां जनाः सुकृतिनोऽर्जुन ।
KK-06-03-031-016c	आर्तो जिज्ञासुरर्थार्थी ज्ञानी च भरतर्षभ ॥
KK-06-03-031-017a	तेषां ज्ञानी नित्ययुक्त एकभक्तिर्विशिष्यते ।
KK-06-03-031-017c	प्रियो हि ज्ञानिनोऽत्यर्थमहं स च मम प्रियः ॥
KK-06-03-031-018a	उदाराः सर्व एवैते ज्ञानी त्वात्मैव मे मतम् ।
KK-06-03-031-018c	आस्थितः स हि युक्तात्मा मामेवानुत्तमां गतिम् ॥
KK-06-03-031-019a	बहूनां जन्मनामन्ते ज्ञानवान्मां प्रपद्यते ।
KK-06-03-031-019c	वासुदेवः सर्वमिति स महात्मा सुदुर्लभः ॥
KK-06-03-031-020a	कामैस्तैस्तैर्हृतज्ञानाः प्रपद्यन्तेऽन्यदेवताः ।
KK-06-03-031-020c	तं तं नियममास्थाय प्रकृत्या नियताः स्वया ॥
KK-06-03-031-021a	यो यो यां यां तनुं भक्तः श्रद्धयार्चितुमिच्छति ।
KK-06-03-031-021c	तस्य तस्याचलां श्रद्धां तामेव विदधाम्यहम् ॥
KK-06-03-031-022a	स तया श्रद्धया युक्तस्तस्याराधनमीहते ।
KK-06-03-031-022c	लभते च ततः कामान्मयैव विहितान्हितान् ॥
KK-06-03-031-023a	अन्तवत्तु फलं तेषां तद्भवत्यल्पमेधसाम् ।
KK-06-03-031-023c	देवान्देवयजो यान्ति मद्भक्ता यान्ति मामपि ॥
KK-06-03-031-024a	अव्यक्तं व्यक्तिमापन्नं मन्यन्ते मामबुद्धयः ।
KK-06-03-031-024c	परं भावमजानन्तो ममाव्ययमनुत्तमम् ॥
KK-06-03-031-025a	नाहं प्रकाशः सर्वस्य योगमायासमावृतः ।
KK-06-03-031-025c	मूढोऽयं नाभिजानाति लोको मामजमव्ययम् ॥
KK-06-03-031-026a	वेदाहं समतीतानि वर्तमानानि चार्जुन ।
KK-06-03-031-026c	भविष्याणि च भूतानि मां तु वेद न कश्चन ॥
KK-06-03-031-027a	इच्छाद्वेषसमुत्थेन द्वन्द्वमोहेन भारत ।
KK-06-03-031-027c	सर्वभूतानि सम्मोहं सर्गे यान्ति परन्तप ॥
KK-06-03-031-028a	येषां त्वन्तगतं पापं जनानां पुण्यकर्मणाम् ।
KK-06-03-031-028c	ते द्वन्द्वमोहनिर्मुक्ता भजन्ते मां दृढव्रताः ॥
KK-06-03-031-029a	जरामरणमोक्षाय मामाश्रित्य यतन्ति ये ।
KK-06-03-031-029c	ते ब्रह्म तद्विदुः कृत्स्नमध्यात्मं कर्म चाखिलम् ॥
KK-06-03-031-030a	साधिभूताधिदैवं मां साधियज्ञं च ये विदुः ।
KK-06-03-031-030c	प्रयाणकालेऽपि च मां ते विदुर्युक्तचेतसः ॥ ॥

इति श्रीमन्महाभारते भीष्मपर्वणि भगवद्गीतापर्वणि एकत्रिंशोऽध्यायः ॥

इति श्रीमद्भगवद्गीतासूपनिषत्सु ब्रह्मविद्यायां योगशास्त्रे श्रीकृष्णार्जुनसंवादे ज्ञानयोगोनाम सप्तमोऽध्यायः ॥

6-31-* ज्ञानविज्ञानयोगोनाम इति माध्वपाठः ॥ 6-31-16 आब्रह्मभवनात् इति माध्वपाठः ॥
