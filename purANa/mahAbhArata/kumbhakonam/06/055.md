अध्यायः 055

अर्जुनयुद्धवर्णनम् ॥ 1 ॥
KK-06-04-055-001	सञ्जय उवाच 
KK-06-04-055-001a	ततोऽपराह्णभूयिष्ठे तस्मिन्नहनि भारत ।
KK-06-04-055-001c	रथनागाश्वपत्तीनां सादिनां च महाक्षये ॥
KK-06-04-055-002a	द्रोणपुत्रेण शल्येन कृपेण च महात्मना ।
KK-06-04-055-002c	समसज्जत पाञ्चाल्यस्त्रिभिरैतैर्महारथैः ॥
KK-06-04-055-003a	स लोकविदितानश्वान्निजघान महाबलः ।
KK-06-04-055-003c	द्रौणेः पाञ्चालदायादः शितैर्दशभिराशुगैः ॥
KK-06-04-055-004a	ततः शल्यरथं तूर्णमास्थाय हतवाहनः ।
KK-06-04-055-004c	द्रौणिः पाञ्चालदायादमभ्यवर्षदथेषुभिः ॥
KK-06-04-055-005a	धृष्टद्युम्नं तु संयुक्तं द्रौणिना वीक्ष्य भारत ।
KK-06-04-055-005c	सौभद्रोऽभ्यपतत्तूर्णं विकिरन्निशिताञ्शरान् ॥
KK-06-04-055-006a	स शल्यं पञ्चविंशत्या कृपं च नवभिः शरैः ।
KK-06-04-055-006c	अश्वत्थामानमष्टाभिर्विव्याध पुरुषर्षभः ॥
KK-06-04-055-007a	आर्जुनिं तु ततस्तूर्णं द्रौणिर्विव्याध पत्रिणा ।
KK-06-04-055-007c	शल्योऽथ दशभिश्चैव कृपश्च निशितैस्त्रिभिः ॥
KK-06-04-055-008a	लक्ष्मणस्तव पौत्रस्तु सौभद्रं समवस्थितम् ।
KK-06-04-055-008c	अभ्यवर्तत संहृष्टस्ततो युद्धमवर्तत ॥
KK-06-04-055-009a	दौर्योधनिः सुसङ्क्रुद्धः सौभद्रं परवीरहा ।
KK-06-04-055-009c	विव्याध समरे राजंस्तदद्भुतमिवाभवत् ॥
KK-06-04-055-010a	अभिमन्युः सुसङ्क्रुद्धो भ्रातरं भरतर्षभ ।
KK-06-04-055-010c	शरैः पञ्चाशतै राजन्क्षिप्रहस्तोऽभ्यविध्यत ॥
KK-06-04-055-011a	लक्ष्मणोऽपि पुनस्तस्य धनुश्चिच्छेद पत्रिणा ।
KK-06-04-055-011c	मुष्टिदेशे महाराज ततस्ते चुक्रुशुर्जनाः ॥
KK-06-04-055-012a	तद्विहाय धनुश्छिन्नं सौभद्रः परवीरहा ।
KK-06-04-055-012c	अन्यदादत्तवांश्चित्रं कार्मुकं वेगवत्तरम् ॥
KK-06-04-055-013a	तौ तत्र समरे युक्तौ कृतप्रतिकृतैषिणौ ।
KK-06-04-055-013c	अन्योन्यं विशिखैस्तीक्ष्णैर्जघ्नतुः पुरुषर्षभौ ॥
KK-06-04-055-014a	ततो दुर्योधनो राजा दृष्ट्वा पुत्रं महारथम् ।
KK-06-04-055-014c	पीडितं तव पौत्रेण प्रायात्तत्र प्रजेश्वरः ॥
KK-06-04-055-015a	सन्निवृत्ते तव सुते सर्व एव जनाधिपाः ।
KK-06-04-055-015c	आर्जुनिं रथवंशेन समन्तात्पर्यवारयन् ॥
KK-06-04-055-016a	स तैः परिवृतः शूरैः शूरो युधि सुदुर्जयैः ।
KK-06-04-055-016c	न स्म प्रव्यथते राजन्कृष्णतुल्यपराक्रमः ॥
KK-06-04-055-017a	सौभद्रमथ संसक्तं दृष्ट्वा तत्र धनञ्जयः ।
KK-06-04-055-017c	अभिदुद्राव वेगेन त्रातुकामः स्वमात्मजम् ॥
KK-06-04-055-018a	ततः सरथनागाश्वा भीष्मद्रोणपुरोगमाः ।
KK-06-04-055-018c	अभ्यवर्तन्त राजानः सहिताः सव्यसाचिनम् ॥
KK-06-04-055-019a	उद्धूतं सहसा भौमं नागाश्वरथपत्तिभिः ।
KK-06-04-055-019c	दिवाकररथं प्राप्य रजस्तीव्रमदृश्यत ॥
KK-06-04-055-020a	तानि नागसहस्राणि भूमिपालशतानि च ।
KK-06-04-055-020c	तस्य बाणपथं प्राप्य नाभ्यवर्तन्त सर्वशः ॥
KK-06-04-055-021a	प्रणेदुः सर्वभूतानि बभूवुस्तिमिरा दिशः ।
KK-06-04-055-021c	कुरूणां चानयस्तीव्रः समदृश्यत दारुणः ॥
KK-06-04-055-022a	नाप्यन्तरिक्षं न दिशो न भूमिर्न च भास्करः ।
KK-06-04-055-022c	प्रजज्ञे भरतश्रेष्ठ शस्त्रसङ्घैः किरीटिनः ॥
KK-06-04-055-023a	सादिता रथनागाश्च हताश्वा रथिनो रणे ।
KK-06-04-055-023c	विप्रद्रुतरथाः केचिद्दृश्यन्ते रथयूथपाः ॥
KK-06-04-055-024a	विरथा रथिनश्चान्ये धावमानाः समन्ततः ।
KK-06-04-055-024c	तत्रतत्रैव दृश्यन्ते सायुधाः साङ्गदैर्भुजैः ॥
KK-06-04-055-025a	हयारोहा हयांस्त्यक्त्वा गजारोहाश्च दन्तिनः ।
KK-06-04-055-025c	अर्जुनस्य भयाद्राजन्समन्ताद्विप्रदुद्रुवुः ॥
KK-06-04-055-026a	रथेभ्यश्च गजेभ्यश्च हयेभ्यश्च नराधिपाः ।
KK-06-04-055-026c	पतिताः पात्यमानाश्च दृश्यन्तेऽर्जुनसायकैः ॥
KK-06-04-055-027a	सगदानुद्यतान्बाहून्सखड्गांश्च विशाम्पते ।
KK-06-04-055-027c	सप्रासांश्च सतूणीरान्सशरान्सशरासनान् ॥
KK-06-04-055-028a	साङ्कुशान्सपताकांश्च तत्रतत्रार्जुनो नृणाम् ।
KK-06-04-055-028c	निचकर्त शरैरुग्रै रौद्रं वपुरधारयत् ॥
KK-06-04-055-029a	परिघाणां प्रदीप्तानां मुद्गराणां च मारिष ।
KK-06-04-055-029c	प्रासानां भिन्दिपालानां निस्त्रिंशानां च संयुगे ॥
KK-06-04-055-030a	परश्वथानां तीक्ष्णानां तोमराणां च भारत ।
KK-06-04-055-030c	वर्मणां चापविद्धानां काञ्चनानां च भूमिप ॥
KK-06-04-055-031a	ध्वजानां चर्मणां चैव व्यजनानां च सर्वशः ।
KK-06-04-055-031c	छत्राणां हेमदण्डानां तोमराणां च भारत ॥
KK-06-04-055-032a	प्रतोदानां च योक्त्राणां कशानां चैव मारिष ।
KK-06-04-055-032c	राशयः स्मात्र दृश्यन्ते विनिकीर्णा रणक्षितौ ॥
KK-06-04-055-033a	नासीत्तत्र पुमान्कश्चित्तव सैन्यस्य भारत ।
KK-06-04-055-033c	योऽर्जुनं समरे शूरं प्रत्युद्यायात्कथञ्चन ॥
KK-06-04-055-034a	यो यो हि समरे पार्थं प्रत्युद्याति विशाम्पते ।
KK-06-04-055-034c	स सङ्ख्ये विशिखैस्तीक्ष्णैः परलोकाय नीयते ॥
KK-06-04-055-035a	तेषु विद्रवमाणेषु तव योधेषु सर्वशः ।
KK-06-04-055-035c	अर्जुनो वासुदेवश्च दध्मतुर्वारिजोत्तमौ ॥
KK-06-04-055-036a	तत्पभग्नं बलं दृष्ट्वा पिता देवव्रतस्तव ।
KK-06-04-055-036c	अब्रवीत्समरे शूरं भारद्वाजं स्मयन्निव ॥
KK-06-04-055-037a	एष पाण्डुसुतो वीर कृष्णेन सहितो बली ।
KK-06-04-055-037c	तथा करोति सैन्यानि यथा कुर्याद्धऩञ्जयः ॥
KK-06-04-055-038a	न ह्येष समरे शक्यो विजेतुं हि कथञ्चन।
KK-06-04-055-038c	यथास्य दृश्यते रूप कालान्तकयमोपमम् ॥
KK-06-04-055-039a	न निवर्तयितुं चापि शक्येयं महती चमूः ।
KK-06-04-055-039c	अन्योन्यप्रेक्षया पश्य द्रवतीयं वरूथिनी ॥
KK-06-04-055-040a	एष चास्तं गिरिश्रेष्ठं भानुमान्प्रतिपद्यते ।
KK-06-04-055-040c	चक्षूंषि सर्वलोकस्य संहरन्निव सर्वथा ॥
KK-06-04-055-041a	तत्रावहारं सम्प्राप्तं मन्येऽहं पुरुषर्षभ ।
KK-06-04-055-041c	श्रान्ता भीताश्च नो योधा न योत्स्यन्ति कथञ्चन॥
KK-06-04-055-042a	एवमुक्त्वा ततो भीष्मो द्रोणमाचार्यसत्तमम् ।
KK-06-04-055-042c	अवहारमथो चक्रे तावकानां महारथः ॥
KK-06-04-055-043a	`ततः सरथनागाश्वा जंय प्राप्य ससोमकाः ।
KK-06-04-055-043c	पाञ्चालाः पाण्डवाश्चैव प्रणेदुश्च पुनः पुनः ॥
KK-06-04-055-044a	प्रययुः शिबिरायैव धनञ्जयपुरस्कृताः ।
KK-06-04-055-044c	वादित्रघोषैः संहृष्टाः प्रणद्यन्तो महारथाः ॥'
KK-06-04-055-045a	ततोऽवहारः सैन्यानां तव तेषां च भारत ।
KK-06-04-055-045c	अस्तं गच्छति सूर्येऽभूत्सन्ध्याकाले च वर्तति ॥ ॥

इति श्रीमन्महाभारते भीष्मपर्वणि भीष्मवधपर्वणि द्वितीयदिवसयुद्धे पञ्चपञ्चाशोऽध्यायः ॥ ॥ इति द्वितीयदिवसयुद्धम् ॥

6-55-8 तव पौत्रमवस्थितम् इति क. घ. पुस्तकपाठः ॥ 6-55-37 यथा कुर्याद्धनञ्जयः । धनञ्जयोऽग्निः ॥ 6-55-43 वर्तति वर्तमाने ॥
