अध्यायः 036

षट्त्रिंशोऽध्यायः ॥ भगवद्गीताध्यायः ॥ 12 ॥
KK-06-03-036-001	अर्जुन उवाच 
KK-06-03-036-001a	एवं सततयुक्ता ये भक्तास्त्वां पर्युपासते ।
KK-06-03-036-001c	ये चाप्यक्षरमव्यक्तं तेषां के योगवित्तमाः ॥
KK-06-03-036-002	श्रीभगवानुवाच 
KK-06-03-036-002a	मय्यावेश्य मनो ये मां नित्ययुक्ता उपासते ।
KK-06-03-036-002c	श्रद्धया परयोपेतास्ते मे युक्ततमा मताः ॥
KK-06-03-036-003a	ये त्वक्षरमनिर्देश्यमव्यक्तं पर्युपासते ।
KK-06-03-036-003c	सर्वत्रगमचिन्त्यं च कूटस्थमचलं ध्रुवम् ॥
KK-06-03-036-004a	सन्नियम्येन्द्रियग्रामं सर्वत्र समबुद्धयः ।
KK-06-03-036-004c	ते प्राप्नुवन्ति मामेव सर्वभूतहिते रताः ॥
KK-06-03-036-005a	क्लेशोऽधिकतरस्तेषामव्यक्तासक्तचेतसाम् ।
KK-06-03-036-005c	अव्यक्ता हि गतिर्दुःखं देहवद्भिरवाप्यते ॥
KK-06-03-036-006a	ये तु सर्वाणि कर्माणि मयि सन्न्यस्य मत्पराः ।
KK-06-03-036-006c	अनन्येनैव योगेन मां ध्यायन्त उपासते ॥
KK-06-03-036-007a	तेषामहं समुद्धर्ता मृत्युसंसारसागरात् ।
KK-06-03-036-007c	भवामि न चिरात्पार्थ मय्यावेशितचेतसाम् ॥
KK-06-03-036-008a	मय्येव मन आधत्स्व मयि बुद्धिं निवेशय ।
KK-06-03-036-008c	निवसिष्यसि मय्येव अत ऊर्ध्वं न संशयः ॥
KK-06-03-036-009a	अथ चित्तं समाधातुं न शक्नोषि मयि स्थिरम् ।
KK-06-03-036-009c	अभ्यासयोगेन ततो मामिच्छाऽऽप्तुं धनञ्जय ॥
KK-06-03-036-010a	अभ्यासेऽप्यसमर्थोऽसि मत्कर्मपरमो भव ।
KK-06-03-036-010c	मदर्थमपि कर्माणि कुर्वन्सिद्धिमवाप्स्यसि ॥
KK-06-03-036-011a	अथैतदप्यशक्तोऽसि कर्तुं मद्योगमाश्रितः ।
KK-06-03-036-011c	सर्वकर्मफलत्यागं ततः कुरु यतात्मवान् ॥
KK-06-03-036-012a	श्रेयो हि ज्ञानमभ्यासाज्ज्ञानाद्ध्यानं विशिष्यते ।
KK-06-03-036-012c	ध्यानात्कर्मफलत्यागस्त्यागाच्छान्तिरनन्तरम् ॥
KK-06-03-036-013a	अद्वेष्टा सर्वभूतानां मैत्रः करुण एव च ।
KK-06-03-036-013c	निर्ममो निरहङ्कारः समदुःखसुखः क्षमी ॥
KK-06-03-036-014a	सन्तुष्टः सततं योगी यतात्मा दृढनिश्चयः ।
KK-06-03-036-014c	मय्यर्पितमनोबुद्धिर्यो मे भक्तः स मे प्रियः ॥
KK-06-03-036-015a	यस्मान्नोद्विजते लोको लोकान्नोद्विजते च यः ।
KK-06-03-036-015c	हर्षामर्षभयोद्वेगैर्मुक्तो यः स च मे प्रियः ॥
KK-06-03-036-016a	अनपेक्षः शुचिर्दक्ष उदासीनो गतव्यथः ।
KK-06-03-036-016c	सर्वारम्भपरित्यागी यो मद्भक्तः स मे प्रियः ॥
KK-06-03-036-017a	यो न हृष्यति न द्वेष्टि न शोचति न काङ्क्षति ।
KK-06-03-036-017c	शुभाशुभपरित्यागी भक्तिमान्यः स मे प्रियः ॥
KK-06-03-036-018a	समः शत्रौ च मित्रे च तथा मानापमानयोः ।
KK-06-03-036-018c	शीतोष्णसुखदुःखेषु समः सङ्गविवर्जितः ॥
KK-06-03-036-019a	तुल्यनिन्दास्तुतिर्मौनी सन्तुष्टो येन केन चित् ।
KK-06-03-036-019c	अनिकेतः स्थिरमतिर्भक्तिमान्मे प्रियो नरः ॥
KK-06-03-036-020a	ये तु धर्मामृतमिदं यथोक्तं पर्युपासते ।
KK-06-03-036-020c	श्रद्दधाना मत्परमा भक्तास्तेऽतीव मे प्रियाः ॥ ॥

इति श्रीमन्महाभारते भीष्मपर्वणि भगवद्गीतापर्वणि षट्त्रिंशोऽध्यायः ॥

इति श्रीमद्भगवद्गीतासूपनिषत्सु ब्रह्मविद्यायां योगशास्त्रे श्रीकृष्णार्जुनसंवादे भक्तियोगोनाम द्वादशोऽध्यायः ॥
