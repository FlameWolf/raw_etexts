अध्यायः 058

अर्जुनादियुद्धवर्णनम् ॥ 1 ॥
KK-06-04-058-001	सञ्जय उवाच 
KK-06-04-058-001a	ततस्ते पार्थिवाः क्रुद्धाः फल्गुनं वीक्ष्य संयुगे ।
KK-06-04-058-001c	रथैरनेकसाहस्रैः समन्तात्पर्यवारयन् ॥
KK-06-04-058-002a	अथैनं रथवृन्देन कोष्ठकीकृत्य भारत ।
KK-06-04-058-002c	शरैः सुबहुसाहस्रैः समन्तादभ्यवारयन् ॥
KK-06-04-058-003a	शक्तीश्च विमलाकस्तीक्ष्णा गदाश्च परिघैः सह ।
KK-06-04-058-003c	प्रासान्परश्वथांश्चैव मुद्गरान्मुसलानपि ॥
KK-06-04-058-004a	चिक्षिपुः समरे क्रुद्धाः फल्गुनस्य रथं प्रति ।
KK-06-04-058-004c	शस्त्राणामथ तां वृष्टिं शलभानामिवायतिम् ॥
KK-06-04-058-005a	रुरोध सर्वतः पार्थः शरैः कनकभूषणैः ।
KK-06-04-058-005c	तत्र तल्लाघवं दृष्ट्वा बीभत्सोरतिमानुषम् ॥
KK-06-04-058-006a	देवदानवगन्धर्वाः पिशाचोरगराक्षसाः ।
KK-06-04-058-006c	साधुसाध्विति राजेन्द्र फल्गुनं प्रत्यपूजयन् ॥
KK-06-04-058-007a	सात्यकिश्चाभिमन्युश्च महत्या सेनया वृतौ ।
KK-06-04-058-007c	गान्धारान्समरे शूराञ्जग्मतुः सहसौबलान् ॥
KK-06-04-058-008a	तत्र सौबलकाः क्रुद्धा वार्ष्णेयस्य रथोत्तमम् ।
KK-06-04-058-008c	तिलशश्चिच्छिदुः क्रोधाच्छस्त्रैर्नानाविधैर्युधि ॥
KK-06-04-058-009a	सात्यकिस्तु रथं त्यक्त्वा वर्तमाने भयावहे ।
KK-06-04-058-009c	अभिमन्यो रथं तूर्णमारुरोह परन्तपः ॥
KK-06-04-058-010a	तावेकरथसंयुक्तौ सौबलेयस्य वाहिनीम् ।
KK-06-04-058-010c	व्यधमेतां शितैस्तूर्णं शरैःसन्नतपर्वभिः ॥
KK-06-04-058-011a	द्रोणभीष्मौ रणे यत्तौ धर्मराजस्य वाहिनीम् ।
KK-06-04-058-011c	नाशयेतां शरैस्तीक्ष्णैः कङ्कपत्रपरिच्छदैः ॥
KK-06-04-058-012a	ततो धर्मसुतो राजा माद्रीपुत्रौ च पाण्डवौ ।
KK-06-04-058-012c	मिषतां सर्वसैन्यानां द्रोणानीकमुपाद्रवन् ॥
KK-06-04-058-013a	तत्रासीत्सुमहद्युद्धं तुमुलं रोमहर्षणम् ।
KK-06-04-058-013c	यथा देवासुरं युद्धं पूर्वमासीत्सुदारुणम् ॥
KK-06-04-058-014a	कुर्वाणौ सुमहत्कर्म भीमसेनघटोत्कचौ ।
KK-06-04-058-014c	दुर्योधनस्ततोऽभ्येत्य तावुभावप्यवारयत् ॥
KK-06-04-058-015a	तत्राद्भुतमपश्याम हैडिम्बस्य पराक्रमम् ।
KK-06-04-058-015c	अतीत्य पीतरं युद्धे यदयुध्यत भारत ॥
KK-06-04-058-016a	भीमसेनस्तु सङ्क्रुद्धो दुर्योधनममर्षणम् ।
KK-06-04-058-016c	हृद्यविध्यत्पृषत्केन प्रहसन्निव पाण्डवः ॥
KK-06-04-058-017a	ततो दुर्योधनो राजा प्रहारवरपीडितः ।
KK-06-04-058-017c	निषसाद रथोपस्थे कश्मलं च जगाम ह ॥
KK-06-04-058-018a	तं विसञ्ज्ञं विदित्वा तु त्वरमाणोऽस्य सारथिः ।
KK-06-04-058-018c	अपोवाह रणाद्राजंस्ततः सैन्यमभज्यत ॥
KK-06-04-058-019a	ततस्तां कौरवीं सेनां द्रवमाणां समन्ततः ।
KK-06-04-058-019c	निघ्नन्भीमः शरैस्तीक्ष्णैरनुवव्राज पृष्ठतः ॥
KK-06-04-058-020a	पार्षतश्च रथश्रेष्ठो धर्मपुत्रश्च पाण्डवः ।
KK-06-04-058-020c	द्रोणस्य पश्यतः सैन्यं गाङ्गेयस्य च पश्यतः ॥
KK-06-04-058-021a	जघ्नतुर्विशिखैस्तीक्ष्णैः परानीकविनाशनैः ।
KK-06-04-058-021c	द्रवमाणं तु तत्सैन्यं तव पुत्रस्य संयुगे ॥
KK-06-04-058-022a	नाशक्नुतां वारयितुं भीष्मद्रोणौ महारथौ ।
KK-06-04-058-022c	वार्यमाणं च भीष्मेण द्रोणेन च महात्मना ॥
KK-06-04-058-023a	विद्रवत्येव तत्सैन्यं पश्यतोर्द्रोणभीष्मयोः ।
KK-06-04-058-023c	ततो रथसहस्रेषु विद्रवत्सु ततस्ततः ॥
KK-06-04-058-024a	तावास्थितावेकरथं सौभद्रशिनिपुङ्गवौ ।
KK-06-04-058-024c	सौबलीं समरे सेनां शातयेतां समन्ततः ॥
KK-06-04-058-025a	शुशुभाते तदा तौ तु शैनेयकुरुपुङ्गवौ ।
KK-06-04-058-025c	अमावास्यां गतौ यद्वत्सोमसूर्यौ नभस्तले ॥
KK-06-04-058-026a	अर्जुनस्तु ततः क्रुद्धस्तव सैन्यं विशाम्पते ।
KK-06-04-058-026c	ववर्ष शरवर्षेण धाराभिरिव तोयदः ॥
KK-06-04-058-027a	वध्यमानं ततस्तत्र शरैः पार्थस्य संयुगे ।
KK-06-04-058-027c	दुद्राव कौरवं सैन्यं विषादभयकम्पितम् ॥
KK-06-04-058-028a	द्रवतस्तान्समालक्ष्य भीष्मद्रोणौ महारथौ ।
KK-06-04-058-028c	न्यवारयेतां संरब्धौ दुर्योधनहितैषिणौ ॥
KK-06-04-058-029a	ततो दुर्योधनो राजा समाश्वस्य विशाम्पते ।
KK-06-04-058-029c	न्यवर्तयत तत्सैन्यं द्रवमाणां समन्ततः ॥
KK-06-04-058-030a	यत्र यत्र हि पुत्रं ते ये ये पश्यन्ति भारत ।
KK-06-04-058-030c	तत्र तत्र न्यवर्तन्त क्षत्रियाणां महरथाः ॥
KK-06-04-058-031a	तान्निवृत्तान्समीक्ष्यैव ततोऽन्येऽपीतरे जनाः ।
KK-06-04-058-031c	अन्योन्यस्पर्धया राजँल्लज्जया चावतस्थिरे ॥
KK-06-04-058-032a	पुनरावर्ततां तेषां वेग आसीद्विशाम्पते ।
KK-06-04-058-032c	पूर्यतः सागरस्येव चन्द्रस्योदयनं प्रति ॥
KK-06-04-058-033a	सन्निवृत्तांस्ततस्तांस्तु दृष्ट्वा राजा सुयोधनः ।
KK-06-04-058-033c	अब्रवीत्त्वरितो गत्वा भीष्मं शान्तनवं वचः ॥
KK-06-04-058-034a	पितामह निबोधेदं यत्त्वां वक्ष्यामि भारत ।
KK-06-04-058-034c	नानुरूपमहं मन्ये त्वयि जीवति कौरव ॥
KK-06-04-058-035a	द्रोणो चास्त्रविदां श्रेष्ठे सपुत्रे ससुहृज्जने ।
KK-06-04-058-035c	कृपे चैव महेष्वासे द्रवते यद्वरूथिनी ॥
KK-06-04-058-036a	न पाण्डवान्प्रतिबलांस्तव मन्ये कथञ्चन ।
KK-06-04-058-036c	तथा द्रोणस्य सङ्ग्रामे द्रौणेश्चैव कृपस्य च ॥
KK-06-04-058-037a	अनुग्राह्याः पाण्डुसुतास्तव नूनं पितामह ।
KK-06-04-058-037c	यथेमां क्षमसे वीर वध्यमानां वरूथिनीम् ॥ 
KK-06-04-058-038a	सोऽस्मि वाच्यस्त्वया राजन्पूर्वमेव समागमे ।
KK-06-04-058-038c	न योत्स्ये पाण्डवान्सङ्ख्ये नापि पार्षतसात्यकी ॥
KK-06-04-058-039a	श्रुत्वा तु वचनं तुभ्यमाचार्यस्य कृपस्य च ।
KK-06-04-058-039c	कर्णेन सहितः कृत्यं चिन्तयानस्तदैव हि ॥
KK-06-04-058-040a	यदि नाहं परित्याज्यो युवाभ्यामिह संयुगे ।
KK-06-04-058-040c	विक्रमेणानुरूपेण युध्येतां पुरुषर्षभौ ॥
KK-06-04-058-041a	एतच्छ्रुत्वा वचो भीष्मः प्रहसन्वै मुहुर्मुहुः ।
KK-06-04-058-041c	अब्रवीत्तनयं तुभ्यं क्रोधादुद्वृत्य चक्षुषी ॥
KK-06-04-058-042a	बहुशोऽसि मया राजंस्तथ्यमुक्तो हितं वचः ।
KK-06-04-058-042c	अजेयाः पाण्डवा युद्धे देवैरपि सवासवैः ॥
KK-06-04-058-043a	यत्तु शक्यं मया कर्तुं वृद्धेनाद्य गतायुषा ।
KK-06-04-058-043c	करिष्यामि यथाशक्ति पश्येदानीं सबान्धवः ॥
KK-06-04-058-044a	अद्य पाण्डुसुतानेकः ससैन्यान्सह बन्धुभिः ।
KK-06-04-058-044c	सोऽहं निवारयिष्यामि सर्वलोकस्य पश्यतः ॥
KK-06-04-058-045a	एवमुक्ते तु भीष्मेण पुत्रास्तव जनेश्वर ।
KK-06-04-058-045c	दध्मुः शङ्खान्मुदा युक्ता भेरीः सञ्जघ्निरे भृशम् ॥
KK-06-04-058-046a	पाण्डवा हि ततो राजञ्श्रुत्वा तं निनदं महत् ।
KK-06-04-058-046c	दध्मुः शङ्खांश्च भेरीश्च मुरजांश्चाप्यनादयन् ॥ ॥

इति श्रीमन्महाभारते भीष्मपर्वणि भीष्मवधपर्वणि तृतीयदिवसयुद्धे अष्टपञ्चाशोऽध्यायः ॥

6-58-2 कोष्ठकीकृत्य वेष्टयित्वा ॥ 6-58-39 चिन्तयानः अभविष्यमिति शेषः ॥
