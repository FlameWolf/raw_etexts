अध्यायः 058

अर्जुनादियुद्धवर्णनम् ॥ 1 ॥
001	सञ्जय उवाच 
001a	ततस्ते पार्थिवाः क्रुद्धाः फल्गुनं वीक्ष्य संयुगे ।
001c	रथैरनेकसाहस्रैः समन्तात्पर्यवारयन् ॥
002a	अथैनं रथवृन्देन कोष्ठकीकृत्य भारत ।
002c	शरैः सुबहुसाहस्रैः समन्तादभ्यवारयन् ॥
003a	शक्तीश्च विमलाकस्तीक्ष्णा गदाश्च परिघैः सह ।
003c	प्रासान्परश्वथांश्चैव मुद्गरान्मुसलानपि ॥
004a	चिक्षिपुः समरे क्रुद्धाः फल्गुनस्य रथं प्रति ।
004c	शस्त्राणामथ तां वृष्टिं शलभानामिवायतिम् ॥
005a	रुरोध सर्वतः पार्थः शरैः कनकभूषणैः ।
005c	तत्र तल्लाघवं दृष्ट्वा बीभत्सोरतिमानुषम् ॥
006a	देवदानवगन्धर्वाः पिशाचोरगराक्षसाः ।
006c	साधुसाध्विति राजेन्द्र फल्गुनं प्रत्यपूजयन् ॥
007a	सात्यकिश्चाभिमन्युश्च महत्या सेनया वृतौ ।
007c	गान्धारान्समरे शूराञ्जग्मतुः सहसौबलान् ॥
008a	तत्र सौबलकाः क्रुद्धा वार्ष्णेयस्य रथोत्तमम् ।
008c	तिलशश्चिच्छिदुः क्रोधाच्छस्त्रैर्नानाविधैर्युधि ॥
009a	सात्यकिस्तु रथं त्यक्त्वा वर्तमाने भयावहे ।
009c	अभिमन्यो रथं तूर्णमारुरोह परन्तपः ॥
010a	तावेकरथसंयुक्तौ सौबलेयस्य वाहिनीम् ।
010c	व्यधमेतां शितैस्तूर्णं शरैःसन्नतपर्वभिः ॥
011a	द्रोणभीष्मौ रणे यत्तौ धर्मराजस्य वाहिनीम् ।
011c	नाशयेतां शरैस्तीक्ष्णैः कङ्कपत्रपरिच्छदैः ॥
012a	ततो धर्मसुतो राजा माद्रीपुत्रौ च पाण्डवौ ।
012c	मिषतां सर्वसैन्यानां द्रोणानीकमुपाद्रवन् ॥
013a	तत्रासीत्सुमहद्युद्धं तुमुलं रोमहर्षणम् ।
013c	यथा देवासुरं युद्धं पूर्वमासीत्सुदारुणम् ॥
014a	कुर्वाणौ सुमहत्कर्म भीमसेनघटोत्कचौ ।
014c	दुर्योधनस्ततोऽभ्येत्य तावुभावप्यवारयत् ॥
015a	तत्राद्भुतमपश्याम हैडिम्बस्य पराक्रमम् ।
015c	अतीत्य पीतरं युद्धे यदयुध्यत भारत ॥
016a	भीमसेनस्तु सङ्क्रुद्धो दुर्योधनममर्षणम् ।
016c	हृद्यविध्यत्पृषत्केन प्रहसन्निव पाण्डवः ॥
017a	ततो दुर्योधनो राजा प्रहारवरपीडितः ।
017c	निषसाद रथोपस्थे कश्मलं च जगाम ह ॥
018a	तं विसञ्ज्ञं विदित्वा तु त्वरमाणोऽस्य सारथिः ।
018c	अपोवाह रणाद्राजंस्ततः सैन्यमभज्यत ॥
019a	ततस्तां कौरवीं सेनां द्रवमाणां समन्ततः ।
019c	निघ्नन्भीमः शरैस्तीक्ष्णैरनुवव्राज पृष्ठतः ॥
020a	पार्षतश्च रथश्रेष्ठो धर्मपुत्रश्च पाण्डवः ।
020c	द्रोणस्य पश्यतः सैन्यं गाङ्गेयस्य च पश्यतः ॥
021a	जघ्नतुर्विशिखैस्तीक्ष्णैः परानीकविनाशनैः ।
021c	द्रवमाणं तु तत्सैन्यं तव पुत्रस्य संयुगे ॥
022a	नाशक्नुतां वारयितुं भीष्मद्रोणौ महारथौ ।
022c	वार्यमाणं च भीष्मेण द्रोणेन च महात्मना ॥
023a	विद्रवत्येव तत्सैन्यं पश्यतोर्द्रोणभीष्मयोः ।
023c	ततो रथसहस्रेषु विद्रवत्सु ततस्ततः ॥
024a	तावास्थितावेकरथं सौभद्रशिनिपुङ्गवौ ।
024c	सौबलीं समरे सेनां शातयेतां समन्ततः ॥
025a	शुशुभाते तदा तौ तु शैनेयकुरुपुङ्गवौ ।
025c	अमावास्यां गतौ यद्वत्सोमसूर्यौ नभस्तले ॥
026a	अर्जुनस्तु ततः क्रुद्धस्तव सैन्यं विशाम्पते ।
026c	ववर्ष शरवर्षेण धाराभिरिव तोयदः ॥
027a	वध्यमानं ततस्तत्र शरैः पार्थस्य संयुगे ।
027c	दुद्राव कौरवं सैन्यं विषादभयकम्पितम् ॥
028a	द्रवतस्तान्समालक्ष्य भीष्मद्रोणौ महारथौ ।
028c	न्यवारयेतां संरब्धौ दुर्योधनहितैषिणौ ॥
029a	ततो दुर्योधनो राजा समाश्वस्य विशाम्पते ।
029c	न्यवर्तयत तत्सैन्यं द्रवमाणां समन्ततः ॥
030a	यत्र यत्र हि पुत्रं ते ये ये पश्यन्ति भारत ।
030c	तत्र तत्र न्यवर्तन्त क्षत्रियाणां महरथाः ॥
031a	तान्निवृत्तान्समीक्ष्यैव ततोऽन्येऽपीतरे जनाः ।
031c	अन्योन्यस्पर्धया राजँल्लज्जया चावतस्थिरे ॥
032a	पुनरावर्ततां तेषां वेग आसीद्विशाम्पते ।
032c	पूर्यतः सागरस्येव चन्द्रस्योदयनं प्रति ॥
033a	सन्निवृत्तांस्ततस्तांस्तु दृष्ट्वा राजा सुयोधनः ।
033c	अब्रवीत्त्वरितो गत्वा भीष्मं शान्तनवं वचः ॥
034a	पितामह निबोधेदं यत्त्वां वक्ष्यामि भारत ।
034c	नानुरूपमहं मन्ये त्वयि जीवति कौरव ॥
035a	द्रोणो चास्त्रविदां श्रेष्ठे सपुत्रे ससुहृज्जने ।
035c	कृपे चैव महेष्वासे द्रवते यद्वरूथिनी ॥
036a	न पाण्डवान्प्रतिबलांस्तव मन्ये कथञ्चन ।
036c	तथा द्रोणस्य सङ्ग्रामे द्रौणेश्चैव कृपस्य च ॥
037a	अनुग्राह्याः पाण्डुसुतास्तव नूनं पितामह ।
037c	यथेमां क्षमसे वीर वध्यमानां वरूथिनीम् ॥ 
038a	सोऽस्मि वाच्यस्त्वया राजन्पूर्वमेव समागमे ।
038c	न योत्स्ये पाण्डवान्सङ्ख्ये नापि पार्षतसात्यकी ॥
039a	श्रुत्वा तु वचनं तुभ्यमाचार्यस्य कृपस्य च ।
039c	कर्णेन सहितः कृत्यं चिन्तयानस्तदैव हि ॥
040a	यदि नाहं परित्याज्यो युवाभ्यामिह संयुगे ।
040c	विक्रमेणानुरूपेण युध्येतां पुरुषर्षभौ ॥
041a	एतच्छ्रुत्वा वचो भीष्मः प्रहसन्वै मुहुर्मुहुः ।
041c	अब्रवीत्तनयं तुभ्यं क्रोधादुद्वृत्य चक्षुषी ॥
042a	बहुशोऽसि मया राजंस्तथ्यमुक्तो हितं वचः ।
042c	अजेयाः पाण्डवा युद्धे देवैरपि सवासवैः ॥
043a	यत्तु शक्यं मया कर्तुं वृद्धेनाद्य गतायुषा ।
043c	करिष्यामि यथाशक्ति पश्येदानीं सबान्धवः ॥
044a	अद्य पाण्डुसुतानेकः ससैन्यान्सह बन्धुभिः ।
044c	सोऽहं निवारयिष्यामि सर्वलोकस्य पश्यतः ॥
045a	एवमुक्ते तु भीष्मेण पुत्रास्तव जनेश्वर ।
045c	दध्मुः शङ्खान्मुदा युक्ता भेरीः सञ्जघ्निरे भृशम् ॥
046a	पाण्डवा हि ततो राजञ्श्रुत्वा तं निनदं महत् ।
046c	दध्मुः शङ्खांश्च भेरीश्च मुरजांश्चाप्यनादयन् ॥ ॥

इति श्रीमन्महाभारते भीष्मपर्वणि भीष्मवधपर्वणि तृतीयदिवसयुद्धे अष्टपञ्चाशोऽध्यायः ॥

6-58-2 कोष्ठकीकृत्य वेष्टयित्वा ॥ 6-58-39 चिन्तयानः अभविष्यमिति शेषः ॥
