अध्यायः 009

भारतवर्षस्थनदीपर्वतदेशानां विस्तरेण कथनम् ॥ 1 ॥
KK-06-01-009-001	धृतराष्ट्र उवाच 
KK-06-01-009-001a	यदिदं भारतं वर्षं यत्रेदं मूर्च्छितं बलम् ।
KK-06-01-009-001c	यत्रातिमात्रलुब्धोऽयं पुत्रो दुर्योधनो मम ॥
KK-06-01-009-002a	यत्र गृद्धा पाण्डुपुत्रा यत्र मे सज्जते मनः ।
KK-06-01-009-002c	एतन्मे तत्त्वमाचक्ष्व त्वं हि मे बुद्धिमान्मतः ॥
KK-06-01-009-003	सञ्जय उवाच 
KK-06-01-009-003a	न तत्र पाण्डवा गृद्धाः शृणु राजन्वचो मम ।
KK-06-01-009-003c	गृद्धो दुर्योधनस्तत्र शकुनिश्चापि सौबलः ॥
KK-06-01-009-004a	अपरे क्षत्रियाश्चैव नानाजनपदेश्वराः ।
KK-06-01-009-004c	ये गृद्धा भारते वर्षे न मृष्यन्ति परस्परम् ॥
KK-06-01-009-005a	अत्र ते कीर्तयिष्यामि वर्षं भारत भारतम् ।
KK-06-01-009-005c	प्रियमिन्द्रस्य देवस्य मनोर्वैवस्वतस्य च ॥
KK-06-01-009-006a	पृथोस्तु राजन्वैन्यस्य तथेक्ष्वाकोर्महात्मनः ।
KK-06-01-009-006c	ययातेरम्बरीषस्य मान्धातुर्नहुषस्य च ॥
KK-06-01-009-007a	तथैव मुचुकुन्दस्य शिबेरौशीनरस्य च ।
KK-06-01-009-007c	ऋषभस्य तथैलस्य नृगस्य नृपतेस्तथा ॥
KK-06-01-009-008a	कुशिकस्य च दुर्धर्ष गाधेश्चैव महात्मनः ।
KK-06-01-009-008c	सोमकस्य च दुर्धर्ष दिलीपस्य तथैव च ॥
KK-06-01-009-009a	अन्येषां च महाराज क्षत्रियाणां बलीयसाम् ।
KK-06-01-009-009c	सर्वेषामेव राजेन्द्र प्रियं भारत भारतम् ॥
KK-06-01-009-010a	तत्ते वर्षं प्रवक्ष्यामि यथायथमरिन्दम ।
KK-06-01-009-010c	शृणु मे गदतो राजन्यन्मां त्वं परिपृच्छसि ॥
KK-06-01-009-011a	महेन्द्रो मलयः सह्यः शुक्तिमानृक्षवानपि ।
KK-06-01-009-011c	विन्ध्यश्च पारियात्रश्च सप्तैते कुलपर्वताः ॥
KK-06-01-009-012a	तेषां सहस्रशो राजन्पर्वतास्ते समीपतः ।
KK-06-01-009-012c	अविज्ञाताः सारवन्तो विपुलाश्चित्रसानवः ॥
KK-06-01-009-013a	अन्ये ततोऽपरिज्ञाता ह्रस्वा ह्रस्वोपजीविनः ।
KK-06-01-009-013c	आर्या म्लेच्छाश्च कौरव्य तैर्मिश्राः पुरुषा विभो ॥
KK-06-01-009-014a	नदीं पिबन्ति विपुलां गङ्गां सिन्धुं सरस्वतीम् ।
KK-06-01-009-014c	गोदावरीं नर्मदां च बाहुदां च महानदीम् ॥
KK-06-01-009-015a	शतद्रूं चन्द्रभागां च यमुनां च महानदीम् ।
KK-06-01-009-015c	दृषद्वतीं विपाशां च विपापां स्थूलवालुकाम् ॥
KK-06-01-009-016a	नदीं वेत्रवतीं चैव कृष्णवेणीं च निम्नगाम् ।
KK-06-01-009-016c	इरावतीं वितस्तां च पयोष्णीं देविकामपि ॥
KK-06-01-009-017a	वेदस्मृतां वेदवतीं त्रिदिवामिक्षुलां कृमिम् ।
KK-06-01-009-017c	करीषिणीं चित्रवाहां चित्रसेनां च निम्नगाम् ॥
KK-06-01-009-018a	गोमतीं धूतपापां च वन्दनां च महानदीम् ।
KK-06-01-009-018c	कौशिकीं त्रिविदां कृत्यां निचितां लोहितारणीम् ॥
KK-06-01-009-019a	रहस्यां शतकुम्भां च सरयूं च तथैव च ।
KK-06-01-009-019c	चर्मण्वतीं वेत्रवतीं हस्तिसोमां दिशं तथा ॥
KK-06-01-009-020a	शरावतीं पयोष्णीं च वेणां भीमरथीमपि ।
KK-06-01-009-020c	कावेरीं चुलुकां चापि वाणीं शतबलामपि ॥
KK-06-01-009-021a	नीवारामहितां चापि सुप्रयोगां जनाधिप ।
KK-06-01-009-021c	पवित्रां कुण्डलीं सिन्धुं राजनीं पुरमालिनीम् ॥
KK-06-01-009-022a	पूर्वाभिरामां वीरां च भीमामोघवतीं तथा ।
KK-06-01-009-022c	पाशाशिनीं पापहरां महेन्द्रां पाटलावतीम् ॥
KK-06-01-009-023a	करीषिणीमसिक्नीं च कुशचीरां महानदीम् ।
KK-06-01-009-023c	मकरीं प्रवरां मेनां हेमां घृतवतीं तथा ॥
KK-06-01-009-024a	पुरावतीमनुष्णां च शैब्यां कापीं च भारत ।
KK-06-01-009-024c	सदानीरामधृष्यां च कुशधारां महानदीम् ॥
KK-06-01-009-025a	सदाकान्तां शिवां चैव तथा वीरवतीमपि ।
KK-06-01-009-025c	वस्त्रां सुवस्त्रां गौरीं च कम्पनां सहिरण्वतीम् ॥
KK-06-01-009-026a	वरां वीरकरां चापि पञ्चमीं च महानदीम् ।
KK-06-01-009-026c	रथचित्रां ज्योतिरथां विश्वामित्रां कपिञ्जलाम् ॥
KK-06-01-009-027a	उपेन्द्रां बहुलां चैव कुवीरामम्बुवाहिनीम् ।
KK-06-01-009-027c	विनदीं पिञ्जलां वेणां तुङ्गवेणां महानदीम् ॥
KK-06-01-009-028a	विदिशां कृष्णवेणां च ताम्रां च कपिलामपि ।
KK-06-01-009-028c	खलुं सुवामां वेदाश्वां हरिश्रावां महापगाम् ॥
KK-06-01-009-029a	शीघ्रां च पिच्छिलां चैव भारद्वाजीं च निम्नगाम् ।
KK-06-01-009-029c	कौशिकीं निम्नगां शोणां बाहुदामथ चन्द्रमाम् ॥
KK-06-01-009-030a	दुर्गां चित्रशिलां चैव ब्रह्मवेध्यां बृहद्वतीम् ।
KK-06-01-009-030c	यवक्षामथ रोहीं च तथा जाम्बूनदीमपि ॥
KK-06-01-009-031a	सुनसां तमसां दासीं वसामन्यां वराणसीम् ।
KK-06-01-009-031c	नीलां धृतवतीं चैव पर्णाशां च महानदीम् ॥
KK-06-01-009-032a	मानवीं वृषभां चैव ब्रह्ममेध्यां बृहद्ध्वनीम् ।
KK-06-01-009-032c	एताश्चान्याश्च बहुधा महानद्यो जनाधिप ॥
KK-06-01-009-033a	सदानिरामयां कृष्णां मन्दगां मन्दवाहिनीम् ।
KK-06-01-009-033c	ब्राह्मणीं च महागौरीं दुर्गामपि च भारत ॥
KK-06-01-009-034a	चित्रोपलां चित्ररथां मञ्जुलां वाहिनीं तथा ।
KK-06-01-009-034c	मन्दाकिनीं वैतरणीं कोषां चापि महानदीम् ॥
KK-06-01-009-035a	शुक्तिमतीमनङ्गां च तथैव वृषसाह्वयाम् ।
KK-06-01-009-035c	लोहित्यां करतोयां च तथैव वृषकाह्वयाम् ॥
KK-06-01-009-036a	कुमारीमृषिकुल्यां च मारिषां च सरस्वतीम् ।
KK-06-01-009-036c	मन्दाकिनीं सुपुण्यां च सर्वां गङ्गां च भारत ॥
KK-06-01-009-037a	विश्वस्य मातरः सर्वाः सर्वाश्चैव महाफलाः ।
KK-06-01-009-037c	तथा नद्यस्त्वप्रकाशाः शतशोऽथ सहस्रशः ॥
KK-06-01-009-038a	इत्येताः सरितो राजन्समाख्याता यथास्मृति ।
KK-06-01-009-038c	अत ऊर्ध्वं जनपदान्निबोध गदतो मम ॥
KK-06-01-009-039a	तत्रेमे कुरुपाञ्चालाः शाल्वा माद्रेयजाङ्गलाः ।
KK-06-01-009-039c	शूरसेनाः पुलिन्दाश्च बोधा मालास्तथैव च ॥
KK-06-01-009-040a	मत्स्याः कुशल्याः सौशल्याः कुन्तयः कान्तिकोसलाः ।
KK-06-01-009-040c	चेदिमत्स्यकरूशाश्च भोजाः सिन्धुपुलिन्दकाः ॥
KK-06-01-009-041a	उत्तमाश्च दशार्णाश्च मेकलाश्चोत्कलैः सह ।
KK-06-01-009-041c	पञ्चालाः कोसलाश्चैव नैकपृष्ठा धुरन्धराः ॥
KK-06-01-009-042a	गोधा मद्रकलिङ्गाश्च काशयोऽपरकाशयः ।
KK-06-01-009-042c	जठराः कुकुराश्चैव सदशार्णाश्च भारत ॥
KK-06-01-009-043a	कुन्तयोऽवन्तयश्चैव तथैवापरकुन्तयः ।
KK-06-01-009-043c	गोमन्ता मन्दकाः सण्डा विदर्भा रूपवाहिकाः ॥
KK-06-01-009-044a	अश्मकाः पाण्डुराष्ट्राश्च गोपराष्ट्राः करीतयः ।
KK-06-01-009-044c	अधिराज्यकुशाद्यश्च मल्लराष्ट्रं च केवलम् ॥
KK-06-01-009-045a	वारवास्यायवाहाश्च चक्राश्चक्रातयः शकाः ।
KK-06-01-009-045c	विदेहा मगधाः स्वक्षा मलजा विजयास्तथा ॥
KK-06-01-009-046a	अङ्गा वङ्गाः कलिङ्गाश्च यकृल्लोमान एव च ।
KK-06-01-009-046c	मल्लाः सुदेष्णाः प्रह्लादा माहिकाः शशिकास्तथा ॥
KK-06-01-009-047a	बाह्लीका वाटधानाश्च आभीराः कालतोयकाः ।
KK-06-01-009-047c	अपरान्ताः परान्ताश्च पञ्चालाश्चर्ममण्डलाः ॥
KK-06-01-009-048a	अटवीशिखराश्चैव मेरुभूताश्च मारिष ।
KK-06-01-009-048c	उपावृत्तानुपावृत्ताः स्वराष्ट्राः केकयास्तथा ॥
KK-06-01-009-049a	कुन्दापरान्ता माहेयाः कक्षाः सामुद्रनिष्कुटाः ।
KK-06-01-009-049c	अन्ध्राश्च बहवो राजन्नन्तर्गिर्यास्तथैव च ॥
KK-06-01-009-050a	बहिर्गिर्याङ्गमलजा मगधा मानवर्जकाः ।
KK-06-01-009-050c	समन्तराः प्रावृषेया भार्गवाश्च जनाधिप ॥
KK-06-01-009-051a	पुण्ड्रा भर्गाः किराताश्च सुदृष्टा यामुनास्तथा ।
KK-06-01-009-051c	शका निषादा निषधास्तथैवानर्तनैर्ऋताः ॥
KK-06-01-009-052a	दुर्गालाः प्रतिमत्स्याश्च कुन्तलाः कोसलास्तथा ।
KK-06-01-009-052c	तीरग्रहाः शूरसेना ईजिकाः कन्यका गुणाः ॥
KK-06-01-009-053a	तिलभारा मसीराश्च मधुमन्तः सकुन्दकाः ।
KK-06-01-009-053c	काश्मीराः सिन्धुसौवीरा गान्धारा दर्शकास्तथा ॥
KK-06-01-009-054a	अभीसारा उलूताश्च शैवला बाह्लिकास्तथा ।
KK-06-01-009-054c	दार्वी च वानवा दर्वा वातजामरथोरगाः ॥
KK-06-01-009-055a	बहुवाद्याश्च कौरव्य सुदामानः सुमल्लिकाः ।
KK-06-01-009-055c	वध्राः करीषकाश्चापि कुलिन्दोपत्यकास्तथा ॥
KK-06-01-009-056a	वनायवो दशापार्श्वरोमाणः कुशबिन्दवः ।
KK-06-01-009-056c	कच्छा गोपालकक्षाश्च जाङ्गलाः कुरुवर्णकाः ॥
KK-06-01-009-057a	किराता बर्बराः सिद्धा वैदेहास्ताम्रलिप्तकाः ।
KK-06-01-009-057c	ओण्ड्रा म्लेच्छाः सैसिरिध्राः पार्वतीयाश्च मारिष ॥
KK-06-01-009-058a	अथापरे जनपदा दक्षिणा भरतर्षभ ।
KK-06-01-009-058c	द्रविडाः केरलाः प्राच्या भूषिका वनवासिकाः ॥
KK-06-01-009-059a	कर्णाटका महिषका विकल्पा मूषकास्तथा ।
KK-06-01-009-059c	झिल्लिकाः कुन्तलाश्चैव सौहृदानभकाननाः ॥
KK-06-01-009-060a	कौकुट्टकास्तथा चोलाः कोङ्कणा मालवा नराः ।
KK-06-01-009-060c	समङ्गाः करकाश्चैव कुकुराङ्गारमारिषाः ॥
KK-06-01-009-061a	ध्वजिन्युत्सवसङ्केतास्त्रिगर्ताः साल्वसेनयः ।
KK-06-01-009-061c	व्यूकाः कोकबकाः प्रोष्ठाः सर्मवेगवशास्तथा ॥
KK-06-01-009-062a	तथैव विन्ध्यचुलिकाः पुलिन्दा वल्कलैः सह ।
KK-06-01-009-062c	मालवा वल्लवाश्चैव तथैवापरवल्लवाः ॥
KK-06-01-009-063a	कुलिन्दाः कालदाश्चैव कुण्डलाः करटास्तथा ।
KK-06-01-009-063c	मूषकास्तनबालाश्च सनीपा घटसृञ्जयाः ॥
KK-06-01-009-064a	अठिदाः पाशिवाटाश्च तनयाः सुनयास्तथा ।
KK-06-01-009-064c	ऋषिका विदभाः काकास्तङ्गणाः परतङ्गणाः ॥
KK-06-01-009-065a	उत्तराश्चापरे म्लेच्छाः क्रूरा भरतसत्तम ।
KK-06-01-009-065c	यवनाश्चीनकाम्भोजा दारुणा म्लेच्छजातयः ॥
KK-06-01-009-066a	सकृद्ग्रहाः कुलत्थाश्च हूणाः पारसिकैः सह ।
KK-06-01-009-066c	तथैव रमणाश्चीनास्तथैव दशमालिकाः ॥
KK-06-01-009-067a	क्षत्रियोपनिवेशाश्च वैश्यशूद्रकुलानि च ।
KK-06-01-009-067c	शूद्राभीराश्च दरदाः काश्मीराः पशुभिः सह ॥
KK-06-01-009-068a	खाशीराश्चान्तचाराश्च पह्लवा गिरिगह्वराः ।
KK-06-01-009-068c	आत्रेयाः सभरद्वाजास्तथैव स्तनपोषिकाः ॥
KK-06-01-009-069a	प्रोषकाश्च कलिङ्गाश्च किरातानां च जातयः ।
KK-06-01-009-069c	तोमरा हन्यमानाश्च तथैव करभञ्जकाः ॥
KK-06-01-009-070a	एते चान्ये जनपदाः प्राच्योदीच्यास्तथैव च ।
KK-06-01-009-070c	उद्देशमात्रेण मया देशाः सङ्कीर्तिता विभो ॥
KK-06-01-009-071a	यथागुणबलं चापि त्रिवर्गस्य महाफलम् ।
KK-06-01-009-071c	दुह्याद्धेनुः कामधुक्च भूमिः सम्यगनुष्ठिता ॥
KK-06-01-009-072a	तस्यां गृद्ध्यन्ति राजानः शूरा धर्मार्थकोविदाः ।
KK-06-01-009-072c	ते त्यजन्त्याहवे प्राणान्वसुगृद्धास्तरस्विनः ॥
KK-06-01-009-073a	देवमानुषकायानां कामं भूमिः परायणम् ।
KK-06-01-009-073c	अन्योन्यस्यावलुम्पन्ति सारमेया यथाऽऽमिषम् ॥
KK-06-01-009-074a	राजानो भरतश्रेष्ठ भोक्तुकामा वसुन्धराम् ।
KK-06-01-009-074c	न चापि तृप्तिः कामानां विद्यतेऽद्यापि कस्यचित् ॥
KK-06-01-009-075a	तस्मात्परिग्रहे भूमेर्यतन्ते कुरुपाण्डवाः ।
KK-06-01-009-075c	साम्ना भेदेन दानेन दण्डेनैव च भारत ॥
KK-06-01-009-076a	पिता भ्राता च पुत्राश्च खं द्यौश्च नरपुङ्गव ।
KK-06-01-009-076c	भूमिर्भवति भूतानां सम्यगच्छिद्रदर्शना ॥ ॥

इति श्रीमन्महाभारते भीष्मपर्वणि जम्बूखण्डविनिर्माणपर्वणि नवमोऽध्यायः ॥

6-9-2 गृद्धाः लोभयुक्ताः । एतत् एतस्य । मे मह्यम् । तत्त्वं याथार्थ्यम् ॥ 6-9-5 प्रियमिति । कर्मभूमित्वादिन्द्रादीनामिदं प्रियं ॥ 6-9-71 यथागुणबलमिति । यथागुणं सत्त्वादिगुणान् अनतिक्रम्य । तद्वत् यथाबलं शौर्यं चानतिक्रम्य । त्रिवर्गस्य धर्मार्थकामात्मकस्य महाफलम् उत्कृष्टफलं हैरण्यगर्भपदप्राप्त्यन्तं सम्यगनुष्ठिता सम्यक् पालिता भूमिर्दुह्यात् पूरयेत् । धेनुरिव कामान् अन्यांश्च दुग्धे इति कामधुक् ॥ 6-9-73 देवकायानां यज्ञेन मानुषकायानामन्नप्रसवेन भूमिः परायणं शरणम् ॥ 6-9-76 अच्छिद्रं सम्पूर्णं दर्शनं यस्याः सा भूमिः ॥
