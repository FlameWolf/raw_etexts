अध्यायः 027

सप्तविंशोऽध्यायः ॥ भगवद्गीताध्यायः ॥ 3 ॥
001	अर्जुन उवाच 
001a	ज्यायसी चेत्कर्मणस्ते मता बुद्धिर्जनार्दन ।
001c	तत्किं कर्मणि घोरे मां नियोजयसि केशव ॥
002a	व्यामिश्रेणेव वाक्येन बुद्धिं मोहयसीव मे ।
002c	तदेकं वद निश्चित्य येन श्रेयोऽहमाप्नुयाम् ॥
003	श्रीभगवानुवाच 
003a	लोकेऽस्मिन्द्विविधा निष्ठा पुरा प्रोक्ता मयाऽनघ ।
003c	ज्ञानयोगेन साङ्ख्यानां कर्मयोगेन योगिनाम् ॥
004a	न कर्मणामनारम्भान्नैष्कर्म्यं पुरुषोऽश्नुते ।
004c	न च सन्न्यसनादेव सिद्धिं समधिगच्छति ॥
005a	न हि कश्चित्क्षणमपि जातु तिष्ठत्यकर्मकृत् ।
005c	कार्यते ह्यवशः कर्म सर्वः प्रकृतिजैर्गुणैः ॥
006a	कर्मेन्द्रियाणि संयम्य य आस्ते मनसा स्मरन् ।
006c	इन्द्रियार्थान्विमूढात्मा मिथ्याचाराः स उच्यते ॥
007a	यस्त्विन्द्रियाणि पनसा नियम्यारमभतेऽर्जुन ।
007c	कर्मेन्द्रियैः कर्मयोगमसक्तः स विशिष्यते ॥
008a	नियतं कुरु कर्म त्वं ज्यायो ह्यकर्मणः ।
008c	शरीरयात्रापि च ते न प्रसिद्ध्येदकर्मणः ॥
009a	यज्ञार्थात्कर्मणोऽन्यत्र लोकोऽयं कर्मबन्धनः ।
009c	तदर्थं कर्म कौन्तेय मुक्तसङ्गः समाचर ॥
010a	सहयज्ञाः प्रजाः सृष्ट्वा पुरोवाच प्रजापतिः ।
010c	अनेन प्रसविष्यध्वमेष वोऽस्त्विष्टकामधुक् ॥
011a	देवान्भावयताऽनेन ते देवा भावयन्तु वः ।
011c	परस्परं भावयन्तः श्रेयः परमवाप्स्यथ ॥
012a	इष्टान्भोगान्हि वो देवा दास्यन्ते यज्ञभाविताः ।
012c	तैर्दत्तानप्रदायैभ्यो यो भुङ्क्ते स्तेन एव सः ॥
013a	यज्ञशिष्टाशिनः सन्तो मुच्यन्ते सर्वकिल्बिषैः ।
013c	भुञ्जते ते त्वघं पापा ये पचन्त्यात्मकारणात् ॥
014a	अन्नाद्भवन्ति भूतानि पर्जन्यादन्नसम्भवः ।
014c	यज्ञाद्भवति पर्जन्यो यज्ञः कर्मसमुद्भवः ॥
015a	कर्म ब्रह्मोद्भवं विद्धि ब्रह्माऽक्षरसमुद्भवम् ।
015c	तस्मात्सर्वगतं ब्रह्म नित्यं यज्ञे प्रतिष्ठितम् ॥
016a	एवं प्रवर्तितं चक्रं नानुवर्तयतीह यः ।
016c	अघायुरिन्द्रियारामो मोघं पार्थ स जीवति ॥
017a	यस्त्वात्मरतिरेव स्यादात्मतृप्तश्च मानवः ।
017c	आत्मन्येव च सन्तुष्टस्तस्य कार्यं न विद्यते ॥
018a	नैव तस्य कृतेनार्थो नाकृतेनेह कश्चन ।
018c	न चास्य सर्वभूतेषु कश्चिदर्थव्यपाश्रयः ॥
019a	तस्मादसक्तः सततं कार्यं कर्म समाचर ।
019c	असक्तो ह्याचरन्कर्म परमाप्नोति पूरुषः ॥
020a	कर्मणैव हि संसिद्धिमास्थिता जनकादयः ।
020c	लोकसङ्ग्रहमेवापि सम्पश्यन्कर्तुमर्हसि ॥
021a	यद्यदाचरति श्रेष्ठस्तत्तदेवेतरो जनः ।
021c	स यत्प्रमाणं कुरुते लोकस्तदनुवर्तते ॥
022a	न मे पार्थास्ति कर्तव्यं त्रिषु लोकेषु किञ्चन ।
022c	नानवाप्तमवाप्तव्यं वर्त एव च कर्मणि ॥
023a	यदि ह्यहं न वर्तेयं जातु कर्मण्यतन्द्रितः ।
023c	मम वर्त्मानुवर्तन्ते मनुष्याः पार्थ सर्वशः ॥
024a	उत्सीदेयुरिमे लोका न कुर्यां कर्म चेदहम् ।
024c	सङ्करस्य च कर्ता स्यामुपहन्यामिमाः प्रजाः ॥
025a	सक्ताः कर्मण्यविद्वांसो यथा कुर्वन्ति भारत ।
025c	कुर्याद्विद्वांस्तथाऽसक्तश्चिकीर्षुर्लोकसङ्ग्रहम् ॥
026a	न बुद्धिभेदं जनयेदज्ञानां कर्मसङ्गिनाम् ।
026c	जोषयेत्सर्वकर्माणि विद्वान्युक्तः समाचरन् ॥
027a	प्रकृतेः क्रियमाणानि गुणैः कर्माणि सर्वशः ।
027c	अहङ्कारविमूढात्मा कर्ताहमिति मन्यते ॥
028a	तत्त्ववित्तु महाबाहो गुणकर्मविभागयोः ।
028c	गुणाऽगुणेषु वर्तन्त इति मत्वा न सज्जते ॥
029a	प्रकृतेर्गुणसम्मूढाः सज्जन्ते गुणकर्मसु ।
029c	तानकृत्स्नविदो मन्दान्कृत्स्नविन्न विचालयेत् ॥
030a	मयि सर्वाणि कर्माणि सन्न्यस्याध्यात्मचेतसा ।
030c	निराशीर्निर्ममो भूत्वा युध्यस्व विगतज्वरः ॥
031a	ये मे मतमिदं नित्यमनुतिष्ठन्ति मानवाः ।
031c	श्रद्धावन्तोऽनसूयन्तो मुच्यन्ते तेऽपि कर्मभिः ॥
032a	ये त्वेतदभ्यसूयन्तो नानुतिष्ठन्ति मे मतम् ।
032c	सर्वज्ञानविमूढांस्तान्विद्धि नष्टानचेतसः ॥
033a	सदृशं चेष्टते स्वस्याः प्रकृतेर्ज्ञानवानपि ।
033c	प्रकृतिं यान्ति भूतानि निग्रहः किं करिष्यति ॥
034a	इन्द्रियस्येन्द्रियस्यार्थे रागद्वेषौ व्यवस्थितौ ।
034c	तयोर्न वशमागच्छेत्तौ ह्यस्य परिपन्थिनौ ॥
035a	श्रेयान्स्वधर्मो विगुणः परधर्मात्स्वनुष्ठितात् ।
035c	स्वधर्मे निधनं श्रेयः परधर्मो भयावहः ॥
036	अर्जुन उवाच 
036a	अथ केन प्रयुक्तोऽयं पापं चरति पूरुषः ।
036c	अनिच्छन्नपि वार्ष्णेय बलादिव नियोजितः ॥
037	श्रीभगवानुवाच 
037a	काम एष क्रोध एष रजोगुणसमुद्भवः ।
037c	महाशनो महापाप्मा विद्ध्येनमिह वैरिणम् ॥
038a	धूमेनाव्रियते वह्निर्यथाऽऽदर्शो मलेन च ।
038c	यथोल्बेनावृतो गर्भस्तथा तेनेदमावृतम् ॥
039a	आवृतं ज्ञानमेतेन ज्ञानिनो नित्यवैरिणा ।
039c	कामरूपेण कौन्तेय दुष्पूरेणानलेन च ॥
040a	इन्द्रियाणि मनो बुद्धिरस्याधिष्ठानमुच्यते ।
040c	एतैर्विमोहयत्येष ज्ञानमावृत्त्य देहिनम् ॥
041a	तस्मात्त्वमिन्द्रियाण्यादौ नियम्य भरतर्षभ ।
041c	पाप्मानं प्रजहि ह्येनं ज्ञानविज्ञाननाशनम् ॥
042a	इन्द्रियामि पराण्याहुरिन्द्रियेभ्यः परं मनः ।
042c	मनसस्तु परा बुद्धिर्यो बुद्धेः परतस्तु सः ॥
043a	एवं बुद्धेः परं बुद्ध्वा संस्तभ्यात्मानमात्मना ।
043c	जहि शत्रुं महाबाहो कामरूपं दुरासदम् ॥ ॥

इति श्रीमन्महाभारते भीष्मपर्वणि भगवद्गीतापर्वणि सप्तविंशोऽध्यायः ॥

इति श्रीमद्भगवद्गीतासूपनिषत्सु ब्रह्मविद्यायां योगशास्त्रे श्रीकृष्णार्जुनसंवादे कर्मयोगोनाम तृतीयोऽध्यायः ॥
