अध्यायः 057

सङ्कुलयुद्धवर्णनम् ॥ 1 ॥
001	सञ्जय उवाच 
001a	ततो व्यूढेष्वनीकेषु तावकेषु परेषु च ।
001c	धनञ्जयो रथानीकमवधीत्तव भारत ॥
002a	शरैरथिरथो युद्धे दारयन्रथयूथपान् ।
002c	ते वध्यमानाः पार्थेन कालेनेव युगक्षये ॥
003a	धार्तराष्ट्रा रणे यत्नात्पाण्डवान्प्रत्ययोधयन् ।
003c	प्रार्थयाना यशो दीप्तं मृत्युं कृत्वा निवर्तनम् ॥
004a	एकाग्रमनसो भूत्वा पाण्डवानां वरूथिनीम् ।
004c	बभञ्जुर्बहुशो राजंस्ते चासज्जन्त संयुगे ॥
005a	द्रवद्भिरथभग्नैश्च परिवर्तद्भिरेव च ।
005c	पाण्डवैः कौरवेयैश्च न प्राज्ञायत किञ्चन ॥
006a	उदतिष्ठद्रजो भौमं छादयानं दिवाकरम् ।
006c	न दिशः प्रदिशो वापि जज्ञिरेऽत्र समागताः ॥
007a	अनुमानेन सञ्ज्ञाभिर्नामगोत्रैश्च संयुगे ।
007c	अवर्तत तदा युद्धं तत्र तत्र विशाम्पते ॥
008a	न व्यूहो भिद्यते तत्र कौरवाणां कथञ्चन ।
008c	रक्षितः सत्यसन्धेन भारद्वाजेन संयुगे ॥
009a	तथैव पाण्डवानां च रक्षितः सव्यसाचिना ।
009c	नाभिद्यत महाव्यूहो भीमेन च सुरक्षितः ॥
010a	सेनाग्रादपि निष्पत्य प्रायुध्यंस्तत्र मानवाः ।
010c	उभयोः सेनयो राजन्व्यतिषक्तरथद्विपाः ॥
011a	हयारोहैर्हयारोहाः पात्यन्ते स्म महाहवे ।
011c	ऋष्टिभिर्विमलाभिश्च प्रासैरपि च संयुगे ॥
012a	रथी रथिनमासाद्य शरैः कनकभूषणैः ।
012c	पातयामास समरे तस्मिन्नतिभयङ्करे ॥
013a	गजारोहा गजारोहान्नाराचशरतोमरैः ।
013c	संसक्तान्पातयामासुस्तव तेषां च सर्वशः ॥
014a	कश्चिदुत्पत्य समरे वरवारणमास्थितः ।
014c	केशपक्षे परामृश्य जहार समरे शिरः ॥
015a	अन्ये द्विरददन्ताग्रनिर्भिन्नहृदया रणे ।
015c	वेमुश्च रुधिरं वीरा निःश्वसन्तः समन्ततः ॥
016a	कश्चित्करिविषाणस्थो वीरो रणविशारदः ।
016c	प्रावेपच्छक्तिनिर्भिन्नो गजशिक्षास्त्रवेदिना ॥
017a	पत्तिसङ्घा रणे पक्तीन्भिन्दिपालपरश्वथैः ।
017c	न्यतापतयन्त संहृष्टाः परस्परकृतागसः ॥
018a	रथी च समरे राजन्नासाद्य गजयूथपम् ।
018c	स गजं पातयामास गजी च रथिनां वरम् ॥
019a	रथिनं च हयारोहः प्रासेन भरतर्षभ ।
019c	पातयामास समरे रथी च हयसादिनम् ॥
020a	पदाती रथिनं सङ्ख्ये रथी चापि पदातिनम् ।
020c	न्यपातयच्छितैः शस्त्रैः सेनयोरुभयोरपि ॥
021a	गजारोहा हयारोहान्पातयाञ्चक्रिरे तदा ।
021c	हयारोहा गजस्थांश्च तदद्भुतमिवाभवत् ॥
022a	गजारोहवरैश्चापि तत्रतत्र पदातयः ।
022c	पातिताः समदृश्यन्त तैश्चापि गजयोधिनः ॥
023a	पत्तिसङ्घा हयारोहैः सादिसङ्घाश्च पत्तिभिः ।
023c	पात्यमाना व्यदृश्यन्त शतशोऽथ सहस्रशः ॥
024a	ध्वजैस्तत्रापविद्धैश्च कार्मुकैस्तोमरैस्तथा ।
024c	प्रासैस्तथा गदाभिश्च परिघैः कम्पनैस्तथा ॥
025a	शक्तिभिः कवचैश्चित्रैः कणपैरङ्कुशैरपि ।
025c	निस्त्रिंशैर्विमलैश्चापि स्वर्णपुङ्खैः शरैस्तथा ॥
026a	परिस्तोमैः कुथाभिश्च कम्बलैश्च महाधनैः ।
026c	भूर्भाति भरतश्रेष्ठ स्रग्दामैरिव चित्रिता ॥
027a	नराश्वकायैः पतितैर्दन्तिभिश्च महाहवे ।
027c	अगम्यरूपा पृथिवी मांसशोणितकर्दमा ॥
028a	प्रशशाम रजो भौमं व्युक्षितं रणशोणितैः ।
028c	दिशश्च विमलाः सर्वाः सम्बभूवुर्जनेश्वर ॥
029a	उत्थितान्यगणेयानि कबन्धानि समन्ततः ।
029c	चिह्नभूतानि जगतो विनाशार्थाय भारत ॥
030a	तस्मिन्युद्धे महारौद्रे वर्तमाने सुदारुणे ।
030c	प्रत्यदृश्यन्त रथिनो धावमानाः समन्ततः ॥
031a	ततो भीष्मश्च द्रोणश्च सैन्धवश्च जयद्रथः ।
031c	पुरुमित्रो जयो भोजः शल्यश्चापि ससौबलः ॥
032a	एते समरदुर्धर्षाः सिंहतुल्यपराक्रमाः ।
032c	पाण्डवानामनीकानि बभञ्जुःस्म पुनःपुनः ॥
033a	तथैव भीमसेनोऽपि राक्षसश्च घटोत्कचः ।
033c	सात्यकिश्चेकितानश्च द्रोपदेयाश्च भारत ॥
034a	तावकांस्तव पुत्रांश्च सहितान्सर्वराजभिः ।
034c	द्रावयामासुराजौ ते त्रिदशा दानवानिव ॥
035a	तथा ते समरेऽन्योन्यं निघ्नन्तः क्षत्रियर्षभाः ।
035c	रक्तोक्षिता घोररूपा विरेजुर्दानवा इव ॥
036a	विनिर्जित्य रिपून्वीराः सेनयोरुभयोरपि ।
036c	व्यदृश्यन्त महामात्रा ग्रहा इव नभस्तले ॥
037a	ततो रथसहस्रेण पुत्रो दुर्योधनस्तव ।
037c	अभ्ययात्पाण्डवं युद्धे राक्षसं च घटोत्कचम् ॥
038a	तथैव पाण्डवाः सर्वे महत्या सेनया सह ।
038c	द्रोणभीष्मौ रणे यत्तौ प्रत्युद्ययुररिन्दमौ ॥
039a	किरीटी च ययौ क्रुद्धः समन्तात्पार्थिवोत्तमान् ।
039c	आर्जुनिः सात्यकिश्चैव ययतुः सौबलं बलम् ॥
040a	ततः प्रववृते भूयः सङ्ग्रामो रोमहर्षणः ।
040c	तावकानां परेषां च समरे विजयैषिणाम् ॥ ॥

इति श्रीमन्महाभारते भीष्मपर्वणि भीष्मवधपर्वणि तृतीयदिवसयुद्धे सप्तपञ्चशोऽध्यायः ॥

6-57-3 मृत्युरेव निवर्तनहेतुर्नान्य इत्यर्थः ॥ 6-57-7 अनुमानेन ध्वजादिचिह्नेन । सञ्ज्ञाभि सङ्केतैश्च ॥ 6-57-26 परिस्तोमैश्चित्रकम्बलैः । कुथाभिस्तैरेव क्षुद्रैः । कम्बलै राङ्कवैः । महाधनैर्महामूल्यैः ॥ 6-57-36 महामात्राः प्रधानाः ॥
