अध्यायः 004

व्यासे गते सञ्जयेन धृतराष्ट्रं प्रति भूमिगुणानुवर्णनम् ॥ 1 ॥
KK-06-01-004-001	वैशम्पायन उवाच 
KK-06-01-004-001a	एवमुक्त्वा ययौ व्यासो धृतराष्ट्राय धीमते ।
KK-06-01-004-001c	धृतराष्ट्रोऽपि तच्छ्रुत्वा ध्यानमेवान्वपद्यत ॥
KK-06-01-004-002a	स मुहूर्तमिव ध्यात्वा विनिःश्वस्य मुहुर्मुहुः ।
KK-06-01-004-002c	सञ्जयं संशितात्मानमपृच्छद्भरतर्षभ ॥
KK-06-01-004-003a	सञ्जयेमे महीपालाः शूरा युद्धाभिनन्दिनः ।
KK-06-01-004-003c	अन्योन्यमभिनिघ्नन्ति शस्त्रैरुच्चावचैरिह ॥
KK-06-01-004-004a	पार्थिवाः पृथिवीहेतोः समभित्यज्य जीवितम् ।
KK-06-01-004-004c	न वा शाम्यन्ति निघ्नन्तो वर्धयन्ति यमक्षयम् ॥
KK-06-01-004-005a	भौममैश्वर्यमिच्छन्तो न मृष्यन्ते परस्परम् ।
KK-06-01-004-005c	मन्ये बहुगुणा भूमिस्तन्ममाचक्ष्व सञ्जय ॥
KK-06-01-004-006a	बहूनि च सहस्राणि प्रयुतान्यर्बुदानि च ।
KK-06-01-004-006c	कोट्यश्च लोकवीराणां समेताः कुरुजाङ्गले ॥
KK-06-01-004-007a	देशानां च परीमाणं नगराणां च सञ्जय ।
KK-06-01-004-007c	श्रोतुमिच्छामि तत्त्वेन यत एते समागताः ॥
KK-06-01-004-008a	दिव्यबुद्धिप्रदीपेन युक्तस्त्वं ज्ञानचक्षुषा ।
KK-06-01-004-008c	प्रभावात्तस्य विप्रर्षेर्व्यासस्यामिततेजसः ॥
KK-06-01-004-009	सञ्जय उवाच 
KK-06-01-004-009a	यथाप्रज्ञं महाप्राज्ञ भौमान्वक्ष्यामि ते गुणान् ।
KK-06-01-004-009c	शास्त्रचक्षुरवेक्षस्व नमस्ते भरतर्षभ ॥
KK-06-01-004-010a	द्विविधानीह भूतानि चराणि स्थावराणि च ।
KK-06-01-004-010c	त्रसानां त्रिविधा योनिरण्डस्वेदजरायुजाः ॥
KK-06-01-004-011a	त्रसानां खलु सर्वेषां श्रेष्ठा राजञ्जरायुजाः ।
KK-06-01-004-011c	जरायुजानां प्रवरा मानवाः पशवश्च ये ॥
KK-06-01-004-012a	नानारूपधरा राजंस्तेषां भेदाश्चतुर्दश ।
KK-06-01-004-012c	वेदोक्ताः पृथिवीपाल येषु यज्ञाः प्रतिष्ठिताः ॥
KK-06-01-004-013a	ग्राम्याणां पुरुषाः श्रेष्ठाः सिंहाश्चारण्यवासिनाम् ।
KK-06-01-004-013c	सर्वेषामेव भूतानामन्योन्येनोपजीवनम् ॥
KK-06-01-004-014a	उद्भिज्जाः स्थावराः प्रोक्तास्तेषां पञ्चैव जातयः ।
KK-06-01-004-014c	वृक्षगुल्मलतावल्ल्यस्त्वक्सारास्तृणजातयः ॥
KK-06-01-004-015a	तेषां विंशतिरेकोना महाभूतेषु पञ्चसु ।
KK-06-01-004-015c	चतुर्विंशतिरुद्दिष्टा गायत्री लोकसम्मता ॥
KK-06-01-004-016a	य एतां वेद गायत्रीं पुण्यां सर्वगुणान्विताम् ।
KK-06-01-004-016c	तत्त्वेन भरतश्रेष्ठ स लोके न प्रणश्यति ॥
KK-06-01-004-017a	अरण्यवासिनः सप्त सप्तैषां ग्रामवासिनः ।
KK-06-01-004-017c	सिंहा व्याघ्रा वराहाश्च महिषा वारणास्तथा ॥
KK-06-01-004-018a	ऋक्षाश्च वानराश्चैव सप्तारण्याः स्मृता नृप ।
KK-06-01-004-018c	गौरजाविमनुष्याश्च अश्वाश्वतरगर्दभाः ॥
KK-06-01-004-019a	एते ग्राम्याः समाख्याताः पशवः सप्त साधुभिः ।
KK-06-01-004-019c	एते वै पशवो राजन्ग्राम्यारण्याश्चतुर्दश ॥
KK-06-01-004-020a	भूमौ च जायते सर्वं भूमौ सर्वं विनश्यति ।
KK-06-01-004-020c	भूमिः प्रतिष्ठा भूतानां भूमिरेव सनातनम् ॥
KK-06-01-004-021a	यस्य भूमिस्तस्य सर्वं जगत्स्थावरजङ्गमम् ।
KK-06-01-004-021c	तत्रातिगृद्धा राजानो विनिघ्नन्तीतरेतरम् ॥ ॥

इति श्रीमन्महाभारते भीष्मपर्वणि जम्बूखण्डविनिर्माणपर्वणि चतुर्थोऽध्यायः ॥

6-4-4 नवा नैव । यमक्षयं यमलोकम् ॥ 6-4-10 त्रसानां जङ्गमानां योनिरुत्पत्तिस्थानम् ॥
