अध्यायः 037
सप्तत्रिंशोऽध्यायः ॥ भगवद्गीताध्यायः ॥ 13 ॥
001	अर्जुन उवाच 
001a	प्रकृतिं पुरुषं चैव क्षेत्रं क्षेत्रज्ञमेव च ।
001c	एतद्वेदितुमिच्छामि ज्ञानं ज्ञेयं च केशव ॥
002	श्रीभगवानुवाच 
002a	इदं शरीरं कौन्तेय क्षेत्रमित्यभिधीयते ।
002c	एतद्यो वेत्ति तं प्राहुः क्षेत्रज्ञ इति तद्विदः ॥
003a	क्षेत्रज्ञं चापि मां विद्धि सर्वक्षेत्रेषु भारत ।
003c	क्षेत्रक्षेत्रज्ञयोर्ज्ञानं यत्तज्ज्ञानं मतं मम ॥
004a	तत्क्षेत्रं यच्च यादृक्च यद्विकारि यतश्च यत् ।
004c	स च यो यत्प्रभावश्च तत्समासेन मे शृणु ॥
005a	ऋषिभिर्बहुधा गीतं छन्दोभिर्विविधैः पृथक् ।
005c	ब्रह्मसूत्रपदैश्चैव हेतुमद्भिर्विनिश्चितैः ॥
006a	महाभूतान्यहङ्कारो बुद्धिरव्यक्तमेव च ।
006c	इन्द्रियाणि दशैकं च पञ्च चेन्द्रियगोचराः ॥
007a	इच्छा द्वेषः सुखं दुःखं सङ्घातश्चेतना धृतिः ।
007c	एतत्क्षेत्रं समासेन सविकारमुदाहृतम् ॥
008a	अमानित्वमदम्भित्वमहिंसा क्षान्तिरार्जवम् ।
008c	आचार्योपासनं शौचं स्थैर्यमात्मविनिग्रहः ॥
009a	इन्द्रियार्थेषु वैराग्यमनहङ्कार एव च ।
009c	जन्ममृत्युजराव्याधिदुःखदोषानुदर्शनम् ॥
010a	असक्तिरनभिष्वङ्गः पुत्रदारगृहादिषु ।
010c	नित्यं च समचित्तत्वमिष्टानिष्टोपपत्तिषु ॥
011a	मयि चानन्ययोगेन भक्तिरव्यभिचारिणी ।
011c	विविक्तदेशसेवित्वमरतिर्जनसंसदि ॥
012a	अध्यात्मज्ञाननित्यत्वं तत्त्वज्ञानार्थदर्शनम् ।
012c	एतज्ज्ञानमिति प्रोक्तमज्ञानं यदतोऽन्यथा ॥
013a	ज्ञेयं यत्तत्प्रवक्ष्यामि यज्ज्ञात्वाऽमृतमश्नुते ।
013c	अनादिमत्परं ब्रह्म न सत्तन्नासदुच्यते ॥
014a	सर्वतः पाणिपादं तत्सर्वतोऽक्षिशिरोमुखम् ।
014c	सर्वतः श्रुतिमल्लोके सर्वमावृत्य तिष्ठति ॥
015a	सर्वेन्द्रियगुणाभासं सर्वेन्द्रियविवर्जितम् ।
015c	असक्तं सर्वभृच्चैव निर्गुणं गुणभोक्तृ च ॥
016a	बहिरन्तश्च भूतानामचरं चरमेव च ।
016c	सूक्ष्मत्वात्तदविज्ञेयं दूरस्थं चान्तिके च तत् ॥
017a	अविभक्तं च भूतेषु विभक्तमिव च स्थितम् ।
017c	भूतभर्तृ च तज्ज्ञेयं ग्रसिष्णु प्रभविष्णु च ॥
018a	ज्योतिषामपि तज्ज्योतिस्तमसः परमुच्यते ।
018c	ज्ञानं ज्ञेयं ज्ञानगम्यं हृदि सर्वस्य विष्ठितम् ॥
019a	इति क्षेत्रं तथा ज्ञानं ज्ञेयं चोक्तं समासतः ।
019c	मद्भक्त एतद्विज्ञाय मद्भावायोपपद्यते ॥
020a	प्रकृतिं पुरुषं चैव विद्ध्यनादी उभावपि ।
020c	विकारांश्च गुणांश्चैव विद्धि प्रकृतिसम्भवान् ॥
021a	कार्यकारणकर्तृत्वे हेतुः प्रकृतिरुच्यते ।
021c	पुरुषः सुखदुःखानां भोक्तृत्वे हेतुरुच्यते ॥
022a	पुरुषः प्रकृतिस्थो हि भुङ्क्ते प्रकृतिजान्गुणान् ।
022c	कारणं गुणसङ्गोऽस्य सदसद्योनिजन्मसु ॥
023a	उपद्रष्टानुमन्ता च भर्ता भोक्ता महेश्वरः ।
023c	परमात्मेति चाप्युक्तो देहेऽस्मिन्पुरुषः परः ॥
024a	य एवं वेत्ति पुरुषं प्रकृतिं च गुणैः सह ।
024c	सर्वथा वर्तमानोऽपि न स भूयोऽभिजायते ॥
025a	ध्यानेनात्मनि पश्यन्ति केचिदात्मानमात्मना ।
025c	अन्ये साङ्ख्येन योगेन कर्मयोगेन चापरे ॥
026a	अन्ये त्वेवमजानन्तः श्रुत्वाऽन्येभ्य उपासते ।
026c	तेऽपि चातितरन्त्येव मृत्युं श्रुतिपरायणाः ॥ 
027a	यावत्सञ्जायते किञ्चित्सत्त्वं स्थावरजङ्गमम् ।
027c	क्षेत्रक्षेत्रज्ञसंयोगात्तद्विद्धि भरतर्षभ ॥
028a	समं सर्वेषु भूतेषु तिष्ठन्तं परमेश्वरम् ।
028c	विनश्यत्स्वविनश्यन्तं यः पश्यति स पश्यति ॥
029a	समं पश्यन्हि सर्वत्र समवस्थितमीश्वरम् ।
029c	न हिनस्त्यात्मनात्मानं ततो याति परां गतिम् ॥
030a	प्रकृत्यैव च कर्माणि क्रियमाणानि सर्वशः ।
030c	यः पश्यति तथात्मानमकर्तारं स पश्यति ॥
031a	यदा भूतपृथग्भावमेकस्थमनुपश्यति ।
031c	तत एव च विस्तारं ब्रह्म सम्पद्यते तदा ॥
032a	अनादित्वान्निर्गुणत्वात्परमात्मायमव्ययः ।
032c	शरीरस्थोऽपि कौन्तेय न करोति न लिप्यते ॥
033a	यथा सर्वगतं सौक्ष्म्यादाकाशं नोपलिप्यते ।
033c	सर्वत्रावस्थितो देहे तथात्मा नोपलिप्यते ॥
034a	यथा प्रकाशयत्येकः कृत्स्नं लोकमिमं रविः ।
034c	क्षेत्रं क्षेत्री तथा कृत्स्नं प्रकाशयति भारत ॥
035a	क्षेत्रक्षेत्रज्ञयोरेवमन्तरं ज्ञानचक्षुषा ।
035c	भूतप्रकृतिमोक्षं च ये विदुर्यान्ति ते परम् ॥ ॥

इति श्रीमन्महाभारते भीष्मपर्वणि भगवद्गीतापर्वणि सप्तत्रिंशोऽध्यायः ॥

इति श्रीमद्भगवद्गीतासूपनिषत्सु ब्रह्मविद्यायां योगशास्त्रे श्रीकृष्णार्जुनसंवादे क्षेत्रक्षेत्रज्ञविभागयोगोनाम त्रयोदशोऽध्यायः ॥

6-37-1 अयं श्लोकः प्रक्षिप्त इति केचित् ॥ 6-37-5 विनिश्चितम् इति माध्वपाठः ॥ 6-37-18 सर्वस्य धिष्ठितमिति पाठान्तरम् ॥ 6-37-24 य एनं वेत्ति इति माध्वपाठः ॥
