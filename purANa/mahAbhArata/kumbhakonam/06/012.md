अध्यायः 012

क्रौञ्चदिद्वीपवर्णनम् ॥ 1 ॥
001	सञ्जय उवाच 
001a	उत्तरेषु च कौरव्य द्वीपेषु श्रूयते कथा ।
001c	एवं तत्र महाराज ब्रुवतश्च निबोध मे ॥
002a	घृततोयः समुद्रोऽत्र दधिमण्डोदकोऽपरः ।
002c	सुरोदः सागरश्चैव तथान्यो जलसागरः ॥
003a	परस्परेण द्विगुणाः सर्वे द्वीपा नराधिप ।
003c	पर्वताश्च महाराज समुद्रैः परिवारिताः ॥
004a	गौरस्तु मध्यमे द्वीपे गिरिर्मानःशिलो महान् ।
004c	पर्वतः पश्चिमे कृष्णो नारायणसखो नृप ॥
005a	तत्र रत्नानि दिव्यानि स्वयं रक्षति केशवः ।
005c	प्रसन्नश्चाभवत्तत्र प्रजानां व्यदधत्सुखम् ॥
006a	कुशस्तम्बः कुशद्वीपे मध्ये जनपदैः सह ।
006c	सम्पूज्यते शाल्मलिश्च द्वीपे शाल्मलिके नृप ॥
007a	क्रौञ्चद्वीपे महाक्रौञ्चो गिरी रत्नचयाकरः ।
007c	सम्पूज्यते महाराज चातुर्वर्ण्येन नित्यदा ॥
008a	गोमन्तः पर्वतो राजन्सुमहान्सर्वधातुमान् ।
008c	यत्र नित्यं निवसति श्रीमान्कमललोचनः ॥
009a	मोक्षिभिः संस्तुतो नित्यं प्रभुर्नारायणो हरिः ।
009c	कुशद्वीपे तु राजेन्द्र पर्वतो विद्रुमैश्चितः ॥
010a	सुनामा नाम दुर्धर्षो द्वितीयो हेमपर्वतः ।
010c	द्युतिमान्नाम कौरव्य तृतीयः कुमुदो गिरिः ॥
011a	चतुर्थः पुष्पवान्नाम पञ्चमस्तु कुशेशयः ।
011c	षष्ठो हरिगिरिर्नाम षडेते पर्वतोत्तमाः ॥
012a	तेषामन्तरविष्कम्भो द्विगुणः सर्वभागशः ।
012c	औद्भिदं प्रथमं वर्षं द्वितीयं वेणुमण्डलम् ॥
013a	तृतीयं सुरथाकारं चतुर्थं कम्बलं स्मृतम् ।
013c	धृतिमत्पञ्चमं वर्षं षष्ठं प्रभाकरम् ॥
014a	सप्तमं कापिलं वर्षं सप्तैते वर्षलम्भकाः ।
014c	एतेषु देवगन्धर्वाः प्रजाश्च जगतीश्वर ॥
015a	विहरन्ते रमन्ते च न तेषु म्रियते जनः ।
015c	न तेषु दस्यवः सन्ति म्लेच्छजात्योपि वा नृप ॥
016a	गौरप्रायो जनः सर्वः सुकुमारश्च पार्थिव ।
016c	अवशिष्टेषु सर्वेषु वक्ष्यामि मनुजेश्वर ॥
017a	यथाश्रुतं महाराज तदव्यग्रमनाः शृणु ।
017c	क्रौञ्चद्वीपे महाराज क्रौञ्चो नाम महागिरिः ॥
018a	क्रौञ्चात्परो वामनको वामनादन्धकारकः ।
018c	अन्धकारात्परो राजन्मैनाकः पर्वतोत्तमः ॥
019a	मैनाकात्परतो राजन्गोविन्दो गिरिरुत्तमः ।
019c	गोविन्दात्परतो राजन्निबिडो नाम पर्वतः ॥
020a	परस्तु द्विगुणस्तेषां विष्कम्भो वंशवर्धन ।
020c	देशांस्तत्र प्रवक्ष्यामि तन्मे निगदतः शृणु ॥
021a	क्रौञ्चस्य कुशलो देशो वामनस्य मनोनुगः ।
021c	मनोनुगात्परश्चोष्णो देशः कुरुकुलोद्वह ॥
022a	उष्णात्परः प्रावरकः प्रावारादन्धकारकः ।
022c	अन्धकारकदेशात्तु मुनिदेशः परः स्मृतः ॥
023a	मुनिदेशात्परश्चैव प्रोच्यते दुन्दुभिस्वनः ।
023c	सिद्धचारणसङ्कीर्णो गौरप्रायो जनाधिप ॥
024a	एते देशा महाराज देवगन्धर्वसेविताः ।
024c	पुष्करे पुष्करो नाम पर्वतो मणिरत्नवान् ॥
025a	तत्र नित्यं प्रभवति स्वयं देवः प्रजापतिः ।
025c	तं पर्युपासते नित्यं देवाः सर्वे महर्षयः ॥
026a	वाग्भिर्मनोनुकूलाभिः पूजयन्तो जनाधिप ।
026c	जम्बूद्वीपात्प्रवर्तन्ते रत्नानि विविधान्युत ॥
027a	द्वीपेषु तेषु सर्वेषु प्रजानां कुरुसत्तम ।
027c	ब्रह्मचर्येण सत्येन प्रजानां हि दमेन च ॥
028a	आरोग्यायुःप्रमाणाभ्यां द्विगुणं द्विगुणं ततः ।
028c	एको जनपदो राजन्द्वीपेष्वेतेषु भारत ।
028e	उक्ता जनपदा येषु धर्मश्चैकः प्रदृश्यते ॥
029a	ईश्वरो दण्डमुद्यम्य स्वयमेव प्रजापतिः ।
029c	द्वीपानेतान्महाराज रक्षंस्तिष्ठति नित्यदा ॥
030a	स राजा स शिवो राजन्स पिता प्रतितामहः ।
030c	गोपायति नरश्रेष्ठ प्रजाः सजडपण्डिताः ॥
031a	भोजनं चात्र कौरव्य प्रजाः स्वयमुपस्थितम् ।
031c	सिद्धमेव महाबाहो तद्धि भुञ्जन्ति नित्यदा ॥
032a	ततः परं समा नाम दृश्यते लोकसंस्थितिः ।
032c	चतुरश्रं महाराज त्रयस्त्रिंशत्तु मण्डलम् ॥
033a	तत्र तिष्ठन्ति कौरव्य चत्वारो लोकसम्मताः ।
033c	दिग्गजा भरतश्रेष्ठ वामनैरावतादयः ॥
034a	सुप्रतीकस्तदा राजन्प्रभिन्नकरटामुखः ।
034c	तस्याहं परिमाणं तु न सङ्ख्यातुमिहोत्सहे ॥
035a	असङ्ख्यातः स नित्यं हि तिर्यगूर्ध्वमधस्तथा ।
035c	तत्र वै वायवो वान्ति दिग्भ्यः सर्वाभ्य एव हि ॥
036a	असम्बद्धा महाराज तान्निगृह्णन्ति ते गजाः ।
036c	पुष्करैः पद्मसङ्काशैर्विकसद्भिर्महाप्रभैः ॥
037a	शतधा पुनरेवाशु ते तान्मुञ्चन्ति नित्यशः ।
037c	श्वसद्भिर्मुच्यमानास्तु दिग्गजैरिह मारुताः ।
037e	आगच्छन्ति महाराज ततस्तिष्ठन्ति वै प्रजाः ॥
038	धृतराष्ट्र उवाच 
038a	परो वै विस्तरोऽत्यर्थं त्वया सञ्जय कीर्तितः ।
038c	दर्शितं द्वीपसंस्थानमुत्तरं ब्रूहि सञ्जय ॥
039	सञ्जय उवाच 
039a	उक्ता द्वीपा महाराज ग्रहं वै शृणु तत्त्वतः ।
039c	स्वर्भानोः कौरवश्रेष्ठ यावदेव प्रमाणतः ॥
040a	परिमण्डलो महाराज स्वर्भानुः श्रूयते ग्रहः ।
040c	योजनानां सहस्राणि विष्कम्भो द्वादशास्य वै ॥
041a	परिणाहेन षट्त्रिंशद्विपुलत्वेन चानघ ।
041c	षष्टिमाहुः शतान्यस्य बुधाः पौराणिकास्तथा ॥
042a	चन्द्रमास्तु सहस्राणि राजन्नेकादश स्मृतः ।
042c	विष्कम्भेण कुरुश्रेष्ठ त्रयस्त्रिंशत्तु मण्डलम् ॥
043ac	एकोनषष्टिविष्कम्भं शीतरश्मेर्महात्मनः ॥
043a	सूर्यस्त्वष्टौ सहस्राणि द्वे चान्ये कुरुनन्दन ।
043c	विष्कम्भेण ततो राजन्मण्डलं त्रिंशता समम् ॥
044a	अष्टपञ्चाशतं राजन्विपुलत्वेन चानघ ।
044c	श्रूयते परमोदारः पतगोऽसौ विभावसुः ॥
045a	एतत्प्रमाणमर्कस्य निर्दिष्टमिह भारत ।
045c	स राहुश्छादयत्येतौ यथाकालं महत्तया ॥
046a	चन्द्रादित्यौ महाराज सङ्क्षेपोऽयमुदाहृतः ।
046c	इत्येतत्ते महाराज पृच्छतः शास्त्रचक्षुषा ॥
047a	सर्वमुक्तं यथातत्त्वं तस्माच्छममवाप्नुहि ।
047c	यथोद्दिष्टं मया प्रोक्तं सनिर्माणमिदं जगत् ॥
048a	तस्मादाश्वस कौरव्य पुत्रं दुर्योधनं प्रति ।
048c	श्रुत्वेदं भरतश्रेष्ठ भूमिपर्व मनोनुगम् ॥
049a	श्रीमान्भवति राजन्यः सिद्धार्थः साधुसम्मतः ।
049c	आयुर्बलं च कीर्तिश्च तस्य तेजश्च वर्धते ॥
050a	यः शृणोति महीपाल पर्वणीदं यतव्रतः ।
050c	प्रीयन्ते पितरस्तस्य तथैव च पितामहाः ॥
051a	इदं तु भारतं वर्षं यत्र वर्तामहे वयम् ।
051c	पूर्वैः प्रवर्तितं पुण्यं तत्सर्वं श्रुतवानसि ॥ ॥

इति श्रीमन्महाभारते भीष्मपर्वणि भूमिपर्वणि द्वादशोऽध्यायः ॥ ॥ समाप्तमिदं भूमिपर्व ॥

6-12-4 मानःशिलो मनःशिलामयः ॥ 6-12-34 तस्य गजचतुष्टयस्य पृथिव्या आश्रयभूतस्य । तत्कस्योपरि वर्तते इति दुर्वचम् । तेन ईश्वरशक्त्यैव दिग्गजा ध्रियन्त इति भावः ॥ 6-12-36 पुष्करैः शुण्डाग्रैः ॥ 6-12-39 उत्तरं सूर्येन्दुराहुप्रमाणम् ॥ 6-12-41 परिणाहेन परिधिना षट्त्रिंशत्सहस्राणि विपुलत्वेन ततोऽप्याधिक्येन ॥ 6-12-42 षष्टिर्योजनानि परिणाह एवेत्यर्थः ॥ 6-12-45 पतगः शीघ्रगः । विभावसुः सूर्यः ॥
