अध्यायः 010

चतुर्युगवर्णनम् ॥
KK-06-01-010-001	धृतराष्ट्र उवाच 
KK-06-01-010-001a	भारतस्यास्य वर्षस्य तथा हैमवतस्य च ।
KK-06-01-010-001c	प्रमाणमायुषः सूत बलं चापि शुभाशुभम् ॥
KK-06-01-010-002a	अनागतमतिक्रान्तं वर्तमानं च सञ्जय ।
KK-06-01-010-002c	आचक्ष्व मे विस्तरेण हरिवर्षं तथैव च ॥
KK-06-01-010-003	सञ्जय उवाच 
KK-06-01-010-003a	चत्वारि भारते वर्षे युगानि भरतर्षभ ।
KK-06-01-010-003c	कृतं त्रेता द्वापरं च तिष्यं च कुरुवर्धन ॥
KK-06-01-010-004a	पूर्वं कृतयुगं नाम ततस्त्रेतायुगं प्रभो ।
KK-06-01-010-004c	सङ्क्षेपाद्द्वापरस्याथ ततस्तिष्यं प्रवर्तते ॥
KK-06-01-010-005a	चत्वारि तु सहस्राणि वर्षाणां कुरुसत्तम ।
KK-06-01-010-005c	आयुःसङ्ख्या कृतयुगे सङ्ख्याता राजसत्तम ॥
KK-06-01-010-006a	तथा त्रीणि सहस्राणि त्रेतायां मनुजाधिप ।
KK-06-01-010-006c	द्वे सहस्रे द्वापरे तु भुवि तिष्ठन्ति साम्प्रतम् ॥
KK-06-01-010-007a	न प्रमाणस्थितिर्ह्यस्ति तिष्येऽस्मिन्भरतर्षभ ।
KK-06-01-010-007c	गर्भस्थाश्च म्रियन्तेऽत्र तथा जाता म्रियन्ति च ॥
KK-06-01-010-008a	महाबला महासत्वाः प्रज्ञागुणसमन्विताः ।
KK-06-01-010-008c	प्रजायन्ते च जाताश्च शतशोऽथ सहस्रशः ॥
KK-06-01-010-009a	जाताः कृतयुगे राजन्धनिनः प्रयदर्शनाः ।
KK-06-01-010-009c	प्रजायन्ते च जाताश्च मुनयो वै तपोधनाः ॥
KK-06-01-010-010a	महोत्साहा महात्मानो धार्मिकाः सत्यवादिनः ।
KK-06-01-010-010c	प्रियदर्शना वपुष्मन्तो महावीर्या धनुर्धराः ॥
KK-06-01-010-011a	वरार्हा युधि जायन्ते क्षत्रियाः शूरसत्तमाः ।
KK-06-01-010-011c	त्रेतायां क्षत्रिया राजन्सर्वे वै चक्रवर्तिनः ॥
KK-06-01-010-012a	सर्ववर्णाश्च जायन्ते सदा चैव च द्वापरे ।
KK-06-01-010-012c	महोत्साहा वीर्यवन्तः परस्परजयैषिणः ॥
KK-06-01-010-013a	तेजसाल्पेन संयुक्ताः क्रोधनाः पुरुषा नृप ।
KK-06-01-010-013c	लुब्धा अनृतकाश्चैव तिष्ये जायन्ति भारत ॥
KK-06-01-010-014a	ईर्ष्या मानस्तथा क्रोधो मायाऽसूया तथैव च ।
KK-06-01-010-014c	तिष्ये भवति भूतानां रागो लोभश्च भारत ॥
KK-06-01-010-015a	सङ्क्षेपो वर्तते राजन्द्वापरेऽस्मिन्नराधिप ।
KK-06-01-010-015c	गुणोत्तरं हैमवतं हरिवर्षं ततः परम् ॥ ॥

इति श्रीमन्महाभारते भीष्मपर्वणि जम्बूखण्डविनिर्माणपर्वणि दशमोऽध्यायः ॥

6-10-3 तिष्यं कलियुगम् ॥ 6-10-8 प्रजायन्ते प्रजां जनयन्ति ॥ 6-10-10 वपुष्मन्तः प्रशस्तदेहाः ॥ 6-10-12 सर्वे वर्णाः परस्परजयैषिणो जायन्त इति सम्बन्धः ॥ 6-10-14 ईर्ष्या परोत्कर्षासहिष्णुत्वम् । मानः स्वस्मिन्पूज्यताबुद्धिः । क्रोधोऽभिज्वलनम् । माया कपटम् । असूया परगुणेषु दोषाविष्करणम् । रागो विषयेषु प्रीतिः । लोभस्तल्लिप्सा ॥ 6-10-15 सङ्क्षेपो गुणानामिति शेषः ॥
