अध्यायः 052

भीष्मार्जुनयोर्युद्धम् ॥ 1 ॥
001	धृतराष्ट्र उवाच 
001a	एवं व्यूढेष्वनीकेषु मामकेष्वितरेषु च ।
001c	कथं प्रहरतां श्रेष्ठाः सम्प्रहारं प्रचक्रिरे ॥
002	सञ्जय उवाच 
002a	तथा व्यूढेष्वनीकेषु सन्नद्धरुचिरध्वजाः ।
002c	`तावकाः पाण्डवैः सार्धं यथाऽयुध्यन्त तच्छृणु ।'
002e	अपारमिव सन्दृश्य सागरप्रतिमं बलम् ॥
003a	तेषां मध्ये स्थितो राजन्पुत्रो दुर्योधनस्तव ।
003c	अब्रवीत्तावकान्सर्वान्युद्ध्यध्वमिति दंशिताः ॥
004a	ते मनः क्रूरमाधाय समभित्यक्तजीविताः ।
004c	पाण्डवानभ्यवर्तन्त सर्व एवोच्छ्रितध्वजाः ॥
005a	ततो युद्धं समभवत्तुमुलं रोमहर्षणम् ।
005c	तावकानां परेषां च व्यतिषक्तरथद्विपम् ॥
006a	मुक्तास्तु रथिभिर्बाणा रुक्मपुङ्खाः सुतेजिताः ।
006c	सन्निपेतुरकुण्ठाग्रा नागेषु च हयेषु च ॥
007a	तथा प्रवृत्ते सङ्ग्रामे धनुरुद्यम्य दंशितः ।
007c	अभिपत्य महाबाहुर्भीष्मो भीमपराक्रमः ॥
008a	सौभद्रे भीमसेने च सात्यकौ च महारथे ।
008c	कैकेये च विराटे च धृष्टद्युम्ने च पार्षते ॥
009a	एतेषु नरवीरेषु चेदिमत्स्येषु चाभिभूः ।
009c	ववर्ष शरवर्षाणि वृद्धः कुरुपितामहः ॥
010a	अभिद्यत ततो व्यूहस्तस्मिन्वीरसमागमे ।
010c	सर्वेषामेव सैन्यानामासीद्व्यतिकरो महान् ॥
011a	सादिनो ध्वजिनश्चैव हतप्रवरवाजिनः ।
011c	विप्रद्रुतरथानीकाः समपद्यन्त पाण्डवाः ॥
012a	अर्जुनस्तु नरव्याघ्रो दृष्ट्वा भीष्मं महारथम् ।
012c	वार्ष्णेयमब्रवीत्क्रुद्धो याहि यत्र पितामहः ॥
013a	एष भीष्मः सुसङ्क्रुद्धो वार्ष्णेय मम वाहिनीम् ।
013c	नाशयिष्यति सुव्यक्तं दुर्योधनहिते रतः ॥
014a	एष द्रोणः कृपः शल्यो विकर्णश्च जनार्दन ।
014c	धार्तराष्ट्राश्च सहिता दुर्योधनपुरोगमाः ॥
015a	पाञ्चालान्निहनिष्यन्ति रक्षिता दृढधन्वना ।
015c	सोऽहं भीष्मं वधिष्यामि सैन्यहेतोर्जनार्दन ॥
016a	तमब्रवीद्वासुदेवो यत्तो भव धनञ्जय ।
016c	एष त्वां प्रापयिष्यामि पितामहरथं प्रति ॥
017a	एवमुक्त्वा ततः शौरी रथं तं लोकविश्रुतम् ।
017c	प्रापयामास भीष्मस्य रथं प्रति जनेश्वर ॥
018a	चलद्बहुपातकेन बलाकावर्णवाजिना ।
018c	समुच्छ्रितमहाभीमनदद्वानरकेतुना ॥
019a	महता मेघनादेन रथेनामिततेजसा ।
019c	विनिघ्नन्कौरवानीकं शूरसेनांश्च पाण्डवः ॥
020a	प्रायाच्छरणदः शीघ्रं सुहृदां हर्षवर्धनः ।
020c	तमापतन्तं वेगेन प्रभिन्नमिव वारणम् ॥
021a	त्रासयन्तं रणे शूरान्मर्दयन्तं च सायकैः ।
021c	सैन्धवप्रमुखैर्गुप्तः प्राच्यसौवीरकेकयैः ।
021e	सहसा प्रत्युदीयाय भीष्मः शान्तनवोऽर्जुनम् ॥
022a	को हि गाण्डीवधन्वानमन्यः कुरुपितामहात् ।
022c	द्रोणवैकर्तनाभ्यां वा रथी संयातुमर्हति ॥
023a	ततो भीष्मो महाराज सर्वलोकमहारथः ।
023c	अर्जुनं सप्तसप्तत्या नाराचानां समाचिनोत् ॥
024a	द्रोणश्च पञ्चविंशत्या कृपः पञ्चाशता शरैः ।
024c	दुर्योधनश्चतुःषष्ट्या शल्यश्च नवभिः शरैः ॥
025a	सैन्धवो नवभिश्चैव शकुनिश्चापि पञ्चभिः ।
025c	विकर्णो दशभिर्भल्लै राजन्विव्याध पाण्डवम् ॥
026a	स तैर्विद्धो महेष्वासः समन्तान्निशितैः शरैः ।
026c	न विव्यथे महाबाहुर्भिद्यमान इवाचलः ॥
027a	स भीष्मं पञ्चविंशत्या कृपं च नवभिः शरैः ।
027c	द्रोणं षष्ट्या नरव्याघ्रो विकर्णं च त्रिभिः शरैः ॥
028a	शल्यं चैव त्रिभिर्बाणै राजानं चैव पञ्चभिः ।
028c	प्रत्यविध्यदमेयात्मा किरीटी भरतर्षभ ॥
029a	तं सात्यकिर्विराटश्च धृष्टद्युम्नश्च पार्षतः ।
029c	सौभद्रो द्रौपदेयाश्च परिवव्रुर्धनञ्जयम् ॥
030a	ततो द्रोणं महेष्वासं गाङ्गेयस्य प्रिये रतम् ।
030c	अभ्यवर्तत पाञ्चाल्यः संयुक्तः सह सोमकैः ॥
031a	भीष्मस्तु रथिनां श्रेष्ठो राजन्विव्याध पाण्डवम् ।
031c	अशीत्या निशितैर्बाणैस्ततोऽक्रोशन्त पाण्डवाः ॥
032a	तेषां तु निनदं श्रुत्वा सहितानां प्रहृष्टवत् ।
032c	प्रविवेश ततो मध्यं नरसिंहः प्रतापवान् ॥
033a	तेषां महारथानां स मध्यं प्राप्य धनञ्जयः ।
033c	चिक्रीड धनुषा राजँल्लक्षं कृत्वा महारथान् ॥
034a	`क्षत्रियाणां शिरांस्युग्रैः कृन्तञ्शस्त्रैर्महारथः ।
034c	शून्यान्कृत्वा रथोपस्थान्व्यचरत्फल्गुनस्तदा ॥'
035a	ततो दुर्योधनो राजा भीष्ममाह जनेश्वरः ।
035c	पीड्यमानं स्वकं सैन्यं दृष्ट्वा पार्थेन संयुगे ॥
036a	एष पाण्डुसुतस्तात कृष्णेन सहितो बली ।
036c	यततां सर्वसैन्यानां मूलं नः परिकृन्तति ।
036e	त्वयि जीवति गाङ्गेय द्रोणे च रथिनां वरे ॥
037c	त्वत्कृते चैव कर्णोऽपि न्यस्तशस्त्रो विशाम्पते ।
037a	न युध्यति रणे पार्थान्हितकामः सदा मम ।
037e	स तथा कुरु गाङ्गेय यथा हन्येत फल्गुनः ॥
038a	एवमुक्तस्ततो राजन्पिता देवव्रतस्तव ।
038c	धिक् क्षात्रं धर्ममित्युक्त्वा प्रायात्पार्थ रथं प्रति ॥
039a	उभौ श्वेतहयौ राजन्संसक्तौ प्रेक्ष्य पार्थिवाः ।
039c	सिंहनादान्भृशं चक्रुः शङ्खान्दध्मुश्च मारिष ॥
040a	द्रौणिर्दुर्योधनश्चैव विकर्णश्च तवात्मजः ।
040c	परिवार्य रणे भीष्मं स्थिता युद्धाय मारिष ॥
041a	तथैव पाण्डवाः सर्वे परिवार्य धनञ्जयम् ।
041c	स्थिता युद्धाय महते ततो युद्धमवर्तत ॥
042a	गाङ्गेयस्तु रणे पार्थमानर्च्छन्नवभिः शरैः ।
042c	तमर्जुनः प्रत्यविध्यद्दशभिर्मर्मभेदिभिः ॥
043a	ततः शरसहस्रेण सुप्रयुक्तेन पाण्डवः ।
043c	अर्जुनः समरश्लाघी भीष्मस्यावारयद्दिशः ॥
044a	शरजालं ततस्तत्तु शरजालेन मारिष ।
044c	वारयामास पार्थस्य भीष्मः शान्तनवस्तदा ॥
045a	उभौ परमसंहृष्टावुभौ युद्धाभिनन्दिनौ ।
045c	निर्विशेषमयुध्येतां कृतप्रतिकृतैषिणौ ॥
046a	भीष्मचापविमुक्तानि शरजालानि सङ्घशः ।
046c	शीर्यमाणान्यदृश्यन्त भिन्नान्यर्जुनसायकैः ॥
047a	तथैवार्जुनमुक्तानि शरजालानि सर्वशः ।
047c	गाङ्गेयशरनुन्नानि प्रापतन्त महीतले ॥
048a	अर्जुनः पञ्चविंशत्या भीष्ममार्च्छच्छितैः शरैः ।
048c	भीष्मोपि समरे पार्थं विव्याध निशितैः शरैः ॥
049a	अन्योन्यस्य हयान्विद्ध्वा ध्वजौ च सुमहाबलौ ।
049c	रथेषां रथचक्रे च चिक्रीडतुररिन्दमौ ॥
050a	ततः क्रुद्धो महाराज भीष्मः प्रहरतां वरः ।
050c	वासुदेवं त्रिभिर्बाणैराजघान स्तनान्तरे ॥
051a	भीष्मचापच्युतैस्तैस्तु निर्विद्धो मधुसूदनः ।
051c	विरराज रणे राजन्सपुष्प इव किंशुकः ॥
052a	ततोऽर्जुनो भृशं क्रुद्धो निर्विद्धं प्रेक्ष्य माधवम् ।
052c	सारथिं कुरुवृद्धस्य निर्बिभेद शितैः शरैः ॥
053a	यतमानौ तु तौ वीरावन्योन्यस्य वधं प्रति ।
053c	न शक्नुतां तदाऽन्योन्यमभिसन्धातुमाहवे ॥
054a	तौ मण्डलानि चित्राणि गतप्रत्यागतानि च ।
054c	अदर्शयेतां बहुधा सूतसामर्थ्यलाघवात् ॥
055a	अन्तरं च प्रहारेषु तर्कयन्तौ परस्परम् ।
055c	राजन्नन्तरमार्गस्थौ स्थितावास्तां मुहुर्मुहुः ॥
056a	उभौ सिंहरवोन्मिश्रं शङ्खशब्दं च चक्रतुः ।
056c	तथैव चापनिर्घोषं चक्रतुस्तौ महारथौ ॥
057a	तयोः शङ्खनिनादेन रथनेमिस्वनेन च ।
057c	दारिता सहसा भूमिश्चकम्पे च ननाद च ॥
058a	नोभयोरन्तरं कश्चिद्ददृशे भरतर्षभ ।
058c	बलिनौ युद्धदुर्धर्षावन्योन्यसदृशावुभौ ॥
059a	चिह्नमात्रेण भीष्मं तु प्रजज्ञुस्तत्र कौरवाः ।
059c	तथा पाण्डुसुताः पार्थं चिह्नमात्रेण जज्ञिरे ॥
060a	तयोर्नृवरयोर्दृष्ट्वा तादृशं तं पराक्रमम् ।
060c	विस्मयं सर्वभूतानि जग्मुर्भारतसंयुगे ॥
061a	न तयोर्विवरं कश्चिद्रणे पश्यति भारत ।
061c	धर्मे स्थितस्य हि यथा न कश्चिद्वृजिनं क्वचित् ॥
062a	उभौ च शरजालेन तावदृश्यौ बभूवतुः ।
062c	प्रकाशौ च पुनस्तूर्णं बभूवतुरुभौ रणे ॥
063a	तत्र देवाः सगन्धर्वाश्चारणाश्चर्षिभिः सह ।
063c	अन्योन्यं प्रत्यभाषन्त तयोर्दृष्ट्वा पराक्रमम् ॥
064a	न शक्यौ युधि संरब्धौ जेतुमेतौ कथञ्चन ।
064c	सदेवासुरगन्धर्वैर्लोकैरपि महारथौ ॥
065a	आश्चर्यभूतं लोकेषु युद्धमेतन्महाद्भुतम् ।
065c	नैतादृशानि युद्धानि भविष्यन्ति कथञ्चन ॥
066a	न हि शक्यो रणे जेतुं भीष्मः पार्थेन धीमता ।
066c	सधनुः सरथः साश्वः प्रवपन्सायकान्रणे ॥
067a	तथैव पाण्डवं युद्धे देवैरपि दुरासदम् ।
067c	न विजेतुं रणे भीष्म उत्सहेत धनुर्धरम् ॥
068a	आलोकादपि युद्धं हि सममेतद्भविष्यति ।
068c	इति स्म वाचोऽश्रूयन्त प्रोच्चरन्त्यस्ततस्ततः ।
068e	गाङ्गेयार्जुनयोः सङ्ख्ये स्तवयुक्ता विशाम्पते ॥
069a	त्वदीयास्तु तदा योधाः पाण्डवेयाश्च भारत ।
069c	अन्योन्यं समरे जघ्नुस्तयोस्तत्र समागमे ॥
070a	शितधारैस्तथा खड्गैर्विमलैश्च परश्वधैः ।
070c	शरैरन्यैश्च बहुभिः शस्त्रैर्नानाविधैरपि ॥
071a	उभयोः सेनयोः शूरा न्यकृन्तन्त परस्परम् ।
071c	वर्तमाने तथा घोरे तस्मिन्युद्धे सुदारुणे ।
071e	द्रोणपाञ्चाल्ययो राजन्महानासीत्समागमः ॥ ॥

इति श्रीमन्महाभारते भीष्मपर्वणि भीष्मवधपर्वणि द्वितीयदिवसयुद्धे द्विपञ्चाशोऽध्यायः ॥

6-52-10 व्यतिकरो मेलकः । समागम इत्यर्थः ॥ 6-52-15 दृढधन्वना भीष्मेण ॥ 6-52-55 अन्तरं छिद्रम् । तर्कयन्तौ चिन्तयन्तौ । अन्तरमार्गस्थौ छिद्रान्वेषणपरौ ॥ 6-52-59 चिह्नं ध्वजः ॥ 6-52-68 आलोकात् आसंसारस्थितेः ॥
