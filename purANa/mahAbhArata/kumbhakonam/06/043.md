अध्यायः 043

युधिष्ठिरेण रथादवरुह्य भीष्मद्रोणाद्यभिवादनपूर्वकं तेभ्यो जयाशीर्ग्रहणम् ॥ 1 ॥ युधिष्ठिरे पुनर्भ्रातृभिः सह रथारूढे सन्नाहभेरीनादनम् ॥ 2 ॥
KK-06-04-043-001	वैशम्पायन उवाच 
KK-06-04-043-001a	गीता सुगीता कर्तव्या किमन्यैः शास्त्रसङ्ग्रहैः ।
KK-06-04-043-001c	या स्वयं पद्मनाभस्य मुखपद्माद्विनिःसृता ॥
KK-06-04-043-002a	सर्वशास्त्रमयी गीता सर्वदेवमयो हरिः ।
KK-06-04-043-002c	सर्वतीर्थमयी गङ्गा सर्वदेवमयो मनुः ॥
KK-06-04-043-003a	गीता गङ्गा च गायत्री गोविन्देति हृदि स्थिते ।
KK-06-04-043-003c	चतुर्गकारसंयुक्ते पुनर्जन्म न विद्यते ॥
KK-06-04-043-004a	षट्शतानि सविंशानि श्लोकानां प्राह केशवः ।
KK-06-04-043-004c	अर्जुनः सप्तपञ्चाशत्सप्तषष्टिं तु सञ्जयः ॥
KK-06-04-043-005a	धृतराष्ट्रः श्लोकमेकं गीताया मानमुच्यते ।
KK-06-04-043-005c	भारतामृतसर्वस्वगीताया मथितस्य च ।
KK-06-04-043-005e	सारमुद्धृत्य कृष्णेन अर्जुनस्य मुखे हुतम् ॥
KK-06-04-043-006	सञ्जय उवाच 
KK-06-04-043-006a	ततो धनञ्जयं दृष्ट्वा बाणगाण्डीवधारिणम् ।
KK-06-04-043-006c	पुनरेव महानादं व्यसृजन्त महारथाः ॥
KK-06-04-043-007a	पाण्डवाः सोमकाश्चैव ये चैषामनुयायिनः ।
KK-06-04-043-007c	दध्मुश्च मुदिताः शङ्खान्वीराः सागरसम्भवान् ॥
KK-06-04-043-008a	ततो भेर्यश्च पेश्यश्च क्रकचा गोविषाणिकाः ।
KK-06-04-043-008c	सहसैवाभ्यहन्यन्त ततः शब्दो महानभूत् ॥
KK-06-04-043-009a	तथा देवाः सगन्धर्वाः पितरश्च जनाधिप ।
KK-06-04-043-009c	सिद्धचारणसङ्घाश्च समीयुस्ते दिदृक्षया ॥
KK-06-04-043-010a	ऋषयश्च महाभागाः पुरस्कृत्य शतक्रतुम् ।
KK-06-04-043-010c	समीयुस्तत्र सहिता द्रष्टुं तद्वैशसं महत् ॥
KK-06-04-043-011a	`ते सेने स्तिमिते सज्जे वीक्षमाणे परस्परम् ।
KK-06-04-043-011c	गङ्गायमुनयोर्वेगो यथैवैत्य परस्परम् ॥
KK-06-04-043-012a	एवं प्रवत्ते ते सेने निःशब्दे जनसंसदि ।
KK-06-04-043-012c	चित्रे पट इवालेख्ये दर्शनीयतरे शुभे ॥'
KK-06-04-043-013a	ततो युधिष्ठिरो दृष्ट्वा युद्धाय समवस्थिते ।
KK-06-04-043-013c	ते सेने सागरप्रख्ये मुहुः प्रज्वलिते नृप ॥
KK-06-04-043-014a	विमुच्य कवचं वीरो निक्षिप्य च वरायुधम् ।
KK-06-04-043-014c	अवरुह्य रथात्क्षिप्रं पद्भ्यामेव कृताञ्जलिः ॥
KK-06-04-043-015a	पितामहमभिप्रेक्ष्य धर्मराजो युधिष्ठिरः ।
KK-06-04-043-015c	वाग्यतः प्रययौ धीरः प्राङ्मुखो रिपुवाहिनीम् ॥
KK-06-04-043-016a	तं प्रयान्तमभिप्रेक्ष्य कुन्तीपुत्रो धनञ्जयः ।
KK-06-04-043-016c	अवतीर्य रथात्तूर्णं भ्रातृभिः सहितोऽन्वयात् ॥
KK-06-04-043-017a	वासुदेवश्च भगवान्पृष्ठतोऽनुजगाम तम् ।
KK-06-04-043-017c	तथा मुख्याश्च राजानस्तच्चित्ता जग्मुरुत्सुकाः ॥
KK-06-04-043-018	अर्जुन उवाच 
KK-06-04-043-018a	किं ते व्यवसितं राजन्यदस्मानपहाय वै ।
KK-06-04-043-018c	पद्भ्यामेव प्रयातोऽसि प्राङ्मुखो रिपुवाहिनीम् ॥
KK-06-04-043-019	भीमसेन उवाच 
KK-06-04-043-019a	क्व गमिष्यसि राजेन्द्र निक्षिप्तकवचायुधः ।
KK-06-04-043-019c	दंशितेष्वरिसैन्येषु भ्रातॄनुत्सृज्य पार्थिव ॥
KK-06-04-043-020	नकुल उवाच 
KK-06-04-043-020a	एवं गते त्वयि ज्येष्ठे मम भ्रातरि भारत ।
KK-06-04-043-020c	भीमे दुनोति हृदयं ब्रूहि गन्ता भवान्क्व नु ॥
KK-06-04-043-021	सहदेव उवाच 
KK-06-04-043-021a	अस्मिन्रणसमूहे वै वर्तमाने महाभये ।
KK-06-04-043-021c	उत्सृज्य क्व नु गन्तासि शत्रूनभिमुखो नृप ॥
KK-06-04-043-022	सञ्जय उवाच 
KK-06-04-043-022a	एवमाभाष्यमाणोऽपि भ्रातृभिः कुरुनन्दनः ।
KK-06-04-043-022c	नोवाच वाग्यतः किञ्चिद्गच्छत्येव युधिष्ठिरः ॥
KK-06-04-043-023a	तानुवाच महाप्राज्ञो वासुदेवो महामनाः ।
KK-06-04-043-023c	अभिप्रायोऽस्य विज्ञातो मयेति प्रहसन्निव ॥
KK-06-04-043-024a	एष भीष्मं तथा द्रोणं गौतमं शल्यमेव च ।
KK-06-04-043-024c	अनुमान्य गुरून्सर्वान्योत्स्यते पार्थिवोऽरिभिः ॥
KK-06-04-043-025a	श्रूयते हि पुराकल्पे गुरूनननुमान्य यः ।
KK-06-04-043-025c	युध्यते स भवेद्व्यक्तमपध्यातो महत्तरैः ॥
KK-06-04-043-026a	अनुमान्य यथाशास्त्रं यस्तु युध्येन्महत्तरैः ।
KK-06-04-043-026c	ध्रुवस्तस्य जयो युद्धे भवेदिति मतिर्मम ॥
KK-06-04-043-027a	एवं ब्रुवति कृष्णेऽत्र धार्तराष्ट्रचमूं प्रति ।
KK-06-04-043-027c	हाहाकारो महानासीन्निःशब्दास्त्वपरेऽभवन् ॥
KK-06-04-043-028a	दृष्ट्वा युधिष्ठिरं दूराद्धार्तराष्ट्रस्य सैनिकाः ।
KK-06-04-043-028c	मिथः सङ्कथयाञ्चक्रुरेषो हि कुलपांसनः ॥ 
KK-06-04-043-029a	व्यक्तं भीत इवाभ्येति राजासौ भीष्ममन्तिकम् ।
KK-06-04-043-029c	युधिष्ठिरः ससोदर्यः शरणार्थं प्रयाचकः ॥
KK-06-04-043-030a	धनञ्जये कथं नाथे पाण्डवे च वृकोदरे ।
KK-06-04-043-030c	नकुले सहदेवे च भीतिरभ्येति पाण्डवम् ॥
KK-06-04-043-031a	न नूनं क्षत्रियकुले जातः सम्प्रथिते भुवि ।
KK-06-04-043-031c	यथाऽस्य हृदयं भीतमल्पसत्वस्य संयुगे ॥
KK-06-04-043-032a	ततस्ते सैनिकाः सर्वे प्रशंसन्ति स्म कौरवान् ।
KK-06-04-043-032c	हृष्टाः सुमनसो भूत्वा चेलानि दुधुवुश्च ह ॥
KK-06-04-043-033a	व्यनिन्दंश्च तथा सर्वे योधास्तव विशाम्पते ।
KK-06-04-043-033c	युधिष्ठिरं ससोदर्यं सहितं केशवनेन हि ॥
KK-06-04-043-034a	ततस्तत्कौरवं सैन्यं धिक्कृत्वा तु युधिष्ठिरम् ।
KK-06-04-043-034c	निःशब्दमभवत्तूर्णं पुनरेव विशाम्पते ॥
KK-06-04-043-035a	किं नु वक्ष्याति राजाऽसौ किं भीष्मः प्रतिवक्ष्यति ।
KK-06-04-043-035c	किं भीमः समरश्लाघी किं नु कृष्णार्जुनाविति ॥
KK-06-04-043-036a	विवक्षितं किमस्येति संशयः सुमहानभूत् ।
KK-06-04-043-036c	उभयोः सेनयो राजन्युधिष्ठिरकृते तदा ॥
KK-06-04-043-037a	सोऽवगाह्य चमूं शत्रोः शरशक्तिसमाकुलाम् ।
KK-06-04-043-037c	भीष्ममेवाभ्यात्तूर्णं भ्रातृभिः परिवारितः ॥
KK-06-04-043-038a	तमुवाच ततः पादौ कराभ्यां पीड्य पाण्डवः ।
KK-06-04-043-038c	भीष्मं शान्तनवं राजा युद्धाय समुपस्थितम् ॥
KK-06-04-043-039	युधिष्ठिर उवाच 
KK-06-04-043-039a	आमन्त्रये त्वां दुर्धर्ष त्वया योत्स्यामहे सह ।
KK-06-04-043-039c	अनजानीहि मां तात आशिषश्च प्रयोजय ॥
KK-06-04-043-040	भीष्म उवाच 
KK-06-04-043-040a	यद्येवं नाभिगच्छेथा युधि मां पृथिवीपते ।
KK-06-04-043-040c	शपेयं त्वां महाराज परीभावाय भारत ॥
KK-06-04-043-041a	प्रीतोऽहं पुत्र युध्यस्व जयमाप्नुहि पाण्डव ।
KK-06-04-043-041c	यत्तेऽभिलषितं चान्यत्तदवाप्नुहि संयुगे ॥
KK-06-04-043-042a	व्रियतां च वरः पार्थ किमस्मत्तोऽभिकाङ्क्षसि ।
KK-06-04-043-042c	एवं गते महाराज न तवास्ति पराजयः ॥
KK-06-04-043-043a	अर्थस्य पुरुषो दासो दासस्त्वर्थो न कस्यचित् ।
KK-06-04-043-043c	इति सत्यं महाराज बद्धोऽस्म्यर्थेन कौरवैः ॥
KK-06-04-043-044a	अतस्त्वां क्लीबवद्वाक्यं ब्रवीमि कुरुनन्दन ।
KK-06-04-043-044c	भृतोऽस्त्म्यर्थेन कौरव्य युद्धादन्यत्किमिच्छसि ॥
KK-06-04-043-045	युधिष्ठिर उवाच 
KK-06-04-043-045a	मन्त्रयस्व महाबाहो हितैषी मम नित्यशः ।
KK-06-04-043-045c	युध्यस्व कौरवस्यार्थे ममैष सततं वरः ॥
KK-06-04-043-046	भीष्म उवाच 
KK-06-04-043-046a	राजन्किमत्र साह्यं ते करोमि कुरुनन्दन ।
KK-06-04-043-046c	कामं योत्स्ये परस्यार्थे ब्रूहि यत्ते विवक्षितम् ॥
KK-06-04-043-047	युधिष्ठिर उवाच 
KK-06-04-043-047a	कथं जयेयं सङ्ग्रामे भवन्तमपराजितम् ।
KK-06-04-043-047c	एतन्मे मन्त्रय हितं यदि श्रेयः प्रपश्यसि ॥
KK-06-04-043-048	भीष्म उवाच 
KK-06-04-043-048a	नैनं पश्यामि कौन्तेय यो मां युध्यन्तमाहवे ।
KK-06-04-043-048c	विजयेत पुमान्कश्चित्साक्षादपि शतक्रतुः ॥
KK-06-04-043-049	युधिष्ठिर उवाच 
KK-06-04-043-049a	हन्त पृच्छामि तस्मात्त्वां पितामह नमोस्तु ते ।
KK-06-04-043-049c	वधोपायं ब्रवीहि त्वमात्मनः समरे परैः ॥
KK-06-04-043-050	भीष्म उवाच 
KK-06-04-043-050a	न स्म तं तात पश्यामि समरे यो जयेत माम् ।
KK-06-04-043-050c	न तावन्मृत्युकालोऽपि पुनरागमनं कुरु ॥
KK-06-04-043-051	सञ्जय उवाच 
KK-06-04-043-051a	ततो युधिष्ठिरो वाक्यं भीष्मस्य कुरुनन्दन ।
KK-06-04-043-051c	शिरसा प्रतिजग्राह भूयस्तमभिवाद्य च ॥
KK-06-04-043-052a	प्रायात्पुनर्महाबाहुराचार्यस्य रथं प्रति ।
KK-06-04-043-052c	पश्यतां सर्वसैन्यानां मध्येन भ्रातृभिः सह ॥
KK-06-04-043-053a	स द्रोणमभिवाद्याथ कृत्वा चाभिप्रदक्षिणम् ।
KK-06-04-043-053c	उवाच राजा दुर्धर्षमात्मनिःश्रेयसं वचः ॥
KK-06-04-043-054a	आमन्त्रये त्वां भगवन्योत्स्ये विगतकल्मषः ।
KK-06-04-043-054c	कथं जये रिपून्सर्वाननुज्ञातस्त्वया द्विज ॥
KK-06-04-043-055	द्रोण उवाच 
KK-06-04-043-055a	यदि मां नाभिगच्छेथा युद्धाय कृतनिश्चयः ।
KK-06-04-043-055c	शपेयं त्वां महाराज परीभावाय सर्वशः ॥
KK-06-04-043-056a	तद्युधिष्ठिर तुष्टोऽस्मि पूजितश्च त्वयाऽनघ ।
KK-06-04-043-056c	अनुजानामि युध्यस्व विजयं समवाप्नुहि ॥
KK-06-04-043-057a	करवाणि च ते कामं ब्रूहि त्वमभिकाङ्क्षितम् ।
KK-06-04-043-057c	एवं गते महाराज युद्धादन्यत्किमिच्छसि ॥
KK-06-04-043-058a	अर्थस्य पुरुषो दासो दासस्त्वर्थो न कस्यचित् ।
KK-06-04-043-058c	इति सत्यं महाराज बद्धोऽस्म्यर्थेन कौरवैः ॥
KK-06-04-043-059a	ब्रवीम्येतत्क्लीबवत्त्वां युद्धादन्यत्किमिच्छसि ।
KK-06-04-043-059c	योत्स्येऽहं कौरवस्यार्थे तवाशास्यो जयो मया ॥
KK-06-04-043-060	युधिष्ठिर उवाच 
KK-06-04-043-060a	जयमाशास्स्व मे ब्रह्मन्मन्त्रयस्व च मद्धितम् ।
KK-06-04-043-060c	युध्यस्व कौरवस्यार्थे वर एष वृतो मया ॥
KK-06-04-043-061	द्रोण उवाच 
KK-06-04-043-061a	ध्रुवस्ते विजयो राजन्यस्य मन्त्री हरिस्तव ।
KK-06-04-043-061c	अहं त्वामभिजानामि रणे शत्रून्विजेष्यसि ॥
KK-06-04-043-062a	यतो धर्मस्ततः कृष्णो यतः कृष्णस्ततो जयः ।
KK-06-04-043-062c	युध्यस्व गच्छ कौन्तेय पृच्छ मां किं ब्रवीमि ते ॥
KK-06-04-043-063	युधिष्ठिर उवाच 
KK-06-04-043-063a	पृच्छामि त्वां द्विजश्रेष्ठ शृणु यन्मेऽभिकाङ्क्षितम् ।
KK-06-04-043-063c	कथं जयेयं सङ्ग्रामे भवन्तमपराजितम् ॥
KK-06-04-043-064	द्रोण उवाच 
KK-06-04-043-064a	न तेऽस्ति विजयस्तावद्यावद्युद्ध्याम्यहं रणे ।
KK-06-04-043-064c	ममाशु निधने राजन्यतस्व सह सोदरैः ॥
KK-06-04-043-065	युधिष्ठिर उवाच 
KK-06-04-043-065a	हन्त तस्मान्महाबाहो वधोपायं वदात्मनः ।
KK-06-04-043-065c	आचार्य प्रणिपत्यैष पृच्छामि त्वां नमोऽस्तु ते ॥
KK-06-04-043-066	द्रोण उवाच 
KK-06-04-043-066a	न शत्रुं तात पश्यामि यो मां हन्याद्रथे स्थितम् ।
KK-06-04-043-066c	युध्यमानं सुसंरब्धं शरवर्षौघवर्षिणम् ॥
KK-06-04-043-067a	ऋते प्रायगतं रजन्न्यस्तशस्त्रमचेतनम् ।
KK-06-04-043-067c	हन्यान्मां युधि योधानां सत्यमेतद्ब्रवीमि ते ॥
KK-06-04-043-068a	शस्त्रं चाहं रणे जह्यां श्रुत्वा तु महदप्रियम् ।
KK-06-04-043-068c	श्रद्धेयवाक्यात्पुरुषादेतत्सत्यं ब्रवीति ते ॥
KK-06-04-043-069	सञ्जय उवाच 
KK-06-04-043-069a	एतच्छ्रुत्वा महाराज भारद्वाजस्य धीमतः ।
KK-06-04-043-069c	अनुमान्य तमाचार्यं प्रायाच्छारद्वतं प्रति ॥
KK-06-04-043-070a	सोऽभिवाद्य कृपं राजा कृत्वा चापि प्रदक्षिणम् ।
KK-06-04-043-070c	उवाच दुर्धर्षतमं वाक्यं वाक्यविदां वरः ॥
KK-06-04-043-071a	अनुमानये त्वां योत्स्येऽहं गुरो विगतकल्मषः ।
KK-06-04-043-071c	जयेयं च रिपून्सर्वाननुज्ञातस्त्वयाऽनघ ॥
KK-06-04-043-072	कृप उवाच 
KK-06-04-043-072a	यदि मां नाभिगच्छेथा युद्धाय कृतनिश्चयः ।
KK-06-04-043-072c	शपेयं त्वां महाराज परीभावाय सर्वशः ॥
KK-06-04-043-073a	अर्थस्य पुरुषो दासो दासस्त्वर्थो न कस्यचित् ।
KK-06-04-043-073c	इति सत्यं महाराज बद्धोऽस्म्यर्थेन कौरवैः ॥
KK-06-04-043-074a	तेषामर्थे महाराज योद्धव्यमिति मे मतिः ।
KK-06-04-043-074c	अतस्त्वां क्लीबवद्ब्रूयां युद्धादन्यत्किमिच्छसि ॥
KK-06-04-043-075	युधिष्ठिर उवाच 
KK-06-04-043-075a	हन्त पृच्छामि ते तस्मादाचार्य शृणु मे वचः ।
KK-06-04-043-075c	इत्युक्त्वा व्यथितो राजा नोवाच गतचेतनः ॥
KK-06-04-043-076	सञ्जय उवाच
KK-06-04-043-076a	तं गौतमः प्रत्युवाच विज्ञायास्य विवक्षितम् ।
KK-06-04-043-076c	अवध्योऽहं महीपाल युद्ध्यस्व जयमाप्नुहि ॥
KK-06-04-043-077a	प्रीतस्तेऽभिगमेनाहं जयं तव नराधिप ।
KK-06-04-043-077c	आशासिष्ये सदोत्थाय सत्यमेतद्ब्रवीमि ते ॥
KK-06-04-043-078a	एतच्छ्रुत्वा महाराज गौतमस्य विशाम्पते ।
KK-06-04-043-078c	अनुमान्य कृपं राजा प्रययौ येन मद्रराट् ॥
KK-06-04-043-079a	स शल्यमभिवाद्याथ कृत्वा चाभिप्रदक्षिणम् ।
KK-06-04-043-079c	उवाच राजा दुर्धर्षमात्मनिःश्रेयसं वचः ॥
KK-06-04-043-080a	अनुमानये त्वां दुर्धर्ष योत्स्ये विगतकल्मषः ।
KK-06-04-043-080c	जयेयं नु परान्राजन्ननुज्ञातस्त्वया रिपून् ॥
KK-06-04-043-081	शल्य उवाच 
KK-06-04-043-081a	यदि मां नाधिगच्छेथा युद्धाय कृतनिश्चयः ।
KK-06-04-043-081c	शपेयं त्वां महाराज परीभावाय वै रणे ॥
KK-06-04-043-082a	तुष्टोऽस्मि पूजितश्चास्मि यत्काङ्क्षसि तदस्तु ते ।
KK-06-04-043-082c	अनुजानामि चैव त्वां युध्यस्व जयमाप्नुहि ॥
KK-06-04-043-083a	ब्रूहि चैष परं वीर केनार्थः किं ददामि ते ।
KK-06-04-043-083c	एवं गते महाराज युद्धादन्यत्किमिच्छसि ॥
KK-06-04-043-084a	अर्थस्य पुरुषो दासो दासस्त्वर्थो न कस्यचित् ।
KK-06-04-043-084c	इति सत्यं महाराज बद्धोस्म्यर्थेन कौरवैः ॥
KK-06-04-043-085a	करिष्यामि हि ते कामं भागिनेय यथेप्सितम् ।
KK-06-04-043-085c	ब्रवीम्यतः क्लीबवत्त्वां युद्धादन्यत्किमिच्छसि ॥
KK-06-04-043-086	युधिष्ठिर उवाच 
KK-06-04-043-086a	मन्त्रयस्व महाराज नित्यं मद्धितमुत्तमम् ।
KK-06-04-043-086c	कामं युद्ध्य परस्यार्थे वरमेतं वृणोम्यहम् ॥
KK-06-04-043-087	शल्य उवाच 
KK-06-04-043-087a	किमत्र ब्रूहि साह्यं ते करोमि नृपसत्तम ।
KK-06-04-043-087c	कामं योत्स्ये परस्यार्थे बद्धोऽस्म्यर्थेन कौरवैः ॥
KK-06-04-043-088	युधिष्ठिर उवाच 
KK-06-04-043-088a	स एव मे वरः शल्य उद्योगे यस्त्वया कृतः ।
KK-06-04-043-088c	सूतपुत्रस्य सङ्ग्रामे कार्यस्तेजोवधस्त्वया ॥
KK-06-04-043-089	शल्य उवाच 
KK-06-04-043-089a	सम्पत्स्यत्येष ते कामः कुन्तीपुत्र यथेप्सितम् ।
KK-06-04-043-089c	गच्छ युध्यस्व विस्रब्धः प्रतिजाने वचस्तव ॥
KK-06-04-043-090	सञ्जय उवाच 
KK-06-04-043-090a	अनुमान्याथ कौन्तेयो मातुलं मद्रकेश्वरम् ।
KK-06-04-043-090c	निर्जगाम महासैन्याद्भ्रातृभिः परिवारितः ॥
KK-06-04-043-091a	वासुदेवस्तु राधेयमाहवेऽभिजगाम वै ।
KK-06-04-043-091c	तत एनमुवाचेदं पाण्डवार्थे गदाग्रजः ॥
KK-06-04-043-092a	श्रुतं मे कर्ण भीष्मस्य द्वेषात्किल न योत्स्यसे ।
KK-06-04-043-092c	अस्मान्वरय राधेय यावद्भीष्मो न हन्यते ॥
KK-06-04-043-093a	हते तु भीष्मे राधेय पुनरेष्यसि संयुगम् ।
KK-06-04-043-093c	धार्तराष्ट्रस्य साहाय्यं यदि पश्यसि चेत्समम् ॥
KK-06-04-043-094	कर्ण उवाच 
KK-06-04-043-094a	न विप्रियं करिष्यामि धार्तराष्ट्रस्य केशव ।
KK-06-04-043-094c	त्यक्तप्राणं हि मां विद्धि दुर्योधनहितैषिणम् ॥
KK-06-04-043-095	सञ्जय उवाच 
KK-06-04-043-095a	तच्छ्रुत्वा वचनं कृष्णः सन्न्यवर्तत भारत ।
KK-06-04-043-095c	युधिष्ठिरपुरोगैश्च पाण्डवैः सह सङ्गतः ॥
KK-06-04-043-096a	अथ सैन्यस्य मध्ये तु प्राक्रोशत्पाण्डवाग्रजः ।
KK-06-04-043-096c	योऽस्मान्वृणोति तमहं वरये साह्यकारणात् ॥
KK-06-04-043-097a	अथ तान्समभिप्रेक्ष्य युयुत्सुरिदमब्रवीत् ।
KK-06-04-043-097c	प्रीतात्मा धर्मराजानं कुन्तीपुत्रं युधिष्ठिरम् ॥
KK-06-04-043-098a	अहं योत्स्यामि भवतः संयुगे धृतराष्ट्रजान् ।
KK-06-04-043-098c	युष्मदर्थं महाराज यदि मां वृणुषेऽनघ ॥
KK-06-04-043-099	युधिष्ठिर उवाच 
KK-06-04-043-099a	एह्येहि सर्वे योत्स्यामस्तव भ्रातॄनपण्डितान् ।
KK-06-04-043-099c	युयुत्सो वासुदेवश्च वयं च ब्रूम सर्वशः ॥
KK-06-04-043-100a	वृणोमि त्वां महाबाहो युध्यस्व मम कारणात् ।
KK-06-04-043-100c	त्वयि पिण्डश्च तन्तुश्च धृतराष्ट्रस्य दृश्यते ॥
KK-06-04-043-101a	भजस्वास्मान्राजपुत्र भजमानान्महाद्युते ।
KK-06-04-043-101c	न भविष्यति दुर्बुद्धिर्धार्तराष्ट्रोऽत्यमर्षणः ॥
KK-06-04-043-102	सञ्जय उवाच 
KK-06-04-043-102a	ततो युयुत्सुः कौरव्यान्परित्यज्य सुतांस्तव ।
KK-06-04-043-102c	जगाम पाण्डुपुत्राणां सेनां विश्राव्य दुन्दुभिम् ॥
KK-06-04-043-103a	ततो युधिष्ठिरो राजा सम्प्रहृष्टः सहानुजः ।
KK-06-04-043-103c	जग्राह कवचं भूयो दीप्तिमत्कनकोज्ज्वलम् ॥
KK-06-04-043-104a	प्रत्यपद्यन्त ते सर्वे स्वरथान्पुरुषर्षभाः ।
KK-06-04-043-104c	ततो व्यूहं यथापूर्वं प्रत्यव्यूहन्त ते पुनः ॥
KK-06-04-043-105a	अवादयन्दुन्दुभींश्च शतशश्चैव पुष्करान् ।
KK-06-04-043-105c	सिंहनादांश्च विविधान्विनेदुः पुरुषर्षभाः ॥
KK-06-04-043-106a	रथस्थान्पुरुषव्याघ्रान्पाण्डवान्प्रेक्ष्य पार्थिवाः ।
KK-06-04-043-106c	धृष्टद्युम्नादयः सर्वे पुनर्जहृषिरे तदा ॥
KK-06-04-043-107a	गौरवं पाण्डुपुत्राणां मान्यान्मानयतां च तान् ।
KK-06-04-043-107c	दृष्ट्वा महीक्षितस्तत्र पूजयाञ्चक्रिरे भृशम् ॥
KK-06-04-043-108a	सौहृदं च कृपां चैव प्राप्तकालं महात्मनाम् ।
KK-06-04-043-108c	दयां च ज्ञातिषु परां कथयाञ्चक्रिरे नृपाः ॥
KK-06-04-043-109a	साधुसाध्विति सर्वत्र निश्चेरुः स्तुतिसंहिताः ।
KK-06-04-043-109c	वाचः पुण्याः कीर्तिमतां मनोहृदयहर्षणाः ॥
KK-06-04-043-110a	म्लेच्छाश्चार्याश्च ये तत्र ददृशुः शुश्रुवुस्तथा ।
KK-06-04-043-110c	वृत्तं तत्पाण्डुपुत्राणां रुरुदुस्ते सगद्गदाः ॥
KK-06-04-043-111a	ततो जघ्नुर्महाभेरीः शतशश्च सहस्रशः ।
KK-06-04-043-111c	शङ्खांश्च गोक्षीरनिभान्दध्मुर्हृष्टा मनस्विनः ॥ ॥

इति श्रीमन्महाभारते भीष्मपर्वणि भीष्मवधपर्वणि त्रिचत्वारिंशोऽध्यायः ॥

6-43-8 पेश्यः काहलाः । क्रकचा जयमङ्गलाः । गोविषाणिकाः गवादिशृङ्गाणि ॥ 6-43-25 पुराकल्पे प्राचीनशास्त्रे ॥ 6-43-29 व्यक्तं नियतम् । भीष्मं भीष्मस्य । अन्तिकं समीपम् ॥ 6-43-36 विवक्षितं वक्तुमिष्टम् ॥ 6-43-50 तावत् सम्प्रति ॥ 6-43-53 आत्मनिःश्रेसं स्वहित साधनम् ॥ 6-43-65 अभिजानामि अनुजानामि ॥ 6-43-67 प्रायगतं मरणाय नियतम् । अचेतनं योगबलेन त्यक्तदेहम् । योधानां मध्ये कश्चिदिति शेषः ॥ 6-43-68 जह्यां त्यजेयम् ॥ 6-43-98 भवतः भवत्सम्बन्धी ॥ 6-43-100 तन्तुः सन्ततिः । पिण्डः पितृयज्ञः । अन्ये सर्वे मरिष्यन्तीति भावः ॥ 6-43-107 गौरवं मान्यत्वम् ॥ 6-43-108 सौहृदं मैत्रीम् । कृपां स्नेहम् । दयां परदुःखप्रहाणेच्छाम् ॥ 6-43-109 कीर्तिमतां पाण्डवानां स्तुतिसंहिता वाच इति सम्बन्धः ॥
