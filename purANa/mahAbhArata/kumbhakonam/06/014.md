अध्यायः 014

धृतराष्ट्रेण भीष्महननश्रवणात्परिशोचनपूर्वकं सञ्जयं प्रति विस्तरेण भीष्मादियुद्धवर्णनचोदना ॥ 1 ॥
001	धृतराष्ट्र उवाच 
001a	कथं कुरूणामृषभो हतो भीष्मः शिखण्डिना ।
001c	कथं रथात्स न्यपतत्पिता मे वासवोपमः ॥
002a	कथमाचक्ष्व मे योधा हीना भीष्मेण सञ्जय ।
002c	बलिना देवकल्पेन गुर्वर्थे ब्रह्मचारिणा ॥
003a	तस्मिन्हते महाप्राज्ञे महेष्वासे महाबले ।
003c	महासत्वे नरव्याघ्रे किमु आसीन्मनस्तव ॥
004a	आर्तिं परामाविशति मनः शंससि मे हतम् ।
004c	कुरूणामृषभं वीरमकम्पं पुरुषर्षभम् ॥
005a	के तं यान्तमनुप्राप्ताः के वास्यासन्पुरोगमाः ।
005c	केऽतिष्ठन्के न्यवर्तन्त केऽन्ववर्तन्त सञ्जय ॥
006a	के शूरा रथशार्दूलमद्भुतं क्षत्रियर्षभम् ।
006c	तथाऽनीकं गाहमानं सहसा पृष्ठतोऽन्वयुः ॥
007a	यस्तमोर्क इवापोहन्परसैन्यममित्रहा ।
007c	सहस्ररश्मिप्रतिमः परेषां भयमादधत् ॥
008a	अकरोद्दुष्करं कर्म रणे पाण्डुसुतेषु यः ।
008c	ग्रसमानमनीकानि य एनं पर्यवारयन् ॥
009a	कृतिनं तं दुराधर्षं सञ्जयास्य त्वमन्तिके ।
009c	कथं शान्तनवं युद्धे पाण्डवाः प्रत्यवारयन् ॥
010a	निकृन्तन्तमनीकानि शरदंष्ट्रं मनस्विनम् ।
010c	चापव्यात्ताननं घोरमसिजिह्वं दुरासदम् ॥
011a	अनर्हं पुरुषव्याघ्रं ह्रीमन्तमपराजितम् ।
011c	पातयामास कौन्तेयः कथं तमजितं युधि ॥
012a	उग्रधन्वानमुग्रेषुं वर्तमानं रथोत्तमे ।
012c	परेषामुत्तमाङ्गानि प्रचिन्वन्तमथेषुभिः ॥
013a	पाण्डवानां महत्सैन्यं यं दृष्ट्वोद्यतमाहवे ।
013c	कालाग्निमिव दुर्धर्षं समचेष्टत नित्यशः ॥
014a	परिकृष्य स सेनां तु दशरात्रमनीकहा ।
014c	जगामास्तमिवादित्यः कृत्वा कर्म सुदुष्करम् ॥
015a	यः स शक्र इवाक्षय्यं वर्षं शरमयं क्षिपन् ।
015c	जघान युधि योधानामर्बुदं दशभिर्दिनैः ॥
016a	स शेते निहतो भूमौ वातभुग्न इव द्रुमः ।
016c	मम दुर्मन्त्रितेनाजौ यथा नार्हति भारतः ॥
017a	कथं शान्तनवं दृष्ट्वा पाण्डवानामनीकिनी ।
017c	प्रहर्तुमशकत्तत्र भीष्मं भीमपराक्रमम् ॥
018a	कथं भीष्मेण सङ्ग्रामं प्राकुर्वन्पाण्डुनन्दनाः ।
018c	कथं च नाजयद्भीष्मो द्रोणे जीवति सञ्जय ॥
019a	कृपे सन्निहिते तत्र भरद्वाजात्मजे तथा ।
019c	भीष्मः प्रहरतां श्रेष्ठः कथं स निधनं गतः ॥
020a	कथं चातिरथस्तेन पाञ्चाल्येन शिखण्डिना ।
020c	भीष्मो विनिहतो युद्धे देवैरपि दुरासदः ॥
021a	यः स्पर्धते रणे नित्यं जामदग्न्यं महाबलम् ।
021c	अजितं जामदग्न्येन शक्रतुल्यपराक्रमम् ॥
022a	तं हतं समरे भीष्मं महारथकुलोदितम् ।
022c	सञ्जयाचक्ष्व मे वीरं येन शर्म न विद्महे ॥
023a	मामकाः के महेष्वासा नाजहुः सञ्जयाच्युतम् ।
023c	दुर्योधनसमादिष्टाः के वीराः पर्यवारयन् ॥
024a	यच्छिखण्डिमुखाः सर्वे पाण्डवा भीष्ममभ्ययुः ।
024c	कच्चित्ते कुरवः सर्वे नाजहुः सञ्जयाच्युतम् ॥
025a	अश्मसारमयं नूनं हृदयं सुदृढं मम ।
025c	यच्छ्रुत्वा पुरुषव्याघ्रं हतं भीष्मं न दीर्यते ॥
026a	यस्मिन्सत्यं च मेधा च नीतिश्च भरतर्षभे ।
026c	अप्रमेयाणि दुर्धर्षे कथं स निहतो युधि ॥
027a	मौर्वीघोषस्तनयित्नुः पृषत्कपृषतो महान् ।
027c	धनुर्ह्रादमहाशब्दो महामेघ इवोन्नतः ॥
028a	योऽभ्यवर्षत कौन्तेयान्सपाञ्चालान्ससृञ्जयान् ।
028c	निघ्नन्पररथान्वीरो दानवानिव वज्रभृत् ॥
029a	इष्वस्त्रसागरं घोरं बाणग्राहं दुरासदम् ।
029c	कार्मुकोर्मिणमक्षय्यमद्वीपं चलमप्लवम् ॥
030a	गदासिमकरावासं हयावर्त्तं गजाकुलम् ।
030c	पदातिमत्स्यकलिलं शङ्खदुन्दुभिनिःस्वनम् ॥
031a	हयान्गजपदातींश्च रथांश्च तरसा बहून् ।
031c	निमज्जयन्तं समरे परवीरापहारिणम् ॥
032a	विदह्यमानं कोपेन तेजसा च परन्तपम् ।
032c	वेलेव मकरावासं के वीराः पर्यवारयन् ॥
033a	भीष्मो यदकरोत्कर्म समरे सञ्जयारिहा ।
033c	दुर्योधनहितार्थाय के तस्यास्य पुरोऽभवन् ॥
034a	के रक्षन्दक्षिणं चक्रं भीष्मस्यामिततेजसः ।
034c	पृष्ठतः के परान्वीरानपासेधन्यतव्रताः ॥
035a	के पुरस्तादवर्तन्त रक्षन्तो भीष्ममन्तिके ।
035c	के रक्षन्नुत्तरं चक्रं वीरा वीरस्य युध्यतः ॥
036a	वामे चक्रे वर्तमानाः केऽघ्नन्सञ्जय सृञ्जयान् ।
036c	अग्रतोऽग्न्यमनीकेषु केऽभ्यरक्षन्दुरासदम् ॥
037a	पार्श्वतः केऽभ्यरक्षन्त गच्छन्तो दुर्गमां गतिम् ।
037c	समूहे के परान्वीरान्प्रत्ययुध्यन्त सञ्जय ॥
038a	रक्ष्यमाणः कथं वीरैर्गोप्यमानाश्च तेन ते ।
038c	दुर्जयानामनीकानि नाजयंस्तरसा युधि ॥
039a	सर्वलोकेश्वरस्येव परमस्य प्रजापतेः ।
039c	कथं प्रहर्तुमपि ते शेकुः सञ्जय पाण्डवाः ॥
040a	यस्मिन्द्वीपे समाश्वस्य युध्यन्ते कुरवः परैः ।
040c	तं निमग्नं नरव्याघ्रं भीष्मं शंससि सञ्जय ॥
041a	यस्य वीर्यं समाश्रित्य मम पुत्रो बृहद्बलः ।
041c	न पाण्डवानगणयत्कथं स निहतः परैः ॥
042a	यः पुरा विबुधैः सर्वैः सहाये युद्धदुर्मदः ।
042c	काङ्क्षितो दानवान्घ्नद्भिः पिता मम महाव्रतः ॥
043a	यस्मिञ्जाते महावीर्ये शान्तनुर्लोकविश्रुतः ।
043c	शोकं दैन्यं च दुःखं च प्राजहात्स च तत्क्षणे ॥
044a	प्रोक्तं परायणं प्राज्ञं स्वधर्मनिरतं शुचिम् ।
044c	वेदवेदाङ्गतत्वज्ञं कथं शंससि मे हतम् ॥
045a	सर्वास्त्रविनयोपेतं शान्तं दान्तं मनस्विनम् ।
045c	हतं शान्तनवं श्रुत्वा मन्ये शेषं हतं बलम् ॥
046a	धर्मादधर्मो बलवान्सम्प्राप्त इति मे मतिः ।
046c	यत्र वृद्धं गुरुं हत्वा राज्यमिच्छन्ति पाण्डवाः ॥
047a	जामदग्न्यः पुरा रामः सर्वास्त्रविदनुत्तमः ।
047c	अम्बार्थमुद्यतः सङ्ख्ये भीष्मेण युधि निर्जितः ॥
048a	तमिन्द्रसमकर्माणं ककुदं सर्वधन्विनाम् ।
048c	हतं शंससि मे भीष्मं किं नु दुःखमतः परम् ॥
049a	असकृत्क्षत्रियव्राताः सङ्ख्ये येन विनिर्जिताः ।
049c	जामदग्न्येन वीरेण परवीरनिघातिना ।
049e	न हतो यो महाबुद्धिः स हतोऽद्य शिखण्डिना ॥
050a	तस्मान्नूनं महावीर्याद्भार्गवाद्युद्धदुर्मदात् ।
050c	तेजोवीर्यबलैर्भूयाञ्शिखण्डी द्रुपदात्मजः ॥
051a	यः शूरं कृतिनं युद्धे सर्वशस्त्रविशारदम् ।
051c	परमास्त्रविदं वीरं जघान भरतर्षभम् ॥
052a	के वीरास्तममित्रघ्नमन्वयुः शस्त्रसंसदि ।
052c	शंस मे तद्यथा चासीद्युद्धं भीष्मस्य पाण्डवैः ॥
053a	योषेव हतवीरा मे सेना पुत्रस्य सञ्जय ।
053c	अगोपमिव चोद्भ्रान्तं गोकुलं तद्बलं मम ॥
054a	पौरुषं सर्वलोकस्य परं यस्मिन्महाहवे ।
054c	परासक्ते च वस्तस्मिन्कथमासीन्मनस्तदा ॥
055a	जीवितेऽप्यद्य सामर्थ्यं किमिवास्मासु सञ्जय ।
055c	घातयित्वा महावीर्यं पितरं लोकधार्मिकम् ॥
056a	अगाधे सलिले मग्नां नावं दृष्ट्वेव पारगाः ।
056c	भीष्मे हते भृशं दुःखान्मन्ये शोचन्ति पुत्रकाः ॥
057a	अद्रिसारमयं नूनं हृदयं मम सञ्जय ।
057c	यच्छ्रुत्वा पुरुषव्याघ्रं हतं भीष्मं न दीर्यते ॥
058a	यस्मिन्नस्त्राणि मेधा च नीतिश्च पुरुषर्षभे ।
058c	अप्रमेयाणि दुर्धर्षे कथं स निहतो युधि ॥
059a	न चास्त्रेण न शौर्येण तपसा मेधया न च ।
059c 	न धृत्या न पुनस्त्यागान्मृत्योः कश्चिद्विमुच्यते ॥
060a	कालो नूनं महावीर्यः सर्वलोकदुरत्ययः ।
060c	यत्र शान्तनवं भीष्मं हतं शंससि सञ्जय ॥
061a	पुत्रशोकाभिसन्तप्तो महद्दुःखमचिन्तयन् ।
061c	आशंसेऽहं परं त्राणं भीष्माच्छान्तनुनन्दनात् ॥
062a	यदादित्यमिवापश्यत्पतितं भ्रुवि सञ्जय ।
062c	दुर्योधनः शान्तनवं किं तदा प्रत्यपद्मत ॥
063a	नाहं स्वेषां परेषां वा बुद्ध्या सञ्जय चिन्तयन् ।
063c	शेषं किञ्चित्प्रपश्यामि प्रत्यनीके महीक्षिताम् ॥
064a	दारुणः क्षत्रधर्मोऽयमृषिभिः सम्प्रदर्शितः ।
064c	यत्र शान्तनवं हत्वा राज्यमिच्छन्ति पाण्डवाः ॥
065a	वयं वा राज्यमिच्छामो घातयित्वा महाव्रतम् ।
065c	क्षत्रधर्मे स्थिताः पार्था नापराध्यन्ति पुत्रकाः ॥
066a	एतदार्येण कर्तव्यं कृच्छ्रास्वापत्सु सञ्जय ।
066c	पराक्रमः पराशक्तिस्तत्तु तस्मिन्प्रतिष्ठितम् ॥
067a	अनीकानि विनिघ्नन्तं ह्रीमन्तमपराजितम् ।
067c	कथं शान्तनवं तातं पाण्डुपुत्रा न्यवारयन् ॥
068a	यथायुक्तान्यनीकानि कथं युद्धं महात्मभिः ।
068c	कथं वा निहतो भीष्मः पिता सञ्जय मे परैः ॥
069a	दुर्योधनश्च कर्णश्च शकुनिश्चापि सौबलः ।
069c	दुःशासनश्च कितवो हते भीष्मे किमब्रुवन् ॥
070a	यच्छरीरैरुपास्तीर्णां नरवारणवाजिनाम् ।
070c	शरशक्तिमहाखड्गतोमराक्षां महाभयाम् ।
070e	प्राविशन्कितवा मन्दाः सभां युद्धदुरासदाम् ॥
071a	प्राणद्यूते प्रतिभये केऽदीव्यन्त नरर्षभाः ।
071c	के जीयन्ते जितास्तत्र कृतलक्ष्या निपातिताः ।
071e	अन्ये भीष्माच्छान्तनवात्तन्ममाचक्ष्व सञ्जय ॥
072a	न हि मे शान्तिरस्तीह श्रुत्वा देवव्रतं हतम् ।
072c	पितरं भीमकर्माणं भीष्ममाहवशोभिनम् ॥
073a	आर्तिं मे हृदये रूढां महतीं पुत्रहानिजाम् ।
073c	त्वं हि मे सर्पिषेवाग्निमुद्दीपयसि सञ्जय ॥
074a	महान्तं भारमुद्यम्य विश्रुतं सार्वलौकिकम् ।
074c	दृष्ट्वा विनिहतं भीष्मं मन्ये शोचन्ति पुत्रकाः ॥
075a	श्रोष्यामि तानि दुःखानि दुर्योधनकृतान्यहम् ।
075c	तस्मान्मे सर्वमाचक्ष्व यद्वृत्तं तत्र सञ्जय ॥
076a	यद्वृत्तं तत्र सङ्ग्रामे मन्दस्याबुद्धिसम्भवम् ।
076c	अपनीतं सुनीतं यत्तन्ममाचक्ष्व सञ्जय ॥
077a	यत्कृतं तत्र सङ्ग्रामे भीष्मेण जयमिच्छता ।
077c	तेजोयुक्तं कृतास्त्रेण शंस तच्चाप्यशेषतः ॥
078a	यथा तदभवद्युद्धं कुरुपाण्डवसेनयोः ।
078c	क्रमेण येन यस्मिंश्च काले यच्च यथाऽभवत् ॥ ॥

इति श्रीमन्महाभारते भीष्मपर्वणि भगवद्गीतापर्वणि चतुर्दशोऽध्यायः ॥

6-14-1 अस्य त्वमन्तिके स्थित्वा सर्वं दृष्टवानसीति शेषः ॥ 6-14-12 प्रचिन्वन्तं पुष्पवदाददानम् ॥ 6-14-13 समचेष्टत म्रियमाणपशुवद्धस्तपादविक्षेपं कृतवत् ॥ 6-14-23 अजहुस्त्यक्तवन्तः ॥ 6-14-27 मौर्वीघोषेण स्तनयित्नुर्गर्जन्मेघ इव । पृषत्कपृषतो बाणबिन्दुः ॥ 6-14-34 अपासेधन् न्यवारयन् ॥ 6-14-44 प्रोक्त लोके ख्यातम् ॥ 6-14-45 सर्वास्त्रविनयोपेतं सर्वास्त्रशिक्षायुक्तम् ॥ 6-14-54 परासक्ते परलोकप्रिये ॥
