अध्यायः 050

धृष्टद्युम्नेन क्रौञ्चव्यूहनिर्माणम् ॥ 1 ॥
KK-06-04-050-001	सञ्जय उवाच 
KK-06-04-050-001a	कृतेऽवहारे सैन्यानां प्रथमे भरतर्षभ ।
KK-06-04-050-001c	भीष्मे च युद्धसंरब्धे हृष्टे दुर्योधने तथा ॥
KK-06-04-050-002a	धर्मराजस्ततस्तूर्णमभिगम्य जनार्दनम् ।
KK-06-04-050-002c	भ्रातृभिः सहितः सर्वैः सर्वैश्चैव जनेश्वरैः ॥
KK-06-04-050-003a	शुचा परमया युक्तश्चिन्तयानः पराजयम् ।
KK-06-04-050-003c	वार्ष्णेयमब्रवीद्राजन्दृष्ट्वा भीष्मस्य विक्रमम् ॥
KK-06-04-050-004a	कृष्ण पश्य महेष्वासं भीष्मं भीमपराक्रमम् ।
KK-06-04-050-004c	शरैर्दहन्तं सैन्यं मे ग्रीष्मे कक्षमिवानलम् ॥
KK-06-04-050-005a	कथमेनं महात्मानं शक्ष्यामः प्रतिवीक्षितुम् ।
KK-06-04-050-005c	लेलिह्यमानं सैन्यं मे हविष्मन्तमिवानलम् ॥
KK-06-04-050-006a	एतं हि पुरुषव्याघ्रं धनुष्मन्तं महाबलम् ।
KK-06-04-050-006c	दृष्ट्वा विप्रद्रुतं सैन्यं समरे मार्गणाहतम् ॥
KK-06-04-050-007a	शक्यो जेतुं यमः क्रुद्धो वज्रपाणिश्च संयुगे ।
KK-06-04-050-007c	वरुणः पाशभृद्वापि कुबेरो वा गदाधरः ॥
KK-06-04-050-008a	न तु भीष्मो महातेजाः शक्यो जेतुं महाबलः ।
KK-06-04-050-008c	सोऽहमेवं गते मग्नो भीष्मागाधजलेऽप्लवे ॥
KK-06-04-050-009a	आत्मनो बुद्धिदौर्बल्याद्भीष्ममासाद्य केशव ।
KK-06-04-050-009c	वनं यास्यामि वार्ष्णेय श्रेयो मे तत्र जीवितुम् ॥
KK-06-04-050-010a	न त्वेतान्पृथिवीपालान्दातुं भीष्माय मृत्यवे ।
KK-06-04-050-010c	क्षपयिष्यति सेनां मे कृष्ण भीष्मो महास्त्रवित् ॥
KK-06-04-050-011a	यथाऽनलं प्रज्वलितं पतङ्गाः समभिद्रुताः ।
KK-06-04-050-011c	विनाशायोपगच्छन्ति तथा मे सैनिको जनः ॥
KK-06-04-050-012a	क्षयं नीतोऽस्मि वार्ष्णेय राज्यहेतोः पराक्रमी ।
KK-06-04-050-012c	भ्रातरश्चैव मे वीराः कर्शिताः शरपीडिताः ॥
KK-06-04-050-013a	मत्कृते भ्रातृहार्देन राज्याद्भ्रष्टास्तथा सुखात् ।
KK-06-04-050-013c	जीवितं बहुमन्येऽहं जीवितं ह्यद्य दुर्लभम् ॥
KK-06-04-050-014a	जीवितस्य च शेषेण तपस्तप्स्यामि दुश्चरम् ।
KK-06-04-050-014c	न घातयिष्यामि रणे मित्राणीमानि केशव ॥
KK-06-04-050-015a	रथान्मे बहुसाहस्रान्दिव्यैरस्त्रैर्महाबलः ।
KK-06-04-050-015c	घातयत्यनिशं भीष्मः प्रवराणां प्रहारिणाम् ॥
KK-06-04-050-016a	किं नु कृत्वा हितं मे स्याद्ब्रूहि माधव माचिरम् ।
KK-06-04-050-016c	मध्यस्थमिव पश्यामि समरे सव्यसाचिनम् ॥
KK-06-04-050-017a	एको भीमः परं शक्त्या युध्यत्येव महाभुजः ।
KK-06-04-050-017c	केवलं बाहुवीर्येण क्षत्रधर्ममनुस्मरन् ॥
KK-06-04-050-018a	गदया वीरघातिन्या यथोत्साहं महामनाः ।
KK-06-04-050-018c	करोत्यसुकरं कर्म रथाश्वनरपङ्क्तिषु ॥
KK-06-04-050-019a	नालमेष क्षयं कर्तुं परसैन्यस्य मारिष ।
KK-06-04-050-019c	आर्जवेनैव युद्धेन वीर वर्षशतैरपि ॥
KK-06-04-050-020a	एकोऽस्त्रवित्सखा तेऽयं सोऽप्यस्मान्समुपेक्षते ।
KK-06-04-050-020c	निर्दह्यमानान्भीष्मेण द्रोणेन च महात्मना ॥
KK-06-04-050-021a	दिव्यान्यस्त्राणि भीष्मस्य द्रोणस्य च महात्मनः ।
KK-06-04-050-021c	धक्ष्यन्ति क्षत्रियान्सर्वान्प्रयुक्तानि पुनः पुनः ॥
KK-06-04-050-022a	कृष्ण भीष्मः सुसंरब्धः सहितः सर्वपार्थिवैः ।
KK-06-04-050-022c	क्षपयिष्यति नो नूनं यादृशोऽस्य पराक्रमः ॥
KK-06-04-050-023a	स त्वं पश्य महाभाग योगेश्वर महारथम् ।
KK-06-04-050-023c	भीष्मं यः शमयेत्सङ्ख्ये दावाग्निं जलदो यथा ॥
KK-06-04-050-024a	तव प्रसादाद्गोविन्द पाण्डवा निहतद्विषः ।
KK-06-04-050-024c	स्वराज्यमनुसम्प्राप्ता मोदिष्यन्ते सबान्धवाः ॥
KK-06-04-050-025a	एवमुक्त्वा ततः पार्थो ध्यायन्नास्ते महामनाः ।
KK-06-04-050-025c	चिरमन्तर्मना भूत्वा शोकोपहतचेतनः ॥
KK-06-04-050-026a	शोकार्तं तमथो ज्ञात्वा दुःखोपहतचेतसम् ।
KK-06-04-050-026c	अब्रवीत्तत्र गोविन्दो हर्षयन्सर्वपाण्डवान् ॥
KK-06-04-050-027a	माशुचो भरतश्रेष्ट न त्वं शोचितुमर्हसि ।
KK-06-04-050-027c	यस्य ते भ्रातरः शूराः सर्वलोकेषु धन्विनः ॥
KK-06-04-050-028a	अहं च प्रियकृद्राजन्सात्यकिश्च महायशाः ।
KK-06-04-050-028c	विराटद्रुपदौ चेमौ धृष्टद्युम्नश्च पार्षतः ॥
KK-06-04-050-029a	तथैव सबलाश्चेमे राजानो राजसत्तम ।
KK-06-04-050-029c	त्वत्प्रसादं प्रतीक्षन्ते त्वद्भक्ताश्च विशाम्पते ॥
KK-06-04-050-030a	एष ते पार्षतो नित्यं हितकामः प्रिये रतः ।
KK-06-04-050-030c	सैनापत्यमनुप्राप्तो धृष्टद्युम्नो महाबलः ॥
KK-06-04-050-031a	शिखण्डी च महाबाहो भीष्मस्य निधनं किल ।
KK-06-04-050-031c	एतच्छ्रुत्वा ततो धर्मो धृष्टद्युम्नं महारथम् ।
KK-06-04-050-031a	अब्रवीत्समितौ तस्यां वासुदेवस्य शृण्वतः ॥
KK-06-04-050-032a	धृष्टद्युम्न निबोधेदं यत्त्वां वक्ष्यामि मारिष ।
KK-06-04-050-032c	नातिक्रम्यं भवेत्तच्च वचनं मम भाषितम् ॥
KK-06-04-050-033a	भवान्सेनापतिर्मह्यं वासुदेवेन सम्मितः ।
KK-06-04-050-033c	कार्तिकेयो यथा नित्यं देवानामभवत्पुरा ॥
KK-06-04-050-034a	तथा त्वमपि पाण्डूनां सेनानीः पुरुषर्षभ ।
KK-06-04-050-034c	स त्वं पुरुषशार्दूल विक्रम्य जहि कौरवान् ॥
KK-06-04-050-035a	अहं च तेऽनुयास्यामि भीमः कृष्णश्च मारिष ।
KK-06-04-050-035c	माद्रीपुत्रौ च सहितौ द्रौपदेयाश्च दंशिताः ॥
KK-06-04-050-036a	ये चान्ये पृथिवीपालाः प्रधानाः पुरुषर्षभ ।
KK-06-04-050-036c	तत उद्धर्षयन्सर्वान्धृष्टद्युम्नोऽभ्यभाषत ॥
KK-06-04-050-037a	अहं द्रोणान्तकः पार्थ विहितः शम्भुना पुरा ।
KK-06-04-050-037c	रणे भीष्मं कृपं द्रोणं तथा शल्यं जयद्रथम् ॥
KK-06-04-050-038a	सर्वानद्य रणे दृप्तान्प्रतियोत्स्यामि पार्थिव ।
KK-06-04-050-038c	अथोत्क्रुष्टं महेष्वासैः पाण्डवैर्युद्धदुर्मदैः ॥
KK-06-04-050-039a	समुद्यते पार्थिवेन्द्रे पार्षते शत्रुसूदने ।
KK-06-04-050-039c	तमब्रवीत्ततः पार्थः पार्षतं पृतनापतिम् ॥
KK-06-04-050-040a	व्यूहः क्रौञ्चारुणो नाम सर्वशत्रुनिबर्हणः ।
KK-06-04-050-040c	यं बृहस्पतिरिन्द्राय तदा देवासुरेऽब्रवीत् ॥
KK-06-04-050-041a	तं यथावत्प्रतिव्यूहं परानीकविनाशनम् ।
KK-06-04-050-041c	अदृष्टपूर्वं राजानः पश्यन्तु कुरुभिः सह ॥
KK-06-04-050-042a	यथोक्तः स नृदेवेन विष्णुर्वज्रभृता यथा ।
KK-06-04-050-042c	प्रभाते सर्वसैन्यानामग्रे चक्रे धनञ्जयम् ॥
KK-06-04-050-043a	आदित्यपथगः केतुस्तस्याद्भुतमनोरमः ।
KK-06-04-050-043c	शासनात्पुरुहूतस्य निर्मितो विश्वकर्मणा ॥
KK-06-04-050-044a	इन्द्रायुधसवर्णाभिः पताकाभिरलङ्कृतः । 
KK-06-04-050-044c	आकाशग इवाकाशे गन्धर्वनगरोपमः ॥
KK-06-04-050-045a	नृत्यमान इवाभाति रथचर्यासु मारिष ।
KK-06-04-050-045c	तेन रत्नवता पार्थः स च गाण्डीवधन्वना ॥
KK-06-04-050-046a	बभूव परमोपेतः सुमेरुरिव भानुना ।
KK-06-04-050-046c	शिरोभूद्द्रुपदो राजा महत्या सेनया वृतः ॥
KK-06-04-050-047a	कुन्तिभोजश्च चैद्यश्च चक्षुर्भ्यां तौ जनेश्वरौ ।
KK-06-04-050-047c	दाशार्णकाः प्रभद्राश्च दाशेरकगणैः सह ॥
KK-06-04-050-048a	अनूपकाः किराताश्च ग्रीवायां भरतर्षभ ।
KK-06-04-050-048c	पटच्चरैश्च पौण्ड्रैश्च राजन्पौरवकैस्तथा ॥
KK-06-04-050-049a	निषादैः सहितश्चापि पृष्ठमासीद्युधिष्ठिरः ।
KK-06-04-050-049c	पक्षौ तु भीमसेनश्च धृष्टद्युम्नश्च पार्षतः ॥
KK-06-04-050-050a	द्रौपदेयाभिमन्युश्च सात्यकिश्च महारथः ।
KK-06-04-050-050c	पिशाचा दारदाश्चैव पुण्ड्राः कुण्डीविषैः सह ॥
KK-06-04-050-051a	मारुता धेनुकाश्चैव तंगणाः परतंगणाः ।
KK-06-04-050-051c	बाह्लिकास्तित्तिराश्चैव चोलाः पाण्ड्याश्च भारत ॥
KK-06-04-050-052a	एते जनपदा राजन्दक्षिणं पक्षमाश्रिताः ।
KK-06-04-050-052c	अग्निवेशास्तुहुण्डाश्च मालवा दानभारयः ॥
KK-06-04-050-053a	शबरा उद्भसाश्चैव वत्साश्च सह नाकुलैः ।
KK-06-04-050-053c	नकुलः सहदेवश्च वामं पक्षं समाश्रिताः ॥
KK-06-04-050-054a	रथानामयुतं पक्षौ शिरस्तु नियुतं तथा ।
KK-06-04-050-054c	पृष्ठमर्बुदमेवासीत्सहस्राणि च विंशतिः ॥
KK-06-04-050-055a	ग्रीवायां नियुतं चापि सहस्राणि च सप्ततिः ।
KK-06-04-050-055c	पक्षकोटिप्रपक्षेषु पक्षान्तेषु च वारणाः ॥
KK-06-04-050-056a	जग्मुः परिवृता राजंश्चलन्त इव पर्वताः ।
KK-06-04-050-056c	जघनं पालयामास विराटः सह केकयैः ॥
KK-06-04-050-057a	काशिराजश्च शैब्यश्च रथानामयुतैस्त्रिभिः ।
KK-06-04-050-057c	एवमेनं महाव्यूहं व्यूह्य भारत पाण्डवाः ॥
KK-06-04-050-058a	सूर्योदयं त इच्छन्तः स्थिता युद्धाय दंशिताः ।
KK-06-04-050-058c	तेषामादित्यवर्णानि विमलानि महान्ति च ।
KK-06-04-050-058e	श्वेतच्छत्राण्यशोभन्त वारणेषु रथेषु च ॥ ॥

इति श्रीमन्महाभारते भीष्मपर्वणि भीष्मवधपर्वणि द्वितीयदिवसयुद्धे पञ्चाशोऽद्यायः ॥

6-50-19 आर्जवेन अकुटिलेन दिव्यास्त्रमायाहीनेन ॥ 6-50-25 अन्तर्मनाः विमनाः ॥ 6-50-31 निधनं निधनहेतुः ॥ 6-50-32 भाषितमुक्तम् ॥ 6-50-33 मह्यं मम ॥ 6-50-44 आकाशग इव पक्षीव ॥ 6-50-45 रथचर्यासु रथवर्त्मसु ॥ 6-50-46 परमोपेतः परा उत्कृष्टा चासौ मा लक्ष्मीश्चेति परमा तया उपेतः ॥
