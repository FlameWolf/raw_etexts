अध्यायः 060

भीष्मार्जुनयुद्धवर्णनम् ॥ 1 ॥
KK-06-04-060-001	सञ्जय उवाच 
KK-06-04-060-001a	व्युष्टां निशां भारत भारतानामनीकिनीनां प्रमुखे महात्मा ।
KK-06-04-060-001c	ययौ सपत्नान्प्रति जातकोपो वृतः समग्रेण बलेन भीष्मः ॥ 
KK-06-04-060-002a	तं द्रोणदुर्योधनबाह्लिकाश्च तथैव दुर्मर्षणचित्रसेनौ ।
KK-06-04-060-002c	जयद्रथश्चातिबलो बलौघैर्नृपास्तथान्ये प्रययुः समन्तात् ॥
KK-06-04-060-003a	स तैर्महद्भिश्च महारथैश्च तेजस्विभिर्वीर्यवद्भिश्च राजन् ।
KK-06-04-060-003c	रराज राजा स तु राजमुख्यैर्वृतः सदेवैरिव वज्रपाणिः ॥
KK-06-04-060-004a	तस्मिन्ननीकप्रमुखे विषक्ता दोधूयमानाश्च महापताकाः ।
KK-06-04-060-004c	सुरक्तपीतासितपाण्डुराभा महागजस्कन्धगता विरेजुः ॥
KK-06-04-060-005a	सा वाहिनी शान्तनवेन गुप्ता महारथैर्वारणवाजिभिश्च ।
KK-06-04-060-005c	बभौ सविद्युत्स्तनयित्नुकल्पा जलागमे द्यौरिव जातमेघा ॥
KK-06-04-060-006a	ततो रणायाभिमुखी प्रयाता प्रत्यर्जुनं शान्तनवाभिगुप्ता ।
KK-06-04-060-006c	सेनामहोग्रा सहसा कुरूणां वेगो यथा भीम इवापगायाः ॥
KK-06-04-060-007a	तं व्यालनानाविधगूढसारं गजाश्वपादातरथौघपक्षम् ।
KK-06-04-060-007c	व्यूहं महामेघसमं महात्मा ददर्श दूरात्कपिराजकेतुः ॥
KK-06-04-060-008a	विनिर्ययौ केतुमता रथेन नरर्षभः श्वेतहयेन काले ।
KK-06-04-060-008c	` जये धृतः शत्रुवरूथिनीनां यथा सुरेन्द्रोऽसुरवाहिनीनाम् ॥
KK-06-04-060-009a	नारायणेनेन्द्र इवाभिगुप्तः शशीव सूर्येण समेयिवान्यथा ।
KK-06-04-060-009c	तथा महात्मा सह केशवेन वरूथिनीनां प्रमुखे रराज  ॥'
KK-06-04-060-010a	सोपस्करं सोत्तरबन्धुरेषं यत्तं यदूनामृषभेण सङ्ख्ये ।
KK-06-04-060-010c	कपिध्वजं प्रेक्ष्य रथं विषेदुः सहैव पुत्रैस्तव कौरवेयाः ॥
KK-06-04-060-011a	प्रकल्पितं गुप्तमुदायुधेन किरीटिना लोकमहारथेन ।
KK-06-04-060-011c	तं व्यूहराजं ददृशुस्त्वदीयाश्चतुश्चतुर्व्यालसहस्रकीर्णम् ॥
KK-06-04-060-012a	यथैव पूर्वेऽहनि धर्मराज्ञा व्यूहः कृतः कौरवसत्तमेन ।
KK-06-04-060-012c	यथा न भूतो भुवि मानुषेषु न दृष्टपूर्वो न च संश्रुतश्च ॥
KK-06-04-060-013a	ततो यथादेशमुपेत्य तस्थुः पाञ्चालमुख्याः सह चेदिमुख्यैः ।
KK-06-04-060-013c	ततः समादेशसमाहतानि भेरीसहस्राणि विनेदुराजौ ॥
KK-06-04-060-014a	शङ्खस्वनास्तूर्यरवाः प्रणेदुः सर्वेष्वनीकेषु ससिंहनादाः ।
KK-06-04-060-014c	ततः सबाणानि महास्वनानि विस्फार्यमाणानि धनूंषि वीरैः ॥
KK-06-04-060-015a	क्षणेन भेरीपणवप्रणादानन्तर्दधुः शङ्खमहास्वनांश्च ।
KK-06-04-060-015c	तच्छङ्खशब्दावृतमन्तरिक्षमुद्धूतभौमद्रुतरेणुजालम् ॥
KK-06-04-060-016a	महानुभावाश्च ततः प्रकाशमालोक्य वीराः सहसाऽभिपेतुः ।
KK-06-04-060-016c	रथी रथेनाभिहतः ससूतः पपात साश्वः सरथः सकेतुः ॥
KK-06-04-060-017a	गजो गजेनाभिहतः पपात पदातिना चाभिहतः पदातिः ।
KK-06-04-060-017c	आवर्तमानान्यभिवर्तमानैर्घोरीकृतान्यद्भुतदर्शनानि ॥
KK-06-04-060-018a	प्रासैश्च खड्गैश्च समाहतानि सदश्ववृन्दानि सदश्ववृन्दैः ।
KK-06-04-060-018c	सुवर्णतारागणभूषितानि सूर्यप्रभाभानि शरावराणि ॥
KK-06-04-060-019a	विदार्यमाणानि परश्वथैश्च प्रासैश्च खड्गैश्च निपेतुरुर्व्याम् ।
KK-06-04-060-019c	गजैर्विषाणापरगात्ररुग्णाः केचित्ससूता रथिनः प्रपेतुः ॥
KK-06-04-060-020a	गजर्षभाश्चापि गजर्षभेण निपातिता बाणहताः पृथिव्याम् ।
KK-06-04-060-020c	गजौघवेगोद्धतसादितानां श्रुत्वा विषेदुः सहसा मनुष्याः ॥
KK-06-04-060-021a	आर्तस्वनं सादि पदातियूनां विषाणगात्रावरताडितानाम् ।
KK-06-04-060-021c	सम्भ्रान्तनागाश्वरथे मुहूर्ते महाक्षये सादिपदातियूनाम् ॥
KK-06-04-060-022a	महारथैः सम्परिवार्यमाणं सन्दृश्य दूरात्कपिराजकेतुम् ।
KK-06-04-060-022c	तं पञ्चतालोच्छ्रिततालकेतुः सदश्ववेगाद्भुतवीर्ययानः ॥
KK-06-04-060-023a	महास्त्रबाणाशनिदीप्तिमन्तं किरीटिनं शान्तनवोऽभ्यधावत् ।
KK-06-04-060-023c	तथैव शक्रप्रतिमप्रभावमिन्द्रात्मजं द्रोणमुखा विसस्रुः ॥
KK-06-04-060-024a	कृपश्च शल्यश्च विविंशतिश्च दुर्योधनः सौमदत्तिश्च राजन् ।
KK-06-04-060-024c	ततो रथानां प्रमुखादुपेत्य सर्वास्त्रवित्काञ्चनचित्रवर्मा ॥
KK-06-04-060-025a	जवेन शूरोऽभिससार सर्वांस्तानर्जुनस्यात्मभवोऽभिमन्युः ।
KK-06-04-060-025c	तेषां महास्त्राणि महारथानामसह्यकर्मा विनिहत्य कार्ष्णिः ॥
KK-06-04-060-026a	बभौ महामन्त्रहुतार्चिमाली सदोगतः सन्भगवानिवाग्निः ।
KK-06-04-060-026c	ततः स तूर्णं रुधिरोदफेनां कृत्वा नदीमाशु रणे रिपूणाम् ॥
KK-06-04-060-027a	जगाम सौभद्रमतीत्य भीष्मो महारथं पार्थमदीनसत्वः ।
KK-06-04-060-027c	ततः प्रहस्याद्भुतविक्रमेण गाण्डीवमुक्तेन शिलाशितेन ॥
KK-06-04-060-028a	विपाठजालेन महास्त्रजालं विनाशयामास किरीटमाली ।
KK-06-04-060-028c	तमुत्तमं सर्वधनुर्धराणामसक्तकर्मा कपिराजकेतुः ॥
KK-06-04-060-029a	भीष्मं महात्माऽभिववर्ष तूर्णं शरौघजालैर्विमलैश्च भल्लैः ।
KK-06-04-060-029c	तथैव भीष्माहतमन्तरिक्षे महास्त्रजालं कपिराजकेतोः ॥
KK-06-04-060-030a	विशीर्यमाणं ददृशुस्त्वदीया दिवाकरेणेव तमोभिभूतम् ।
KK-06-04-060-030c	एवंविधं कार्मुकभीमनादमदीनवत्सत्पुरुषोत्तमाभ्याम् ।
KK-06-04-060-030e	ददर्श लोकः कुरुसृञ्जयाश्च तद्द्वैरथं भीष्मधनञ्जयाभ्याम् ॥ ॥

इति श्रीमन्महाभारते भीष्मपर्वणि भीष्मवधपर्वणि चतुर्थदिवसयुद्धे षष्टितमोऽध्यायः ॥

6-60-1 व्युष्टां प्रभाताम् ॥ 6-60-7 व्यालो व्यूहविशेषस्तेन नानाविधं गूढसारं च ॥ 6-60-9 सोत्तरबन्धुरेषम् उत्तरेणाच्छादनेन बन्धुरा रम्या ईषा तत्सहितम् ॥ 6-60-18 शरावराणि कवचानि ॥
