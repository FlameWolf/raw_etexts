अध्यायः 017

युद्धाय कुरुसेनानिर्याणम् ॥ 1 ॥
KK-06-03-017-001	सञ्जय उवाच 
KK-06-03-017-001a	यथा स भगवान्व्यासः कृष्णद्वैपायनोऽब्रवीत् ।
KK-06-03-017-001c	तथैव सहिताः सर्वे समाजग्मुर्महीक्षितः ॥
KK-06-03-017-002a	मघाविषयगः सोमस्तद्दिनं प्रत्यपद्यत ।
KK-06-03-017-002c	दीप्यमानाश्च सम्पेतुर्दिवि सप्त महाग्रहाः ॥
KK-06-03-017-003a	द्विधाभूत इवादित्य उदये प्रत्यदृश्यत ।
KK-06-03-017-003c	ज्वलन्त्या शिखया भूयो भानुमानुदितो रविः ॥
KK-06-03-017-004a	ववाशिरे च दीप्तायां दिशि गोमायुवायसाः ।
KK-06-03-017-004c	लिप्समानाः शरीराणि मांसशोणितभोजनाः ॥
KK-06-03-017-005a	अहन्यहनि पार्थानां वृद्धः कुरुपितामहः ।
KK-06-03-017-005c	भरद्वाजात्मजश्चैव प्रातरुत्थाय संयतौ ॥
KK-06-03-017-006a	जयोऽस्तु पाण्डुपुत्राणामित्यूचतुररिन्दमौ ।
KK-06-03-017-006c	युयुधाते तवार्थाय यथा स समयः कृतः ॥
KK-06-03-017-007a	सर्वधर्मविशेषज्ञः पिता देवव्रतस्तव ।
KK-06-03-017-007c	समानीय महीपालानिदं वचनमब्रवीत् ॥
KK-06-03-017-008a	इदं वः क्षत्रिया द्वारं स्वर्गायापावृतं महत् ।
KK-06-03-017-008c	गच्छध्वं तेन शक्रस्य ब्रह्मणः सहलोकताम् ॥
KK-06-03-017-009a	एष वः शाश्वतः पन्थाः पूर्वैः पूर्वतरैः कृतः ।
KK-06-03-017-009c	सम्भावयध्वमात्मानमव्यग्रमनसो युधि ॥
KK-06-03-017-010a	नाभागोऽथ ययातिश्च मान्धाता नहुषो नृगः ।
KK-06-03-017-010c	संसिद्धाः परमं स्थानं गताः कर्मभिरीदृशैः ॥
KK-06-03-017-011a	अधर्मः क्षत्रियस्यैष यद्व्याधिमरणं गृहे ।
KK-06-03-017-011c	यदयोनिधनं याति सोऽस्य धर्मः सनातनः ॥
KK-06-03-017-012a	एवमुक्ता महीपाला भीष्मेण भरतर्षभ ।
KK-06-03-017-012c	निर्ययुः स्वान्यनीकानि शोभयन्तो रथोत्तमैः ॥
KK-06-03-017-013a	स तु वैकर्तनः कर्णः सामात्यः सह बन्धुभिः ।
KK-06-03-017-013c	न्यासितः समरे शस्त्रं भीष्मेण भरतर्षभ ॥
KK-06-03-017-014a	अपेतकर्णाः पुत्रास्ते राजानश्चैव तावकाः ।
KK-06-03-017-014c	निर्ययुः सिंहनादेन नादयन्तो दिशो दश ॥
KK-06-03-017-015a	श्वेतैश्छत्रैः पताकाभिर्ध्वजवारणवाजिभिः ।
KK-06-03-017-015c	तान्यनीकानि शोभन्ते गजैरथ पदातिभिः ॥
KK-06-03-017-016a	भेरीपणवशब्दैश्च दुन्दुभीनां च निःस्वनैः ।
KK-06-03-017-016c	रथनेमिनिनादैश्च बभूवाकुलिता मही ॥
KK-06-03-017-017a	काञ्चनाङ्गदकेयूरैः कार्मुकैश्च महारथाः ।
KK-06-03-017-017c	भ्राजमाना व्यराजन्त साग्नयः पर्वता इव ॥
KK-06-03-017-018a	तालेन महता भीष्मः पञ्चतारेण केतुना ।
KK-06-03-017-018c	विमलादित्यसङ्काशस्तस्थौ कुरुचमूपरि ॥
KK-06-03-017-019a	ये त्वदीया महेष्वासा राजानो भरतर्षभ ।
KK-06-03-017-019c	अवर्तन्त यथादेशं राजञ्शान्तनवस्य ते ॥
KK-06-03-017-020a	स तु गोवासनः शैब्यः सहितः सर्वराजभिः ।
KK-06-03-017-020c	ययौ मातङ्गराजेन राजार्हेण पताकिना ।
KK-06-03-017-020e	पद्मवर्णस्त्वनीकानां सर्वेषामग्रतः स्थितः ॥
KK-06-03-017-021a	अश्वत्थामा ययौ यत्तः सिंहलाङ्गूलकेतुना ।
KK-06-03-017-021c	श्रुतायुधश्चित्रसेनः पुरुमित्रो विविंशतिः ॥
KK-06-03-017-022a	शल्यो भूरिश्रवाश्चैव विकर्णश्च महारथः ।
KK-06-03-017-022c	एते सप्त महेष्वासा द्रोणपुत्रपुरोगमाः ॥
KK-06-03-017-023a	स्यन्दनैर्वरवर्माणो भीष्मस्यासन्पुरोगमाः ।
KK-06-03-017-023c	तेषामपि महोत्सेधाः शोभयन्तो रथोत्तमान् ॥
KK-06-03-017-024a	भ्राजमाना व्यरोचन्त जाम्बूनदमया ध्वजाः ।
KK-06-03-017-024c	जाम्बूनदमयी वेदी कमण्डलुविभूषिता ॥
KK-06-03-017-025a	केतुराचार्यमुख्यस्य द्रोणस्य धनुषा सह ।
KK-06-03-017-025c	अनेकशतसाहस्रमनीकमनुकर्षतः ॥
KK-06-03-017-026a	महान्दुर्योधनस्यासीन्नागो मणिमयो ध्वजः ।
KK-06-03-017-026c	तस्य पौरवकालिङ्गकाम्भोजाः ससुदक्षिणाः ॥
KK-06-03-017-027a	क्षेमधन्वा च शल्यश्च तस्थुः प्रमुखतो रथाः ।
KK-06-03-017-027c	स्यन्दनेन महार्हेण केतुना वृषभेण च ।
KK-06-03-017-027e	प्रकर्षन्नेव सेनाग्रं मागधस्य कृपो ययौ ॥
KK-06-03-017-028a	तदङ्गपतिना गुप्तं कृपेण च मनस्विना ।
KK-06-03-017-028c	शारदाम्बुधरप्रख्यं प्राच्यानां सुमहद्बलम् ॥
KK-06-03-017-029a	अनीकप्रमुखे तिष्ठन्वराहेण महायशाः ।
KK-06-03-017-029c	शुशुभे केतुमुख्येन राजतेन जयद्रथः ॥
KK-06-03-017-030a	शतं रथसहस्राणां तस्यासन्वशवर्तिनः ।
KK-06-03-017-030c	अष्टौ नागसहस्राणि सादिनामयुतानि षट् ॥
KK-06-03-017-031a	तत्सिन्धुपतिना राज्ञा पालितं ध्वजिनीमुखम् ।
KK-06-03-017-031c	अनन्तरथनागाश्वमशोभत महद्बलम् ॥
KK-06-03-017-032a	षष्ट्या रथसहस्रैस्तु नागानामयुतेन च ।
KK-06-03-017-032c	पतिः सर्वकलिङ्गानां ययौ केतुमता सह ॥
KK-06-03-017-033a	तस्य पर्वतसङ्काशा व्यरोचन्त महागजाः ।
KK-06-03-017-033c	यन्त्रतोमरतूणीरैः पताकाभिः सुशोभिताः ॥
KK-06-03-017-034a	शुशुभे केतुमुख्येन पावकेन कलिङ्गकः ।
KK-06-03-017-034c	श्वेतच्छत्रेण निष्केण चामरव्यजनेन च ॥
KK-06-03-017-035a	केतुमानपि मातङ्गं विचित्रपरमाङ्कुशम् ।
KK-06-03-017-035c	आस्थितः समरे राजन्मेघस्थ इव भानुमान् ॥
KK-06-03-017-036a	तेजसा दीप्यमानस्तु वारणोत्तममास्थितः ।
KK-06-03-017-036c	भगदत्तो ययौ राजा यथा वज्रधरस्तथा ॥
KK-06-03-017-037a	गजस्कन्धगतावास्तां भगदत्तेन सम्मितौ ।
KK-06-03-017-037c	विन्दानुविन्दावावन्त्यौ केतुमन्तमनुव्रतौ ॥
KK-06-03-017-038a	स रथानीकवान्व्यूहो हस्त्यङ्गो नृपशीर्षवान् ।
KK-06-03-017-038c	वाजिपक्षः पतत्युग्रः प्रहसन्सर्वतोमुखः ॥
KK-06-03-017-039a	द्रोणेन विहितो राजन्राज्ञा शान्तनवेन च ।
KK-06-03-017-039c	तथैवाचार्यपुत्रेण बाह्लीकेन कृपेण च ॥ ॥

इति श्रीमन्महाभारते भीष्मपर्वणि भगवद्गीतापर्वणि सप्तदशोऽध्यायः ॥

6-17-2 मघाविषयगः सोमस्तद्दिनं प्रत्यपद्यतेति । मघा पित्र्यां नक्षत्रं तस्य विषयो देशः पितृलोकस्तद्गतः सोमः । कुरुपाण्डवयुद्धारम्भदिनमुक्तं भारतसावित्र्याम्-हेमन्ते प्रथमे मासि शुक्लपक्षे त्रयोदशीम् । प्रवृत्तं भारतं युद्धं नक्षत्रे यमदैवते । प्रथमे मार्गशीर्षे । अत्र त्रयोदशीशब्देन तद्युक्ता चतुर्दश्येव ग्राह्या । अर्जुनेन हतो भीष्मो माघमासेऽसिताष्टमीति । त्रयोदश्यां तु मध्याह्ने भारद्वाजो निपातित इति । तत्रैव युद्धस्य दशमे पञ्चदशे चाह्नि हतयोर्भीष्मद्रोणयोरष्टमीत्रयोदशीसंयोगदर्शनात् । अत्र पौषेति माघशब्दो मकरायनाभिप्रायेण । तदानीं तत्सम्भवात् असिताष्टमीति छेदः । अन्यथा सप्तमीद्वादश्योरेव तयोर्हननं प्राप्नोति । यत्तु अमावास्यायां दुर्योधनहननं तत्रैवोक्तं तत्राप्यमावास्याशब्द इष्टिदिने प्रतिपद्येव प्रयुक्तो वेदितव्यः । यमदैवते इति भरणी न ग्राह्या किन्तु युग्मदैवतं मृगशीर्षमेव ग्राह्यम् । तस्य हि पूर्वदलं शुक्रदैवत्यत्वादासुरम् उत्तरार्थं बुधदैवत्यत्वाद्दैव्यम् । तेन तत्रासुराणामुपरमो देवानामभ्युदयश्च सिद्ध्यति । किञ्च-चत्वारिंशदहान्यद्य द्वे च मे निःसृतस्य वै । पुष्येण सम्प्रयातोस्मि श्रवणे पुनरागत इति युद्धारम्भादष्टादशेऽह्नि तीर्थयात्रात आगतस्य बलदेवस्य वचनात् श्रवणे युद्धसमाप्तिर्दृश्यते । ततः प्राचीनेऽष्टादशर्क्षे मृगशीर्ष एव युद्धारम्भः सम्भवति नत्वेकविंशे भरण्याम् । अष्टादशदिनमध्ये नक्षत्रत्रयक्षयस्य कल्पयितुमयुक्तत्वात् कार्तिकी कृत्तिकायोगानुपातेन चतुर्दश्यां मृगस्यैव सम्भावनाच्च । एतेन युद्धारम्भं प्रकृत्य- मघाविषयगः सोमस्तद्दिनं प्रत्यपद्यतेति भीष्मपर्वणि सञ्जयवाक्यान्मघायां युद्धारम्भ इत्यपि निरस्तम् । बलदेववाक्यविरुद्धत्वात् । शब्दार्थस्तु मघापदेन तत्सहचराः पितरो लक्ष्यन्ते । तेन युद्धे मृतानाम् उत्तमदेहप्रदानार्थं चन्द्रस्तदा पितृलोके सन्निहितोऽभूदिति । स्वर्गिणां दिव्यदेहलाभश्चन्द्राधीन इति शास्त्रप्रसिद्धेः । तथा द्वादश्यां रात्रियुद्धे चन्द्रोदयकाले-त्रिभागमात्रशेषायां रात्रौ युद्धमवर्ततेत्युक्तम् तत्र त्रिभागेत्यस्य त्रिमुहूर्तशेषायामित्यर्थः । तथा-अष्टपञ्चाशतं रात्र्यः शयानस्याद्य मे गताः इति भीष्मवचनं तु-माघोऽयं समनुप्राप्तः- त्रिभगमात्रः पक्षोऽयम् इति वाक्यशेषानुसारात् । अशतं शतहीनं यथा स्यात्तथा अष्टपञ्च अष्टपञ्चाशद्रात्रयो व्यतीता इति व्याख्येयम् । विलोमशोधनात् अष्टपञ्चाशदूनं शतं रात्रयो द्वाचत्वारिंशद्रात्रयो व्यतीता इत्यर्थः । तथाच पौषकृष्णाष्टमीतो माघशुक्लपञ्चम्यां तावती दिनसङ्ख्या पूर्यते पक्षस्य च तृतीयो भागो गतो भवति । ततत्राप्येकतिथिक्षयात् पञ्चम्याः द्विचत्वारिंशत्तमत्वं ज्ञेयम् । शेषो भवितुमर्हतीत्यत्र कार्यशेषो देहत्यागादिरेव शेषो नतु पक्षशेष इति व्याख्या ज्ञेया । तत्रायं निष्कर्षः । कार्तिकशुक्लद्वादश्यां रेवत्यां कृष्णप्रयाणम् । ततो मार्गशीर्षकृष्णपञ्चम्यां पुष्ये सेनयोर्निर्याणम् । ततः पञ्चम्याम् उपरि षष्ठीमारभ्य सप्तदिनानि गणयित्वा तदुपर्यष्टमेऽह्नि अमावास्या भविष्यतीत्यनेन त्रयोदशदिनात्मकोऽयं कृष्णपक्षो महोत्पातजनक इति सूचितम् । क्षीणयोश्च तिथ्योः पक्षान्तरे पुनर्वृद्ध्या सङ्ख्यापूरणेभवतीति मार्गशीर्षकृष्णपञ्चमीमारभ्य पौषशुक्लप्रतिपत् द्विचत्वारिंशी तिथिर्भवतीति बलदेववाक्योक्ता दिनसङ्ख्या नक्षत्रसङ्ख्या चानुगृहीता भवति । यत्तु- सप्तमाच्चापि दिवसादमावास्या भविष्यति । सङ्ग्रामयोजयेत्तत्र तां ह्याहुः शक्रदैवताम् । प्रयाध्वं वै कुरुक्षेत्रं पुष्योद्येति पुनःपुनरिति दुर्योधनवाक्यम् तत्र सङ्ग्राममित्यनेन सङ्ग्रामे जयसाधनं धाराबन्धादिकं तस्यां योजयेदित्युक्तम् । शक्रदैवतामित्यनेन तस्यां ज्येष्ठानक्षत्रयोग उच्यते । सच तिथिद्वयक्षयात्तत्रासम्भवन्नपि तत्र तिथिवदेव नक्षत्रक्षयाद्वा तिथिनक्षत्रयोराद्यन्तयोगाद्वा ज्ञेय इति सर्वं समञ्जसम् । महाग्रहाः राहुकेतोरुपग्रहत्वात्सप्तैव ॥ 6-17-4 ववाशिरे शब्दं कृतवन्तः ॥ 6-17-11 अयोनिधनं अयसा शस्त्रेण मरणम् ॥ 6-17-18 तालेन ध्वजभूतेन ॥ 6-17-20 गोवासनः तद्देश्यः ॥ 6-17-29 वराहेण केतुमुख्येनेति सम्बन्धः ॥ 6-17-34 निष्केण कण्ठाभरणेन ॥
