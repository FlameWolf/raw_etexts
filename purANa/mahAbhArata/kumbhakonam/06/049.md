अध्यायः 049

शङ्खयुद्धवर्णनम् ॥ 1 ॥
001	धृतराष्ट्र उवाच 
001a	( श्वेते सेनापतौ तात सङ्ग्रामे निहते परैः ।
001c	किमकुर्वन्महेष्वासाः पाञ्चालाः पाण्डवैः सह ॥
002a	सेनापतिं समाकर्ण्य श्वेतं युधि निपातितम् ।
002c	तदर्थं यततां चापि परेषां प्रपलायिनाम् ॥
003a	मनः प्रीणाति मे वाक्यं जयं सञ्जय शृण्वतः ।
003c	प्रत्युपायं चिन्तयन्तः सज्जनाः प्रस्रवन्ति मे ॥
004a	स हि वीरोऽनुरक्तश्च वृद्धः कुरुपतिस्तदा ।
004c	कृतं वैरं सदा तेन पितुः पुत्रेण धीमता ॥
005a	तस्योद्वेगभयाच्चापि संश्रितः पाण्डवान्पुरा ।
005c	सर्वं बलं परित्यज्य दुर्गं संश्रित्य तिष्ठति ॥
006a	पाण्डवानां प्रतापेन दुर्गं देशं निवेश्य च ।
006c	सपत्नान्सततं बाधन्नार्यवृत्तिमनुष्ठितः ॥
007a	आश्चर्यं वै सदा तेषां पुरा राज्ञां सुदुर्मतिः ।
007c	ततो युधिष्ठिरे भक्तः कथं सञ्जय सूदितः ॥)
008a	प्रक्षिप्तः सम्मतः क्षुद्रः पुत्रो मे पुरुषाधमः ।
008c	न युद्धं रोचयेद्भीष्मो न चाचार्यः कथञ्चन ॥
009a	न कृपो न च गान्धारी नाहं सञ्जय रोचये ।
009c	न वासुदेवो वार्ष्णेयो धर्मराजश्च पाण्डवः ॥
010a	न भीमो नार्जुनश्चैव न यमौ पुरुषर्षभौ ।
010c	वार्यमाणो मया नित्यं गान्धार्या विदुरेण च ॥
011a	जामदग्न्येन रामेण व्यासेन च महात्मना ।
011c	दुर्योधनो युध्यमानो नित्यमेव हि सञ्जय ॥
012a	कर्णस्य मतमास्थाय सौबलस्य च पापकृत् ।
012c	दुःशासनस्य च तथा पाण्डवान्नान्वचिन्तयत् ॥
013a	तस्याहं व्यसनं घोरं मन्ये प्राप्तं तु सञ्जय ।
013c	श्वेतस्य च विनाशेन भीष्मस्य विजयेन च ॥
014a	सङ्क्रुद्धः कृष्णसहितः पार्थः किमकरोद्युधि ।
014c	अर्जुनाद्धि भयं भूयस्तन्मे तात न शाम्यति ॥
015a	स हि शूरश्च कौन्तेयः क्षिप्रकारी धनञ्जयः ।
015c	मन्ये शरैः शरीराणि शत्रूणां प्रमथिष्यति ॥
016a	ऐन्द्रिमिन्द्रानुजसमं महेन्द्रसदृशं बले ।
016c	अमोघक्रोधसङ्कल्पं दृष्ट्वा वः किमभून्मनः ॥
017a	तथैव वेदविच्छूरो ज्वलनार्कसमद्युतिः ।
017c	इन्द्रास्त्रविदमेयात्मा प्रपतन्समितिञ्जयः ॥
018a	वज्रसंस्पर्शरूपाणामस्त्राणां च प्रयोजकः ।
018c	सखड्गाक्षेपहस्तस्तु घोषं चक्रे महारथः ॥
019a	स सञ्जय महाप्राज्ञो द्रुपदस्यात्मजो बली ।
019c	धृष्टद्युम्नः किमकरोच्छ्वेते युधि निपातिते ॥
020a	पुरा चैवापराधेन वधेन च चमूपतेः ।
020c	मन्ये मनः प्रजज्वाल पाण्डवानां महात्मनाम् ॥
021a	तेषां क्रोधं चिन्तयंस्तु अहःसु च निशासु च ।
021c	न शान्तिमधिगच्छामि दुर्योदनकृतेन हि ।
021e	कथं चाभून्महायुद्धं सर्वमाचक्ष्व सञ्जय ॥
022	सञ्जय उवाच 
022a	शृणु राजन्स्थिरो भूत्वा तवापनयनो महान् ।
022c	न च दुर्योधने दोषमिमामाधातुमर्हसि ॥
023a	गतोदके सेतुबन्धो यादृक्तादृङ्मतिस्तव ।
023c	सन्दीप्ते भवने यद्वत्कूपस्य खननं तथा ॥
024a	गतपूर्वाह्णभूयिष्ठे तस्मिन्नहनि दारुणे ।
024c	तावकानां परेषां च पुनर्युद्धमवर्तत ॥
025a	श्वेतं तु निहतं दृष्ट्वा विराटस्य चमूपतिम् ।
025c	कृतवर्मणा च सहितं दृष्ट्वा शल्यमवस्थितम् ॥
026a	शङ्खः क्रोधात्प्रजज्वाल हविषा हव्यवाडिव ।
026c	स विस्फार्य महच्चापं शक्रचापोपमं बली ॥
027a	अभ्यधावज्जिघांसन्वै शल्यं मद्राधिपं युधि ।
027c	महता रथसङ्घेन समन्तात्परिरक्षितः ॥
028a	सृजन्बाणमयं वर्षं प्रायाच्छल्यरथं प्रति ।
028c	तमापतन्तं सम्प्रेक्ष्य मत्तवारणविक्रमम् ॥
029a	तावकानां रथाः सप्त समन्तात्पर्यवारयन् ।
029c	मद्रराजं परीप्सन्तो मृत्योर्दंष्ट्रान्तरं गतम् ॥
030a	बृहद्बलश्च कौसल्यो जयत्सेनश्च मागधः ।
030c	तथा रुक्मरथो राजन्पुत्रः शल्यस्य मानितः ॥
031a	विन्दानुविन्दावावन्त्यौ काम्भोजश्च सुदक्षिणः ।
031c	बृहत्क्षत्रस्य दायादः सैन्धवश्च जयद्रथः ॥
032a	नानाधातुविचित्राणि कार्मुकाणि महात्मनाम् ।
032c	विस्फारितान्यदृश्यन्त तोयदेष्विव विद्युतः ॥
033a	ते तु बाणमयं वर्षं शङ्खमूर्ध्नि न्यपातयन् ।
033c	निदाघान्तेऽनिलोद्धूता मेघा इव नगे जलम् ॥
034a	ततः क्रुद्धो महेष्वासः सप्तभल्लैः सुतेजनैः ।
034c	धनूंषि तेषामाच्छिद्य ननर्द पृतनापतिः ॥
035a	ततो भीष्मो महाबाहुर्विनद्य जलदो यथा ।
035c	तालमात्रं धनुर्गृह्य शङ्खमभ्यद्रवद्रणे ॥
036a	तमुद्यन्तमुदीक्ष्याथ महेष्वासं महाबलम् ।
036c	सन्त्रस्ता पाण्डवी सेना वातवेगहतेव नौः ॥
037a	ततोऽर्जुनः संत्वरितः शङ्खस्यासीत्पुरःसरः ।
037c	भीष्माद्रक्ष्योऽयमद्येति ततो युद्धमवर्तत ॥
038a	हाहाकारो महानासीद्योधानां युधि युध्यताम् ।
038c	तेजस्तेजसि सम्पृक्तमित्येवं विस्मयं ययुः ॥
039a	अथ शल्यो गदापाणिरवतीर्य महारथात् ।
039c	शङ्खस्य चतुरो वाहानहनद्भरतर्षभ ॥
040a	स हताश्वाद्रथात्तूर्णं खड्गमादाय विद्रुतः ।
040c	बीभत्सोश्च रथं प्राप्य पुनः शान्तिमविन्दत ॥
041a	ततो भीष्मरथात्तूर्णमुत्पतन्ति पतत्रिणः ।
041c	यैरन्तरीक्षं भूमिश्च सर्वतः समवस्तृता ॥
042a	पञ्चालानथ मत्स्यांश्च केकयांश्च प्रभद्रकान् ।
042c	भीष्मः प्रहरतां श्रेष्ठः पातयामास पत्रिभिः ॥
043a	उत्सृज्य समरे राजन्पाण्डवं सव्यसाचिनम् ।
043c	अभ्यद्रवत पाञ्चाल्यं द्रुपदं सेनया वृतम् ॥
044a	प्रियं सम्बन्धिनं राजञ्शरानवकिरन्बहून् ।
044c	अग्निनेव प्रदग्धानि वनानि शिशिरात्यये ॥
045a	शरदग्धान्यदृश्यन्त सैन्यानि द्रुपदस्य ह ।
045c	अत्यतिष्ठद्रणे भीष्मो विधूम इव पावकः ॥
046a	मध्यन्दिने यथाऽऽदित्यं तपन्तमिव तेजसा ।
046c	न शेकुः पाण्डवेयस्य योधा भीष्मं निरीक्षितुम् ॥
047a	वीक्षाञ्चक्रुः समन्तात्ते पाण्डवा भयपीडिताः ।
047c	त्रातारं नाध्यगच्छन्त गावः शीतार्दिता इव ॥
048a	सा तु यौधिष्ठिरी सेना गाङ्गेयशरपीडिता ।
048c	सिंहेनेव विनिर्भिन्ना शुक्ला गौरिव गोपतेः ॥
049a	हते विप्रद्रुते सैन्ये निरुत्साहे विमर्दिते ।
049c	हाहाकारो महानासीत्पाण्डुसैन्येषु भारत ॥
050a	ततो भीष्मः शान्तनवो नित्यं मण्डलकार्मुकः ।
050c	मुमोच बाणान्दीप्ताग्रानहीनाशीविषानिव ॥
051a	शरैरेकायनीकुर्वन्दिशः सर्वा यतव्रतः ।
051c	जघान पाण्डवरथानादिश्यादिश्य भारत ॥
052a	ततः सैन्येषु भग्नेषु मथितेषु च सर्वशः ।
052c	प्राप्ते चास्तं दिनकरे न प्राज्ञायत किञ्चन ॥
053a	भीष्मं च समुदीर्यन्तं दृष्ट्वा पार्था महाहवे ।
053c	अवहारमकुर्वन्त सैन्यानां भरतर्षभ ॥ ॥

इति श्रीमन्महाभारते भीष्मपर्वणि भीष्मवधपर्वणि प्रथमदिवसयुद्धे एकोनपञ्चाशोऽध्यायः ॥ ॥ इति प्रथमदिवसयुद्धम् ॥

6-49-51 एकायनीकुर्वन् एकमार्गाः कुर्वन् ॥
