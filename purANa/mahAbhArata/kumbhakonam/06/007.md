अध्यायः 007

मेरोरुत्तरभागस्थोत्तरकुरुवर्णनम् ॥ 1 ॥ तथा मेरोः पूर्वभागस्थभद्राश्वखण्डवर्णनम् ॥ 2 ॥
KK-06-01-007-001	धृतराष्ट्र उवाच 
KK-06-01-007-001a	मेरोरथोत्तरं पार्श्वं पूर्वं चाचक्ष्व सञ्जय ।
KK-06-01-007-001c	निखिलेन महाबुद्धे माल्यवन्तं च पर्वतम् ॥
KK-06-01-007-002	सञ्जय उवाच 
KK-06-01-007-002a	दक्षिणेन तु नीलस्य मेरोः पार्श्वे तथोत्तरे ।
KK-06-01-007-002c	उत्तराः कुरवो राजन्पुण्याः सिद्धनिषेविताः ॥
KK-06-01-007-003a	तत्र वृक्षा मधुफला नित्यपुष्पफलोपगाः ।
KK-06-01-007-003c	पुष्पाणि च सुगन्धीनि रसवन्ति फलानि च ॥
KK-06-01-007-004a	सर्वकामफलास्तत्र केचिद्वृक्षा जनाधिप ।
KK-06-01-007-004c	अपरे क्षीरिणो नाम वृक्षास्तत्र नराधिप ॥
KK-06-01-007-005a	ये क्षरन्ति सदा क्षीरं षड्रसं चामृतोपमम् ।
KK-06-01-007-005c	वस्त्राणि च प्रसूयन्ते फलेष्वाभरणानि च ॥
KK-06-01-007-006a	सर्वा मणिमयी भूमिः सूक्ष्मकाञ्चनवालुका ।
KK-06-01-007-006c	सर्वर्तुसुखसंस्पर्शा निष्पङ्का च जनाधिप ।
KK-06-01-007-006e	पुष्करिष्यः शुभास्तत्र सुखस्पर्शा मनोरमाः ॥
KK-06-01-007-007a	देवलोकच्युताः सर्वे जायन्ते तत्र मानवाः ।
KK-06-01-007-007c	शुक्लाभिजनसम्पन्नाः सर्वे सुप्रियदर्शनाः ॥
KK-06-01-007-008a	मिथुनानि च जायन्ते स्त्रियश्चाप्सरसोपमाः ।
KK-06-01-007-008c	तेषां ते क्षीरिणां क्षीरं पिबन्त्यमृतसन्निभम् ॥
KK-06-01-007-009a	मिथुनं जायते काले समं तच्च प्रवर्धते ।
KK-06-01-007-009c	तुल्यरूपगुणोपेतं समवेषं तथैव च ॥
KK-06-01-007-010a	एवमेवानुरूपं च चक्रवाकसमं विभो ।
KK-06-01-007-010c	निरामयाश्च ते लोका नित्यं मुदितमानसाः ॥
KK-06-01-007-011a	दशवर्षसहस्राणि दशवर्षशतानि च ।
KK-06-01-007-011c	जीवन्ति ते महाराज न चान्योन्यं जहत्युत ॥
KK-06-01-007-012a	भारुण्डा नाम शकुनास्तीक्ष्णतुण्डा महाबलाः ।
KK-06-01-007-012c	तान्निर्हरन्तीह मृतान्दरीषु प्रक्षिपन्ति च ॥
KK-06-01-007-013a	उत्तराः कुरवो राजन्व्याख्यातास्ते समासतः ।
KK-06-01-007-013c	मेरोः पार्श्वमहं पूर्वं वक्ष्याम्यथ यथातथम् ॥
KK-06-01-007-014a	तस्य मूर्धाभिषेकस्तु भद्राश्वस्य विशाम्पते ।
KK-06-01-007-014c	भद्रसालवनं यत्र कालाम्रश्च महाद्रुमः ॥
KK-06-01-007-015a	कालाम्रस्तु महाराज नित्यपुष्पफलः शुभः ।
KK-06-01-007-015c	द्रुमश्च योजनोत्सेधः सिद्धचारणसेवितः ॥
KK-06-01-007-016a	तत्र ते पुरुषाः श्वेतास्तेजोयुक्ता महाबलाः ।
KK-06-01-007-016c	स्त्रियः कुमुदवर्णाश्च सुन्दर्यः प्रियदर्शनाः ॥
KK-06-01-007-017a	चन्द्रप्रभाश्चन्द्रवर्णाः पूर्वचन्द्रनिभाननाः ।
KK-06-01-007-017c	चन्द्रशीतलगात्र्यश्च नृत्तगीतविशारदाः ॥
KK-06-01-007-018a	दशवर्षसहस्राणि तत्रायुर्भरतर्षभ ।
KK-06-01-007-018c	कालाम्ररसपीतास्ते नित्यं संस्थितयौवनाः ॥
KK-06-01-007-019a	दक्षिणेन तु नीलस्य निषधस्योत्तरेण तु ।
KK-06-01-007-019c	सुदर्शनो नाम महाञ्जम्बूवृक्षः सनातनः ॥
KK-06-01-007-020a	सर्वकामफलः पुण्यः सिद्धचारणसेवितः ।
KK-06-01-007-020c	तस्य नाम्ना समाख्यातो जम्बूद्वीपः सनातनः ॥
KK-06-01-007-021a	योजनानां सहस्त्रं च शतं च भरतर्षभ ।
KK-06-01-007-021c	उत्सेधो वृक्षराजस्य दिवस्पृङ्मनुजेश्वर ॥
KK-06-01-007-022a	अरत्नीनां सहस्रं च शतानि दश पञ्च च ।
KK-06-01-007-022c	परिणाहस्तु वृक्षस्य फलानां रसभेदिनाम् ॥
KK-06-01-007-023a	पतमानानि तान्युर्वीं कुर्वन्ति विपुलं स्वनम् ।
KK-06-01-007-023c	मुञ्चन्ति च रसं राजंस्तस्मिन्रजतसन्निभम् ॥
KK-06-01-007-024a	तस्या जम्बाः फलरसो नदी भूत्वा जनाधिप ।
KK-06-01-007-024c	मेरुं प्रदक्षिणं कृत्वा सम्प्रयात्युत्तरान्कुरून् ॥
KK-06-01-007-025a	तत्र तेषां मनःशान्तिर्न पिपासा जनाधिप ।
KK-06-01-007-025c	तस्मिन्फलरसे पीते न जरा बाधते च तान् ॥
KK-06-01-007-026a	तत्र जाम्बूनदं नाम कनकं देवभूषणम् ।
KK-06-01-007-026c	इन्द्रगोपकसङ्काशं जायते भास्वरं तु तत् ॥
KK-06-01-007-027a	तरुणादित्यवर्णाश्च जायन्ते तत्र मानवाः ।
KK-06-01-007-027c	तथा माल्यवतः शृङ्गे दृश्यते हव्यवाट् सदा ॥
KK-06-01-007-028a	नाम्ना संवर्तको नाम कालाग्निर्भरतर्षभ ।
KK-06-01-007-028c	तथा माल्यवतः शृङ्गे पूर्वपूर्वानुगण्डिका ॥
KK-06-01-007-029a	योजनानां सहस्राणि पञ्चषण्माल्यवानथ ।
KK-06-01-007-029c	महारजतसङ्काशा जायन्ते तत्र मानवाः ॥
KK-06-01-007-030a	ब्रह्मलोकच्युताः सर्वे सर्वे सर्वेषु साधवः ।
KK-06-01-007-030c	तपस्तप्यन्ति ते तीव्रं भवन्ति ह्यूर्ध्वरेतसः ।
KK-06-01-007-030e	रक्षणार्थं तु भूतानां प्रविश्यन्ते दिवाकरम् ॥
KK-06-01-007-031a	षष्टिस्तानि सहस्राणि षष्टिरेव शतानि च ।
KK-06-01-007-031c	अरुणस्याग्रतो यान्ति परिवार्य दिवाकरम् ॥
KK-06-01-007-032a	षष्टिं वर्षसहस्राणि षष्टिमेव शतानि च ।
KK-06-01-007-032c	आदित्यतापतप्तास्ते विशन्ति शशिमण्डलम् ॥ ॥

इति श्रीमन्महाभारते भीष्मपर्वणि जम्बूखण्डविनिर्माणपर्वणि सप्तमोऽध्यायः ॥

6-7-3 मधुफलाः स्वादुफलाः ॥ 6-7-7 शुक्लाभिजनो विष्णुभक्तजनस्तेन सम्पन्नास्तत्सङ्गिनः ॥ 6-7-10 चक्रवाकौ सहचरौ पक्षिदम्पती ॥ 6-7-14 मूर्धाभिषेको मूर्धाभिषिक्तम् । मुख्यमिति यावत् ॥ 6-7-28 गण्डिका क्षुद्रपर्वतः ॥ 6-7-29 पञ्चषट् पञ्चाधिकाः षट् एकादशेत्यर्थः । महारजतं काञ्चनं तत्सङ्काशाः ॥ 6-7-30 ब्रह्मलोकेति । ये इतः कर्मणा ब्रह्मलोकं गतास्ते ततश्च्युताः सन्तो माल्यवति पर्वते जन्म लब्ध्वा भूतानां रक्षणार्थं तपस्तप्त्वा दिवाकरं प्रविशन्ते तत्समीपं प्राप्नुवन्ति ॥
