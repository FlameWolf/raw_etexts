अध्यायः 025

पञ्चविंशोऽध्यायः ॥ भगवद्गीताध्यायः ॥ 1 ॥
KK-06-03-025-001	धृतराष्ट्र उवाच 
KK-06-03-025-001a	धर्मक्षेत्रे कुरुक्षेत्रे समवेता युयुत्सवः ।
KK-06-03-025-001c	मामकाः पाण्डवाश्चैव किमकुर्वत सञ्जय ॥
KK-06-03-025-002	सञ्जय उवाच 
KK-06-03-025-002a	दृष्ट्वा तु पाण्डवानीकं व्यूढं दुर्योधनस्तदा ।
KK-06-03-025-002c	आचार्यमुपसङ्गम्य राजा वचनमब्रवीत् ॥
KK-06-03-025-003a	पश्यैतां पाण्डुपुत्राणामाचार्य महतीं चमूम् ।
KK-06-03-025-003c	व्यूढां द्रुपदपुत्रेण तव शिष्येण धीमता ॥
KK-06-03-025-004a	अत्र शूरा महेष्वासा भीमार्जुनसमा युधि ।
KK-06-03-025-004c	युयुधानो विराटश्च द्रुपदश्च महारथः ॥
KK-06-03-025-005a	धृष्टकेतुश्चेकितानः काशिराजश्च वीर्यवान् ।
KK-06-03-025-005c	पुरुजित्कुन्तिभोजश्च शैब्यश्च नरपुङ्गवः ॥
KK-06-03-025-006a	युधामन्युश्च विक्रान्त उत्तमौजाश्च वीर्यवान् ।
KK-06-03-025-006c	सौभद्रो द्रौपदेयाश्च सर्व एव महारथाः ॥
KK-06-03-025-007a	अस्माकं तु विशिष्टा ये तान्निबोध द्विजोत्तम ।
KK-06-03-025-007c	नायका मम सैन्यस्य सञ्ज्ञार्थं तान्ब्रवीमि ते ॥
KK-06-03-025-008a	भवान्भीष्मश्च कर्णश्च कृपश्च समितिञ्जयः ।
KK-06-03-025-008c	अश्वत्थामा विकर्णश्च सौमदत्तिर्जयद्रथः ॥
KK-06-03-025-009a	अन्ये च बहवः शूरा मदर्थे त्यक्तजीविताः ।
KK-06-03-025-009c	नानाशस्त्रप्रहरणाः सर्वे युद्धविशारदाः ॥
KK-06-03-025-010a	अपर्याप्तं तदस्माकं बलं भीष्माभिरक्षितम् ।
KK-06-03-025-010c	पर्याप्तं त्विदमेतेषां बलं भीमाभिरक्षितम् ॥
KK-06-03-025-011a	अयनेषु च सर्वेषु यथाभागमवस्थिताः ।
KK-06-03-025-011c	भीष्ममेवाभिरक्षन्तु भवन्तः सर्व एव हि ॥
KK-06-03-025-012a	तस्य सञ्जनयन्हर्षं कुरुवृद्धः पितामहः ।
KK-06-03-025-012c	सिंहनादं विनद्योच्चैः शङ्खं दध्मौ प्रतापवान् ॥
KK-06-03-025-013a	ततः शङ्खाश्च भेर्यश्च पणवानकगोमुखाः ।
KK-06-03-025-013c	सहसैवाभ्यहन्यन्त स शब्दस्तुमुलोऽभवत् ॥
KK-06-03-025-014a	ततः श्वेतैर्हयैर्युक्ते महति स्यन्दने स्थितौ ।
KK-06-03-025-014c	माधवः पाण्डवश्चैव दिव्यौ शङ्खौ प्रदध्मतुः ॥
KK-06-03-025-015a	पाञ्चजन्यं हृषीकेशो देवदत्तं धनञ्जयः ।
KK-06-03-025-015c	पौण्ड्रं दध्मौ महाशङ्खं भीमकर्मा वृकोदरः ॥
KK-06-03-025-016a	अनन्तविजयं राजा कुन्तीपुत्रो युधिष्ठिरः ।
KK-06-03-025-016c	नकुलः सहदेवश्च सुघोषमणिपुष्पकौ ॥
KK-06-03-025-017a	काश्यश्च परमेष्वासः शिखण्डी च महारथः ।
KK-06-03-025-017c	धृष्टद्युम्नो विराटश्च सात्यकिश्चापराजितः ॥
KK-06-03-025-018a	द्रुपदो द्रौपदेयाश्च सर्वशः पृथिवीपते ।
KK-06-03-025-018c	सौभद्रश्च महाबाहुः शङ्खान्दध्मुः पृथक्पृथक् ॥
KK-06-03-025-019a	स घोषो धार्तराष्ट्राणां हृदयानि व्यदारयत् ।
KK-06-03-025-019c	नभश्च पृथिवीं चैव तुमुलो व्यनुनादयन् ॥
KK-06-03-025-020a	अथ व्यवस्थितान्दृष्ट्वा धार्तराष्ट्रान्कपिध्वजः ।
KK-06-03-025-020c	प्रवृत्ते शस्त्रसम्पाते धनुरुद्यम्य पाण्डवः ॥
KK-06-03-025-021a	हृषीकेशं तदा वाक्यमिदमाह महीपते ।
KK-06-03-025-021	अर्जुन उवाच 
KK-06-03-025-021c	सेनयोरुभयोर्मध्ये रथं स्थापय मेऽच्युत ॥
KK-06-03-025-022a	यावदेतान्निरीक्षेऽहं योद्धुकामानवस्थितान् ।
KK-06-03-025-022c	कैर्मया सह योद्धव्यमस्मिन्रणसमुद्यमे ॥
KK-06-03-025-023a	योत्स्यमानानवेक्षेऽहं य एतेऽत्र समागताः ।
KK-06-03-025-023c	धार्तराष्ट्रस्य दुर्बुद्धेर्युद्धे प्रियचिकीर्षवः ॥
KK-06-03-025-024	सञ्जय उवाच 
KK-06-03-025-024a	एवमुक्तो हृषीकेशो गुडाकेशेन भारत ।
KK-06-03-025-024c	सेनयोरुभयोर्मध्ये स्थापयित्वा रथोत्तमम् ॥
KK-06-03-025-025a	भीष्मद्रोणप्रमुखतः सर्वेषां च महीक्षिताम् ।
KK-06-03-025-025c	उवाच पार्थ पश्यैतान्समवेतान्कुरूनिति ॥
KK-06-03-025-026a	तत्रापश्यत्स्थितान्पार्थः पितॄनथ पितामहान् ।
KK-06-03-025-026c	आचार्यान्मातुलान्भ्रातॄन्पुत्रान्पौत्रान्सखींस्तथा ॥
KK-06-03-025-027a	श्वशुरान्सुहृदश्चैव सेनयोरुभयोरपि ।
KK-06-03-025-027c	तान्समीक्ष्य स कौन्तेयः सर्वान्बन्धूनवस्थितान् ॥
KK-06-03-025-028a	कृपया परयाऽविष्टो विषीदन्निदमब्रवीत् ।
KK-06-03-025-028	अर्जुन उवाच 
KK-06-03-025-028c	दृष्ट्वेमं स्वजनं कृष्ण युयुत्सुं समुपस्थितम् ॥
KK-06-03-025-029a	सीदन्ति मम गात्राणि मुखं च परिशुष्यति ।
KK-06-03-025-029c	वेपथुश्च शरीरे मे रोमहर्षश्च जायते ॥
KK-06-03-025-030a	गाण्डीवं स्रंसते हस्तात्त्वक्चैव परिदह्यते ।
KK-06-03-025-030c	न च शक्नोम्यवस्थातुं भ्रमतीव च मे मनः ॥
KK-06-03-025-031a	निमित्तानि च पश्यामि विपरीतानि केशव ।
KK-06-03-025-031c	न च श्रेयोऽनुपश्यामि हत्वा स्वजनमाहवे ॥
KK-06-03-025-032a	न काङ्क्षे विजयं कृष्ण न च राज्यं सुखानि च ।
KK-06-03-025-032c	किं नो राज्येन गोविन्द किं भोगैर्जीवितेन वा ॥
KK-06-03-025-033a	येषामर्थे काङ्क्षितं नो राज्यं भोगाः सुखानि च ।
KK-06-03-025-033c	त इमेऽवस्थिता युद्धे प्राणांस्त्यक्त्वा धनानि च ॥
KK-06-03-025-034a	आचार्याः पितरः पुत्रास्तथैव च पितामहाः ।
KK-06-03-025-034c	मातुलाः श्वशुराः पौत्राः स्यालाः सम्बन्धिनस्तथा ॥
KK-06-03-025-035a	एतान्न हन्तुमिच्छामि घ्नतोऽपि मधुसूदन ।
KK-06-03-025-035c	अपि त्रैलोक्यराज्यस्य हेतोः किं नु महीकृते ॥
KK-06-03-025-036a	निहत्य धार्तराष्ट्रान्नः का प्रीतिः स्याज्जनार्दन ।
KK-06-03-025-036c	पापमेवाश्रयेदस्मान्हत्वैतानाततायिनः ॥
KK-06-03-025-037a	तस्मान्नार्हा वयं हन्तुं धार्तराष्ट्रान्स्वबान्धवान् ।
KK-06-03-025-037c	स्वजनं हि कथं हत्वा सुखिनः स्याम माधव ॥
KK-06-03-025-038a	यद्यप्येते न पश्यन्ति लोभोपहतचेतसः ।
KK-06-03-025-038c	कुलक्षयकृतं दोषं मित्रद्रोहे च पातकम् ॥
KK-06-03-025-039a	कथं न ज्ञेयमस्माभिः पापादस्मान्निवर्तितुम् ।
KK-06-03-025-039c	कुलक्षयकृतं दोषं प्रपश्यद्भिर्जनार्दन ॥
KK-06-03-025-040a	कुलक्षये प्रणश्यन्ति कुलधर्माः सनातनाः ।
KK-06-03-025-040c	धर्मे नष्टे कुलं कृत्स्नमधर्मोऽभिभवत्युत ॥
KK-06-03-025-041a	अधर्माभिभवात्कृष्ण प्रदुष्यन्ति कुलस्त्रियः ।
KK-06-03-025-041c	स्त्रीषु दुष्टासु वार्ष्णेय जायते वर्णसङ्करः ॥
KK-06-03-025-042a	सङ्करो नरकायैव कुलघ्नानां कुलस्य च ।
KK-06-03-025-042c	पतन्ति पितरो ह्येषां लुप्तपिण्डोदकक्रियाः ॥
KK-06-03-025-043a	दोषैरेतैः कुलघ्नानां वर्णसङ्करकारकैः ।
KK-06-03-025-043c	उत्साद्यन्ते जातिधर्माः कुलधर्माश्च शाश्वताः ॥
KK-06-03-025-044a	उत्सन्नकुलधर्माणां मनुष्याणां जनार्दन ।
KK-06-03-025-044c	नरके नियतं वासो भवतीत्यनुशुश्रुम ॥
KK-06-03-025-045a	अहो बत महत्पापं कर्तुं व्यवसिता वयम् ।
KK-06-03-025-045c	यद्राज्यसुखलोभेन हन्तुं स्वजनमुद्यताः ॥
KK-06-03-025-046a	यदि मामप्रतीकारमशस्त्रं शस्त्रपाणयः ।
KK-06-03-025-046c	धार्तराष्ट्रा रणे हन्युस्तन्मे क्षेमतरं भवेत् ॥
KK-06-03-025-047	सञ्जय उवाच 
KK-06-03-025-047a	एवमुक्त्वार्जुनः सङ्ख्ये रथोपस्थ उपाविशत् ।
KK-06-03-025-047c	विसृज्य सशरं चापं शोकसंविग्नमानसः ॥ ॥

इति श्रीमन्महाभारते भीष्मपर्वणि भगवद्गीतापर्वणि पञ्चविंशोऽध्यायः ॥

इति श्रीमद्भगवद्गीतासूपनिषत्सु ब्रह्मविद्यायां योगशास्त्रे श्रीकृष्णार्जुनसंवादे अर्जुनविषादयोगोनाम प्रथमोऽध्यायः ॥ 1 ॥

6-25-8 सौमदत्तिस्तथैवचेति माध्वपाठः ॥ 6-25-18 शङ्खं दध्मुः पृथक्पृथक् इति माध्वपाठः ॥ 6-25-30 गाण्डीवं स्रवते हस्तात् इति माध्वपाठः ॥ 6-25-34 श्याला इति माध्वपाठः ॥
