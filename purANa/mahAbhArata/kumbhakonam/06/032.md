अध्यायः 032

द्वात्रिंशोऽध्यायः ॥ भगवद्गीताध्यायः ॥ 8 ॥
001	अर्जुन उवाच 
001a	किं तद्ब्रह्म किमध्यात्मं किं कर्म पुरुषोत्तम ।
001c	अधिभूतं च किं प्रोक्तमधिदैवं किमुच्यते ॥
002a	अधियज्ञः कथं कोऽत्र देहेऽस्मिन्मधुसूदन ।
002c	प्रयाणकाले च कथं ज्ञेयोऽसि नियतात्मभिः ॥
003	श्रीभगवानुवाच 
003a	अक्षरं ब्रह्म परमं स्वभावोऽध्यात्ममुच्यते ।
003c	भूतभावोद्भवकरो विसर्गः कर्मसञ्ज्ञितः ॥
004a	अधिभूतं क्षरो भावः पुरुषश्चाधिदैवतम् ।
004c	अधियज्ञोऽहमेवात्र देहे देहभृतां वर ॥
005a	अन्तकाले च मामेव स्मरन्मुक्त्वा कलेवरम् ।
005c	यः प्रयाति स मद्भावं याति नास्त्यत्र संशयः ॥
006a	यं यं वापि स्मरन्भावं त्यजत्यन्ते कलेवरम् ।
006c	तं तमेवैति कौन्तेय सदा तद्भावभावितः ॥
007a	तस्मात्सर्वेषु कालेषु मामनुस्मर युध्य च ।
007c	मय्यर्पितमनोबुद्धिर्मामेवैष्यस्यसंशयः ॥
008a	अभ्यासयोगयुक्तेन चेतसाऽनान्यगामिना ।
008c	परमं पुरुषं दिव्यं याति पार्थानुचिन्तयन् ॥
009a	कविं पुराणमनुशासितारमणोरणीयांसमनुस्मरेद्यः ।
009c	सर्वस्य धातारमचिन्त्यरूपमादित्यवर्णं तमसः परस्तात् ॥
010a	प्रयाणकाले मनसाऽचलेन भक्त्या युक्तो योगबलेन चैव ।
010c	भ्रुवोर्मध्ये प्राणमावेश्य सम्यक्स तं परं पुरुषमुपैति दिव्यम् ॥
011a	यदक्षरं वेदविदो वदन्ति विशन्ति यद्यतयो वीतरागाः ।
011c	यदिच्छन्तो ब्रह्मचर्यं चरन्ति तत्ते पदं सङ्ग्रहेण प्रवक्ष्ये ॥
012a	सर्वद्वाराणि संयम्य मनो हृदि निरुध्य च ।
012c	मूर्ध्न्याधायात्मनः प्राणमास्थितो योगधारणाम् ॥
013a	ओमित्येकाक्षरं ब्रह्म व्याहरन्मामनुस्मरन् ।
013c	यः प्रयाति त्यजन्देहं स याति परमां गतिम् ॥
014a	अनन्यचेताः सततं यो मां स्मरति नित्यशः ।
014c	तस्याहं सुलभः पार्थ नित्ययुक्तस्य योगिनः ॥
015a	मामुपेत्य पुनर्जन्म दुःखालयमशाश्वतम् ।
015c	नाप्नुवन्ति महात्मानः संसिद्धिं परमां गताः ॥
016a	आब्रह्मभुवनाल्लोकाः पुनरावर्तिनोऽर्जुन ।
016c	मामुपेत्य तु कौन्तेय पुनर्जन्म न विद्यते ॥
017a	सहस्रयुगपर्यन्तमहर्यद्ब्रह्मणो विदुः ।
017c	रात्रिं युगसहस्रां तां तेऽहोरात्रविदो जनाः ॥
018a	अव्यक्ताद्व्यक्तयः सर्वाः प्रभवन्त्यहरागमे ।
018c	रात्र्यागमे प्रलीयन्ते तत्रैवाव्यक्तसञ्ज्ञके ॥
019a	भूतग्रामः स एवायं भूत्वा भूत्वा प्रलीयते ।
019c	रात्र्यागमेऽवशः पार्थ प्रभवत्यहरागमे ॥
020a	परस्तस्मात्तु भावोऽन्यो व्यक्तोऽव्यक्तात्सनातनः ।
020c	यः स सर्वेषु भूतेषु नश्यत्सु न विनश्यति ॥
021a	अव्यक्तोऽक्षर इत्युक्तस्तमाहुः परमां गतिम् ।
021c	यं प्राप्य न निवर्तन्ते तद्धाम परमं मम ॥
022a	पुरुषः स परः पार्थ भक्त्या लभ्यस्त्वनन्यया ।
022c	यस्यान्तस्थानि भूतानि येन सर्वमिदं ततम् ॥
023a	यत्र काले त्वनावृत्तिमावृत्तिं चैव योगिनः ।
023c	प्रयाता यान्ति तं कालं वक्ष्यामि भरतर्षभ ॥
024a	अग्निर्ज्योतिरहः शुक्लः षण्मासा उत्तरायणम् ।
024c	तत्र प्रयाता गच्छन्ति ब्रह्म ब्रह्मविदो जनाः ॥
025a	धूमो रात्रिस्तथा कृष्णः षण्मसा दक्षिणायनम् ।
025c	तत्र चान्द्रमसं ज्योतिर्योगी प्राप्य निवर्तते ॥
026a	शुक्लकृष्णे गती ह्येते जगतः शाश्वते मते ।
026c	एकया यात्यनावृत्तिमन्ययाऽऽवर्तते पुनः ॥
027a	नैते सृती पार्थ जानन्योगी मुह्यति कश्चन ।
027c	तस्मात्सर्वेषु कालेषु योगयुक्तो भवार्जुन ॥
028a	वेदेषु यज्ञेषु तपःसु चैव दानेषु यत्पुण्यफलं प्रदिष्टम् ।
028c	अत्येति तत्सर्वमिदं विदित्वा योगी परं स्थानमुपैति चाद्यम् ॥ ॥

इति श्रीमन्महाभारते भीष्मपर्वणि भगवद्गीतापर्वणि द्वात्रिंशोऽध्यायः ॥

 इति श्रीमद्भगवद्गीतासूपनिषत्सु ब्रह्मविद्यायां योगशास्त्रे श्रीकृष्णार्जुनसंवादे तारकब्रह्मयोगोनाम अष्टमोऽध्यायः ॥
6-32-* अक्षरब्रह्मयोगोनाम इति माध्वपाठः ॥
