अध्यायः 032

द्वात्रिंशोऽध्यायः ॥ भगवद्गीताध्यायः ॥ 8 ॥
KK-06-03-032-001	अर्जुन उवाच 
KK-06-03-032-001a	किं तद्ब्रह्म किमध्यात्मं किं कर्म पुरुषोत्तम ।
KK-06-03-032-001c	अधिभूतं च किं प्रोक्तमधिदैवं किमुच्यते ॥
KK-06-03-032-002a	अधियज्ञः कथं कोऽत्र देहेऽस्मिन्मधुसूदन ।
KK-06-03-032-002c	प्रयाणकाले च कथं ज्ञेयोऽसि नियतात्मभिः ॥
KK-06-03-032-003	श्रीभगवानुवाच 
KK-06-03-032-003a	अक्षरं ब्रह्म परमं स्वभावोऽध्यात्ममुच्यते ।
KK-06-03-032-003c	भूतभावोद्भवकरो विसर्गः कर्मसञ्ज्ञितः ॥
KK-06-03-032-004a	अधिभूतं क्षरो भावः पुरुषश्चाधिदैवतम् ।
KK-06-03-032-004c	अधियज्ञोऽहमेवात्र देहे देहभृतां वर ॥
KK-06-03-032-005a	अन्तकाले च मामेव स्मरन्मुक्त्वा कलेवरम् ।
KK-06-03-032-005c	यः प्रयाति स मद्भावं याति नास्त्यत्र संशयः ॥
KK-06-03-032-006a	यं यं वापि स्मरन्भावं त्यजत्यन्ते कलेवरम् ।
KK-06-03-032-006c	तं तमेवैति कौन्तेय सदा तद्भावभावितः ॥
KK-06-03-032-007a	तस्मात्सर्वेषु कालेषु मामनुस्मर युध्य च ।
KK-06-03-032-007c	मय्यर्पितमनोबुद्धिर्मामेवैष्यस्यसंशयः ॥
KK-06-03-032-008a	अभ्यासयोगयुक्तेन चेतसाऽनान्यगामिना ।
KK-06-03-032-008c	परमं पुरुषं दिव्यं याति पार्थानुचिन्तयन् ॥
KK-06-03-032-009a	कविं पुराणमनुशासितारमणोरणीयांसमनुस्मरेद्यः ।
KK-06-03-032-009c	सर्वस्य धातारमचिन्त्यरूपमादित्यवर्णं तमसः परस्तात् ॥
KK-06-03-032-010a	प्रयाणकाले मनसाऽचलेन भक्त्या युक्तो योगबलेन चैव ।
KK-06-03-032-010c	भ्रुवोर्मध्ये प्राणमावेश्य सम्यक्स तं परं पुरुषमुपैति दिव्यम् ॥
KK-06-03-032-011a	यदक्षरं वेदविदो वदन्ति विशन्ति यद्यतयो वीतरागाः ।
KK-06-03-032-011c	यदिच्छन्तो ब्रह्मचर्यं चरन्ति तत्ते पदं सङ्ग्रहेण प्रवक्ष्ये ॥
KK-06-03-032-012a	सर्वद्वाराणि संयम्य मनो हृदि निरुध्य च ।
KK-06-03-032-012c	मूर्ध्न्याधायात्मनः प्राणमास्थितो योगधारणाम् ॥
KK-06-03-032-013a	ओमित्येकाक्षरं ब्रह्म व्याहरन्मामनुस्मरन् ।
KK-06-03-032-013c	यः प्रयाति त्यजन्देहं स याति परमां गतिम् ॥
KK-06-03-032-014a	अनन्यचेताः सततं यो मां स्मरति नित्यशः ।
KK-06-03-032-014c	तस्याहं सुलभः पार्थ नित्ययुक्तस्य योगिनः ॥
KK-06-03-032-015a	मामुपेत्य पुनर्जन्म दुःखालयमशाश्वतम् ।
KK-06-03-032-015c	नाप्नुवन्ति महात्मानः संसिद्धिं परमां गताः ॥
KK-06-03-032-016a	आब्रह्मभुवनाल्लोकाः पुनरावर्तिनोऽर्जुन ।
KK-06-03-032-016c	मामुपेत्य तु कौन्तेय पुनर्जन्म न विद्यते ॥
KK-06-03-032-017a	सहस्रयुगपर्यन्तमहर्यद्ब्रह्मणो विदुः ।
KK-06-03-032-017c	रात्रिं युगसहस्रां तां तेऽहोरात्रविदो जनाः ॥
KK-06-03-032-018a	अव्यक्ताद्व्यक्तयः सर्वाः प्रभवन्त्यहरागमे ।
KK-06-03-032-018c	रात्र्यागमे प्रलीयन्ते तत्रैवाव्यक्तसञ्ज्ञके ॥
KK-06-03-032-019a	भूतग्रामः स एवायं भूत्वा भूत्वा प्रलीयते ।
KK-06-03-032-019c	रात्र्यागमेऽवशः पार्थ प्रभवत्यहरागमे ॥
KK-06-03-032-020a	परस्तस्मात्तु भावोऽन्यो व्यक्तोऽव्यक्तात्सनातनः ।
KK-06-03-032-020c	यः स सर्वेषु भूतेषु नश्यत्सु न विनश्यति ॥
KK-06-03-032-021a	अव्यक्तोऽक्षर इत्युक्तस्तमाहुः परमां गतिम् ।
KK-06-03-032-021c	यं प्राप्य न निवर्तन्ते तद्धाम परमं मम ॥
KK-06-03-032-022a	पुरुषः स परः पार्थ भक्त्या लभ्यस्त्वनन्यया ।
KK-06-03-032-022c	यस्यान्तस्थानि भूतानि येन सर्वमिदं ततम् ॥
KK-06-03-032-023a	यत्र काले त्वनावृत्तिमावृत्तिं चैव योगिनः ।
KK-06-03-032-023c	प्रयाता यान्ति तं कालं वक्ष्यामि भरतर्षभ ॥
KK-06-03-032-024a	अग्निर्ज्योतिरहः शुक्लः षण्मासा उत्तरायणम् ।
KK-06-03-032-024c	तत्र प्रयाता गच्छन्ति ब्रह्म ब्रह्मविदो जनाः ॥
KK-06-03-032-025a	धूमो रात्रिस्तथा कृष्णः षण्मसा दक्षिणायनम् ।
KK-06-03-032-025c	तत्र चान्द्रमसं ज्योतिर्योगी प्राप्य निवर्तते ॥
KK-06-03-032-026a	शुक्लकृष्णे गती ह्येते जगतः शाश्वते मते ।
KK-06-03-032-026c	एकया यात्यनावृत्तिमन्ययाऽऽवर्तते पुनः ॥
KK-06-03-032-027a	नैते सृती पार्थ जानन्योगी मुह्यति कश्चन ।
KK-06-03-032-027c	तस्मात्सर्वेषु कालेषु योगयुक्तो भवार्जुन ॥
KK-06-03-032-028a	वेदेषु यज्ञेषु तपःसु चैव दानेषु यत्पुण्यफलं प्रदिष्टम् ।
KK-06-03-032-028c	अत्येति तत्सर्वमिदं विदित्वा योगी परं स्थानमुपैति चाद्यम् ॥ ॥

इति श्रीमन्महाभारते भीष्मपर्वणि भगवद्गीतापर्वणि द्वात्रिंशोऽध्यायः ॥

 इति श्रीमद्भगवद्गीतासूपनिषत्सु ब्रह्मविद्यायां योगशास्त्रे श्रीकृष्णार्जुनसंवादे तारकब्रह्मयोगोनाम अष्टमोऽध्यायः ॥
6-32-* अक्षरब्रह्मयोगोनाम इति माध्वपाठः ॥
