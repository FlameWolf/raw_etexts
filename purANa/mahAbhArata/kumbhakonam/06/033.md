अध्यायः 033

त्रयस्त्रिंशोऽध्यायः ॥ भगवद्गीताध्यायः ॥ 9 ॥
KK-06-03-033-001	श्रीभगवानुवाच 
KK-06-03-033-001a	इदं तु ते गुह्यतमं प्रवक्ष्याम्यनसूयवे ।
KK-06-03-033-001c	ज्ञानं विज्ञानसहितं यज्ज्ञात्वा मोक्ष्यसेऽशुभात् ॥
KK-06-03-033-002a	राजविद्या राजगुह्यं पवित्रमिदमुत्तमम् ।
KK-06-03-033-002c	प्रत्यक्षावगमं धर्म्यं सुसुखं कर्तुमव्ययम् ॥
KK-06-03-033-003a	अश्रद्दधानां पुरुषा धर्मस्यास्य परन्तप ।
KK-06-03-033-003c	अप्राप्य मां निवर्तन्ते मृत्युसंसारवर्त्मनि ॥
KK-06-03-033-004a	मया ततमिदं सर्वं जगदव्यक्तमूर्तिना ।
KK-06-03-033-004c	मत्स्थानि सर्वभूतानि न चाहं तेष्ववस्थितः ॥
KK-06-03-033-005a	न च मत्स्थानि भूतानि पश्य मे योगमैश्वरम् ।
KK-06-03-033-005c	भूतभृन्न च भूतस्थो ममात्मा भूतभावनः ॥
KK-06-03-033-006a	यथाऽऽकाशस्थितो नित्यं वायुः सर्वत्रगो महान् ।
KK-06-03-033-006c	तथा सर्वाणि भूतानि मत्स्थानीत्युपधारय ॥
KK-06-03-033-007a	सर्वभूतानि कौन्तेय प्रकृतिं यान्ति मामिकाम् ।
KK-06-03-033-007c	कल्पक्षये पुनस्तानि कल्पादौ विसृजाम्यहम् ॥
KK-06-03-033-008a	प्रकृतिं स्वामवष्टभ्य विसृजामि पुनः पुनः ।
KK-06-03-033-008c	भूतग्राममिमं कृत्स्नमवशं प्रकृतेर्वशात् ॥
KK-06-03-033-009a	न च मां तानि कर्माणि निबध्नन्ति धनञ्जय ।
KK-06-03-033-009c	उदासीनवदासीनमसक्तं तेषु कर्मसु ॥
KK-06-03-033-010a	मयाऽऽध्यक्षेण प्रकृतिः सूयते सचराचरम् ।
KK-06-03-033-010c	हेतुनाऽनेन कौन्तेय जगद्विपरिवर्तते ॥
KK-06-03-033-011a	अवजानन्ति मां मूढा मानुषीं तनुमाश्रितम् ।
KK-06-03-033-011c	परं भावमजानन्तो मम भूतमहेश्वरम् ॥
KK-06-03-033-012a	मोघाशा मोघकर्माणो मोघज्ञाना विचेतसः ।
KK-06-03-033-012c	राक्षसीमासुरीं चैव प्रकृतिं मोहिनीं श्रिताः ॥
KK-06-03-033-013a	महात्मानस्तु मां पार्थ दैवीं प्रकृतिमाश्रिताः ।
KK-06-03-033-013c	भजन्त्यनन्यमनसो ज्ञात्वा भूतादिमव्ययम् ॥
KK-06-03-033-014a	सततं कीर्तयन्तो मां यतन्तश्च दृढव्रताः ।
KK-06-03-033-014c	नमस्यन्तश्च मां भक्त्या नित्ययुक्ता उपासते ॥
KK-06-03-033-015a	ज्ञानयज्ञेन चाप्यन्ये यजन्तो मामुपासते ।
KK-06-03-033-015c	एकत्वेन पृथक्त्वेन बहुधा विश्वतोमुखम् ॥
KK-06-03-033-016a	अहं क्रतुरहं यज्ञः स्वधाऽहमहमौषधम् ।
KK-06-03-033-016c	मन्त्रोऽहमहमेवाज्यमहमग्निरहं हुतम् ॥
KK-06-03-033-017a	पिताऽहमस्य जगतो माता धाता पितामहः ।
KK-06-03-033-017c	वेद्यं पवित्रमोङ्कार ऋक् साम यजुरेव च ॥
KK-06-03-033-018a	गतिर्भर्ता प्रभुः साक्षी निवासः शरणं सुहृत् ।
KK-06-03-033-018c	प्रभवः प्रलयः स्थानं निधानं बीजमव्ययम् ॥
KK-06-03-033-019a	तपाम्यहमहं वर्षं निगृह्णाम्युत्सृजामि च ।
KK-06-03-033-019c	अमृतं चैव मृत्युश्च सदसच्चाहमर्जुन ॥
KK-06-03-033-020a	त्रैविद्या मां सोमपाः पूतपापा यज्ञेरिष्ट्वा स्वर्गतिं प्रार्थयन्ते ।
KK-06-03-033-020c	ते पुण्यमासाद्य सुरेन्द्रलोकमश्नन्ति दिव्यान्दिवि देवभोगान् ॥
KK-06-03-033-021a	ते तं भुक्त्वा स्वर्गलोकं विशालं क्षीणे पुण्ये मर्त्यलोकं विशन्ति ।
KK-06-03-033-021c	एवं त्रयीधर्ममनुप्रपन्ना गतागतं कामकामा लभन्ते ॥
KK-06-03-033-022a	अनन्याश्चिन्तयन्तो मां ये जनाः पर्युपासते ।
KK-06-03-033-022c	तेषां नित्याभियुक्तानां योगक्षेमं वहाम्यहम् ॥
KK-06-03-033-023a	येऽप्यन्यदेवताभक्ता यजन्ते श्रद्धयान्विताः ।
KK-06-03-033-023c	तेऽपि मामेव कौन्तेय यजन्त्यविधिपूर्वकम् ॥
KK-06-03-033-024a	अहं हि सर्वयज्ञानां भोक्ता च प्रभुरेव च ।
KK-06-03-033-024c	न तु मामभिजानन्ति तत्त्वेनातश्च्यवन्ति ते ॥
KK-06-03-033-025a	यान्ति देवव्रता देवान्पितॄन्यान्ति पितृव्रताः ।
KK-06-03-033-025c	भूतानि यान्ति भूतेज्या यान्ति मद्याजिनोपि माम् ॥
KK-06-03-033-026a	पत्रं पुष्पं फलं तोयं यो मे भक्त्या प्रयच्छति ।
KK-06-03-033-026c	तदहं भक्त्युपहृतमश्नामि प्रयतात्मनः ॥
KK-06-03-033-027a	यत्करोषि यदश्नासि यज्जुहोषि ददासि यत् ।
KK-06-03-033-027c	यत्तपस्यसि कौन्तेय तत्कुरुष्व मदर्पणम् ॥
KK-06-03-033-028a	शुभाशुभफलैरेवं मोक्ष्यसे कर्मबन्धनैः ।
KK-06-03-033-028c	सन्न्यासयोगयुक्तात्मा विमुक्तो मामुपैष्यसि ॥
KK-06-03-033-029a	समोऽहं सर्वभूतेषु न मे द्वेष्योऽस्ति न प्रियः ।
KK-06-03-033-029c	ये भजन्ति तु मां भक्त्या मयि ते तेषु चाप्यहम् ॥
KK-06-03-033-030a	अपि चेत्सुदुराचारो भजते मामनन्यभाक् ।
KK-06-03-033-030c	साधुरेव स मन्तव्यः सम्यग्व्यवसितो हि सः ॥
KK-06-03-033-031a	क्षिप्रं भवति धर्मात्मा शश्वच्छान्तिं निगच्छति ।
KK-06-03-033-031c	कौन्तेय प्रतिजानीहि न मे भक्तः प्रणश्यति ॥
KK-06-03-033-032a	मां हि पार्थ व्यपाश्रित्य येऽपि स्युः पापयोनयः ।
KK-06-03-033-032c	स्त्रियो वैश्यास्तथा शूद्रास्तेऽपि यान्ति परां गतिम् ॥
KK-06-03-033-033a	किं पुनर्ब्राह्मणाः पुण्या भक्ता राजर्षयस्तथा ।
KK-06-03-033-033c	अनित्यमसुखं लोकमिमं प्राप्य भजस्व माम् ॥
KK-06-03-033-034a	मन्मना भव मद्भक्तो मद्याजी मां नमस्कुरु ।
KK-06-03-033-034c	मामेवैष्यसि युक्त्वैवमात्मानं मत्परायणः ॥ ॥

इति श्रीमन्महाभारते भीष्मपर्वणि भगवद्गीतापर्वणि त्रयस्त्रिंशोऽध्यायः ॥

इति श्रीमद्भगवद्गीतासूपनिषत्सु ब्रह्मविद्यायां योगशास्त्रे श्रीकृष्णार्जुनसंवादे राजविद्याराजगुह्ययोगोनाम नवमोऽध्यायः ॥
