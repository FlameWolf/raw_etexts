अध्यायः 023

अर्जुनेन दुर्गास्तोत्रपठनम् ॥ 1 ॥
KK-06-03-023-001	सञ्जय उवाच 
KK-06-03-023-001a	धार्तराष्ट्रबलं दृष्ट्वा युद्धाय समुपस्थितम् ।
KK-06-03-023-001c	अर्जुनस्य हितार्थाय कृष्णो वचनमब्रवीत् ॥
KK-06-03-023-002	श्रीभगवानुवाच 
KK-06-03-023-002a	शुचिर्भूत्वा महाबाहो सङ्ग्रामाभिमुखे स्थितः ।
KK-06-03-023-002c	पराजयाय शत्रूणां दुर्गास्तोत्रमुदीरय ॥
KK-06-03-023-003	सञ्जय उवाच 
KK-06-03-023-003a	एवमुक्तोऽर्जुनः सङ्ख्ये वासुदेवेन धीमता ।
KK-06-03-023-003c	अवतीर्य रथात्पार्थः स्तोत्रमाह कृताञ्जलिः ॥
KK-06-03-023-004	अर्जुन उवाच 
KK-06-03-023-004a	नमस्ते सिद्धसेनानि आर्ये मन्दरवासिनि ।
KK-06-03-023-004c	कुमारि कालि कापालि कपिले कृष्णपिङ्गले ॥
KK-06-03-023-005a	भद्रकालि नमस्तुभ्यं महाकालि नमोऽस्तु ते ।
KK-06-03-023-005c	चण्डि चण्डे नमस्तुभ्यं तारिणि वरवर्णिनि ॥
KK-06-03-023-006a	कात्यायनि महाभागे करालि विजये जये ।
KK-06-03-023-006c	शिखिपिच्छध्वजधरे नानाभरणभूषिते ॥
KK-06-03-023-007a	अट्टशूलप्रहरणे खड्गखेटकधारिणि ।
KK-06-03-023-007c	गोपेन्द्रस्यानुजे ज्येष्ठे नन्दगोपकुलोद्भवे ॥
KK-06-03-023-008a	महिषासृक्प्रिये नित्यं कौशिकि पीतवासिनि ।
KK-06-03-023-008c	अट्टहासे कोकमुखे नमस्तेऽस्तु रणप्रिये ॥
KK-06-03-023-009a	उभे शाकम्भरि श्वेते कृष्णे कैटभनाशिनि ।
KK-06-03-023-009c	हिरण्याक्षि विरूपाक्षि सुधूम्राक्षि नमोऽस्तु ते ॥
KK-06-03-023-010a	वेदश्रुति महापुण्ये ब्रह्मण्ये जातवेदसि ।
KK-06-03-023-010c	जम्बूकटकचैत्येषु नित्यं सन्निहितालये ॥
KK-06-03-023-011a	त्वं ब्रह्मविद्या विद्यानां महानिद्रा च देहिनाम् ।
KK-06-03-023-011c	स्कन्दमातर्भगवति दुर्गे कान्तारवासिनि ॥
KK-06-03-023-012a	स्वाहाकारः स्वधा चैव कला काष्ठा सरस्वती ।
KK-06-03-023-012c	सावित्री वेदमाता च तथा वेदान्त उच्यते ॥
KK-06-03-023-013a	स्तुतासि त्वं महादेवि विशुद्धेनान्तरात्मना ।
KK-06-03-023-013c	जयो भवतु मे नित्यं त्वत्प्रसादाद्रणाजिरे ॥
KK-06-03-023-014a	कान्तारभयदुर्गेषु भक्तानां चालयेषु च ।
KK-06-03-023-014c	नित्यं वससि पाताले युद्धे जयसि दानवान् ॥
KK-06-03-023-015a	त्वं जम्भनी मोहिनी च माया ह्रीः श्रीस्तथैव च ।
KK-06-03-023-015c	सन्ध्या प्रभावती चैव सावित्री जननी तथा ॥
KK-06-03-023-016a	तुष्टिः पुष्टिर्धृतिर्दीप्तिश्चन्द्रादित्यविवर्धिनी ।
KK-06-03-023-016c	भूतिर्भूतिमतां सङ्ख्ये वीक्ष्यसे सिद्धचारणैः ॥
KK-06-03-023-017	सञ्जय उवाच 
KK-06-03-023-017a	ततः पार्थस्य विज्ञाय भक्तिं मानववत्सला । 
KK-06-03-023-017c	अन्तरिक्षगतोवाच गोविन्दस्याग्रतः स्थिता ॥
KK-06-03-023-018	देव्युवाच 
KK-06-03-023-018a	स्वल्पेनैव तु कालेन शत्रूञ्जेष्यसि पाण्डव ।
KK-06-03-023-018c	नरस्त्वमसि दुर्धर्ष नारायणसहायवान् ॥
KK-06-03-023-019a	अजेयस्त्वं रणेऽरीणामपि वज्रभृतः स्वयम् ।
KK-06-03-023-019c	इत्येवमुक्त्वा वरदा क्षणेनान्तरधीयत ॥
KK-06-03-023-020a	लब्ध्वा वरं तु कौन्तेयो मेने विजयमात्मनः ।
KK-06-03-023-020c	आरुरोह ततः पार्थो रथं परमसम्मतम् ॥
KK-06-03-023-021a	कृष्णार्जुनावेकरथौ दिव्यौ शङ्खौ प्रदध्मतुः ।
KK-06-03-023-021c	य इदं पठते स्तोत्रं कल्य उत्थाय मानवः ॥
KK-06-03-023-022a	यक्षरक्षःपिशाचेभ्यो न भयं विद्यते सदा ।
KK-06-03-023-022c	न चापि रिपवस्तेभ्यः सर्पाद्या ये च दंष्ट्रिणः ॥
KK-06-03-023-023a	न भयं विद्यते तस्य सदा राजकुलादपि ।
KK-06-03-023-023c	विवादे जयमाप्नोति बद्धो मुच्यति बन्धनात् ॥
KK-06-03-023-024a	दुर्गं तरति चावश्यं तथा चोरैर्विमुच्यते ।
KK-06-03-023-024c	सङ्ग्रामे विजयेन्नित्यं लक्ष्मीं प्राप्नोति केवलाम् ॥
KK-06-03-023-025a	आरोग्यबलसम्पन्नो जीवेद्वर्षशतं तथा ।
KK-06-03-023-025c	एतद्दृष्टं प्रसादात्तु मया व्यासस्य धीमतः ॥
KK-06-03-023-026a	मोहादेतौ न जानन्ति नरनारायणावृषी ।
KK-06-03-023-026c	तव पुत्रा दुरात्मानः सर्वे मन्युवशानुगाः ॥
KK-06-03-023-027a	प्राप्तकालमिदं वाक्यं कालपाशेन कुण्ठिताः ।
KK-06-03-023-027c	द्वैपायनो नारदश्च कण्वो रामस्तथानघः ।
KK-06-03-023-027e	अवारयंस्तव सुतं न चासौ तद्गृहीतवान् ॥
KK-06-03-023-028a	यत्र धर्मो द्युतिः कान्तिर्यत्र ह्रीः श्रीस्तथा मतिः ।
KK-06-03-023-028c	यतो धर्मस्ततः कृष्णो यतः कृष्णस्ततो जयः ॥ ॥

इति श्रीमन्महाभारते भीष्मपर्वणि भगवद्गीतापर्वणि त्रयोविंशोऽध्यायः ॥

6-23-1 हितार्थाय हितश्चासावर्थश्च हितार्थो जयस्तदर्थम् ॥ 6-23-3 सङ्ख्ये सङ्ग्रामे ॥ 6-23-4 इदं स्तोत्रं झ. पुस्तक एव दृश्यते न दाक्षिणात्यकोशेषु क्वापि । हे सिद्धसेनानि सिद्धानां सेनाया नेत्रि । मन्दरे मन्दरवने वसतीति तथा । कुमारि अविप्लुतब्रह्मचर्ये जरादिहीने इति वा । कालि कालशक्ते । कापालि कपालस्यायं पतिः कापालो रुद्रस्तत्पत्नि । कपिलः कृष्णपिङ्गलश्च वर्णविशेषौ तद्वति ॥ 6-23-5 भद्रं कल्याणं कालयति भक्तान् प्रति आनयति सा भद्रकाली । महती चासौ काली च कालयित्री संहर्त्री कालरूपा महाकाली । चण्डि चण्डस्य कालान्तकस्य भार्ये । चण्डे प्रगल्भे । तारिणि सङ्कटोत्तरणकर्त्रि । वरवर्णिनी सर्वसौभाग्यलक्षणोपेता स्त्री तद्रूपे ॥ 6-23-6 कात्यायनि कतगोत्रोद्भवे । महाभागे अतिपूज्ये । करालि क्रूरे । विजये विशिष्टो जयो यया सा । जयप्रदे इत्यर्थः । जये जयस्वरूपे ॥ 6-23-7 अट्टम् अत्युत्कटं शूलं तदेव प्रहरणायुधं यस्याः । खेटकं चर्म ॥ 6-23-8 कौशिकि कुशिककुलोत्पन्ने । अट्टहासे प्रशस्तस्मिते । कोकं चक्रवत् वृत्तं वा रक्तबीजवधेऽसुरादानशीलं वा मुखं यस्याः सा कोकमुखा ॥ 6-23-9 हिरण्याक्षि पीतनेत्रे । विरूपाक्षि विविधरूपयुक्तनेत्रे ॥ 6-23-10 ब्रह्मण्ये यज्ञकर्मविप्रादिषु साध्वी ब्रह्मण्या । जातवेदसि अतीतज्ञे अतीतैर्ज्ञाते वा । जम्बूकटकेषु जम्बूद्वीपराजधानीषु चैत्येषु देवतालयेषु नित्यं सन्निहित आलयः स्थानं यस्याः सा तथा ॥ 6-23-13 रणाजिरे युद्धाङ्गणे ॥ 6-23-15 जम्भनी तन्द्रा । मोहिनी निद्रा । श्रीर्लक्ष्मीः विद्यातपोधनादिसमृद्धिरूपा ॥स
