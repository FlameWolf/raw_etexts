अध्यायः 056

उभयपक्षयोर्व्यूहरचना ॥ 1 ॥
001	सञ्जय उवाच 
001a	प्रभातायां च शर्वर्यां भीष्मः शान्तनस्तदा ।
001c	अनीकान्यनुसंयाने व्यादिदेशाथ भारत ॥
002a	गारुडं च महाव्यूहं चक्रे शान्तनवस्तदा ।
002c	पुत्राणां ते जयाकाङ्क्षी भीष्मः कुरुपितामहः ॥
003a	गरुडस्य स्वयं तुण्डे पिता देवव्रतस्तव ।
003c	चक्षुषी च भरद्वाजः कृतवर्मा च सात्वतः ॥
004a	अश्वत्थामा कृपश्चैव शिर आस्तां यशस्विनौ ।
004c	त्रैगर्त्तैरथ कैकेयैर्वाटधानैश्च संयुगे ॥
005a	भूरिश्रवाः शलः शल्यो भगदत्तश्च मारिष ।
005c	मद्रकाः सिन्धुसौवीरास्तथा पाञ्चनदाश्च ये ॥
006a	जयद्रथेन सहिता ग्रीवायां सन्निवेशिताः ।
006c	पृष्ठे दुर्योधनो राजा सोदर्यैः सानुगैर्वृतः ॥
007a	विन्दानुविन्दावावन्त्यौ काम्भोजश्च शकैः सह ।
007c	पुच्छमासन्महाराज शूरसेनाश्च सर्वशः ॥
008a	मागधाश्च कलिङ्गाश्च दासेरकगणैः सह ।
008c	दक्षिणं पक्षमासाद्य स्थिता व्यूहस्य दंशिताः ॥
009a	काकरूशा विकुञ्जाश्च मुण्डाः कुण्डीवृषास्तथा ।
009c	बृहद्बलेन सहिता वामं पार्श्वमवस्थिताः ॥
010a	व्यूढं दृष्ट्वा तु तत्सैन्यं सव्यसाची परन्तपः ।
010c	धृष्टद्युम्नेन सहितः प्रत्यव्यूहत संयुगे ॥
011a	अर्धचन्द्रेण व्यूहेन व्यूहन्तमतिदारुणम् ।
011c	दक्षिणं शृङ्गमास्थाय भीमसेनो व्यरोचत ॥
012a	नानाशस्त्रौघसम्पन्नैर्नानादेश्यैर्नृपैर्वृतः ।
012c	तदन्वेव विराटश्च द्रुपदश्च महारथः ॥
013a	तदनन्तरमेवासीन्नीलो नीलायुधैः सह ।
013c	नीलादनन्तरश्चैव धृष्टकेतुर्महाबलः ॥
014a	चेदिकाशिकरूषैश्च पौरवैरपि संवृतः ।
014c	धृष्टद्युम्नः शिखण्डी च पाञ्चालाश्च प्रभद्रकाः ॥
015a	मध्ये सैन्यस्य महतः स्थिता युद्धाय भारत ।
015c	तत्रैव धर्मराजोऽपि गजानीकेन संवृतः ॥
016a	ततस्तु सात्यकी राजन्द्रौपद्याः पञ्च चात्मजाः ।
016c	अभिमन्युस्ततः शूर इरावांश्च ततः परम् ॥
017a	भैमसेनिस्ततो राजन्केकयाश्च महारथाः ।
017c	एते सर्वे महाराज वामं पार्श्वमुपाश्रिताः ॥
018a	सर्वस्य जगतो गोप्ता गोप्ता यस्य जनार्दनः ।
018c	`तत्रानुरथिनां श्रेष्ठो वामशृङ्गे व्यवस्थितः ।'
018e	एवमेतं महाव्यूहं प्रत्यव्यूहन्त पाण्डवाः ॥
019a	वधार्थं तव पुत्राणां तत्पक्षे ये च सङ्गताः ।
019c	ततः प्रववृते युद्धं व्यतिषक्तरथद्विपम् ॥
020a	तावकानां परेषां च निघ्नतामितरेतरम् ।
020c	हयौघाश्च रथौघाश्च तत्र तत्र विशाम्पते ॥
021a	सम्पतन्तो व्यदृश्यन्त निघ्नन्तस्ते परस्परम् ।
021c	धावतां च रथौघानां निघ्नतां च पृथक् पृथक् ॥
022a	बभूव तुमुलः शब्दो विमिश्रो दुन्दुभिस्वनैः ।
022c	दिवस्पृङ्नरवीराणां निघ्नतामितरेतरम् ।
022e	सम्प्रहारे सुतुमुले तव तेषां च भारत ॥ ॥

इति श्रीमन्महाभारते भीष्मपर्वणि भीष्मवधपर्वणि तृतीयदिवसयुद्धे षट्पञ्चाशोऽध्यायः ॥

6-56-17 ततोऽभूद्द्विपदां श्रेष्ठो वामं पार्श्वमपाश्रितः इति ख. पाठः ॥
