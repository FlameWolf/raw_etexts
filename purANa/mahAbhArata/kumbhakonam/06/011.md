अध्यायः 011

शाकद्वीपवर्णनम् ॥ 1 ॥
001	धृतराष्ट्र उवाच 
001a	जम्बूखण्डस्त्वया प्रोक्तो यथावदिह सञ्जय ।
001c	विष्कम्भमस्य प्रब्रूहि परिमाणं तु तत्त्वतः ॥
002a	समुद्रस्य प्रमाणं च सम्यगच्छिद्रदर्शनम् ।
002c	शाकद्वीपं च मे ब्रूहि कुशद्वीपं च सञ्जय ॥
003a	शाल्मलिं चैव तत्त्वेन क्रौञ्चद्वीपं तथैव च ।
003c	ब्रूहि गावल्गणे सर्वं राहोः सोमार्कयोस्तथा ॥
004	सञ्जय उवाच 
004a	राजन्सुबहवो द्वीपा यैरिदं सन्ततं जगत् ।
004c	सप्त द्वीपान्प्रवक्ष्यामि चन्द्रादित्यौ ग्रहं तथा ॥
005a	अष्टादश सहस्राणि योजनानि विशाम्पते ।
005c	षट् शतानि च पूर्णानि विष्कम्भो जम्बुपर्वतः ॥
006a	लावणस्य समुद्रस्य विष्कम्भो द्विगुणः स्मृतः ।
006c	नानाजनपदाकीर्णो मणिविद्रुमचित्रितः ॥
007a	नैकधातुविचित्रैश्च पर्वतैरुपशोभितः ।
007c	सिद्धचारणसङ्कीर्णः सागरः परिमण्डलः ॥
008a	शाकद्वीपं च वक्ष्यामि यथावदिह पार्थिव ।
008c	शृणु मे त्वं यथान्यायं ब्रुवतः कुरुनन्दन ॥
009a	जम्बूद्वीपप्रमाणेन द्विगुणः स नराधिप ।
009c	विष्कम्भेण महाराज सागरोऽपि विभागशः ॥
010a	क्षीरोदो भरतश्रेष्ठ येन सम्परिवारितः ।
010c	तत्र पुण्या जनपदास्तत्र न म्रियते जनः ।
010e	कुत एव हि दुर्भिक्षं क्षमातेजोयुता हि ते ॥
011a	शाकद्वीपस्य सङ्क्षेपो यथावद्भरतर्षभ ।
011c	उक्त एष महाराज किमन्यत्कथयामि ते ॥
012	धृतराष्ट्र उवाच 
012a	शाकद्वीपस्य सङ्क्षेपो यथावदिह सञ्जय ।
012c	उक्तस्त्वया महाप्राज्ञ विस्तरं ब्रूहि तत्त्वतः ॥
013	सञ्जय उवाच 
013a	तथैव पर्वता राजन्सप्तात्र मणिभूषिताः ।
013c	रत्नाकरास्तथा नद्यस्तेषां नामानि मे शृणु ॥
014ac	अतीव गुणवत्सर्वं तत्र पुण्यं जनाधिप ॥
015a	देवर्षिगन्धर्वयुतः प्रथमो मेरुरुच्यते ।
015c	प्रागायतो महाराज मलयो नाम पर्वतः ॥
016a	ततो मेघाः प्रवर्तन्ते प्रभवन्ति च सर्वशः ।
016c	ततः परेण कौरव्य जलधारो महागिरिः ॥
017a	ततो नित्युमुपादत्ते वासवः परमं जलम् ।
017c	ततो वर्षं प्रभवति वर्षकाले जनेश्वर ॥
018a	उच्चैर्गिरी रैवतको यत्र नित्यं प्रतिष्ठिता ।
018c	रेवती दिवि नक्षत्रं पितामहकृतो विधिः ॥
019a	उत्तरेण तु राजेन्द्र श्यामो नाम महागिरिः ।
019c	नवमेघप्रभः प्रांशुः श्रीमानुज्ज्वलविग्रहः ।
019e	यतः श्यामत्वमापन्नाः प्रजा जनपदेश्वर ॥
020	धृतराष्ट्र उवाच 
020a	सुमहान्संशयो मेऽद्य प्रोक्तोऽयं सञ्जय त्वया ।
020c	प्रजाः कथं सूतपुत्र सम्प्राप्ताः श्यामतामिह ॥
021	सञ्जय उवाच 
021a	सर्वेष्वेव महाराज द्वीपेषु कुरुनन्दन ।
021c	गौरः कृष्णश्च पतगस्तयोर्वर्णान्तरे नृप ॥
022ac	श्यामो यस्मात्प्रवृत्तो वै तस्माच्छ्यामो गिरिःस्मृतः॥
023a	ततः परं कौरवेन्द्र दुर्गशैलो महोदयः ।
023c	केसरः केसरयुतो यतो वातः प्रवर्तते ॥
024a	तेषां योजनविष्कम्भो द्विगुणः प्रविभागशः ।
024c	वर्षाणि तेषु कौरव्य सप्तोक्तानि मनीषिभिः ॥
025a	महामेरुर्महाकाशो जलदः कुमुदोत्तरः ।
025c	जलधारो महाराज सुकुमार इति स्मृतः ॥
026a	रेवतस्य तु कौमारः श्यामस्य मणिकाञ्चनः ।
026c	केसरस्याथ मौदाकी परेण तु महापुमान् ॥
027a	परिवार्य तु कौरव्य दैर्घ्यं ह्रस्वत्वमेव च ।
027c	जम्बूद्वीपेन सङ्ख्यातस्तस्य मध्ये महाद्रुमः ॥
028a	शाको नाम महाराज प्रजा तस्य सदानुगा ।
028c	तत्र पुण्या जनपदाः पूज्यते तत्र शङ्करः ॥
029a	तत्र गच्छन्ति सिद्धाश्च चारणा दैवतानि च ।
029c	धार्मिकाश्च प्रजा राजंश्चत्वारोऽतीव भारत ॥
030a	वर्णाः स्वकर्मनिरता न च स्तेनोऽत्र दृश्यते ।
030c	दीर्घायुषो महाराज जरामृत्युविवर्जिताः ॥
031a	प्रजास्तत्र विवर्धन्ते वर्षास्विव समुद्रगाः ।
031c	नद्यः पुण्यजलास्तत्र गङ्गा च बहुधा गता ॥
032a	सुकुमारी कुमारी च शीताशी वेणिका तथा ।
032c	महानदी च कौरव्य तथा मणिजला नदी ॥
033a	चक्षुर्वर्धनिका चैव नदी भरतसत्तम ।
033c	तत्र प्रवृत्ताः पुण्योदा नद्यः कुरुकुलोद्वह ॥
034a	सहस्राणां शतान्येव यतो वर्षति वासवः ।
034c	न तासां नामधेयानि परिमाणं तथैव च ॥
035a	शक्यन्ते परिसङ्ख्यातुं पुण्यास्ता हि सरिद्वराः ।
035c	तत्र पुण्या जनपदाश्चत्वारो लोकसम्मताः ॥
036a	मङ्गाश्च मशकाश्चैव मानसा मन्दगास्तथा ।
036c	मङ्गा ब्राह्मणभूयिष्ठाः स्वकर्मनिरता नृप ॥
037a	मशकेषु च राजन्या धार्मिकाः सर्वकामदाः ।
037c	मानसाश्च महाराज वैश्यधर्मोपजीविनः ॥
038a	सर्वकामसमायुक्ताः शूरा धर्मार्थनिश्चिताः ।
038c	शूद्रास्तु मन्दगा नित्यं पुरुषा धर्मशीलिनः ॥
039a	न तत्र राजा राजेन्द्र न दण्डो न च दण्डिकाः ।
039c	स्वधर्मेणैव धर्मज्ञास्ते रक्षन्ति परस्परम् ॥
040a	एतावदेव शक्यं तु तत्र द्वीपे प्रभाषितुम् ।
040c	एतदेव च श्रोतव्यं शाकद्वीपे महौजसि ॥ ॥

इति श्रीमन्महाभारते भीष्मपर्वणि भूमिपर्वणि एकादशोऽध्यायः ॥

6-11-4 ग्रहं राहुम् ॥ 6-11-5 पर्वताकृतित्वाज्जम्बुपर्वत इत्युच्यते ॥ 6-11-6 क्षेत्रफलतः पञ्चसहस्रायामत्वाज्जम्बूद्वीपस्य तदुभयतः पञ्चपञ्चभिः सहस्रैः समुद्रस्य विष्कम्भो विस्तारः तेन समुद्रस्य द्वीपस्य पञ्चदशसहस्रयोजनो व्यासः । द्विगुणः दशसहस्रयोजनः परिमण्डलश्चेदुभयतः समुद्रवेष्टनेन सह चत्वारिंशत्सहस्रः । एवं तृतीयोऽशीतिसहस्रः । चतुर्थः षष्टिसहस्राधिकं लक्षम् । पञ्चमो लक्षत्रयं विंशतिसहस्राणि । षष्ठो लक्षषट्कं चत्वारिंशत्सहस्राणि । सप्तमो द्वादशलक्षाण्यशीतिसहस्राणि । एतेषां सङ्कलने पञ्चविंशतिलक्षाणि पञ्चत्रिंशत्सहस्राणि योजनानि सप्तानां द्वीपानां समुद्राणां विस्तारः ॥ 6-11-18 रेवती ज्योतिर्मण्डलरूपेण दिवि विभ्रम्यमाणापि दिव्येन रूपेणात्रापि वर्तते एव । विधिर्मर्यादा पितामहेन कृता ॥ 6-11-21 पतगवर्णं व्याचष्टे तयोरिति । मिश्रो वर्णः पतग इत्यर्थः ॥ 6-11-22 यस्मात् श्यामो गिरिस्तस्मात्तत्स्थानां श्यामो वर्णः प्रवृत्त इत्यर्थः ॥
