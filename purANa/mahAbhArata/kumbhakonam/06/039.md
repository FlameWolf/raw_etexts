अध्यायः 039

एकोनचत्वारिंशोऽध्यायः ॥ भगवद्गीताध्यायः ॥ 15 ॥
001	श्रीभगवानुवाच 
001a	ऊर्ध्वमूलमधःशाखमश्वत्थं प्राहुरव्ययम् ।
001c	छन्दांसि यस्य पर्णानि यस्तं वेद स वेदवित् ॥
002a	अधश्चोर्ध्वं प्रसृतास्तस्य शाखा गुणप्रवृद्धा विषयप्रवालाः ।
002c	अधश्च मूलान्यनुसन्ततानि कर्मानुबन्धीनि मनुष्यलोके ॥
003a	न रूपमस्येह तथोपलभ्यते नान्तो न चादिर्न च सम्प्रतिष्ठा ।
003c	अश्वत्थमेनं सुविरूढमूलमसङ्गशस्त्रेण दृढेन छित्वा ॥
004a	ततः पदं तत्परिमार्गितव्यं यस्मिन्गता न निवर्तन्ति भूयः ।
004c	तमेव चाद्यं पुरुषं प्रपद्ये यतः प्रवृत्तिः प्रसृता पुराणी ॥
005a	निर्मानमोहा जितसङ्गदोषा अध्यात्मनित्या विनिवृत्तकामाः ।
005c	द्वन्द्वैर्विमुक्ताः सुखदुःखसञ्ज्ञैर्गच्छन्त्यमूढाः पदमव्ययं तत् ॥
006a	न तद्भासयते सूर्यो न शशाङ्को न पावकः ।
006c	यद्गत्वा न निवर्तन्ते तद्धाम परमं मम ॥
007a	ममैवांशो जीवलोके जीवभूतः सनातनः ।
007c	मनःषष्ठानीन्द्रियाणि प्रकृतिस्थानि कर्षति ॥
008a	शरीरं यदवाप्नोति यच्चाप्युत्क्रामतीश्वरः ।
008c	गृहीत्वैतानि संयाति वायुर्गन्धानिवाशयात् ॥
009a	श्रोत्रं चक्षुः स्पर्शनं च रसनं घ्राणमेव च ।
009c	अधिष्ठाय मनश्चायं विषयानुपसेवते ॥
010a	उत्क्रामन्तं स्थितं वाऽपि भुञ्जानं वा गुणान्वितम् ।
010c	विमूढा नानुपश्यन्ति पश्यन्ति ज्ञानचक्षुषः ॥
011a	यतन्तो योगिनश्चैनं पश्यन्त्यात्मन्यवस्थितम् ।
011c	यतन्तोऽप्यकृतात्मानो नैनं पश्यन्त्यचेतसः ॥
012a	यदादित्यगतं तेजो जगद्भासयतेऽखिलम् ।
012c	यच्चन्द्रमसि यच्चाग्नौ तत्तेजो विद्धि मामकम् ॥
013a	गामाविश्य च भूतानि धारयाम्यहमोजसा ।
013c	पुष्णामि चौषधीः सर्वाः सोमो भूत्वा रसात्मकः ॥
014a	अहं वैश्वानरो भूत्वा प्राणिनां देहमाश्रितः ।
014c	प्राणापानसमायुक्तः पचाम्यन्नं चतुर्विधम् ॥
015a	सर्वस्य चाहं हृदि सन्निविष्टो मत्तः स्मृतिर्ज्ञानमपोहनं च ।
015c	वेदैश्च सर्वैरहमेव वेद्यो वेदान्तकृद्वेदविदेव चाहम् ॥
016a	द्वाविमौ पुरुषौ लोके क्षरश्चाक्षर एव च ।
016c	क्षरः सर्वाणि भूतानि कूटस्थोऽक्षर उच्यते ॥
017a	उत्तमः पुरुषस्त्वन्यः परमात्मेत्युदाहृतः ।
017c	यो लोकत्रयमाविश्य बिभर्त्यव्यय ईश्वरः ॥
018a	यस्मात्क्षरमतीतोऽहमक्षरादपि चोत्तमः ।
018c	अतोऽस्मि लोके वेदे च प्रथितः पुरुषोत्तमः ॥
019a	यो मामेवमसम्मूढो जानाति पुरुषोत्तमम् ।
019c	स सर्वविद्भजति मां सर्वभावेन भारत ॥
020a	इति गुह्यतमं शास्त्रमिदमुक्तं मयाऽनघ ।
020c	एतद्बुद्ध्वा बुद्धिमान्स्यात्कृतकृत्यश्च भारत ॥ ॥

इति श्रीमन्महाभारते भीष्मपर्वणि भगवद्गीतापर्वणि एकोनचत्वारिंशोऽध्यायः ॥

इति श्रीमद्भगवद्गीतासूपनिषत्सु ब्रह्मविद्यायां योगशास्त्रे श्रीकृष्णार्जुनसंवादे पुरुषोत्तमयोगोनाम पञ्चदशोऽध्यायः ॥

6-39-3 न च सम्प्रविष्टः इति माध्वपाठः ॥ 6-39-* पुराणपुरुषोत्तमयोगोनाम इति माध्वपाठः ॥
