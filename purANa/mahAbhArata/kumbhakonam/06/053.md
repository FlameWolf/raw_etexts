अध्यायः 053

द्रोणधृष्टद्युम्नयोर्युद्धम् ॥ 1 ॥
001	धृतराष्ट्र उवाच 
001a	कथं द्रोणो महेष्वासः पाञ्चाल्यश्चापि पार्षतः ।
001c	उभौ समीयतुर्यत्तौ तन्ममाचक्ष्व सञ्जय ॥
002a	दिष्टमेव परं मन्ये पौरुषादिति मे मतिः ।
002c	यत्र शान्तनवो भीष्मो नातरद्युधि पाण्डवम् ॥
003a	भीष्मो हि समरे क्रुद्धो हन्याल्लोकांश्चराचरान् ।
003c	स कथं पाण्डवं युद्धे नातरत्सञ्जयौजसा ॥
004	सञ्जय उवाच 
004a	शृणु राजन्स्थिरो भूत्वा युद्धमेतत्सुदारुणम् ।
004c	न शक्याः पाण्डवा जेतुं देवैरपि सवासवैः ॥
005a	द्रोणस्तु निशितैर्बाणैर्धृष्टद्युम्नमविध्यत ।
005c	सारथिं चास्य भल्लेन रथनीडादपातयत् ॥
006a	तथाऽस्य चतुरो वाहांश्चतुर्भिः सायकोत्तमैः ।
006c	पीडयामास सङ्क्रुद्धो धृष्टद्युम्नस्य मारिष ॥
007a	धृष्टद्युम्नस्ततो द्रोणं नवत्या निशितैः शरैः ।
007c	विव्याध प्रहसन्वीरस्तिष्ठतिष्ठेति चाब्रवीत् ॥
008a	ततः पुनरमेयात्मा भारद्वाजः प्रतापवान् ।
008c	शरैः प्रच्छादयामास धृष्टद्युम्नममर्षणम् ॥
009a	आददे च शरं घोरं पार्षतान्तचिकीर्षया ।
009c	शक्राशनिसमस्पर्शं कालदण्डमिवापरम् ॥
010a	हाहाकारो महानासीत्सर्वसैन्येषु भारत ।
010c	तमिषुं सन्धितं दृष्ट्वा भारद्वाजेन संयुगे ॥
011a	तत्राद्भुतमपश्याम धृष्टद्युम्नस्य पौरुषम् ।
011c	यदेकः समरे वीरस्तस्थौ गिरिरिवाचलः ॥
012a	तं च दीप्तं शरं घोरमायान्तं मृत्युमात्मनः ।
012c	चिच्छेद शरवृष्टिं च भारद्वाजे मुमोच ह ॥
013a	तत उच्चुक्रुशुः सर्वे पाञ्चालाः पाण्डवैः सह ।
013c	धृष्टद्युम्नेन तत्कर्म कृतं दृष्ट्वा सुदुष्करम् ॥
014a	ततः शक्तिं महावेगां स्वर्णवैडूर्यभूषिताम् ।
014c	द्रोणस्य निधनाकाङ्क्षी चिक्षेप स पराक्रमी ॥
015a	तामापतन्तीं सहसा शक्तिं कनकभूषिताम् ।
015c	त्रिधा चिच्छेद समरे भारद्वाजो हसन्निव ॥
016a	शक्तिं विनिहतां दृष्ट्वा धृष्टद्युम्नः प्रतापवान् ।
016c	ववर्ष शरवर्षाणि द्रोणं प्रति जनेश्वरः ॥
017a	शरवर्षं ततस्तत्तु सन्निवार्य महायशाः ।
017c	द्रोणो द्रुपदपुत्रस्य मध्ये चिच्छेद कार्मुकम् ॥
018a	स च्छिन्नधन्वा समरे गदां गुर्वीं महायशाः ।
018c	द्रोणाय प्रेषयामास गिरिसारमयीं बली ॥
019a	सा गदा वेगवन्मुक्ता प्रायाद्द्रोणजिघांसया ।
019c	तत्राद्भुतमपश्याम भारद्वाजस्य पौरुषम् ॥
020a	लाघवाद्व्यंसयामास गदां हेमविभूषिताम् ।
020c	व्यंसयित्वा गदां तां च प्रेषयामास पार्षतम् ॥
021a	भल्लान्सुनिशितान्पीतातान्रुक्मपुङ्खान्सुदारुणान् ।
021c	ते तस्य कवचं भित्त्वा पपुः शोणितमाहवे ॥
022a	अथान्यद्धनुरादाय धृष्टद्युम्नो महारथः ।
022c	द्रोणं युधि पराक्रम्य शरैर्विव्याध पञ्चभिः ॥
023a	रुधिराक्तौ ततस्तौ तु शुशुभाते नरर्षभौ ।
023c	वसन्तसमये राजन्पुष्पिताविव किंशुकौ ॥
024a	अमर्षितस्ततो राजन्पराक्रम्य चमूमुखे ।
024c	द्रोणो द्रुपदपुत्रस्य पुनश्चिच्छेद कार्मुकम् ॥
025a	अथैनं छिन्नधन्वानं शरैः सन्नतपर्वभिः ।
025c	अभ्यवर्षदमेयात्मा वृष्ट्या मेघ इवाचलम् ॥
026a	सारथिं चास्य भल्लेन रथनीडादपातयत् ।
026c	अथास्य चतुरो वाहांश्चतुर्भिर्निशितैः शरैः ॥
027a	पातयामास समरे सिंहनादं ननाद च ।
027c	ततोऽपरेण भल्लेन हस्ताच्चापमथाच्छिनत् ॥
028a	स च्छिन्नधन्वा विरथो हताश्वो हतसारथिः ।
028c	गदापाणिरवारोहत्ख्यापयन्पौरुषं महत् ॥
029a	तामस्य विशिखैस्तूर्णं पातयामास भारत ।
029c	रथादनवरूढस्य तदद्भुतमिवाभवत् ॥
030a	ततः स विपुलं चर्म शतचन्द्रं च भानुमत् ।
030c	खड्गं च विपुलं दिव्यं प्रगृह्य सुभुजो बली ॥
031a	अभिदुद्राव वेगेन द्रोणस्य वधकाङ्क्षया ।
031c	आमिषार्थी यथा सिंहो वने मत्तमिव द्विपम् ॥
032a	तत्राद्भुतमपश्याम भारद्वाजस्य पौरुषम् ।
032c	लाघवं चास्त्रयोगं च बलं बाह्वोश्च भारत ॥
033a	यदेनं शरवर्षेण वारयामास पार्षतम् ।
033c	न शशाक ततो गन्तुं बलवानपि संयुगे ॥
034a	निवारितस्तु द्रोणेन धृष्टद्युम्नो महारथः ।
034c	न्यवारयच्छरौघांस्तांश्चर्मणा कृतहस्तवत् ॥
035a	ततो भीमो महाबाहुः सहसाऽभ्यपतद्बली ।
035c	साहाय्यकारी समरे पार्षतस्य महात्मनः ॥
036a	स द्रोमं निशितैर्बाणै राजन्विव्याध सप्तभिः ।
036c	पार्षतं च रथं तूर्णं स्वकमारोहयत्तदा ॥
037a	ततो दुर्योधनो राजन्कलिङ्गं समचोदयत् ।
037c	सैन्येन महता युक्तं भारद्वाजस्य रक्षणे ॥
038a	ततः सा महती सेना कलिङ्गानां जनेश्वर ।
038c	भीममभ्युद्ययौ तूर्णं तव पुत्रस्य शासनात् ॥
039a	पाञ्चाल्यमथ सन्त्यज्य द्रोणोऽपि रथिनां वरः ।
039c	विराटद्रुपदौ वृद्धौ वारयामास संयुगे ॥
040a	धृष्टद्युम्नोऽपि समरे धर्मराजानमभ्ययात् ।
040c	ततः प्रववृते युद्धं तुमुलं रोमहर्षणम् ॥
041a	कलिङ्गानां च समरे भीमस्य च महात्मनः ।
041c	जगतः प्रक्षयकरं घोररूपं भयावहम् ॥ ॥

इति श्रीमन्महाभारते भीष्मपर्वणि भीष्मवधपर्वणि द्वितीयदिवसयुद्धे त्रिपञ्चाशोऽध्यायः ॥

6-53-3 नातरत् न लङ्घितवान् ॥ 6-53-5 नीडात् स्थानात् ॥ 6-53-20 व्यंसयामास वञ्चयतिस्म ॥ 6-53-21 पीतान् पायितजलान् ॥
