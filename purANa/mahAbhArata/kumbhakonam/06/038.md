अध्यायः 038

अष्टत्रिंशोऽध्यायः ॥ भगवद्गीताध्यायः ॥ 14 ॥
KK-06-03-038-001	श्रीभगवानुवाच 
KK-06-03-038-001a	परं भूयः प्रवक्ष्यामि ज्ञानानां ज्ञानमुत्तमम् ।
KK-06-03-038-001c	यज्ज्ञात्वा मुनयः सर्वे परां सिद्धिमितो गताः ॥
KK-06-03-038-002a	इदं ज्ञानमुपाश्रित्य मम साधर्म्यमागताः ।
KK-06-03-038-002c	सर्गेऽपि नोपजायन्ते प्रलये न व्यथन्ति च ॥
KK-06-03-038-003a	मम योनिर्महद्ब्रह्म तस्मिन्गर्भं दधाम्यहम् ।
KK-06-03-038-003c	सम्भवः सर्वभूतानां ततो भवति भारत ॥
KK-06-03-038-004a	सर्वयोनिषु कौन्तेय मूर्तयः सम्भवन्तिः याः ।
KK-06-03-038-004c	तासां ब्रह्म महद्योनिरहं बीजप्रदः पिता ॥
KK-06-03-038-005a	सत्वं रजस्तम इति गुणाः प्रकृतिसम्भवाः ।
KK-06-03-038-005c	निबध्नन्ति महाबाहो देहे देहिनमव्ययम् ॥
KK-06-03-038-006a	तत्र सत्त्वं निर्मलत्वात्प्रकाशकमनामयम् ।
KK-06-03-038-006c	सुखसङ्गेन बध्नाति ज्ञानसङ्गेन चानघ ॥
KK-06-03-038-007a	रजो रागात्मकं विद्धि तृष्णासङ्गसमुद्भवम् ।
KK-06-03-038-007c	तन्निबध्नाति कौन्तेय कर्मसङ्गेन देहिनम् ॥
KK-06-03-038-008a	तमस्त्वज्ञानजं विद्धि मोहनं सर्वदेहिनाम् ।
KK-06-03-038-008c	प्रमादालस्यनिद्राभिस्तन्निबध्नाति भारत ॥
KK-06-03-038-009a	सत्वं सुखे सञ्जयति रजः कर्मणि भारत ।
KK-06-03-038-009c	ज्ञानमावृत्य तु तमः प्रमादे सञ्जयत्युत ॥
KK-06-03-038-010a	रजस्तमश्चाभिभूय सत्वं भवति भारत ।
KK-06-03-038-010c	रजः सत्वं तमश्चैव तमः सत्वं रजस्तथा ॥
KK-06-03-038-011a	सर्वद्वारेषु देहेऽस्मिन्प्राकाश उपजायते ।
KK-06-03-038-011c	ज्ञानं यदा तदा विद्याद्विवृद्धं सत्वमित्युत ॥
KK-06-03-038-012a	लोभः प्रवृत्तिरारम्भः कर्मणामशमः स्पृहा ।
KK-06-03-038-012c	रजस्येतानि जायन्ते विवृद्धे भरतर्षभ ॥
KK-06-03-038-013a	अप्रकाशोऽप्रवृत्तिश्च प्रमादो मोह एव च ।
KK-06-03-038-013c	तमस्येतानि जायन्ते विवृद्धे कुरुनन्दन ॥
KK-06-03-038-014a	यदा सत्वे प्रवृद्धे तु प्रलयं याति देहभृत् ।
KK-06-03-038-014c	तदोत्तमविदां लोकानमलान्प्रतिपद्यते ॥
KK-06-03-038-015a	रजसि प्रलयं गत्वा कर्मसङ्गिषु जायते ।
KK-06-03-038-015c	तथा प्रलीनस्तमसि मूढयोनिषु जायते ॥
KK-06-03-038-016a	कर्मणः सुकृतस्याहुः सात्विकं निर्मलं फलम् ।
KK-06-03-038-016c	रजसस्तु फलं दुःखमज्ञानं तमसः फलम् ॥
KK-06-03-038-017a	सत्वात्सञ्जायते ज्ञानं रजसो लोभ एव च ।
KK-06-03-038-017c	प्रमादमोहौ तमसो भवतोऽज्ञानमेव च ॥
KK-06-03-038-018a	ऊर्ध्वं गच्छन्ति सत्वस्था मध्ये तिष्ठन्ति राजसाः ।
KK-06-03-038-018c	जघन्यगुणवृत्तस्था अधो गच्छन्ति तामसाः ॥
KK-06-03-038-019a	नान्यं गुणेभ्यः कर्तारं यदा द्रष्टाऽनुपश्यति ।
KK-06-03-038-019a	गुणेभ्यश्च परं वेत्ति मद्भावं सोऽधिगच्छति ॥
KK-06-03-038-020a	गुणानेतानतीत्य त्रीन्देही देहसमुद्भवान् ।
KK-06-03-038-020c	जन्ममृत्युजरादुःखैर्विमुक्तोऽमृतमश्नुते ॥
KK-06-03-038-021	अर्जुन उवाच 
KK-06-03-038-021a	कैर्लिङ्गैस्त्रीन्गुणानेतानतीतो भवति प्रभो ।
KK-06-03-038-021c	किमाचारः कथं चैतांस्त्रीन्गुणानतिवर्तते ॥
KK-06-03-038-022	श्रीभगवानुवाच 
KK-06-03-038-022a	प्रकाशं च प्रवृत्तिं च मोहमेव च पाण्डव ।
KK-06-03-038-022c	न द्वेष्टि सम्प्रवृत्तानि न निवृत्तानि काङ्क्षति ॥
KK-06-03-038-023a	उदासीनवदासीनो गुणैर्यो न विचाल्यते ।
KK-06-03-038-023c	गुणा वर्तन्त इत्येव योऽवतिष्ठति नेङ्गते ॥
KK-06-03-038-024a	समदुःखसुखः स्वस्थः समलोष्टाश्मकाञ्चनः ।
KK-06-03-038-024c	तुल्यप्रियाप्रियो धीरस्तुल्यनिन्दात्मसंस्तुतिः ॥
KK-06-03-038-025a	मानापमानयोस्तुल्यस्तुल्यो मित्रारिपक्षयोः ।
KK-06-03-038-025c	सर्वारम्भपरित्यागी गुणातीतः स उच्यते ॥
KK-06-03-038-026a	मां च योऽव्यभिचारेण भक्तियोगेन सेवते ।
KK-06-03-038-026c	स गुणान्समतीत्यैतान्ब्रह्म भूयाय कल्पते ॥
KK-06-03-038-027a	ब्रह्मणो हि प्रतिष्ठाहममृतस्याव्ययस्य च ।
KK-06-03-038-027c	शाश्वतस्य च धर्मस्य सुखस्यैकान्तिकस्य च ॥ ॥

इति श्रीमन्महाभारते भीष्मपर्वणि भगवद्गीतापर्वणि अष्टत्रिंशोऽध्यायः ॥

इति श्रीमद्भगवद्गीतासूपनिषत्सु ब्रह्मविद्यायां योगशास्त्रे श्रीकृष्णार्जुनसंवादे गुणत्रयविभागयोगोनाम चतुर्दशोऽध्यायः ॥

6-38-18 जघन्यगुणवृत्तिस्थाः इति माध्वपाठः ॥
