अध्यायः 005

सञ्जयेन धृतराष्ट्रं प्रति भूतपञ्चकगुणवर्णनपूर्वकं सङ्क्षेपेण जम्बूद्वीपवर्णनम् ॥ 1 ।
KK-06-01-005-001	धृतराष्ट्र उवाच 
KK-06-01-005-001a	नदीनां पर्वतानां च नामधेयानि सञ्जय ।
KK-06-01-005-001c	तथा जनपदानां च ये चान्ये भूमिमाश्रिताः ॥
KK-06-01-005-002a	प्रमाणं च प्रमाणज्ञ पृथिव्या मम सर्वतः ।
KK-06-01-005-002c	निखिलेन समाचक्ष्व काननानि च सञ्जय ॥
KK-06-01-005-003	सञ्जय उवाच 
KK-06-01-005-003a	पञ्चेमानि महाराज महाभूतानि सङ्ग्रहात् ।
KK-06-01-005-003c	जगतीस्थानि सर्वाणि समान्याहुर्मनीषिणः ॥
KK-06-01-005-004a	भूमिरापस्तथा वायुरग्निराकाशमेव च ।
KK-06-01-005-004c	गुणोत्तराणि सर्वाणि तेषां भूमिः प्रधानतः ॥
KK-06-01-005-005a	शब्दः स्पर्शश्च रूपं च रसो गन्धश्च पञ्चमः ।
KK-06-01-005-005c	भूमेरेते गुणाः प्रोक्ता ऋषिभिस्तत्त्ववेदिभिः ॥
KK-06-01-005-006a	चत्वारोऽप्सु गुणा राजन्गन्धस्तत्र न विद्यते ।
KK-06-01-005-006c	शब्दः स्पर्शश्च रूपं च तेजसोऽथ गुणास्त्रयः ।
KK-06-01-005-006e	शब्दः स्पर्शश्च वायौ द्वौ अाकाशे शब्द एव तु ॥
KK-06-01-005-007a	एते पञ्च गुणा राजन्महाभूतेषु पञ्चसु ।
KK-06-01-005-007c	वर्तन्ते सर्वलोकेषु येषु भूताः प्रतिष्ठिताः ॥
KK-06-01-005-008ac	अन्योन्यं नाभिवर्तन्ते साम्यं भवति वै यदा ॥
KK-06-01-005-009a	यदा तु विषमीभावमाविशन्ति परस्परम् ।
KK-06-01-005-009c	तदा देहैर्देहवन्तो व्यतिरोहन्ति नान्यथा ॥
KK-06-01-005-010a	आनुपूर्व्या विनश्यन्ति जायन्ते चानुपूर्वशः ।
KK-06-01-005-010c	सर्वाण्यपरिमेयाणि तदेषां रूपमैश्वरम् ॥
KK-06-01-005-011a	तत्रतत्र हि दृश्यन्ते धातवः पाञ्चभौतिकाः ।
KK-06-01-005-011c	तेषां मनुष्यास्तर्केण प्रमाणानि प्रचक्षते ॥
KK-06-01-005-012a	अचिन्त्याः खलु ये भावा न तांस्तर्केण साधयेत् ।
KK-06-01-005-012c	प्रकृतिभ्यः परं यत्तु तदचिन्त्यस्य लक्षणम् ॥
KK-06-01-005-013a	सुदर्शनं प्रवक्ष्यामि द्वीपं तु कुरुनन्दन ।
KK-06-01-005-013c	परिमण्डलो महाराज द्वीपोऽसौ चक्रसंस्थितः ॥
KK-06-01-005-014a	नदीजालप्रतिच्छन्नः पर्वतैश्चाभ्रसन्निभैः ।
KK-06-01-005-014c	पुरैश्च विविधाकारै रम्यैर्जनपदैस्तथा ॥
KK-06-01-005-015a	वृक्षैः पुष्पफलोपेतैः सम्पन्नधनधान्यवान् ।
KK-06-01-005-015c	लवणेन समुद्रेण समन्तात्परिवारितः ॥
KK-06-01-005-016a	यथा हि पुरुषः पश्येदादर्शे मुखमात्मनः ।
KK-06-01-005-016c	एवं सुदर्शनद्वीपो दृश्यते चन्द्रमण्डले ॥
KK-06-01-005-017a	द्विरंशस्तु ततः प्लक्षो द्विरंशः शाल्मलिर्महान् ।
KK-06-01-005-017c	द्विरंशः पिप्पलस्तस्य द्विरंशश्च कुशो महान् ।
KK-06-01-005-017e	सर्वौषधिसमापन्नः पर्वतैः परिवारितः ॥
KK-06-01-005-018a	आपस्ततोऽन्या विज्ञेयाः शेषः सङ्क्षेप उच्यते ।
KK-06-01-005-018c	ततोऽन्य उच्यते चायमेनं सङ्क्षेपतः शृणु ॥ ॥

इति श्रीमन्महाभारते भीष्मपर्वणि जम्बूखण्डविनिर्माणपर्वणि पञ्चमोऽध्यायः ॥

6-5-13 किमस्य प्रमाणं का वा आकृतिस्तवाभिमतेत्याशङ्क्याह सुदर्शनमिति । सुदर्शनो नाम जम्बूवृक्षविशेषस्तन्नामाङ्कितोऽयं द्वीपः सुदर्शनद्वीपः तं प्रमाणत आकृतितश्च प्रकर्षेण वक्ष्यामि । तुशब्दः पक्षान्तरव्यावृत्त्यर्थः । चक्रसंस्थितः चक्रवत् संस्थितं संस्थानमाकारो यस्य सः ॥ 6-5-16 नन्वेवंविधस्य कथमतिसूक्ष्मत्वमुच्यतेऽत आह यथा हीति ॥
