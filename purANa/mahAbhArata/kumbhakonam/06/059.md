अध्यायः 059

स्वप्रतिज्ञां विहाय गृहीतचक्रेण कृष्णेन पादचारेण भीष्मं हन्तुमभियानम् ॥ 1 ॥ अर्जुनेन कृष्णस्य प्रतिनिवर्तनम् ॥ 2 ॥
KK-06-04-059-001	धृतराष्ट्र उवाच 
KK-06-04-059-001a	प्रतिज्ञाते ततस्तस्मिन्युद्धे भीष्मेण दारुणे ।  
KK-06-04-059-001c	क्रोधितो मम पुत्रेण दुःखितेन विशेषतः ॥
KK-06-04-059-002a	भीष्मः किमकरोत्तत्र पाण्डवेयेषु भारत ।
KK-06-04-059-002c	पितामहे वा पञ्चालास्तन्ममाचक्ष्व सञ्जय ॥
KK-06-04-059-003	सञ्जय उवाच 
KK-06-04-059-003a	गतपूर्वाह्णभूयिष्ठे तस्मिन्नहनि भारत ।
KK-06-04-059-003c	पश्चिमां दिशमास्थाय स्थिते चापि दिवाकरे ॥
KK-06-04-059-004a	जयं प्राप्तेषु हृष्टेषु पाण्डवेषु महात्मसु ।
KK-06-04-059-004c	सर्वधर्मविशेषज्ञः पिता देवव्रतस्तव ॥
KK-06-04-059-005a	अभ्ययाज्जवनैरश्वैः पाण्डवानामनीकिनीम् ।
KK-06-04-059-005c	महत्या सेनया गुप्तस्तव पुत्रैश्च सर्वशः ॥
KK-06-04-059-006a	प्रावर्तत ततो युद्धं तुमुलं रोमहर्षणम् ।
KK-06-04-059-006c	अस्माकं पाण्डवैः सार्धमनयात्तव भारत ॥
KK-06-04-059-007a	धनुषां कूजतां तत्र तलानां चाभिहन्यताम् ।
KK-06-04-059-007c	महान्समभवच्छब्दो गिरीणामिव दीर्यताम् ॥
KK-06-04-059-008a	तिष्ठ स्थितोऽस्मि विद्ध्यैनं निवर्तस्व स्थिरो भव ।
KK-06-04-059-008c	स्थिरोऽस्मि प्रहरस्वेति शब्दोऽश्रूयत सर्वशः ॥
KK-06-04-059-009a	काञ्चनेषु तनुत्रेषु किरीटेषु ध्वजेषु च ।
KK-06-04-059-009c	शिलानामिव शैलेषु पतितानामभूद्ध्वनिः ॥
KK-06-04-059-010a	पतितान्युत्तमाङ्गानि बाहवश्च विभूषिताः ।
KK-06-04-059-010c	व्यचेष्टन्त महीं प्राप्य शतशोऽथ सहस्रशः ॥
KK-06-04-059-011a	हृतोत्तमाङ्गाः केचित्तु तथैवोद्यतकार्मुकाः ।
KK-06-04-059-011c	प्रगृहीतायुधाश्चापि तस्थुः पुरुषसत्तमाः ॥
KK-06-04-059-012a	प्रावर्तत महावेगा नदी रुधिरवाहिनी ।
KK-06-04-059-012c	मातङ्गाङ्गशिला रौद्रा मांसशोणितकर्दमा ॥
KK-06-04-059-013a	वराश्वनरनागानां शरीरप्रभवा तदा ।
KK-06-04-059-013c	परलोकार्णवमुखी गृध्रगोमायुमोदिनी ॥
KK-06-04-059-014a	न दृष्टं न श्रुतं वापि युद्धमेतादृशं नृप ।
KK-06-04-059-014c	यथा तव सुतानां च पाण्डवानां च भारत ॥
KK-06-04-059-015a	नासीद्रथपथस्तत्र योधैर्युधि निपातितैः ।
KK-06-04-059-015c	गजैश्च पतितैर्नीलैर्गिरिशृङ्गैरिवावृतः ॥
KK-06-04-059-016a	विकीर्णैः कवचैश्चित्रैः शिरस्त्राणैश्च मारिष ।
KK-06-04-059-016c	शुशुभे तद्रणस्थानं शरदीव नभस्तलम् ॥
KK-06-04-059-017a	विनिर्भिन्नाः शरैः केचिदन्त्रापीडप्रकर्षिणः ।
KK-06-04-059-017c	अभीताः समरे शत्रूनभ्यधावन्त दर्पिताः ॥
KK-06-04-059-018a	तात भ्रातः सखे बन्धो वयस्य मम मातुल ।
KK-06-04-059-018c	मा मां परित्यजेत्यन्ये चुक्रुशुः पतिता रणे ॥
KK-06-04-059-019a	अथाभ्येहि त्वमागच्छ किं भीतोसि क्व यास्यसि ।
KK-06-04-059-019c	स्थितोऽहं समरे मा भैरिति चान्ये विचुक्रुशुः ॥
KK-06-04-059-020a	तत्र भीष्मः शान्तनवो नित्यं मण्डलकार्मुकः ।
KK-06-04-059-020c	मुमोच बाणान्दीप्ताग्रानहीनाशीविषानिव ॥
KK-06-04-059-021a	शरैरेकायनीकुर्वन्दिशः सर्वा यतव्रतः ।
KK-06-04-059-021c	जघान पाण्डवरथानादिश्य भरतर्षभ ॥
KK-06-04-059-022a	स नृत्यन्वै रथोपस्थे दर्शयन्पाणिलाघवम् ।
KK-06-04-059-022c	अलातचक्रवद्राजंस्तत्र तत्र स्म दृश्यते ॥
KK-06-04-059-023a	तमेकं समरे शूरं पाण्डवाः सृञ्जयैः सह ।
KK-06-04-059-023c	अनेकशतसाहस्रं समपश्यन्त लाघवात् ॥
KK-06-04-059-024a	मायाकृतात्मानमिव भीष्मं तत्र स्म मेनिरे ।
KK-06-04-059-024c	पूर्वस्यां दिशि तं दृष्ट्वा प्रतीच्यां ददृशुर्जनाः ॥
KK-06-04-059-025a	उदीच्यां चैवमालोक्य दक्षिणस्यां पुनः प्रभो ।
KK-06-04-059-025c	एवं स समरे शूरो गाङ्गेयः प्रत्यदृश्यत ॥
KK-06-04-059-026a	न चैवं पाण्डवेयानां कश्चिच्छक्नोति वीक्षितुम् ।
KK-06-04-059-026c	विशिखानेव पश्यन्ति भीष्मचापच्युतान्बहून् ॥
KK-06-04-059-027a	कुर्वाणं समरे कर्म सूदयानं च वाहिनीम् ।
KK-06-04-059-027c	व्याक्रोशन्त रणे तत्र नरा बहुविधा बहु ॥
KK-06-04-059-028a	अमानुषेण रूपेण चरन्तं पितरं तव ।
KK-06-04-059-028c	शलभा इव राजानः पतन्ति विधिचोदिताः ॥
KK-06-04-059-029a	भीष्माग्निमभिसङ्क्रुद्धं विनाशाय सहस्रशः ।
KK-06-04-059-029c	न हि मोघः शरः कश्चिदासीद्भीष्मस्य संयुगे ॥
KK-06-04-059-030a	नरनागाश्वकायेषु बहुत्वाल्लघुयोधिनः ।
KK-06-04-059-030c	भिनत्त्येकेन बाणेन सुमुखेन पतत्रिणा ॥
KK-06-04-059-031a	गजं कङ्कटसन्नद्धं वज्रेणेव शिलोच्चयम् ।
KK-06-04-059-031c	द्वौ त्रीनपि गजारोहान्पिण्डितान्वर्मितानपि ॥
KK-06-04-059-032a	नाराचेन सुमुक्तेन निजघान पिता तव ।
KK-06-04-059-032c	यो यो भीष्मं नरव्याघ्रमभ्येति युधि कश्चन ॥
KK-06-04-059-033a	मुहूर्तदृष्टः स मया पतितो भुवि दृश्यते ।
KK-06-04-059-033c	एवं सा धर्मराजस्य वध्यमाना महाचमूः ॥
KK-06-04-059-034a	भीष्मेणातुलवीर्येण व्यशीर्यत सहस्रधा ।
KK-06-04-059-034c	प्राकम्पत महासेना शरवर्षेण तापिता ॥
KK-06-04-059-035a	पश्यतो वासुदेवस्य पार्थस्याथ शिखण्डिनः ।
KK-06-04-059-035c	यतमानाऽपि ते वीरा द्रवमाणान्महारथान् ॥
KK-06-04-059-036a	नाशक्नुवन्वारयितुं भीष्मबाणप्रपीडितान् ।
KK-06-04-059-036c	महेन्द्रसमवीर्येण वध्यमाना महाचमूः ॥
KK-06-04-059-037a	अभज्यत महाराज न च द्वौ सह धावतः ।
KK-06-04-059-037c	आविद्धनरनागाश्वं पतितध्वजकूबरम् ॥
KK-06-04-059-038a	अनीकं पाण्डुपुत्राणां हाहाभूतमचेतनम् ।
KK-06-04-059-038c	जघानात्र पिता पुत्रं पुत्रश्च पितरं तथा ॥
KK-06-04-059-039a	प्रियं सखायं चाक्रन्दे सखा दैवबलात्कृतः । 
KK-06-04-059-039c	विमुच्य कवचान्यन्ये पाण्डुपुत्रस्य सैनिकाः ॥
KK-06-04-059-040a	विमुक्तकेशा धावन्तः प्रत्यदृश्यन्त भारत ।
KK-06-04-059-040c	तद्गोकुलमिवोद्भ्रान्तमुद्भ्रान्तरथयूथपम् ॥
KK-06-04-059-041a	ददृशे पाण्डुपुत्रस्य सैन्यमार्तस्वरं तदा ।
KK-06-04-059-041c	प्रभज्यमानं सैन्यं तु दृष्ट्वा यादवनन्दनः ॥
KK-06-04-059-042a	उवाच पार्थं बीभत्सुं निगृह्य रथमुत्तमम् ।
KK-06-04-059-042c	अयं स कालः सम्प्राप्तः पार्थ यस्तेऽभिकाङ्क्षितः ॥
KK-06-04-059-043a	प्रहरस्व नरव्याघ्र न चेन्मोहाद्विमुह्यसे ।
KK-06-04-059-043c	यत्त्वया कथितं वीर पुरा राज्ञां समागमे  ॥
KK-06-04-059-044a	भीष्मद्रोणमुखान्सर्वान्धार्तराष्ट्रस्य सैनिकान् ।
KK-06-04-059-044c	सानुबन्धान्हनिष्यामि ये मां योत्स्यन्ति संयुगे ॥
KK-06-04-059-045a	इति तत्कुरु कौन्तेय सत्यं वाक्यमरिन्दम ।
KK-06-04-059-045c	बीभत्सो पश्य सैन्यं स्वं भज्यमानं ततस्ततः ॥
KK-06-04-059-046a	द्रवतश्च महीपालान्पश्य यौधिष्ठिरे बले ।
KK-06-04-059-046c	दृष्ट्वा हि भीष्मं समरे व्यात्ताननमिवान्तकम् ॥
KK-06-04-059-047a	भयार्ताः प्रपलायन्ते सिंहात्क्षुद्रमृगा इव ।
KK-06-04-059-047c	एवमुक्तः प्रत्युवाच वासुदेवं धनञ्जयः ॥
KK-06-04-059-048a	नोदयाश्वान्यतो भीष्मो विगाहे तद्बलार्णवम् ।
KK-06-04-059-048c	पातयिष्यामि दुर्धर्षं वृद्धं कुरुपितामहम् ॥
KK-06-04-059-049	सञ्जय उवाच 
KK-06-04-059-049a	ततोऽश्वान्रजतप्रख्यान्नोदयामास माधवः ।
KK-06-04-059-049c	यतो भीष्मरथो राजन्दुष्प्रेक्ष्यो रश्मिमानिव ॥
KK-06-04-059-050a	ततस्तत्पुनरावृत्तं युधिष्ठिरबलं महत् ।
KK-06-04-059-050c	दृष्ट्वा पार्थं महाबाहुं भीष्मायोद्यतमाहवे ॥
KK-06-04-059-051a	ततो भीष्मः कुरुश्रेष्ठ सिंहवद्विनदन्मुहुः ।
KK-06-04-059-051c	धनञ्जयरथं शीघ्रं शरवर्षैरवाकिरत् ॥
KK-06-04-059-052a	क्षणेन स रथस्तस्य सहयः सहसारथिः ।
KK-06-04-059-052c	शरवर्षेण महता सञ्छन्नो न प्रकाशते ॥
KK-06-04-059-053a	वासुदेवस्त्वसम्भ्रान्तो धैर्यमास्थाय सत्त्ववान् ।
KK-06-04-059-053c	चोदयामास तानश्वान्विभिन्नान्भीष्मसायकैः ॥
KK-06-04-059-054a	ततः पार्थो धनुर्गृह्य दिव्यं जलदनिःस्वनम् ।
KK-06-04-059-054c	पातयामास भीष्मस्य धनुश्छित्वा त्रिभिः शरैः ॥
KK-06-04-059-055a	स च्छिन्नधन्वा कौरव्यः पुनरन्यन्महद्धनुः ।
KK-06-04-059-055c	निमिषान्तरमात्रेण सज्यं चक्रे पिता तव ॥
KK-06-04-059-056a	विचकर्ष ततो दोर्भ्यां धनुर्जलदनिःस्वनम् ।
KK-06-04-059-056c	अथास्य तदपि क्रुद्धश्चिच्छेद धनुरर्जुनः ॥
KK-06-04-059-057a	तस्य तत्पूजयामास लाघवं शन्तनोः सुतः ।
KK-06-04-059-057c	साधु पार्थ महाबाहो साधु भो पाण्डुनन्दन ॥
KK-06-04-059-058a	त्वय्येवैतद्युक्तरूपं महत्कर्म धनञ्जय ।
KK-06-04-059-058c	प्रीतोऽस्मि सुभृशं पुत्र कुरु युद्धं मया सह ॥
KK-06-04-059-059a	इति पार्थं प्रशस्याथ प्रगृह्यान्यन्महद्धनुः ।
KK-06-04-059-059c	मुमोच समरे वीरः शरान्पार्थरथं प्रति ॥
KK-06-04-059-060a	अदर्शयद्वासुदेवो हययाने परं बलम् ।
KK-06-04-059-060c	मोघान्कुर्वञ्शरांस्तस्य मण्डलान्व्यचरल्लघु ॥
KK-06-04-059-061a	तथा भीष्मस्तु सुदृढं वासुदेवधनञ्जयौ ।
KK-06-04-059-061c	विव्याध निशितैर्बाणैः सर्वगात्रेषु भारत ॥
KK-06-04-059-062a	शुशुभाते नरव्याघ्रौ तौ भीष्मशरविक्षतौ ।
KK-06-04-059-062c	गोवृषाविव संरब्धौ विषाणोल्लेखनाङ्कितौ ॥
KK-06-04-059-063a	पुनश्चापि सुसंरब्धः शरैः शतसहस्रशः ।
KK-06-04-059-063c	कृष्णयोर्युधि संरब्धो भीष्मः प्राच्छादयद्दिशः ।
KK-06-04-059-063e	`पार्थोऽपि समरे क्रुद्धो भीष्मस्यावारयद्दिशः ॥'
KK-06-04-059-064a	वार्ष्णेयं च शरैस्तीक्ष्णैः कम्पयामास रोषितः ।
KK-06-04-059-064c	मुहुरभ्यर्दयन्भीष्मः प्रहस्य स्वनवत्तदा ॥
KK-06-04-059-065a	ततस्तु कृष्णः समरे दृष्ट्वा भीष्मपराक्रमम् ।
KK-06-04-059-065c	सम्प्रेक्ष्य च महाबाहुः पार्थस्य मृदुयुद्धताम् ॥
KK-06-04-059-066a	भीष्मं च शरवर्षाणि सृजन्तमनिशं युधि ।
KK-06-04-059-066c	प्रतपन्तमिवादित्यं मध्यमासाद्य सेनयोः ॥
KK-06-04-059-067a	वरान्वरान्विनिघ्नन्तं पाण्डुपुत्रस्य सैनिकान् ।
KK-06-04-059-067c	युगान्तमिव कुर्वाणं भीष्मं यौधिष्ठिरे बले ॥
KK-06-04-059-068a	अमृष्यमाणो भगवान्केशवः परवीरहा ।
KK-06-04-059-068c	अचिन्तयदमेयात्मा नास्ति यौधिष्ठिरं बलम् ॥
KK-06-04-059-069a	एकाह्ना हि रणे भीष्मो नाशयेद्देवदानवान् ।
KK-06-04-059-069c	किं नु पाण्डुसुतान्युद्धे सबलान्सपदानुगान् ॥
KK-06-04-059-070a	द्रवते च महासैन्यं पाण्डवस्य महात्मनः ।
KK-06-04-059-070c	एते च कौरवास्तूर्णं प्रभग्नान्वीक्ष्य सोमकान् ॥
KK-06-04-059-071a	प्राद्रवन्ति रणे दृष्ट्वा हर्षयन्तः पितामहम् ।
KK-06-04-059-071c	सोहं भीष्मं निहन्म्यद्य पाण्डवार्थाय दंशितः ॥
KK-06-04-059-072a	भारमेतं विनेष्यामि पाण्डवानां महात्मनाम् ।
KK-06-04-059-072c	अर्जुनो हि शरैस्तीक्ष्णैर्वध्यमानोऽपि संयुगे ॥
KK-06-04-059-073a	कर्तव्यं नाभिजानाति रणे भीष्मस्य गौरवात् ।
KK-06-04-059-073c	तथा चिन्तयतस्तस्य भूय एव पितामहः ।
KK-06-04-059-073a	प्रेषयामास सङ्क्रुद्धः शरान्पार्थरथं प्रति ॥
KK-06-04-059-074c	तेषां बहुत्वात्तु भृशं शराणां दिशश्च सर्वाः पिहिता बभूवुः ।
KK-06-04-059-074a	न चान्तरिक्षं न दिशो न भूमिर्न भास्करोऽदृश्यत रश्मिमाली ॥
KK-06-04-059-075c	ववुश्च वातास्तुमुलाः सधूमा दिशश्च सर्वाः क्षुभिता बभूवुः ।
KK-06-04-059-075a	द्रोणो विकर्णोऽथ जयद्रथश्च भूरिश्रवाः कृतवर्मा कृपश्च ॥
KK-06-04-059-076a	श्रुतायुरम्बष्ठपतिश्च राजा विन्दानुविन्दौ च सुदक्षिणश्च ।
KK-06-04-059-076c	प्राच्याश्च सौवीरगणाश्च सर्वे वसातयः क्षुद्रकमालवाश्च ॥
KK-06-04-059-077a	किरीटिनं त्वरमाणाभिसस्रुर्निदेशगाः शान्तनवस्य राज्ञः ।
KK-06-04-059-077c	तं वाजिपादातरथौघजालैरनेकसाहस्रशतैर्ददर्श ॥
KK-06-04-059-078a	किरीटिनं सम्परिवार्यमाणं शिनेर्नप्ता वारणयूथपैश्च ।
KK-06-04-059-078c	ततस्तु दृष्ट्वार्जुनवासुदेवौ पदातिनागाश्वरथैः समन्तात् ॥
KK-06-04-059-079a	अभिद्रुतौ शस्त्रभृतां वरिष्ठौ शिनिप्रवीरोऽभिससार तूर्णम् ।
KK-06-04-059-079c	स तान्यनीकानि महाधनुष्मान्शिनिप्रवीरः सहसाऽभिपत्य ॥
KK-06-04-059-080a	चकार साहाय्यमथार्जुनस्य विष्णुर्यथा वृत्रनिषूदनस्य ।
KK-06-04-059-080c	विशीर्णनागाश्वरथध्वजौघं भीष्मेण वित्रासितसर्वयोधम् ॥
KK-06-04-059-081a	युधिष्ठिरानीकमभिद्रवन्तं प्रोवाच सन्दृश्य शिनिप्रवीरः ।
KK-06-04-059-081c	क्व क्षत्रिया यास्यथ नैष धर्मः सतां पुरस्तात्कथितः पुराणैः ॥
KK-06-04-059-082a	मा स्वां प्रतिज्ञां त्यजत प्रवीराः स्वं वीरधर्मं परिपालयध्वम् ।
KK-06-04-059-082c	तान्वासवानन्तरजो निशाम्य नरेन्द्रमुख्यान्द्रवतः समन्तात् ॥
KK-06-04-059-083a	पार्थस्य दृष्ट्वा मृदुयुद्धतां च भीष्मं च सङ्ख्ये समुदीर्यमाणम् ।
KK-06-04-059-083c	अमृष्यमाणः स ततो महात्मा यशस्विनं सर्वदशार्हभर्ता ॥
KK-06-04-059-084a	उवाच शैनेयमभिप्रशंसन्दृष्ट्वा कुरूनापततः समग्रान् ।
KK-06-04-059-084c	ये यान्ति ते यान्तु शिनिप्रवीर येऽपि स्थिताः सात्वत तेऽपि यान्तु ॥
KK-06-04-059-085a	भीष्मं रथात्पश्य निपात्यमानं द्रोणं च सङ्ख्ये सगणं मयाऽद्य ।
KK-06-04-059-085c	न सारथेः सात्वत कौरवाणां क्रुद्धस्य मुच्येत रणेऽद्य कश्चित् ॥
KK-06-04-059-086a	तस्मादहं गृह्य रथाङ्गमुग्रं प्राणं हरिष्यामि महाव्रतस्य ।
KK-06-04-059-086c	निहत्य भीष्मं सगणं तथाजौ द्रोणं च शैनेय रथप्रवीरौ ॥
KK-06-04-059-087a	प्रीतिं करिष्यामि धनञ्जयस्य राज्ञश्च भीमस्य तथाऽश्विनोश्च ।
KK-06-04-059-087c	निहत्य सर्वान्धृतराष्ट्रपुत्रांस्तत्पक्षिणो ये च नरेन्द्रमुख्याः ।
KK-06-04-059-087e	राज्येन राजानमजातशत्रुं सम्पादयिष्याम्यहमद्य हृष्टः ॥
KK-06-04-059-088a	` इतीदमुक्त्वा स महानुभावः सस्मार चक्रं निशितं पुराणम् ।
KK-06-04-059-088c	सुदर्शनं चिन्तितमात्रमेव तस्याग्रहस्तं स्वयमारुरोह ॥
KK-06-04-059-089a	तच्चक्रपद्मं प्रगृहीतमाजौ रराज नारायणबाहुनालम् ।
KK-06-04-059-089c	यथादिपद्मं तरुणार्कवर्णं रराज नारायणनाभिजातम् ॥
KK-06-04-059-090a	तत्कृष्णकोपोदयसूर्यबुद्धं क्षुरान्ततीक्ष्णाग्रसुजातपत्रम् ।
KK-06-04-059-090c	तेस्यैव देहोरुसरःप्ररूढं रराज नारायणबाहुनालम् ॥'
KK-06-04-059-091a	ततः सुनाभं वसुदेवपुत्रः सूर्यप्रभं वज्रसमप्रभावम् ।
KK-06-04-059-091c	क्षुरान्तमुद्यम्य भुजेन चक्रं रथादवप्लुत्य विसृज्य वाहान् ।
KK-06-04-059-091e	सङ्कम्पयन्गां चरणैर्महात्मा वेगेन कृष्णः प्रससार भीष्मम् ॥
KK-06-04-059-092a	मदान्धमाजौ समुदीर्णदर्पं सिंहो जिघांसन्निव वारणेन्द्रम् ।
KK-06-04-059-092c	सोऽभिद्रवन्भीष्ममनीकमध्ये क्रुद्धो महेन्द्रावरजः प्रमाथी ।
KK-06-04-059-092e	व्यालम्बिपीताम्बरधृक्चकाशे घनो यथा खे तडितावनद्धः ॥
KK-06-04-059-093a	तमात्तचक्रं प्रणदन्तमुच्चैः क्रुद्धं महेन्द्रावरजं समीक्ष्य ।
KK-06-04-059-093c	सर्वाणि भूतानि भृशं विनेदुः क्षयं कुरूणामिव चिन्तयित्वा ॥
KK-06-04-059-094a	स वासुदेवः प्रगृहीतचक्रः संवर्तयिष्यन्निव सर्वलोकम् ।
KK-06-04-059-094c	अभ्युत्पतँल्लोकगुरुर्बभासे भूतानि धक्ष्यन्निव धूमकेतुः ॥
KK-06-04-059-095a	तमाद्रवन्तं प्रगृहीतचक्रं दृष्ट्वा देवं शान्तनवस्तदानीम् ।
KK-06-04-059-095c	असम्भ्रमं तद्विचकर्ष दोर्भ्यां महाधनुर्गाण्डिवतुल्यघोषम् ।
KK-06-04-059-095e	उवाच भीष्मस्तमनन्तपौरुषं गोविन्दमाजावविमूढचेताः ॥
KK-06-04-059-096a	एह्येहि देवेश जगन्निवास नमोस्तु ते माधव चक्रपाणे ।
KK-06-04-059-096c	प्रसह्य मां पातय लोकनाथ रथोत्तमात्सर्वशरण्य सङ्ख्ये ॥
KK-06-04-059-097a	त्वया हतस्यापि ममाऽद्य कृष्ण श्रेयः परस्मिन्निह चैव लोके ।
KK-06-04-059-097c	सम्भावितोऽस्म्यन्धकवृष्णिनाथ लोकैस्त्रिभिर्वीर तवाभियानात् ॥
KK-06-04-059-098a	रथादवप्लुत्य ततस्त्वरावान्पार्थोऽप्यनुद्रुत्य यदुप्रवीरम् ।
KK-06-04-059-098c	जग्राह पीनोत्तमलम्बबाहुं बाह्वोर्हरिं व्यायतपीनबाहुः ॥
KK-06-04-059-099a	निगृह्यमणाश्च तदाऽऽदिदेवो भृशं सरोषः किल नाम योगी ।
KK-06-04-059-099c	आदाय वेगेन जगाम विष्णुर्जिष्णुं महावात इवैकवृक्षम् ॥
KK-06-04-059-100a	पार्थस्तु विष्टभ्य बलेन पादौ भीष्मान्तिकं तूर्णमभिद्रवन्तम् ।
KK-06-04-059-100c	बलान्निजग्राह हरिं किरीटी पदेऽथ राजन्दशमे कथञ्चित् ॥
KK-06-04-059-101a	अवस्थितं च प्रणिपत्य कृष्णं प्रीतोऽर्जुनः काञ्चनचित्रमाली ।
KK-06-04-059-101c	उवाच कोपे प्रतिसंहरेति गतिर्भवान्केशव पाण्डवानाम् ॥
KK-06-04-059-102a	न हास्यते कर्म यथाप्रतिज्ञं पुत्रैः शपे केशव सोदरैश्च ।
KK-06-04-059-102c	अन्तं करिष्यामि यथा कुरूणां त्वयाऽहमिन्द्रानुजसम्प्रयुक्तः ॥
KK-06-04-059-103a	'ततः प्रतिज्ञां समयं च तस्य जनार्दनः प्रीतमना निशम्य ।
KK-06-04-059-103c	स्थितः प्रिये कौरवसत्तमस्य रथं सचक्रः पुनरारुरोह ॥
KK-06-04-059-104a	`ततः प्रतिज्ञां समवाप्य भीष्मः कृताञ्चलिः स्तुत्यमथाकरोद्वै ।
KK-06-04-059-104c	त्रैविक्रमे यस्य वपुर्बभासे तथैव दृष्ट्वा तु समुज्ज्वलन्तम् ॥
KK-06-04-059-105a	प्रगृह्य शङ्खं द्विषतां निहन्ता स तानभीषून्पुनराददानः ।
KK-06-04-059-105c	भीष्मं शरैः सम्परिवार्य सङ्ख्ये चिच्छेद भूरिश्रवसश्च चापम् ॥
KK-06-04-059-106a	शल्यं च विद्ध्वा नवभिः पृषत्कैर्दुर्योधनं वक्षसि निर्बिभेद ।'
KK-06-04-059-106c	विनादयामास ततो दिशश्च स पाञ्चजन्यस्य रवेण शौरिः ॥
KK-06-04-059-107a	व्याविद्धनिष्काङ्गदकुण्डलं तं रजोविकीर्णाञ्चितपद्मनेत्रम् ।
KK-06-04-059-107c	विशुद्धदंष्ट्रं प्रगृहीतशङ्खं विचुक्रुशुः प्रेक्ष्य कुरुप्रवीराः ॥
KK-06-04-059-108a	मृदङ्गभेरीपणवप्रणादा नेमिस्वना दुन्दुभिनिःस्वनाश्च ।
KK-06-04-059-108c	ससिंहनादाश्च बभूवुरुग्राः सर्वेष्वनीकेषु ततः कुरूणाम् ॥
KK-06-04-059-109a	गाण्डीवघोषः स्तनयित्नुकल्पो जगाम पार्थस्य नभो दिशश्च ।
KK-06-04-059-109c	जग्मुश्च बाणा विमलाः प्रसन्नाः सर्वा दिशः पाण्डवचापमुक्ताः ॥
KK-06-04-059-110a	तं कौरवाणामधिपो जवेन भीष्मेण भूरिश्रवसा च सार्धम् ।
KK-06-04-059-110c	अभ्युद्ययावुद्यतबाणपाणिः कक्षं दिधक्षन्निव धूमकेतुः ॥
KK-06-04-059-111a	अथार्जुनाय प्रजिघाय भल्लान् भूरिश्रवाः सप्त सुवर्णपुङ्खान् ।
KK-06-04-059-111c	दुर्योधनस्तोमरमुग्रवेगं शल्यो गदां शान्तनवश्च शक्तिम् ॥
KK-06-04-059-112a	स सप्तभिः सप्त शरप्रवेकान् संवार्य भूरिश्रवसा विसृष्टान् ।
KK-06-04-059-112c	शितेन दुर्योधनबाहुमुक्तं क्षुरेण तत्तोमरमुन्ममाथ ॥
KK-06-04-059-113a	ततः शुभामापततीं स शक्तिं विद्युत्प्रभां शान्तनवेन मुक्ताम् ।
KK-06-04-059-113c	गदां च मद्राधिपबाहुमुक्तां द्वाभ्यां शराभ्यां निचकर्त वीरः ॥
KK-06-04-059-114a	ततो भुजाभ्यां बलवद्विकृष्य चित्रं धनुर्गाण्डिवमप्रमेयम् ।
KK-06-04-059-114c	माहेन्द्रमस्त्रं विधिवत्सुघोरं प्रादुश्चकाराद्भुतमन्तरिक्षे ॥
KK-06-04-059-115a	तेनोत्तमास्त्रेण ततो महात्मा सर्वाण्यनीकानि महाधनुष्मान् ।
KK-06-04-059-115c	शरौघजालैर्विमलाग्निवर्णैर्निवारयामास किरीटमाली ॥
KK-06-04-059-116a	शिलीमुखाः पार्थधनुःप्रमुक्ता रथान्ध्वजाग्राणि धनूंषि बाहून् ।
KK-06-04-059-116c	निकृत्य देहान्विविशुः परेषां नरेन्द्रनागेन्द्रतुरङ्गमाणाम्  ॥
KK-06-04-059-117a	ततो दिशः सोऽनुदिशश्च पार्थः शरैः सुधारैः समरे वितत्य ।
KK-06-04-059-117c	गाण्डीवशब्देन मनांसि तेषां किरीटमाली व्यथयाञ्चकार ॥
KK-06-04-059-118a	तस्मिंस्तथा घोरतमे प्रवृत्ते शङ्खस्वना दुन्दुभिनिःस्वनाश्च ।
KK-06-04-059-118c	अन्तर्हिता गाण्डिवनिःस्वनेन बभूवुरुग्राश्वरथप्रणादाः ॥
KK-06-04-059-119a	गाण्डीवशब्दं तमथो विदित्वा विराटराजप्रमुखाः प्रवीराः ।
KK-06-04-059-119c	पाञ्चालराजो द्रुपदश्च वीरस्तं देशमाजग्मुरदीनसत्त्वाः ॥
KK-06-04-059-120a	सर्वाणि सैन्यानि तु तावकानि यतो यतो गाण्डिवजः प्रणादः ।
KK-06-04-059-120c	ततस्ततः सन्नतिमेव जग्मुर्न तं प्रतीपोऽभिससार कश्चित् ॥
KK-06-04-059-121a	तस्मिन्सुघोरे नृप सम्प्रहारे हताः प्रवीराः सरथाश्वसूताः ।
KK-06-04-059-121c	गजाश्च नाराचनिपाततप्ता महापताकाः शुभरुक्मकक्ष्याः ॥
KK-06-04-059-122a	परीतसत्वाः सहसा निपेतुः किरीटिना भिन्नतनुत्रकायाः ।
KK-06-04-059-122c	दृढं हताः पत्रिभिरुग्रवेगैः पार्थेन भल्लैर्विमलैः शिताग्रैः ॥
KK-06-04-059-123a	निकृत्तयन्त्रा निहतेन्द्रकीला ध्वजा महान्तो ध्वजिनीमुखेषु ।
KK-06-04-059-123c	पदातिसङ्घाश्च रथाश्च सङ्ख्ये हयाश्च नागाश्च धनञ्जयेन ॥
KK-06-04-059-124a	बाणाहतास्तूर्णमपेतसत्वा विष्टभ्य गात्राणि निपेतुरुर्व्याम् ।
KK-06-04-059-124c	ऐन्द्रेण तेनास्त्रवरेण राजन् महाहवे भिन्नतनुत्रदेहाः ॥
KK-06-04-059-125a	ततः शरौघैर्निशितैः किरीटिना नृदेहशस्त्रक्षतलोहितोदा ।
KK-06-04-059-125c	नदी सुघोरा नरमेदफेना प्रवर्तिता तत्र रणाजिरे वै ॥
KK-06-04-059-126a	वेगेन साऽतीव पृथुप्रवाहा परेतनागाश्वशरीररोधाः ।
KK-06-04-059-126c	नरेन्द्रमज्जोच्छ्रितमांसपङ्काः प्रभूतरक्षोगणभूतसेविता ॥
KK-06-04-059-127a	शिरःकपालाकुलकेशशाद्वला शरीरसङ्घातसहस्रवाहिनी ।
KK-06-04-059-127c	विशीर्णनानाकवचोर्मिसङ्कुला नराश्वनागास्थिनिकृत्तशर्करा ॥
KK-06-04-059-128a	श्वकङ्कशालावृकगृध्रकाकैः क्रव्यादसङ्घैश्च तरक्षुभिश्च ।
KK-06-04-059-128c	उपेतकूलां ददृशुर्मनुष्याः क्रूरां महावैतरणीप्रकाशाम् ॥
KK-06-04-059-129a	प्रवर्तितामर्जुनबाणसङ्घैर्मेदोवसासृक्प्रवहां सुभीमाम् ।
KK-06-04-059-129c	हतप्रवीरां च तथैव दृष्ट्वा सेनां कुरूणामथ फल्गुनेन ॥
KK-06-04-059-130a	ते चेदिपाञ्चालकरूषमत्स्याः पार्थाश्च सर्वे सहिताः प्रणेदुः ।
KK-06-04-059-130c	जयप्रगल्भाः पुरुषप्रवीराः सन्त्रासयन्तः कुरुवीरयोधान् ॥
KK-06-04-059-131a	हतप्रवीराणि बलानि दृष्ट्वा किरीटिना शत्रुभयावहेन ।
KK-06-04-059-131c	वित्रास्य सेनां ध्वजिनीपतीनां सिंहो मृगाणामिव यूथसङ्घान् ॥
KK-06-04-059-132a	विनेदतुस्तावतिहर्षयुक्तौ गाण्डीवधन्वा च जनार्दनश्च ।
KK-06-04-059-132c	ततो रविं संवृतरश्मिजालं दृष्ट्वा भृशं शस्त्रपरिक्षताङ्गाः ॥
KK-06-04-059-133a	तदैन्द्रमस्त्रं विततं च घोरमसह्यमुद्वीक्ष्य युगान्तकल्पम् ।
KK-06-04-059-133c	अथापयानं कुरवः सभीष्माः सद्रोणदुर्योधनबाह्लिकाश्च ॥
KK-06-04-059-134a	चक्रुर्निशां सन्धिगतां समीक्ष्य विभावसोर्लोहितरागयुक्ताम् ।
KK-06-04-059-134c	अवाप्य कीर्तिं च यशश्च लोके विजित्य शत्रूंश्च धनञ्जयोऽपि ॥
KK-06-04-059-135a	ययौ नरेन्द्रैः सहसोदरैश्च समाप्तकर्मा शिबिरं निशायाम् ।
KK-06-04-059-135c	ततः प्रजज्ञे तुमुलः कुरूणां निशामुखे घोरतमः प्रणादः ॥
KK-06-04-059-136a	रणे रथानामयुतं निहत्य हता गजाः सप्तशतार्जुनेन ।
KK-06-04-059-136c	प्राच्याश्च सौवीरगणाश्च सर्वे निपातिताः क्षुद्रकमालवाश्च ॥
KK-06-04-059-137a	महत्कृतं कर्म धनञ्जयेन कर्तुं यथा नार्हति कश्चिदन्यः ।
KK-06-04-059-137c	श्रुतायुरम्बष्ठपतिश्च राजा तथैव दुर्मर्षणचित्रसेनौ ॥
KK-06-04-059-138a	द्रोणः कृपः सैन्धवबाह्लिकौ च भूरिश्रवाः शल्यशलौ च राजन् ।
KK-06-04-059-138c	अन्ये च योधाः शतशः समेताः क्रुद्धेन पार्थेन रणस्य मध्ये ॥
KK-06-04-059-139a	स्वबाहुवीर्येण जिताः सभीष्माः किरीटिना लोकमहारथेन ।
KK-06-04-059-139c	इति ब्रुवन्तः शिबिराणि जग्मुः सर्वे गणा भारत ये त्वदीयाः ॥
KK-06-04-059-140a	उल्कासहस्रैश्च सुसम्प्रदीप्तैर्विभ्राजमानैश्च तथा प्रदीपैः ।
KK-06-04-059-140c	किरीटिवित्रासितसर्वयोधा चक्रे निवेशं ध्वजिनी कुरूणाम् ॥ ॥

इति श्रीमन्महाभारते भीष्मपर्वणि भीष्मवधपर्वणि तृतीयदिवसयुद्धे एकोनषष्टितमोऽध्यायः ॥

6-59-31 पिण्डितान् एकस्थान् । वर्मितान् कवचिनः ॥ 6-59-39 आक्रन्दे युद्धे ॥ 6-59-83 समुदीर्यमाणं वर्धमानप्रयत्नम् ॥ 6-59-87 अश्विनोरश्विपुत्रयोर्नकुलसहदेवयोः ॥ 6-59-111 प्रजिघाय प्रेषयामास ॥ 6-59-112 शरप्रवेकान् बाणश्रेष्ठान् ॥
