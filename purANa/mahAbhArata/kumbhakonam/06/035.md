अध्यायः 035

पञ्चत्रिंशोऽध्यायः ॥ भगवद्गीताद्यायः ॥ 11 ॥
KK-06-03-035-001	अर्जुन उवाच 
KK-06-03-035-001a	मदनुग्रहाय परमं गुह्यमध्यात्मसञ्ज्ञितम् ।
KK-06-03-035-001c	यत्त्वयोक्तं वचस्तेन मोहोऽयं विगतो मम ॥
KK-06-03-035-002a	भवाप्ययौ हि भूतानां श्रुतौ विस्तरशो मया ।
KK-06-03-035-002c	त्वत्तः कमलपत्राक्ष माहात्म्यमपि चाव्ययम् ॥
KK-06-03-035-003a	एवमेतद्यथात्थ त्वमात्मानं परमेश्वर ।
KK-06-03-035-003c	द्रष्टुमिच्छामि ते रूपमैश्वरं पुरुषोत्तम ॥
KK-06-03-035-004a	मन्यसे यदि तच्छक्यं मया द्रष्टुमिति प्रभो ।
KK-06-03-035-004c	योगेश्वर ततो मे त्वं दर्शयात्मानमव्ययम् ॥
KK-06-03-035-005	श्रीभगवानुवाच 
KK-06-03-035-005a	पश्य मे पार्थ रूपाणि शतशोऽथ सहस्रशः ।
KK-06-03-035-005c	नानाविधानि दिव्यानि नानावर्णाकृतीनि च ॥
KK-06-03-035-006a	पश्यादित्यान्वसून्रुद्रानश्विनौ मरुतस्तथा ।
KK-06-03-035-006c	बहून्यदृष्टपूर्वाणि पश्याऽश्चर्याणि भारत ॥
KK-06-03-035-007a	इहैकस्थं जगत्कृत्स्नं पश्याद्य सचराचरम् ।
KK-06-03-035-007c	मम देहे गुडाकेश यच्चान्यद्द्रष्टुमिच्छसि ॥
KK-06-03-035-008a	न तु मां शक्ष्यसे द्रष्टुमनेनैव स्वचक्षुषा ।
KK-06-03-035-008c	दिव्यं ददामि ते चक्षुः पश्य मे योगमैश्वरम् ॥
KK-06-03-035-009	सञ्जय उवाच 
KK-06-03-035-009a	एवमुक्त्वा ततो राजन्महायोगेश्वरो हरिः ।
KK-06-03-035-009c	दर्शयामास पार्थाय मरमं रूपमैश्वरम् ॥
KK-06-03-035-010a	अनेकवक्त्रनयनमनेकाद्भुतदर्शनम् ।
KK-06-03-035-010c	अनेकदिव्याभरणं दिव्यानेकोद्यतायुधम् ॥
KK-06-03-035-011a	दिव्यमाल्याम्बरधरं दिव्यगन्धानुलेपनम् ।
KK-06-03-035-011c	सर्वाश्चर्यमयं देवमनन्तं विश्वतोमुखम् ॥
KK-06-03-035-012a	दिवि सूर्यसहस्रस्य भवेद्युगपदुत्थिता ।
KK-06-03-035-012c	यदि भाः सदृशी सा स्याद्भासस्तस्य महात्मनः ॥
KK-06-03-035-013a	तत्रैकस्थं जगत्कृत्स्नं प्रविभक्तमनेकधा ।
KK-06-03-035-013c	अपश्यद्देवदेवस्य शरीरे पाण्डवस्तदा ॥
KK-06-03-035-014a	ततः स विस्मयाविष्टो हृष्टरोमा धनञ्जयः ।
KK-06-03-035-014c	प्रणम्य शिरसा देवं कृताञ्जलिरभाषत ॥
KK-06-03-035-015	अर्जुन उवाच 
KK-06-03-035-015a	पश्यामि देवांस्तव देव देहे सर्वांस्तथा भूतविशेषसङ्घान् ।
KK-06-03-035-015c	ब्रह्माणमीशं कमलासनस्थमृषींश्च सर्वानुरगांश्च दिव्यान् ॥
KK-06-03-035-016a	अनेकबाहूदरवक्त्रनेत्रं पश्यामि त्वां सर्वतोऽनन्तरूपम् ।
KK-06-03-035-016c	नान्तं न मध्यं न पुनस्तवादिं पश्यामि विश्वेश्वर विश्वरूप ॥
KK-06-03-035-017a	किरीटिनं गदिनं चक्रिणं च तेजोराशिं सर्वतो दीप्तिमन्तम् ।
KK-06-03-035-017c	पश्यामि त्वां दुर्निरीक्ष्यं समन्ताद्दीप्तानलार्कद्युतिमप्रमेयम् ॥
KK-06-03-035-018a	त्वमक्षरं परमं वेदितव्यं त्वमस्य विश्वस्य परं निधानम् ।
KK-06-03-035-018c	त्वमव्ययः शाश्वतधर्मगोप्ता सनातनस्त्वं पुरुषो मतो मे ॥
KK-06-03-035-019a	अनादिमध्यान्तमनन्तवीर्यमनन्तबाहुं शशिसूर्यनेत्रम् ।
KK-06-03-035-019c	पश्यामि त्वां दीप्तहुताशवक्त्रं स्वतेजसा विश्वमिदं तपन्तम् ॥
KK-06-03-035-020a	द्यावापृथिव्योरिदमन्तरं हि व्याप्तं त्वयैकेन दिशश्च सर्वाः ।
KK-06-03-035-020c	दृष्ट्वाद्भुतं रूपमुग्रं तदेवं लोकत्रयं प्रव्यथितं महात्मन् ॥
KK-06-03-035-021a	अमी हि त्वा सुरसङ्घा विशन्ति केचिद्भीताः प्राञ्जलयो गृणान्ति ।
KK-06-03-035-021c	स्वस्तीत्युक्त्वा महर्षिसिद्धसङ्घाः स्तुवन्ति त्वां स्तुतिभिः पुष्कलाभिः ॥
KK-06-03-035-022a	रुद्रादित्या वसवो ये च साध्या विश्वेऽश्विनौ मरुतश्चोष्मपाश्च ।
KK-06-03-035-022c	गन्धर्वयक्षासुरसिद्धसङ्घा वीक्षन्ते त्वां विस्मिताश्चैव सर्वे ॥
KK-06-03-035-023a	रूपं महत्ते बहुवक्त्रनेत्रं महाबाहो बहुबाहूरुपादम् ।
KK-06-03-035-023c	बहूदरं बहुदंष्ट्राकरालं दृष्ट्वा लोकाः प्रव्यथितास्तथाहम् ॥
KK-06-03-035-024a	नभःस्पृशं दीप्तमनेकवर्णं व्यात्ताननं दीप्तविशालनेत्रम् ।
KK-06-03-035-024c	दृष्ट्वा हि त्वा प्रव्यथितान्तरात्मा धृतिं न विन्दामि शमं च विष्णो ॥
KK-06-03-035-025a	दंष्ट्राकरालानि च ते मुखानि दृष्ट्वैव कालानलसन्निभानि ।
KK-06-03-035-025c	दिशो न जाने न लभे च शर्म प्रसीद देवेश जगन्निवास ॥
KK-06-03-035-026a	अमी च त्वां धृतराष्ट्रस्य पुत्राः सर्वे सहैवावनिपालसङ्घैः ।
KK-06-03-035-026c	भीष्मो द्रोणः सूतपुत्रस्तथासौ सहास्मदीयैरपि योधमुख्यैः ॥
KK-06-03-035-027a	वक्त्राणि ते त्वरमाणा विशन्ति दंष्ट्राकरालानि भयानकानि ।
KK-06-03-035-027c	केचिद्विलग्ना दशनान्तरेषु सन्दृश्यन्ते चूर्णितैरुत्तमाङ्गैः ॥
KK-06-03-035-028a	यथा नदीनां बहवोऽम्बुवेगाः समुद्रमेवाभिमुखा द्रवन्ति ।
KK-06-03-035-028c	तथा तवामी नरलोकवीरा विशन्ति वक्त्राण्यभिविज्वलन्ति ॥
KK-06-03-035-029a	यथा प्रदीप्तं ज्वलनं पतङ्गा विशन्ति नाशाय समृद्धवेगाः ।
KK-06-03-035-029c	तथैव नाशाय विशन्ति लोकास्तवापि वक्त्राणि समृद्धवेगाः ॥
KK-06-03-035-030a	लेलिह्यसे ग्रसमानः समन्ताल्लोकान्समग्रान्वदनैर्ज्वलद्भिः ।
KK-06-03-035-030c	तेजोभिरापूर्य जगत्समग्रं भासस्तवोग्राः प्रतपन्ति विष्णो ॥
KK-06-03-035-031a	आख्याहि मे को भवानुग्ररूपो नमोऽस्तु ते देववर प्रसीद ।
KK-06-03-035-031c	विज्ञातुमिच्छामि भवन्तमाद्यं न हि प्रजानामि तव प्रवृत्तिम् ॥
KK-06-03-035-032	श्रीभगवानुवाच 
KK-06-03-035-032a	कालोऽस्मि लोकक्षयकृत्प्रवृद्धो लोकान्समाहर्तुमिह प्रवृत्तः ।
KK-06-03-035-032c	ऋतेऽपि त्वा न भविष्यन्ति सर्वे येऽवस्थिताः प्रत्यनीकेषु योधाः ॥
KK-06-03-035-033a	तस्मात्त्वमुत्तिष्ठ यशो लभस्व जित्वा शत्रून्भुङ्क्ष्व राज्यं समृद्धम् ।
KK-06-03-035-033c	मयैवैते निहताः पूर्वमेव निमित्तमात्रं भव सव्यसाचिन् ॥
KK-06-03-035-034a	द्रोणं च भीष्मं च जयद्रथं च कर्णं तथान्यानपि योधवीरान् ।
KK-06-03-035-034c	मया हतांस्त्वं जहि माव्यथिष्ठा युद्ध्यस्व जेतानि रणे सपत्नान् ॥
KK-06-03-035-035	सञ्जय उवाच 
KK-06-03-035-035a	एतच्छ्रुत्वा वचनं केशवस्य कृताञ्जलिर्वेपमानः किरीटी ।
KK-06-03-035-035c	नमस्कृत्वा भूय एवाह कृष्णं सगद्गदं भीतभीतः प्रणम्य ॥
KK-06-03-035-036	अर्जुन उवाच 
KK-06-03-035-036a	स्थाने हृषीकेश तव प्रकीर्त्या जगत्प्रहृष्यत्यनुरज्यते च ।
KK-06-03-035-036c	रक्षांसि भीतानि दिशो द्रवन्ति सर्वे नमस्यन्ति च सिद्धसङ्घाः ॥
KK-06-03-035-037a	कस्माच्च ते न नमेरन्महात्मन्गरीयसे ब्रह्मणोऽप्यादिकर्त्रे ।
KK-06-03-035-037c	अनन्त देवेश जगन्निवास त्वमक्षरं सदसत्तत्परं यत् ॥
KK-06-03-035-038a	त्वमादिदेवः पुरुषः पुराणस्त्वमस्य विश्वस्य परं निधानम् ।
KK-06-03-035-038c	वेत्ताऽसि वेद्यं च परं च धाम त्वया ततं विश्वमनन्तरूप ॥
KK-06-03-035-039a	वायुर्यमोऽग्निर्वरुणः शशाङ्कः प्रजापतिस्त्वं प्रपितामहश्च ।
KK-06-03-035-039c	नमो नमस्तेऽतु सहस्रकृत्वः पुनश्च भूयोऽपि नमो नमस्ते ॥
KK-06-03-035-040a	नमः पुरस्तादथ पृष्ठतस्ते नमोऽस्तु ते सर्वत एव सर्व ।
KK-06-03-035-040c	अनन्तवीर्यामितविक्रमस्त्वं सर्वं समाप्नोषि ततोऽसि सर्वः ॥
KK-06-03-035-041a	सखेति मत्वा प्रसभं यदुक्तं हे कृष्ण हे यादव हे सखेति ।
KK-06-03-035-041c	अजानता महिमानं तवेदं मया प्रमादात्प्रणयेन वाऽपि ॥
KK-06-03-035-042a	यच्चापहासार्थमसत्कृतोऽसि विहारशय्यासनभोजनेषु ।
KK-06-03-035-042c	एकोऽथवाप्यच्युत तत्समक्षं तत्क्षामये त्वामहमप्रमेयम् ॥
KK-06-03-035-043a	पितासि लोकस्य चराचरस्य त्वमस्य पूज्यश्च गुरुर्गरीयान् ।
KK-06-03-035-043c	न त्वत्समोऽस्त्यभ्यधिकः कुतोऽन्यो लोकत्रयेऽप्यप्रतिमप्रभाव ॥
KK-06-03-035-044a	तस्मात्प्रणम्य प्रणिधाय कायं प्रसादये त्वामहमीशमीड्यम् ।
KK-06-03-035-044c	पितेव पुत्रस्य सखेव सख्युः प्रियः प्रियायार्हसि देव सोढुम् ॥
KK-06-03-035-045a	अदृष्टपूर्वं हृषितोऽस्मि दृष्ट्वा भयेन च प्रव्यथितं मनो मे ।
KK-06-03-035-045c	तदेव मे दर्शय देव रूपं प्रसीद देवेश जगन्निवास ॥
KK-06-03-035-046a	किरीटिनं गदिनं चक्रहस्तमिच्छामि त्वां द्रष्टुमहं तथैव ।
KK-06-03-035-046c	तेनैव रूपेण चतुर्भुजेन सहस्रबाहो भव विश्वमूर्ते ॥
KK-06-03-035-047	श्रीभगवानुवाच 
KK-06-03-035-047a	मया प्रसन्नेन तवार्जुनेदं रूपं परं दर्शितमात्मयोगात् ।
KK-06-03-035-047c	तेजोमयं विश्वमनन्तमाद्यं यन्मे त्वदन्येन न दृष्टपूर्वम् ॥
KK-06-03-035-048a	न वेद यज्ञाध्ययनैर्न दानैर्न च क्रियाभिर्न तपोभिरुग्रैः ।
KK-06-03-035-048c	एवंरूपः शक्य अहं नृलोके द्रष्टुं त्वदन्येन कुरुप्रवीर ॥
KK-06-03-035-049a	मा ते व्यथा मा च विमूढभावो दृष्ट्वा रूपं घोरमीदृङ्ममेदम् ।
KK-06-03-035-049c	व्यपेतभीः प्रीतमनाः पुनस्त्वं तदेव मे रूपमिदं प्रपश्य ॥
KK-06-03-035-050	सञ्जय उवाच 
KK-06-03-035-050a	इत्यर्जुनं वासुदेवस्तथोक्त्वा स्वकं रूपं दर्शयामास भूयः ।
KK-06-03-035-050c	आश्वासयामास च भीतमेनं भूत्वा पुनः सौम्यवपुर्महात्मा ॥
KK-06-03-035-051	अर्जुन उवाच 
KK-06-03-035-051a	दृष्ट्वेदं मानुषं रूपं तव सौम्यं जनार्दन ।
KK-06-03-035-051c	इदानीमस्मि संवृत्तः सचेताः प्रकृतिं गतः ॥
KK-06-03-035-052	श्रीभगवानुवाच 
KK-06-03-035-052a	सुदुर्दर्शमिदं रूपं दृष्टवानसि यन्मम ।
KK-06-03-035-052c	देवा अप्यस्य रूपस्य नित्यं दर्शनकाङ्क्षिणः ॥
KK-06-03-035-053a	नाहं वेदैर्न तपसा न दानेन न चेज्यया ।
KK-06-03-035-053c	शक्य एवंविधो द्रष्टुं दृष्टवानसि मां यथा ॥
KK-06-03-035-054a	भक्त्या त्वनन्यया शक्य अहमेवंविधोऽर्जुन ।
KK-06-03-035-054c	ज्ञातुं द्रष्टुं च तत्त्वेन प्रवेष्टुं च परन्तप ॥
KK-06-03-035-055a	मत्कर्मकृन्मत्परमो मद्भक्तः सङ्गवर्जितः ।
KK-06-03-035-055c	निर्वैरः सर्वभूतेषु यः स मामेति पाण्डव ॥ ॥

इति श्रीमन्महाभारते भीष्मपर्वणि भगवद्गीतापर्वणि पञ्चत्रिंशोऽध्यायः ॥

इति श्रीमद्भगवद्गीतासूपनिषत्सु ब्रह्मविद्यायां योगशास्त्रे श्रीकृष्णार्जुनसंवादे विश्वरूपदर्शनयोगो नाम एकादशोऽध्यायः ॥  6-3-35-8 शक्यसे इति झ. पाठः  ॥
