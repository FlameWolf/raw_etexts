अध्यायः 045

कुरुपाण्डवसेनयोर्द्वन्द्वयुद्धवर्णनम् ॥ 1 ॥
KK-06-04-045-001	सञ्जय उवाच 
KK-06-04-045-001a	पूर्वाह्णे तस्य रौद्रस्य युद्धमह्नो विशाम्पते ।
KK-06-04-045-001c	प्रावर्तत महाघोरं राज्ञां देहावकर्तनम् ॥
KK-06-04-045-002a	कुरूणां सृञ्जयानां च जिगीषूणां परस्परम् ।
KK-06-04-045-002c	सिंहानामिव संह्रादो दिवमुर्वीं च नादयन् ॥
KK-06-04-045-003a	आसीत्किलकिलाशब्दस्तलशङ्खरवैः सह ।
KK-06-04-045-003c	जज्ञिरे सिंहनादाश्च शूराणां प्रतिगर्जताम् ॥
KK-06-04-045-004a	तलत्राभिहताश्चैव ज्याशब्दा भरतर्षभ ।
KK-06-04-045-004c	पत्तीनां पादशब्दश्च वाजिनां च महास्वनः ॥
KK-06-04-045-005a	तोत्राङ्कुशनिपातश्च आयुधानां च निःस्वनः ।
KK-06-04-045-005c	घण्टाशब्दश्च नागानामन्योन्यमभिधावताम् ॥
KK-06-04-045-006a	तस्मिन्समुदिते शब्दे तुमुले रोमहर्षणे ।
KK-06-04-045-006c	बभूव रथनिर्घोषः पर्जन्यनिनदोपमः ॥
KK-06-04-045-007a	ते मनः क्रूरमाधाय समभित्यक्तजीविताः ।
KK-06-04-045-007c	पाण्डवानभ्यवर्तन्त सर्व एवोच्छ्रितध्वजाः ॥
KK-06-04-045-008a	अथ शान्तनवो राजन्नभ्यधावद्धनञ्जयम् ।
KK-06-04-045-008c	प्रगृह्य कार्मुकं घोरं कालदण्डोपमं रणे ॥
KK-06-04-045-009a	अर्जुनोऽपि धनुर्गृह्य गाण्डीवं लोकविश्रुतम् ।
KK-06-04-045-009c	अभ्यधावत तेजस्वी गाङ्गेयं रणमूर्धनि ॥
KK-06-04-045-010a	तावुभौ कुरुशार्दूलौ परस्परवधैषिणौ ।
KK-06-04-045-010c	गाङ्गेयस्तु रणे पार्थं विद्ध्वा नाकम्पयद्बली ॥
KK-06-04-045-011a	तथैव पाण्डवो राजन्भीष्मं नाकम्पयद्युधि ।
KK-06-04-045-011c	सात्यकिस्तु महेष्वासः कृतवर्माणमभ्ययात् ॥
KK-06-04-045-012a	तयोः समभवद्युद्धं तुमुलं रोमहर्षणम् ।
KK-06-04-045-012c	सात्यकिः कृतवर्माणं कृतवर्मा च सात्यकिम् ॥
KK-06-04-045-013a	आनर्च्छतुः शरैर्घोरैस्तक्षमाणौ परस्परम् ।
KK-06-04-045-013c	तौ शराचितसर्वाङ्गौ शुशुभाते महाबलौ ॥
KK-06-04-045-014a	वसन्ते पुष्पशबलौ पुष्पिताविव किंशुकौ ।
KK-06-04-045-014c	अभिमन्युर्महेष्वासं बृहद्बलमयोधयत् ॥
KK-06-04-045-015a	ततः कोसलराजाऽसावभिमन्योर्विशाम्पते ।
KK-06-04-045-015c	ध्वजं चिच्छेद समरे सारथिं च व्यपातयत् ॥
KK-06-04-045-016a	सौभद्रस्तु ततः क्रुद्धः पातिते रथसारथौ ।
KK-06-04-045-016c	बृहद्बलं महाराज विव्याध नवभिः शरैः ॥
KK-06-04-045-017a	अथापराभ्यां भल्लाभ्यां शिताभ्यामरिमर्दनः ।
KK-06-04-045-017c	ध्वजमेकेन चिच्छेद पार्ष्णिमेकेन सारथिम् ॥
KK-06-04-045-018a	अन्योन्यं च शरैः क्रुद्धौ ततक्षाते परस्परम् ।
KK-06-04-045-018c	मानिनं समरे दृप्तं कृतवैरं महारथम् ॥
KK-06-04-045-019a	भीमसेनस्तव सुतं दुर्योधनमयोधयत् ।
KK-06-04-045-019c	तावुभौ नरशार्दूलौ कुरुमुख्यौ महाबलौ ॥
KK-06-04-045-020a	अन्योन्यं शरवर्षाभ्यां ववृषाते रणाजिरे ।
KK-06-04-045-020c	तौ वीक्ष्य तु महात्मानौ कृतिनौ चित्रयोधिनौ ॥
KK-06-04-045-021a	विस्मयः सर्वभूतानां समपद्यत भारत ।
KK-06-04-045-021c	दुःशासनस्तु नकुलं प्रत्युद्याय महाबलम् ॥
KK-06-04-045-022a	अविध्यन्निशितैर्बाणैर्बहुभिर्मर्मभेदिभिः ।
KK-06-04-045-022c	तस्य माद्रीसुतः केतुं सशरं च शरासनम् ॥
KK-06-04-045-023a	चिच्छेद निशितैर्बाणैः प्रहसन्निव भारत ।
KK-06-04-045-023c	अथैनं पञ्चविंशत्या क्षुद्रकाणां समार्पयत् ॥
KK-06-04-045-024a	पुत्रस्तु तव दुर्धर्षो नकुलस्य महाहवे ।
KK-06-04-045-024c	तुरङ्गांश्चिच्छिदे बाणैर्ध्वजं चैवाभ्यपातयत् ॥
KK-06-04-045-025a	दुर्मुखः सहदेवं च प्रत्युद्याय महाबलम् ।
KK-06-04-045-025c	विव्याध शरवर्षेण यतमानं महाहवे ॥
KK-06-04-045-026a	सहदेवस्ततो वीरो दुर्मुखस्य महारणे ।
KK-06-04-045-026c	शरेण भृशतीक्ष्णेन पातयामास सारथिम् ॥
KK-06-04-045-027a	तावन्योन्यं समासाद्य समरे युद्धदुर्मदौ ।
KK-06-04-045-027c	त्रासयेतां शरैर्घोरैः कृतप्रतिकृतैषिणौ ॥
KK-06-04-045-028a	युधिष्टिरः स्वयं राजा मद्रराजानमभ्ययात् ।
KK-06-04-045-028c	तस्य मद्राधिपश्चापं द्विधा चिच्छेद मारिष ॥
KK-06-04-045-029a	तदपास्य धनुश्छिन्नं कुन्तीपुत्रो युधिष्ठिरः ।
KK-06-04-045-029c	अन्यत्कार्मुकमादाय वेगवद्बलवत्तरम् ॥
KK-06-04-045-030a	ततो मद्रेश्वरं राजा शरैः सन्नतपर्वभिः ।
KK-06-04-045-030c	छादयामास सङ्क्रुद्धस्तिष्ठ तिष्ठेति चाब्रवीत् ॥
KK-06-04-045-031a	धृष्टद्युम्नस्ततो द्रोणमभ्यद्रवत भारत ।
KK-06-04-045-031c	तस्य द्रोणः सुसङ्क्रुद्धः परासुकरणं दृढम् ॥
KK-06-04-045-032a	त्रिधा चिच्छेद समरे पाञ्चाल्यस्य तु कार्मुकम् ।
KK-06-04-045-032c	शरं चैव महाघोरं कालदण्डमिवापरम् ॥
KK-06-04-045-033a	प्रेषयामास समरे सोऽस्य काये न्यमज्जत ।
KK-06-04-045-033c	अथान्यद्धनुरादाय सायकांश्च चतुर्दश ॥
KK-06-04-045-034a	द्रोणं द्रुपदपुत्रस्तु प्रतिविव्याध संयुगे ।
KK-06-04-045-034c	तावन्योन्यं सुसङ्क्रुद्धौ चक्रतुः सुभृशं रणम् ॥
KK-06-04-045-035a	सौमदत्तिं रणे शङ्खो रभसं रभसो युधि ।
KK-06-04-045-035c	प्रत्युद्ययौ महाराज तिष्ठतिष्ठेति चाब्रवीत् ॥
KK-06-04-045-036a	तस्य वै दक्षिणं वीरो निर्बिभेद रणे भुजम् ।
KK-06-04-045-036c	सौमदत्तिस्तथा शङ्खं जत्रुदेशे समाहनत् ॥
KK-06-04-045-037a	तयोस्तदभवद्युद्धं घोररूपं विशाम्पते ।
KK-06-04-045-037c	दृप्तयोः समरे पूर्वं वृत्रवासवयोरिव ॥
KK-06-04-045-038a	बाह्लीकं तु रणे क्रुद्धं क्रुद्धरूपो विशाम्पते ।
KK-06-04-045-038c	अभ्यद्रवदमेयात्मा धृष्टकेतुर्महारथः ॥
KK-06-04-045-039a	बाह्लीकस्तु रणे राजन्धृष्टकेतुममर्षणः ।
KK-06-04-045-039c	शरैर्बहुभिरानर्च्छत्सिंहनादमथानदत् ॥
KK-06-04-045-040a	चेदिराजस्तु सङ्क्रुद्धो बाह्लीकं नवभिः शरैः ।
KK-06-04-045-040c	विव्याध समरे तूर्णं मत्तो मत्तमिव द्विपम् ॥
KK-06-04-045-041a	तौ तत्र समरे क्रुद्धौ नर्दन्तौ च पुनः पुनः ।
KK-06-04-045-041c	समीयतुः सुसङ्क्रुद्धावङ्गारकबुधाविव ॥
KK-06-04-045-042a	राक्षसं रौद्रकर्माणं क्रूरकर्मा घटोत्कचः ।
KK-06-04-045-042c	अलम्बुसं प्रत्युदियाद्बलं शक्र इवाहवे ॥
KK-06-04-045-043a	घटोत्कचस्ततः क्रुद्धो राक्षसं तं महाबलम् ।
KK-06-04-045-043c	नवत्या सायकैस्तीक्ष्णैर्दारयामास भारत ॥
KK-06-04-045-044a	अलम्बुसस्तु समरे भैमसेनिं महाबलम् ।
KK-06-04-045-044c	बहुधा दारयामास शरैः सन्नतपर्वभिः ॥
KK-06-04-045-045a	व्यभ्राजेतां ततस्तौ तु संयुगे शरविक्षतौ ।
KK-06-04-045-045c	यथा देवासुरे युद्धे बलशक्रौ महाबलौ ॥
KK-06-04-045-046a	शिखण्डी समरे राजन्द्रौणिमभ्युद्ययौ बली ।
KK-06-04-045-046c	अश्वत्थामा ततः क्रुद्धः शिखण्डिनमुपस्थितम् ॥
KK-06-04-045-047a	नाराचेन सुतीक्ष्णेन भृशं विद्ध्वा ह्यकम्पयत् ।
KK-06-04-045-047c	शिखण्ड्यपि ततो राजन्द्रोणपुत्रमताडयत् ॥
KK-06-04-045-048a	सायकेन सुपीतेन तीक्ष्णेन निशितेन च ।
KK-06-04-045-048c	तौ जघ्नतुस्तदान्योन्यं शरैर्बहुविधैर्मृधे ॥
KK-06-04-045-049a	भगदत्तं रणे शूरं विराटो वाहिनीपतिः ।
KK-06-04-045-049c	अभ्ययात्त्वरितो राजंस्ततो युद्धमवर्तत ॥
KK-06-04-045-050a	विराटो भगदत्तं तु शरवर्षेण भारत ।
KK-06-04-045-050c	अभ्यवर्षत्सुसङ्क्रुद्धो मेघो वृष्ट्या इवाचलम् ॥
KK-06-04-045-051a	भगदत्तस्ततस्तूर्णं विराटं पृथिवीपतिम् ।
KK-06-04-045-051c	छादयामास समरे मेघः सूर्यमिवोदितम् ॥
KK-06-04-045-052a	बृहत्क्षत्रं तु कैकेयं कृपः शारद्वतो ययौ ।
KK-06-04-045-052c	तं कृपः शरवर्षेण च्छादयामास भारत ॥
KK-06-04-045-053a	गौतमं कैकयः क्रुद्धः शरवृष्ट्याऽभ्यपूरयत् ।
KK-06-04-045-053c	तावन्योन्यं हयान्हत्वा धनुश्छित्वा च भारत ॥
KK-06-04-045-054a	विरथावसियुद्धाय समीयतुरमर्षणौ ।
KK-06-04-045-054c	तयोस्तदभवद्युद्धं घोररूपं सुदारुणम् ॥
KK-06-04-045-055a	द्रुपदस्तु ततो राजन्सैन्धवं वै जयद्रथम् ।
KK-06-04-045-055c	अभ्युद्ययौ हृष्टरूपो हृष्टरूपं परन्तपः ॥
KK-06-04-045-056a	ततः सैन्धवको राजा द्रुपदं विशिखैस्त्रिभिः ।
KK-06-04-045-056c	ताडयामास समरे स च तं प्रत्यविध्यत ॥
KK-06-04-045-057a	तयोस्तदभवद्युद्धं घोररूपं सुदारुणम् ।
KK-06-04-045-057c	ईक्षणप्रीतिजननं शुक्राङ्गारकयोरिव ॥
KK-06-04-045-058a	विकर्णस्तु सुतस्तुभ्यं सुतसोमं महाबलम् ।
KK-06-04-045-058c	अभ्ययाज्जवनैरश्वैस्ततो युद्धमवर्तत ॥
KK-06-04-045-059a	विकर्णः सुतसोमं तु विद्ध्वा नाकम्पयच्छरैः ।
KK-06-04-045-059c	सुतसोमो विकर्णं च तदद्भुतमिवाभवत् ॥
KK-06-04-045-060a	सुशर्माणं नरव्याघ्रश्चेकितानो महारथः ।
KK-06-04-045-060c	अभ्यद्रवत्सुसङ्क्रुद्धः पाण्डवार्थे पराक्रमी ॥
KK-06-04-045-061a	सुशर्मा तु महाराज चेकितानं महारथम् ।
KK-06-04-045-061c	महता शरवर्षेण वारयामास संयुगे ॥
KK-06-04-045-062a	चेकितानोऽपि संरब्धः सुशर्माणं महाहवे ।
KK-06-04-045-062c	प्राच्छादयत्तमिषुभिर्महामेघ इवाचलम् ॥
KK-06-04-045-063a	शकुनिः प्रतिविन्ध्यं तु पराक्रान्तं पराक्रमी ।
KK-06-04-045-063c	अभ्यद्रवत राजेन्द्र मत्तः सिंह इव द्विपम् ॥
KK-06-04-045-064a	यौधिष्ठिरस्तु सङ्क्रुद्धः सौबलं निशितैः शरैः ।
KK-06-04-045-064c	व्यदारयत सङ्ग्रामे मघवानिव दानवम् ॥
KK-06-04-045-065a	शकुनिः प्रतिविन्ध्यं तु प्रतिविध्यन्तमाहवे ।
KK-06-04-045-065c	व्यदारयन्महाप्राज्ञः शरैः सन्नतपर्वभिः ॥
KK-06-04-045-066a	सुदक्षिणं तु राजेन्द्र काम्भोजानां महारथम् ।
KK-06-04-045-066c	श्रुतकर्मा पराक्रान्तमभ्यद्रवत संयुगे ॥
KK-06-04-045-067a	सुदक्षिणस्तु समरे साहदेविं महारथम् ।
KK-06-04-045-067c	विद्ध्वा नाकम्पयत वै मैनाकमिव पर्वतम् ॥
KK-06-04-045-068a	श्रुतकर्मा ततः क्रुद्धः काम्भोजानां महारथम् ।
KK-06-04-045-068c	शरैर्बहुभिरानर्च्छद्दारयन्निव सर्वशः ॥
KK-06-04-045-069a	इरावानथ सङ्क्रुद्धः श्रुतायुषमरिन्दमम् ।
KK-06-04-045-069c	प्रत्युद्ययौ रणे यत्तो यत्तरूपं परन्तपः ॥
KK-06-04-045-070a	आर्जुनिस्तस्य समरे हयान्हत्वा महारथः ।
KK-06-04-045-070c	ननाद बलवान्नादं तत्सैन्यं प्रत्यपूरयत् ॥
KK-06-04-045-071a	श्रुतायुस्तु ततः क्रुद्धः फाल्गुनेः समरे हयान् ।
KK-06-04-045-071c	निजघान गदाग्रेण ततो युद्धमवर्तत ॥
KK-06-04-045-072a	विन्दानुविन्दावावन्त्यौ कुन्तिभोजं महारथम् ।
KK-06-04-045-072c	ससेनं ससुतं वीरं संससज्जतुराहवे ॥
KK-06-04-045-073a	तत्राद्भुतमपश्याम तयोर्घोरं पराक्रमम् ।
KK-06-04-045-073c	अयुध्येतां स्थिरौ भूत्वा महत्या सेनया सह ॥
KK-06-04-045-074a	अनुविन्दस्तु गदया कुन्तिभोजमताडयत् ।
KK-06-04-045-074c	कुन्तिभोजश्च तं तूर्णं शरव्रातैरवाकिरत् ॥
KK-06-04-045-075a	कुन्तिभोजसुतश्चापि विन्दं विव्याध सायकैः ।
KK-06-04-045-075c	स च तं प्रतिविव्याध तदद्भुतमिवाभवत् ॥
KK-06-04-045-076a	केकया भ्रातरः पञ्च गान्धारान्पञ्च मारिष ।
KK-06-04-045-076c	ससैन्यास्ते ससैन्यांश्च योधयामासुराहवे ॥
KK-06-04-045-077a	वीरबाहुश्च ते पुत्रो वैराटिं रथसत्तमम् ।
KK-06-04-045-077c	उत्तरं योधयामास विव्याध निशितैः शरैः ॥
KK-06-04-045-078a	उत्तरश्चापि तं वीरं विव्याध निशितैः शरैः ।
KK-06-04-045-078c	चेदिराट् समरे राजन्नुलूकं समभिद्रवत् ॥
KK-06-04-045-079a	तथैव शरवर्षेण उलूकं समविद्ध्यत ।
KK-06-04-045-079c	उलूकश्चापि तं बाणैर्निशितैर्लोमवाहिभिः ॥
KK-06-04-045-080a	तयोर्युद्धं समभवद्घोररूपं विशाम्पते ।
KK-06-04-045-080c	दारयेतां सुसङ्क्रुद्धावन्योन्यमपराजितौ ॥
KK-06-04-045-081a	एवं द्वन्द्वसहस्राणि रथवारणवाजिनाम् ।
KK-06-04-045-081c	पदातीनां च समरे तव तेषां च सङ्कुले ॥
KK-06-04-045-082a	मुहूर्तमिव तद्युद्धमासीन्मधुरदर्शनम् ।
KK-06-04-045-082c	तत उन्मत्तवद्राजन्न प्राज्ञायत किञ्चन ॥
KK-06-04-045-083a	गजो गजेन समरे रथिनं च रथी ययौ ।
KK-06-04-045-083c	अश्वोऽश्वं समभिप्रायात्पदातिश्च पदातिनम् ॥
KK-06-04-045-084a	ततो युद्धं सुदुर्धर्षं व्याकुलं समपद्यत ।
KK-06-04-045-084c	शूराणां समरे तत्र समासाद्येतरेतरम् ॥
KK-06-04-045-085a	तत्र देवर्षयः सिद्धाश्चारणाश्च समागताः ।
KK-06-04-045-085c	प्रेक्षन्त तद्रणं घोरं देवासुरसमं भुवि ॥
KK-06-04-045-086a	ततो दन्तिसहस्राणि र्थानां चापि मारिष ।
KK-06-04-045-086c	अश्वौघाः पुरुषौघाश्च विपरीतं समाययुः ॥
KK-06-04-045-087a	तत्रतत्र प्रदृश्यन्ते रथवारणपत्तयः ।
KK-06-04-045-087c	सादिनश्च नरव्याघ्र युध्यमाना मुहुर्मुहुः ॥ ॥

इति श्रीमन्महाभारते भीष्मपर्वणि भीष्मवधपर्वणि प्रथमदिवसयुद्धे पञ्चचत्वारिंशोऽध्यायः ॥

6-45-1 पूर्वाह्णे पूर्वभागे ॥ 6-45-5 तोत्रं गजदमनं वेणुकाख्यं वेणुवुध्नसमाकारम् ॥ 6-45-13 आनर्च्छतुः पीडितवन्तौ । तक्षमाणौ तनूकुर्वाणौ ॥ 6-45-14 पुष्पैः शबलौ विचित्रौ ॥ 6-45-17 एकेन प्राष्णि पृष्ठगोपं एकेन सारथिमिति च ॥ 6-45-23 क्षुद्रकाणां बाणविशेषाणाम् ॥ 6-45-31 परासुकरणं मारणसाधनम् ॥ 6-45-36 वीरः शङ्खः । जत्रुदेशे अंससन्धौ ॥ 6-45-38 धृष्टकेतुः शिशुपालसुतः ॥ 6-45-44 सन्नतपर्वभिः अलक्षितग्रन्थिभिः ॥ 6-45-48 तीक्ष्णेन सूक्ष्मधारेण । निशिते शाणोल्लीढेन । मृधे संग्रामे ॥ 6-45-58 तुभ्यं तव । सुतसोमं भैमसेनिम् ॥ 6-45-60 चेकितानो यादवः ॥ 6-45-69 इरावानर्जुनपुत्रः ॥ 6-45-72 संससज्जतुः संसक्तावभूताम् ॥ 6-45-81 द्वन्द्वं द्वयोर्द्वयोर्युद्धम् ॥ 6-45-86 विपरीतम् अतीतक्रमम् ॥
