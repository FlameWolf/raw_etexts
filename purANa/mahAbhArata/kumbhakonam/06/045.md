अध्यायः 045

कुरुपाण्डवसेनयोर्द्वन्द्वयुद्धवर्णनम् ॥ 1 ॥
001	सञ्जय उवाच 
001a	पूर्वाह्णे तस्य रौद्रस्य युद्धमह्नो विशाम्पते ।
001c	प्रावर्तत महाघोरं राज्ञां देहावकर्तनम् ॥
002a	कुरूणां सृञ्जयानां च जिगीषूणां परस्परम् ।
002c	सिंहानामिव संह्रादो दिवमुर्वीं च नादयन् ॥
003a	आसीत्किलकिलाशब्दस्तलशङ्खरवैः सह ।
003c	जज्ञिरे सिंहनादाश्च शूराणां प्रतिगर्जताम् ॥
004a	तलत्राभिहताश्चैव ज्याशब्दा भरतर्षभ ।
004c	पत्तीनां पादशब्दश्च वाजिनां च महास्वनः ॥
005a	तोत्राङ्कुशनिपातश्च आयुधानां च निःस्वनः ।
005c	घण्टाशब्दश्च नागानामन्योन्यमभिधावताम् ॥
006a	तस्मिन्समुदिते शब्दे तुमुले रोमहर्षणे ।
006c	बभूव रथनिर्घोषः पर्जन्यनिनदोपमः ॥
007a	ते मनः क्रूरमाधाय समभित्यक्तजीविताः ।
007c	पाण्डवानभ्यवर्तन्त सर्व एवोच्छ्रितध्वजाः ॥
008a	अथ शान्तनवो राजन्नभ्यधावद्धनञ्जयम् ।
008c	प्रगृह्य कार्मुकं घोरं कालदण्डोपमं रणे ॥
009a	अर्जुनोऽपि धनुर्गृह्य गाण्डीवं लोकविश्रुतम् ।
009c	अभ्यधावत तेजस्वी गाङ्गेयं रणमूर्धनि ॥
010a	तावुभौ कुरुशार्दूलौ परस्परवधैषिणौ ।
010c	गाङ्गेयस्तु रणे पार्थं विद्ध्वा नाकम्पयद्बली ॥
011a	तथैव पाण्डवो राजन्भीष्मं नाकम्पयद्युधि ।
011c	सात्यकिस्तु महेष्वासः कृतवर्माणमभ्ययात् ॥
012a	तयोः समभवद्युद्धं तुमुलं रोमहर्षणम् ।
012c	सात्यकिः कृतवर्माणं कृतवर्मा च सात्यकिम् ॥
013a	आनर्च्छतुः शरैर्घोरैस्तक्षमाणौ परस्परम् ।
013c	तौ शराचितसर्वाङ्गौ शुशुभाते महाबलौ ॥
014a	वसन्ते पुष्पशबलौ पुष्पिताविव किंशुकौ ।
014c	अभिमन्युर्महेष्वासं बृहद्बलमयोधयत् ॥
015a	ततः कोसलराजाऽसावभिमन्योर्विशाम्पते ।
015c	ध्वजं चिच्छेद समरे सारथिं च व्यपातयत् ॥
016a	सौभद्रस्तु ततः क्रुद्धः पातिते रथसारथौ ।
016c	बृहद्बलं महाराज विव्याध नवभिः शरैः ॥
017a	अथापराभ्यां भल्लाभ्यां शिताभ्यामरिमर्दनः ।
017c	ध्वजमेकेन चिच्छेद पार्ष्णिमेकेन सारथिम् ॥
018a	अन्योन्यं च शरैः क्रुद्धौ ततक्षाते परस्परम् ।
018c	मानिनं समरे दृप्तं कृतवैरं महारथम् ॥
019a	भीमसेनस्तव सुतं दुर्योधनमयोधयत् ।
019c	तावुभौ नरशार्दूलौ कुरुमुख्यौ महाबलौ ॥
020a	अन्योन्यं शरवर्षाभ्यां ववृषाते रणाजिरे ।
020c	तौ वीक्ष्य तु महात्मानौ कृतिनौ चित्रयोधिनौ ॥
021a	विस्मयः सर्वभूतानां समपद्यत भारत ।
021c	दुःशासनस्तु नकुलं प्रत्युद्याय महाबलम् ॥
022a	अविध्यन्निशितैर्बाणैर्बहुभिर्मर्मभेदिभिः ।
022c	तस्य माद्रीसुतः केतुं सशरं च शरासनम् ॥
023a	चिच्छेद निशितैर्बाणैः प्रहसन्निव भारत ।
023c	अथैनं पञ्चविंशत्या क्षुद्रकाणां समार्पयत् ॥
024a	पुत्रस्तु तव दुर्धर्षो नकुलस्य महाहवे ।
024c	तुरङ्गांश्चिच्छिदे बाणैर्ध्वजं चैवाभ्यपातयत् ॥
025a	दुर्मुखः सहदेवं च प्रत्युद्याय महाबलम् ।
025c	विव्याध शरवर्षेण यतमानं महाहवे ॥
026a	सहदेवस्ततो वीरो दुर्मुखस्य महारणे ।
026c	शरेण भृशतीक्ष्णेन पातयामास सारथिम् ॥
027a	तावन्योन्यं समासाद्य समरे युद्धदुर्मदौ ।
027c	त्रासयेतां शरैर्घोरैः कृतप्रतिकृतैषिणौ ॥
028a	युधिष्टिरः स्वयं राजा मद्रराजानमभ्ययात् ।
028c	तस्य मद्राधिपश्चापं द्विधा चिच्छेद मारिष ॥
029a	तदपास्य धनुश्छिन्नं कुन्तीपुत्रो युधिष्ठिरः ।
029c	अन्यत्कार्मुकमादाय वेगवद्बलवत्तरम् ॥
030a	ततो मद्रेश्वरं राजा शरैः सन्नतपर्वभिः ।
030c	छादयामास सङ्क्रुद्धस्तिष्ठ तिष्ठेति चाब्रवीत् ॥
031a	धृष्टद्युम्नस्ततो द्रोणमभ्यद्रवत भारत ।
031c	तस्य द्रोणः सुसङ्क्रुद्धः परासुकरणं दृढम् ॥
032a	त्रिधा चिच्छेद समरे पाञ्चाल्यस्य तु कार्मुकम् ।
032c	शरं चैव महाघोरं कालदण्डमिवापरम् ॥
033a	प्रेषयामास समरे सोऽस्य काये न्यमज्जत ।
033c	अथान्यद्धनुरादाय सायकांश्च चतुर्दश ॥
034a	द्रोणं द्रुपदपुत्रस्तु प्रतिविव्याध संयुगे ।
034c	तावन्योन्यं सुसङ्क्रुद्धौ चक्रतुः सुभृशं रणम् ॥
035a	सौमदत्तिं रणे शङ्खो रभसं रभसो युधि ।
035c	प्रत्युद्ययौ महाराज तिष्ठतिष्ठेति चाब्रवीत् ॥
036a	तस्य वै दक्षिणं वीरो निर्बिभेद रणे भुजम् ।
036c	सौमदत्तिस्तथा शङ्खं जत्रुदेशे समाहनत् ॥
037a	तयोस्तदभवद्युद्धं घोररूपं विशाम्पते ।
037c	दृप्तयोः समरे पूर्वं वृत्रवासवयोरिव ॥
038a	बाह्लीकं तु रणे क्रुद्धं क्रुद्धरूपो विशाम्पते ।
038c	अभ्यद्रवदमेयात्मा धृष्टकेतुर्महारथः ॥
039a	बाह्लीकस्तु रणे राजन्धृष्टकेतुममर्षणः ।
039c	शरैर्बहुभिरानर्च्छत्सिंहनादमथानदत् ॥
040a	चेदिराजस्तु सङ्क्रुद्धो बाह्लीकं नवभिः शरैः ।
040c	विव्याध समरे तूर्णं मत्तो मत्तमिव द्विपम् ॥
041a	तौ तत्र समरे क्रुद्धौ नर्दन्तौ च पुनः पुनः ।
041c	समीयतुः सुसङ्क्रुद्धावङ्गारकबुधाविव ॥
042a	राक्षसं रौद्रकर्माणं क्रूरकर्मा घटोत्कचः ।
042c	अलम्बुसं प्रत्युदियाद्बलं शक्र इवाहवे ॥
043a	घटोत्कचस्ततः क्रुद्धो राक्षसं तं महाबलम् ।
043c	नवत्या सायकैस्तीक्ष्णैर्दारयामास भारत ॥
044a	अलम्बुसस्तु समरे भैमसेनिं महाबलम् ।
044c	बहुधा दारयामास शरैः सन्नतपर्वभिः ॥
045a	व्यभ्राजेतां ततस्तौ तु संयुगे शरविक्षतौ ।
045c	यथा देवासुरे युद्धे बलशक्रौ महाबलौ ॥
046a	शिखण्डी समरे राजन्द्रौणिमभ्युद्ययौ बली ।
046c	अश्वत्थामा ततः क्रुद्धः शिखण्डिनमुपस्थितम् ॥
047a	नाराचेन सुतीक्ष्णेन भृशं विद्ध्वा ह्यकम्पयत् ।
047c	शिखण्ड्यपि ततो राजन्द्रोणपुत्रमताडयत् ॥
048a	सायकेन सुपीतेन तीक्ष्णेन निशितेन च ।
048c	तौ जघ्नतुस्तदान्योन्यं शरैर्बहुविधैर्मृधे ॥
049a	भगदत्तं रणे शूरं विराटो वाहिनीपतिः ।
049c	अभ्ययात्त्वरितो राजंस्ततो युद्धमवर्तत ॥
050a	विराटो भगदत्तं तु शरवर्षेण भारत ।
050c	अभ्यवर्षत्सुसङ्क्रुद्धो मेघो वृष्ट्या इवाचलम् ॥
051a	भगदत्तस्ततस्तूर्णं विराटं पृथिवीपतिम् ।
051c	छादयामास समरे मेघः सूर्यमिवोदितम् ॥
052a	बृहत्क्षत्रं तु कैकेयं कृपः शारद्वतो ययौ ।
052c	तं कृपः शरवर्षेण च्छादयामास भारत ॥
053a	गौतमं कैकयः क्रुद्धः शरवृष्ट्याऽभ्यपूरयत् ।
053c	तावन्योन्यं हयान्हत्वा धनुश्छित्वा च भारत ॥
054a	विरथावसियुद्धाय समीयतुरमर्षणौ ।
054c	तयोस्तदभवद्युद्धं घोररूपं सुदारुणम् ॥
055a	द्रुपदस्तु ततो राजन्सैन्धवं वै जयद्रथम् ।
055c	अभ्युद्ययौ हृष्टरूपो हृष्टरूपं परन्तपः ॥
056a	ततः सैन्धवको राजा द्रुपदं विशिखैस्त्रिभिः ।
056c	ताडयामास समरे स च तं प्रत्यविध्यत ॥
057a	तयोस्तदभवद्युद्धं घोररूपं सुदारुणम् ।
057c	ईक्षणप्रीतिजननं शुक्राङ्गारकयोरिव ॥
058a	विकर्णस्तु सुतस्तुभ्यं सुतसोमं महाबलम् ।
058c	अभ्ययाज्जवनैरश्वैस्ततो युद्धमवर्तत ॥
059a	विकर्णः सुतसोमं तु विद्ध्वा नाकम्पयच्छरैः ।
059c	सुतसोमो विकर्णं च तदद्भुतमिवाभवत् ॥
060a	सुशर्माणं नरव्याघ्रश्चेकितानो महारथः ।
060c	अभ्यद्रवत्सुसङ्क्रुद्धः पाण्डवार्थे पराक्रमी ॥
061a	सुशर्मा तु महाराज चेकितानं महारथम् ।
061c	महता शरवर्षेण वारयामास संयुगे ॥
062a	चेकितानोऽपि संरब्धः सुशर्माणं महाहवे ।
062c	प्राच्छादयत्तमिषुभिर्महामेघ इवाचलम् ॥
063a	शकुनिः प्रतिविन्ध्यं तु पराक्रान्तं पराक्रमी ।
063c	अभ्यद्रवत राजेन्द्र मत्तः सिंह इव द्विपम् ॥
064a	यौधिष्ठिरस्तु सङ्क्रुद्धः सौबलं निशितैः शरैः ।
064c	व्यदारयत सङ्ग्रामे मघवानिव दानवम् ॥
065a	शकुनिः प्रतिविन्ध्यं तु प्रतिविध्यन्तमाहवे ।
065c	व्यदारयन्महाप्राज्ञः शरैः सन्नतपर्वभिः ॥
066a	सुदक्षिणं तु राजेन्द्र काम्भोजानां महारथम् ।
066c	श्रुतकर्मा पराक्रान्तमभ्यद्रवत संयुगे ॥
067a	सुदक्षिणस्तु समरे साहदेविं महारथम् ।
067c	विद्ध्वा नाकम्पयत वै मैनाकमिव पर्वतम् ॥
068a	श्रुतकर्मा ततः क्रुद्धः काम्भोजानां महारथम् ।
068c	शरैर्बहुभिरानर्च्छद्दारयन्निव सर्वशः ॥
069a	इरावानथ सङ्क्रुद्धः श्रुतायुषमरिन्दमम् ।
069c	प्रत्युद्ययौ रणे यत्तो यत्तरूपं परन्तपः ॥
070a	आर्जुनिस्तस्य समरे हयान्हत्वा महारथः ।
070c	ननाद बलवान्नादं तत्सैन्यं प्रत्यपूरयत् ॥
071a	श्रुतायुस्तु ततः क्रुद्धः फाल्गुनेः समरे हयान् ।
071c	निजघान गदाग्रेण ततो युद्धमवर्तत ॥
072a	विन्दानुविन्दावावन्त्यौ कुन्तिभोजं महारथम् ।
072c	ससेनं ससुतं वीरं संससज्जतुराहवे ॥
073a	तत्राद्भुतमपश्याम तयोर्घोरं पराक्रमम् ।
073c	अयुध्येतां स्थिरौ भूत्वा महत्या सेनया सह ॥
074a	अनुविन्दस्तु गदया कुन्तिभोजमताडयत् ।
074c	कुन्तिभोजश्च तं तूर्णं शरव्रातैरवाकिरत् ॥
075a	कुन्तिभोजसुतश्चापि विन्दं विव्याध सायकैः ।
075c	स च तं प्रतिविव्याध तदद्भुतमिवाभवत् ॥
076a	केकया भ्रातरः पञ्च गान्धारान्पञ्च मारिष ।
076c	ससैन्यास्ते ससैन्यांश्च योधयामासुराहवे ॥
077a	वीरबाहुश्च ते पुत्रो वैराटिं रथसत्तमम् ।
077c	उत्तरं योधयामास विव्याध निशितैः शरैः ॥
078a	उत्तरश्चापि तं वीरं विव्याध निशितैः शरैः ।
078c	चेदिराट् समरे राजन्नुलूकं समभिद्रवत् ॥
079a	तथैव शरवर्षेण उलूकं समविद्ध्यत ।
079c	उलूकश्चापि तं बाणैर्निशितैर्लोमवाहिभिः ॥
080a	तयोर्युद्धं समभवद्घोररूपं विशाम्पते ।
080c	दारयेतां सुसङ्क्रुद्धावन्योन्यमपराजितौ ॥
081a	एवं द्वन्द्वसहस्राणि रथवारणवाजिनाम् ।
081c	पदातीनां च समरे तव तेषां च सङ्कुले ॥
082a	मुहूर्तमिव तद्युद्धमासीन्मधुरदर्शनम् ।
082c	तत उन्मत्तवद्राजन्न प्राज्ञायत किञ्चन ॥
083a	गजो गजेन समरे रथिनं च रथी ययौ ।
083c	अश्वोऽश्वं समभिप्रायात्पदातिश्च पदातिनम् ॥
084a	ततो युद्धं सुदुर्धर्षं व्याकुलं समपद्यत ।
084c	शूराणां समरे तत्र समासाद्येतरेतरम् ॥
085a	तत्र देवर्षयः सिद्धाश्चारणाश्च समागताः ।
085c	प्रेक्षन्त तद्रणं घोरं देवासुरसमं भुवि ॥
086a	ततो दन्तिसहस्राणि र्थानां चापि मारिष ।
086c	अश्वौघाः पुरुषौघाश्च विपरीतं समाययुः ॥
087a	तत्रतत्र प्रदृश्यन्ते रथवारणपत्तयः ।
087c	सादिनश्च नरव्याघ्र युध्यमाना मुहुर्मुहुः ॥ ॥

इति श्रीमन्महाभारते भीष्मपर्वणि भीष्मवधपर्वणि प्रथमदिवसयुद्धे पञ्चचत्वारिंशोऽध्यायः ॥

6-45-1 पूर्वाह्णे पूर्वभागे ॥ 6-45-5 तोत्रं गजदमनं वेणुकाख्यं वेणुवुध्नसमाकारम् ॥ 6-45-13 आनर्च्छतुः पीडितवन्तौ । तक्षमाणौ तनूकुर्वाणौ ॥ 6-45-14 पुष्पैः शबलौ विचित्रौ ॥ 6-45-17 एकेन प्राष्णि पृष्ठगोपं एकेन सारथिमिति च ॥ 6-45-23 क्षुद्रकाणां बाणविशेषाणाम् ॥ 6-45-31 परासुकरणं मारणसाधनम् ॥ 6-45-36 वीरः शङ्खः । जत्रुदेशे अंससन्धौ ॥ 6-45-38 धृष्टकेतुः शिशुपालसुतः ॥ 6-45-44 सन्नतपर्वभिः अलक्षितग्रन्थिभिः ॥ 6-45-48 तीक्ष्णेन सूक्ष्मधारेण । निशिते शाणोल्लीढेन । मृधे संग्रामे ॥ 6-45-58 तुभ्यं तव । सुतसोमं भैमसेनिम् ॥ 6-45-60 चेकितानो यादवः ॥ 6-45-69 इरावानर्जुनपुत्रः ॥ 6-45-72 संससज्जतुः संसक्तावभूताम् ॥ 6-45-81 द्वन्द्वं द्वयोर्द्वयोर्युद्धम् ॥ 6-45-86 विपरीतम् अतीतक्रमम् ॥
