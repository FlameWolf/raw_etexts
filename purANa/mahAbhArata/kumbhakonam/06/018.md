अध्यायः 018

कुरुसेनावर्णनम् ॥ 1 ॥
001	सञ्जय उवाच 
001a	ततो मुहूर्तात्तुमुलः शब्दो हृदयकम्पनः ।
001c	अश्रूयत महाराज योधानां प्रयुयुत्सताम् ॥
002a	शङ्खदुन्दुभिघोषैश्च वारणानां च बृंहितैः ।
002c	नेमिघोषै रथानां च दीर्यतीव वसुन्धरा ॥
003a	हयानां हेषमाणानां योधानां चैव गर्जताम् ।
003c	क्षणेनैव नभो भूमिः शब्देनापूरितं तदा ॥
004a	पुत्राणां तव दुर्धर्ष पाण्डवानां तथैव च ।
004c	समकम्पन्त सैन्यानि परस्परसमागमे ॥
005a	तत्र नागा रथाश्चैव जाम्बूनदविभूषिताः ।
005c	भ्राजमाना व्यदृश्यन्त मेघा इव सविद्युतः ॥
006a	ध्वजा बहुविधाकारास्तावकानां नराधिप ।
006c	काञ्चनाङ्गदिनो रेजुर्ज्वलिता इव पावकाः ॥
007a	स्वेषां चैव परेषां च समदृश्यन्त भारत ।
007c	महेन्द्रकेतवः शुभ्रा महेन्द्रसदनेष्विव ॥
008a	काञ्चनैः कवचैर्वीरा ज्वलनार्कसमप्रभैः ।
008c	सन्नद्धाः समदृश्यन्त ज्वलनार्कसमप्रभाः ॥
009a	कुरुयोधवरा राजन्विचित्रायुधकार्मुकाः ।
009c	उद्यतैरायुथैश्चित्रैस्तलबद्धाः पताकिनः ॥
010a	ऋषभाक्षा महेष्वासाश्चमूमुखगता बभुः ।
010c	पृष्ठगोपास्तु भीष्मस्य पुत्रास्तव नराधिप ।
010e	दुःशासनो दुर्विषहो दुर्मुखो दुःसहस्तथा ॥
011a	विविंशतिश्चित्रसेनो विकर्णश्च महारथः ।
011c	सत्यव्रतः पुरुमित्रो जयो भूरिश्रवाः शलः ॥
012a	रथा विंशतिसाहस्रास्तथैषामनुयायिनः ।
012c	अभीषाहाः शूरसेनाः शिबयोऽथ वसातयः ॥
013a	शाल्वा मत्स्यास्तथाम्बष्ठास्त्रैगर्ताः केकयास्तथा ।
013c	सौवीराः कैतवाः प्राच्याः प्रतीच्योदीच्यवासिनः ॥
014a	द्वादशैते जनपदाः सर्वे शूरास्तनुत्यजः ।
014c	महता रथवंशेन ते ररक्षुः पितामहम् ॥
015a	अनीकं दशसाहस्रं कुञ्जराणां तरस्विनाम् ।
015c	मागधो यत्र नृपतिस्तद्रथानीकमन्वयात् ॥
016a	रथानां चक्ररक्षाश्च पादरक्षाश्च दन्तिनाम् ।
016c	अभवन्वाहिनीमध्ये शतानामयुतानि षट् ॥
017a	पादाताश्चाग्रतो गच्छन्धनुश्चर्मासिपाणयः ।
017c	अनेकशतसाहस्रा नखरप्रासयोधिनः ॥
018a	अक्षौहिण्यो दशैका च तव पुत्रस्य भारत ।
018c	अदृश्यत महाराज गङ्गेव यमुनान्तरा ॥ ॥

इति श्रीमन्महाभारते भीष्मपर्वणि भगवद्गीतापर्वणि अष्टादशोऽध्यायः ॥

6-18-16 शतानामयुतानि षट् षट्शतान्ययुतगुणानि । षष्टिलक्षाणीति यावत् ॥
