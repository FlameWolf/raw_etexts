अध्यायः 018

कुरुसेनावर्णनम् ॥ 1 ॥
KK-06-03-018-001	सञ्जय उवाच 
KK-06-03-018-001a	ततो मुहूर्तात्तुमुलः शब्दो हृदयकम्पनः ।
KK-06-03-018-001c	अश्रूयत महाराज योधानां प्रयुयुत्सताम् ॥
KK-06-03-018-002a	शङ्खदुन्दुभिघोषैश्च वारणानां च बृंहितैः ।
KK-06-03-018-002c	नेमिघोषै रथानां च दीर्यतीव वसुन्धरा ॥
KK-06-03-018-003a	हयानां हेषमाणानां योधानां चैव गर्जताम् ।
KK-06-03-018-003c	क्षणेनैव नभो भूमिः शब्देनापूरितं तदा ॥
KK-06-03-018-004a	पुत्राणां तव दुर्धर्ष पाण्डवानां तथैव च ।
KK-06-03-018-004c	समकम्पन्त सैन्यानि परस्परसमागमे ॥
KK-06-03-018-005a	तत्र नागा रथाश्चैव जाम्बूनदविभूषिताः ।
KK-06-03-018-005c	भ्राजमाना व्यदृश्यन्त मेघा इव सविद्युतः ॥
KK-06-03-018-006a	ध्वजा बहुविधाकारास्तावकानां नराधिप ।
KK-06-03-018-006c	काञ्चनाङ्गदिनो रेजुर्ज्वलिता इव पावकाः ॥
KK-06-03-018-007a	स्वेषां चैव परेषां च समदृश्यन्त भारत ।
KK-06-03-018-007c	महेन्द्रकेतवः शुभ्रा महेन्द्रसदनेष्विव ॥
KK-06-03-018-008a	काञ्चनैः कवचैर्वीरा ज्वलनार्कसमप्रभैः ।
KK-06-03-018-008c	सन्नद्धाः समदृश्यन्त ज्वलनार्कसमप्रभाः ॥
KK-06-03-018-009a	कुरुयोधवरा राजन्विचित्रायुधकार्मुकाः ।
KK-06-03-018-009c	उद्यतैरायुथैश्चित्रैस्तलबद्धाः पताकिनः ॥
KK-06-03-018-010a	ऋषभाक्षा महेष्वासाश्चमूमुखगता बभुः ।
KK-06-03-018-010c	पृष्ठगोपास्तु भीष्मस्य पुत्रास्तव नराधिप ।
KK-06-03-018-010e	दुःशासनो दुर्विषहो दुर्मुखो दुःसहस्तथा ॥
KK-06-03-018-011a	विविंशतिश्चित्रसेनो विकर्णश्च महारथः ।
KK-06-03-018-011c	सत्यव्रतः पुरुमित्रो जयो भूरिश्रवाः शलः ॥
KK-06-03-018-012a	रथा विंशतिसाहस्रास्तथैषामनुयायिनः ।
KK-06-03-018-012c	अभीषाहाः शूरसेनाः शिबयोऽथ वसातयः ॥
KK-06-03-018-013a	शाल्वा मत्स्यास्तथाम्बष्ठास्त्रैगर्ताः केकयास्तथा ।
KK-06-03-018-013c	सौवीराः कैतवाः प्राच्याः प्रतीच्योदीच्यवासिनः ॥
KK-06-03-018-014a	द्वादशैते जनपदाः सर्वे शूरास्तनुत्यजः ।
KK-06-03-018-014c	महता रथवंशेन ते ररक्षुः पितामहम् ॥
KK-06-03-018-015a	अनीकं दशसाहस्रं कुञ्जराणां तरस्विनाम् ।
KK-06-03-018-015c	मागधो यत्र नृपतिस्तद्रथानीकमन्वयात् ॥
KK-06-03-018-016a	रथानां चक्ररक्षाश्च पादरक्षाश्च दन्तिनाम् ।
KK-06-03-018-016c	अभवन्वाहिनीमध्ये शतानामयुतानि षट् ॥
KK-06-03-018-017a	पादाताश्चाग्रतो गच्छन्धनुश्चर्मासिपाणयः ।
KK-06-03-018-017c	अनेकशतसाहस्रा नखरप्रासयोधिनः ॥
KK-06-03-018-018a	अक्षौहिण्यो दशैका च तव पुत्रस्य भारत ।
KK-06-03-018-018c	अदृश्यत महाराज गङ्गेव यमुनान्तरा ॥ ॥

इति श्रीमन्महाभारते भीष्मपर्वणि भगवद्गीतापर्वणि अष्टादशोऽध्यायः ॥

6-18-16 शतानामयुतानि षट् षट्शतान्ययुतगुणानि । षष्टिलक्षाणीति यावत् ॥
