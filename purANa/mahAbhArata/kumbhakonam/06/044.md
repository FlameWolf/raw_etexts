अध्यायः 044

कुरुपाण्डवसेनयोर्युद्धारम्भः ॥ 1 ॥
KK-06-04-044-001	धृतराष्ट्र उवाच 
KK-06-04-044-001a	एवं व्यूढेष्वनीकेषु मामकेष्वितरेषु च ।
KK-06-04-044-001c	के पूर्वं प्राहरंस्तत्र कुरवःक पाण्डवा नु किम् ॥
KK-06-04-044-002	सञ्जय उवाच 
KK-06-04-044-002a	भ्रातृभिः सहितो राजन्पुत्रो दुःशासनस्तव ।
KK-06-04-044-002c	भीष्मं प्रमुखतः कृत्वा प्रययौ सह सेनया ॥
KK-06-04-044-003a	तथैव पाण्डवाः सर्वे भीमसेनपुरोगमाः ।
KK-06-04-044-003c	भीष्मेण युद्धमिच्छन्तः प्रययुर्हृष्टमानसाः ॥
KK-06-04-044-004a	क्ष्वेडाः किलकिलाशब्दाः क्रकचा गोविषाणिकाः ।
KK-06-04-044-004c	भेरीमृदङ्गमुरजा हयकुञ्जरनिःस्वनाः ॥
KK-06-04-044-005a	उभयोः सेनयोर्ह्यासंस्ततस्तेऽस्मान्समाद्रवन् ।
KK-06-04-044-005c	वयं तान्प्रतिनर्दन्तस्तदाऽऽसीत्तुमुलं महत् ॥
KK-06-04-044-006a	महान्त्यनीकानि महासमुच्छ्रये समागमे पाण्डवधार्तराष्ट्रयोः ।
KK-06-04-044-006c	चकम्पिरे शङ्खमृदङ्गनिःस्वनैः प्रकम्पितानीव वनानि वायुना ॥
KK-06-04-044-007a	नरेन्द्र नागाश्वरथाकुलानामभ्यागतानामशिवे मुहूर्ते ।
KK-06-04-044-007c	बभूव घोषस्तुमुलश्चमूनां वातोद्धुतानामिव सागराणाम् ॥
KK-06-04-044-008a	तस्मिन्समुत्थिते शब्दे तुमुले रोमहर्षणे ।
KK-06-04-044-008c	भीमसेनो महाबाहुः प्राणदद्गोवृषो यथा ॥
KK-06-04-044-009a	शङ्खदुन्दुभिनिर्घोषं वारणानां च बृंहितम् ।
KK-06-04-044-009c	सिंहनादं च सैन्यानां भीससेनरवोऽभ्यभूत् ॥
KK-06-04-044-010a	हयानां हेषमाणानामनीकेषु सहस्रशः ।
KK-06-04-044-010c	सर्वानभ्यभवच्चब्दान्भीमस्य नदतः स्वनः ॥
KK-06-04-044-011a	तं श्रुत्वा निनदं तस्य सैन्यास्तव वितत्रसुः ।
KK-06-04-044-011c	जीमूतस्येव नदतः शक्राशनिसमस्वनम् ॥
KK-06-04-044-012a	वाहनानि च सर्वाणि शकृन्मूत्रं प्रसुस्रुवुः ।
KK-06-04-044-012c	शब्देन तस्य वीरस्य सिंहस्येवेतरे मृगाः ॥
KK-06-04-044-013a	दर्शयन्घोरमात्मानं महाभ्रमिव नादयन् ।
KK-06-04-044-013c	विभीषयंस्तव सुतान्भीमसेनः समभ्ययात् ॥
KK-06-04-044-014a	तमायान्तं महेष्वासं सोदर्याः पर्यवारयन् ।
KK-06-04-044-014c	छादयन्तः शरव्रातैर्मेघा इव दिवाकरम् ॥
KK-06-04-044-015a	दुर्योधनश्च पुत्रस्ते दुर्मुखो दुःसहः शलः ।
KK-06-04-044-015c	दुःशासनश्चातिरथस्तथा दुर्मर्षणो नृपः ॥
KK-06-04-044-016a	विविंशतिश्चित्रसेनो विकर्णश्च महारथः ।
KK-06-04-044-016c	पुरुमित्रो जयो भोजः सौमदत्तिश्च वीर्यवान् ॥
KK-06-04-044-017a	महाचापानि धुन्वन्तो मेघा इव सविद्युतः ।
KK-06-04-044-017c	आददानाश्च नाराचान्निर्मुक्ताशीविषोपमान् ॥
KK-06-04-044-018a	अथ ते द्रौपदीपुत्राः सौभद्रश्च महारथः ।
KK-06-04-044-018c	नकुलः सहदेवश्च धृष्टद्युम्नश्च पार्षतः ॥
KK-06-04-044-019a	धार्तराष्ट्रान्प्रतिययुरर्दयन्तः शितैः शरैः ।
KK-06-04-044-019c	वज्रैरिव महावेगैः शिखराणि धराभृताम् ॥
KK-06-04-044-020a	तस्मिन्प्रथमसङ्ग्रामे भीमज्यातलनिःस्वने ।
KK-06-04-044-020c	तावकानां परेषां च नासीत्कश्चित्पराङ्मुखः ॥
KK-06-04-044-021a	लाघवं द्रोणशिष्याणामपश्यं भरतर्षभ ।
KK-06-04-044-021c	निमित्तवेधिनां चैव शरानुत्सृजतां भृशम् ॥
KK-06-04-044-022a	नोपशाम्यति निर्घोषो धनुषां कूजतां तथा ।
KK-06-04-044-022c	विनिश्चेरुः शरा दीप्ता ज्योतींषीव नभस्तलात् ॥
KK-06-04-044-023a	सर्वे त्वन्ये महीपालाः प्रेक्षका इव भारत ।
KK-06-04-044-023c	ददृशुर्दर्शनीयं तं भीमं ज्ञातिसमागमम् ॥
KK-06-04-044-024a	ततस्ते जातसंरम्भाः परस्परकृतागसः ।
KK-06-04-044-024c	अन्योन्यस्पर्धया राजन्व्यायच्छन्त महारथाः ॥
KK-06-04-044-025a	कुरुपाण्डवसेने ते हस्त्यश्वरथसङ्कुले ।
KK-06-04-044-025c	शुशुभाते रणेऽतीव पटे चित्रार्पिते इव ॥
KK-06-04-044-026a	ततस्ते पार्थिवाः सर्वे प्रगृहीतशरासनाः ।
KK-06-04-044-026c	सहसैन्याः समापेतुः पुत्रस्य तव शासनात् ॥
KK-06-04-044-027a	युधिष्ठिरेण चादिष्टाः पार्थिवास्ते सहस्रशः ।
KK-06-04-044-027c	विनदन्तः समापेतुः पुत्रस्य तव वाहिनीम् ॥
KK-06-04-044-028a	उभयोः सेनयोस्तीव्रः सैन्यानां स समागमः ।
KK-06-04-044-028c	अन्तर्धीयत चादित्यः सैन्येन रजसा वृतः ॥
KK-06-04-044-029a	प्रयुद्धानां प्रभग्नानां पुनरावर्तिनामपि ।
KK-06-04-044-029c	नात्र स्वेषां परेषां वा विशेषः समदृश्यत ॥
KK-06-04-044-030a	तस्मिंस्तु तुमुले युद्धे वर्तमाने महाभये ।
KK-06-04-044-030c	अति सर्वाण्यनीकानि पिता तेऽभिव्यरोचत ॥ ॥

इति श्रीमन्महाभारते भीष्मपर्वणि भीष्मवधपर्वणि चतुश्चत्वारिंशोऽध्यायः ॥

6-44-6 महान् समुच्छ्रयः सम्प्रहारो यत्र ॥ 6-44-9 अभ्यभूत् अभिभूतवान् ॥ 6-44-14 सोदर्याः राजानुजाः ॥ 6-44-21 निमित्तं लक्ष्यम् ॥ 6-44-25 पटे इति सप्तम्यन्तम् ॥ 6-44-28 सैन्येन सेनाभवेन ॥ 6-44-30 अति अतिक्रम्य ॥
