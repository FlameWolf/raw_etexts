अध्यायः 044

कुरुपाण्डवसेनयोर्युद्धारम्भः ॥ 1 ॥
001	धृतराष्ट्र उवाच 
001a	एवं व्यूढेष्वनीकेषु मामकेष्वितरेषु च ।
001c	के पूर्वं प्राहरंस्तत्र कुरवःक पाण्डवा नु किम् ॥
002	सञ्जय उवाच 
002a	भ्रातृभिः सहितो राजन्पुत्रो दुःशासनस्तव ।
002c	भीष्मं प्रमुखतः कृत्वा प्रययौ सह सेनया ॥
003a	तथैव पाण्डवाः सर्वे भीमसेनपुरोगमाः ।
003c	भीष्मेण युद्धमिच्छन्तः प्रययुर्हृष्टमानसाः ॥
004a	क्ष्वेडाः किलकिलाशब्दाः क्रकचा गोविषाणिकाः ।
004c	भेरीमृदङ्गमुरजा हयकुञ्जरनिःस्वनाः ॥
005a	उभयोः सेनयोर्ह्यासंस्ततस्तेऽस्मान्समाद्रवन् ।
005c	वयं तान्प्रतिनर्दन्तस्तदाऽऽसीत्तुमुलं महत् ॥
006a	महान्त्यनीकानि महासमुच्छ्रये समागमे पाण्डवधार्तराष्ट्रयोः ।
006c	चकम्पिरे शङ्खमृदङ्गनिःस्वनैः प्रकम्पितानीव वनानि वायुना ॥
007a	नरेन्द्र नागाश्वरथाकुलानामभ्यागतानामशिवे मुहूर्ते ।
007c	बभूव घोषस्तुमुलश्चमूनां वातोद्धुतानामिव सागराणाम् ॥
008a	तस्मिन्समुत्थिते शब्दे तुमुले रोमहर्षणे ।
008c	भीमसेनो महाबाहुः प्राणदद्गोवृषो यथा ॥
009a	शङ्खदुन्दुभिनिर्घोषं वारणानां च बृंहितम् ।
009c	सिंहनादं च सैन्यानां भीससेनरवोऽभ्यभूत् ॥
010a	हयानां हेषमाणानामनीकेषु सहस्रशः ।
010c	सर्वानभ्यभवच्चब्दान्भीमस्य नदतः स्वनः ॥
011a	तं श्रुत्वा निनदं तस्य सैन्यास्तव वितत्रसुः ।
011c	जीमूतस्येव नदतः शक्राशनिसमस्वनम् ॥
012a	वाहनानि च सर्वाणि शकृन्मूत्रं प्रसुस्रुवुः ।
012c	शब्देन तस्य वीरस्य सिंहस्येवेतरे मृगाः ॥
013a	दर्शयन्घोरमात्मानं महाभ्रमिव नादयन् ।
013c	विभीषयंस्तव सुतान्भीमसेनः समभ्ययात् ॥
014a	तमायान्तं महेष्वासं सोदर्याः पर्यवारयन् ।
014c	छादयन्तः शरव्रातैर्मेघा इव दिवाकरम् ॥
015a	दुर्योधनश्च पुत्रस्ते दुर्मुखो दुःसहः शलः ।
015c	दुःशासनश्चातिरथस्तथा दुर्मर्षणो नृपः ॥
016a	विविंशतिश्चित्रसेनो विकर्णश्च महारथः ।
016c	पुरुमित्रो जयो भोजः सौमदत्तिश्च वीर्यवान् ॥
017a	महाचापानि धुन्वन्तो मेघा इव सविद्युतः ।
017c	आददानाश्च नाराचान्निर्मुक्ताशीविषोपमान् ॥
018a	अथ ते द्रौपदीपुत्राः सौभद्रश्च महारथः ।
018c	नकुलः सहदेवश्च धृष्टद्युम्नश्च पार्षतः ॥
019a	धार्तराष्ट्रान्प्रतिययुरर्दयन्तः शितैः शरैः ।
019c	वज्रैरिव महावेगैः शिखराणि धराभृताम् ॥
020a	तस्मिन्प्रथमसङ्ग्रामे भीमज्यातलनिःस्वने ।
020c	तावकानां परेषां च नासीत्कश्चित्पराङ्मुखः ॥
021a	लाघवं द्रोणशिष्याणामपश्यं भरतर्षभ ।
021c	निमित्तवेधिनां चैव शरानुत्सृजतां भृशम् ॥
022a	नोपशाम्यति निर्घोषो धनुषां कूजतां तथा ।
022c	विनिश्चेरुः शरा दीप्ता ज्योतींषीव नभस्तलात् ॥
023a	सर्वे त्वन्ये महीपालाः प्रेक्षका इव भारत ।
023c	ददृशुर्दर्शनीयं तं भीमं ज्ञातिसमागमम् ॥
024a	ततस्ते जातसंरम्भाः परस्परकृतागसः ।
024c	अन्योन्यस्पर्धया राजन्व्यायच्छन्त महारथाः ॥
025a	कुरुपाण्डवसेने ते हस्त्यश्वरथसङ्कुले ।
025c	शुशुभाते रणेऽतीव पटे चित्रार्पिते इव ॥
026a	ततस्ते पार्थिवाः सर्वे प्रगृहीतशरासनाः ।
026c	सहसैन्याः समापेतुः पुत्रस्य तव शासनात् ॥
027a	युधिष्ठिरेण चादिष्टाः पार्थिवास्ते सहस्रशः ।
027c	विनदन्तः समापेतुः पुत्रस्य तव वाहिनीम् ॥
028a	उभयोः सेनयोस्तीव्रः सैन्यानां स समागमः ।
028c	अन्तर्धीयत चादित्यः सैन्येन रजसा वृतः ॥
029a	प्रयुद्धानां प्रभग्नानां पुनरावर्तिनामपि ।
029c	नात्र स्वेषां परेषां वा विशेषः समदृश्यत ॥
030a	तस्मिंस्तु तुमुले युद्धे वर्तमाने महाभये ।
030c	अति सर्वाण्यनीकानि पिता तेऽभिव्यरोचत ॥ ॥

इति श्रीमन्महाभारते भीष्मपर्वणि भीष्मवधपर्वणि चतुश्चत्वारिंशोऽध्यायः ॥

6-44-6 महान् समुच्छ्रयः सम्प्रहारो यत्र ॥ 6-44-9 अभ्यभूत् अभिभूतवान् ॥ 6-44-14 सोदर्याः राजानुजाः ॥ 6-44-21 निमित्तं लक्ष्यम् ॥ 6-44-25 पटे इति सप्तम्यन्तम् ॥ 6-44-28 सैन्येन सेनाभवेन ॥ 6-44-30 अति अतिक्रम्य ॥
