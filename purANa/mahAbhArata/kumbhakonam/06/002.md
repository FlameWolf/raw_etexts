अध्यायः 002

श्रीव्यासेन धृतराष्ट्रं प्रति युद्धदर्शनाय चक्षुर्दानकथनम् ॥ 1 ॥ धृतराष्ट्रेण युद्धश्रवणमात्रे प्रार्थिते व्यासेन सञ्जयं प्रति युद्धविषये सार्वज्ञदानपूर्वकं युद्धप्रकारकथननियोगः ॥ 2 । व्यासेन धृतराष्ट्रं प्रति दुर्निमित्तप्रादुर्भावकथनम् ॥ 3 ॥
KK-06-01-002-001	वैशम्पायन उवाच 
KK-06-01-002-001a	ततः पूर्वापरे सैन्ये समीक्ष्य भगवानृषिः ।
KK-06-01-002-001c	सर्ववेदविदां श्रेष्ठो व्यासः सत्यवतीसुतः ॥
KK-06-01-002-002a	भविष्यति रणे घोरे भरतानां पितामहः ।
KK-06-01-002-002c	प्रत्यक्षदर्शी भगवान्भूतभव्यभविष्यवित् ॥
KK-06-01-002-003a	वैचित्रवीर्यं राजानं रहस्स्थमिदमब्रवीत् ।
KK-06-01-002-003c	शोचन्तमार्तं ध्यायन्तं पुत्राणामनयं तदा ॥
KK-06-01-002-004	व्यास उवाच 
KK-06-01-002-004a	राजन्परीतकालास्ते पुत्राश्चान्ये च पार्थिवाः ।
KK-06-01-002-004c	ते हिंसन्तीव सङ्ग्रामे समासाद्येतरेतरम् ॥
KK-06-01-002-005a	तेषु कालपरीतेषु विनश्यत्स्वेव भारत ।
KK-06-01-002-005c	कालपर्यायमाहाय मा स्म शोके मनः कृथाः ॥
KK-06-01-002-006a	यदि चेच्छसि सङ्ग्रामं द्रष्टुमेनं विशाम्पते ।
KK-06-01-002-006c	चक्षुर्ददानि ते पुत्र युद्धमेतन्निशामय ॥
KK-06-01-002-007	धृतराष्ट्र उवाच 
KK-06-01-002-007a	न रोचये ज्ञातिवधं द्रष्टुं ब्रह्मर्षिसत्तम ।
KK-06-01-002-007c	युद्धमेतत्त्वशेषेण शृणुयां तव तेजसा ॥
KK-06-01-002-008	वैशम्पायन उवाच 
KK-06-01-002-008a	तस्मिन्ननिच्छति द्रष्टुं सङ्ग्रामं श्रोतुमिच्छति ।
KK-06-01-002-008c	वराणामीश्वरो व्यासः सञ्जयाय वरं ददौ ॥
KK-06-01-002-009	व्यास उवाच 
KK-06-01-002-009a	एष ते सञ्जयो राजन्युद्धमेतद्वदिष्यति ।
KK-06-01-002-009c	एतस्य सर्वं सङ्ग्रामे न परोक्षं भविष्यति ॥
KK-06-01-002-010a	चक्षुषा सञ्जयो राजन्दिव्येनैव समन्वितः ।
KK-06-01-002-010c	कथयिष्यति ते युद्धं सर्वज्ञश्च भविष्यति ॥
KK-06-01-002-011a	प्रकाशं वाऽप्रकाशं वा दिवा वा यदि वा निशि ।
KK-06-01-002-011c	मनसा चिन्तितमपि सर्वं वेत्स्यति सञ्जयः ॥
KK-06-01-002-012a	नैनं शस्त्राणि भेत्स्यन्ति नैनं बाधिष्यते श्रमः ।
KK-06-01-002-012c	गावल्गणिरयं जीवन्युद्धादस्माद्विमोक्ष्यते ॥
KK-06-01-002-013a	अहं तु कीर्तिमेतेषां कुरूणां भरतर्षभ ।
KK-06-01-002-013c	पाण्डवानां च सर्वेषां प्रथयिष्यामि मा शुचः ॥
KK-06-01-002-014a	दिष्टमेतन्नरव्याघ्र नाभिशोचितुमर्हसि ।
KK-06-01-002-014c	न चैव शक्यं संयन्तुं यतो धर्मस्ततो जयः ॥
KK-06-01-002-015	वैशम्पायन उवाच 
KK-06-01-002-015a	एवमुक्त्वा स भगवान्कुरूणां प्रतितामहः ।
KK-06-01-002-015c	पुनरेव महाभागो धृतराष्ट्रमुवाच ह ॥
KK-06-01-002-016a	इह युद्धे महाराज भविष्यति महान्क्षयः ।
KK-06-01-002-016c	तथेह च निमित्तानि भयदान्युपलक्षये ॥
KK-06-01-002-017a	श्येना गृध्राश्च काकाश्च काङ्काश्च सहिता बकैः ।
KK-06-01-002-017c	सम्पतन्ति ध्वजाग्रेषु समवायांश्च कुर्वते ॥
KK-06-01-002-018a	अभ्यग्रं च प्रपश्यन्ति युद्धमानन्दिनो द्विजाः ।
KK-06-01-002-018c	क्रव्यादा भक्षयिष्यन्ति मांसानि गजवाजिनाम् ॥
KK-06-01-002-019a	कटाकटेति वाशन्तो भैरवा भयवेदिनः ।
KK-06-01-002-019c	कङ्काः क्रोशन्ति मध्याह्ने दक्षिणामभितो दिशम् ॥
KK-06-01-002-020a	उभे पूर्वापरे सन्ध्ये नित्यं पश्यामि भारत ।
KK-06-01-002-020c	उदयास्तमने सूर्यं कबन्धैः परिवारितम् ॥
KK-06-01-002-021a	श्वेतलोहितपर्यन्ताः कृष्णग्रीवाः सविद्युतः ।
KK-06-01-002-021c	त्रिवर्णाः परिघाः सन्धौ भानुमावारयन्त्युत ॥
KK-06-01-002-022a	ज्वलितार्केन्दुनक्षत्रं निर्विशेषदिनक्षपम् ।
KK-06-01-002-022c	अहोरात्रं मया दृष्टं तद्भयाय भविष्यति ॥
KK-06-01-002-023a	आलक्षे प्रभया हीनां पौर्णमासीं च कार्तिकीम् ।
KK-06-01-002-023c	चन्द्रोऽभूदग्निवर्णश्च पद्मवर्णे नभस्तले ॥
KK-06-01-002-024a	स्वप्स्यन्ति निहता वीरा भूमिमावृत्य पार्थिवाः ।
KK-06-01-002-024c	राजानो राजपुत्राश्च शूराः परिघबाहवः ॥
KK-06-01-002-025a	अन्तरिक्षे वराहस्य पृषदंशस्य चोभयोः ।
KK-06-01-002-025c	प्रणादं युध्यतो रात्रौ रौद्रं नित्यं प्रलक्षये ॥
KK-06-01-002-026a	देवताप्रतिमाश्चैव कम्पन्ति च हसन्ति च ।
KK-06-01-002-026c	वमन्ति रुधिरं चास्यैः स्विद्यन्ति प्रपतन्ति च ॥
KK-06-01-002-027a	अनाहता दुन्दुभयः प्रणदन्ति विशाम्पते ।
KK-06-01-002-027c	अयुक्ताश्च प्रवर्तन्ते क्षत्रियाणां महारथाः ॥
KK-06-01-002-028a	कोकिलाः शतपत्राश्च चाषा भासाः शुकास्तथा ।
KK-06-01-002-028c	सारसाश्च मयूराश्च वाचो मुञ्चन्ति दारुणाः ॥
KK-06-01-002-029a	गृहीतशस्त्राः क्रोशन्ति चर्मिणो वाजिपृष्ठगाः ।
KK-06-01-002-029c	अरुणोदये प्रदृश्यन्ते शतशः शलभव्रजाः ॥
KK-06-01-002-030a	उभे सन्ध्ये प्रकाशन्ते दिशो दाहसमन्विते ।
KK-06-01-002-030c	पर्जन्यः पांसुवर्षी च मांसवर्षी च भारत ॥
KK-06-01-002-031a	या चैषा विश्रुता राजंस्त्रैलोक्ये साधुसम्मता ।
KK-06-01-002-031c	अरुन्धती तयाप्येष वसिष्ठः पृष्ठतः कृतः ॥
KK-06-01-002-032a	रोहिणीं पीडयन्नेष स्थितो राजञ्शनैश्चरः ।
KK-06-01-002-032c	व्यावृत्तं लक्ष्म सोमस्य भविष्यति महद्भयम् ॥
KK-06-01-002-033a	अनभ्रे च महाघोरस्तनितं श्रूयते भृशम् ।
KK-06-01-002-033c	वाहनानां च रुदतां निपतन्त्यश्रुबिन्दवः ॥ ॥

इति श्रीमन्महाभारते भीष्मपर्वणि जम्बूखण्डविनिर्माणपर्वणि द्वितीयोऽध्यायः ॥

6-2-2 भविष्यति भाविनि ॥ 6-2-4 हिंसन्तीव नाशयिष्यन्त्येव ॥ 6-2-5 पर्यायं वैपरीत्यम् ॥ 6-2-6 निशामय पश्य ॥ 6-2-17 समवायान् सङ्घान् ॥ 6-2-18 अभ्यग्रं समीपम् । क्रव्यादा मांसभक्षकाः ॥ 6-2-19 वाशन्तः शब्दं कुर्वन्तः ॥ 6-2-21 परिघाः परिवेषाः कृष्णग्रीवाः मध्ये कृष्णाः श्वेतलोहितपर्यन्ताश्च सन्धौ सन्ध्यायाम् आवारयन्ति वेष्टयन्ति ॥ 6-2-22 निर्विशेषदिनक्षयम् इति झ. पाठे निर्विशेषदिनक्षयम् अहोरात्रम् । निश्चयेन विगतः शेषो यस्य तस्य दिनस्य तिथेः क्षयो यस्मिन् । सूर्योदयद्वयास्पर्शिनी क्षयतिथिर्यस्मिन् अहोरात्रे तन्मया दृष्टम् । तदेव विशिनष्टि ज्वलितेति । अर्केन्द्वोर्नक्षत्रममावास्यायामुभाभ्यामाक्रान्तं नक्षत्रं तदेव ज्वलितं पापग्रहाक्रान्तं यस्मिन् । दर्से क्षयतिथिः तन्नक्षत्रे च पापग्रह इत्ययं महान् दुर्योग इत्यर्थः ॥ 6-2-23 पद्मवर्णे रक्तपद्मवर्णे ॥ 6-2-27 अयुक्ताः अश्वैरयोजिता अपि प्रवर्तन्ते चलन्ति । महान्तो रथाः महारथाः । मनोरथा इति क पाठः ॥ 6-2-29 गृहीतशस्त्राः आत्तलोहाः लोहतुण्डा इति यावत् शस्त्रमायुधलोहयोरित्यमरः । चर्मिणो भृङ्गरिटिसञ्ज्ञाः कृष्णशलभविशेषाः ॥
