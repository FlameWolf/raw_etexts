अध्यायः 046

सङ्कुलयुद्धवर्णनम् ॥ 1 ॥
001	सञ्जय उवाच 
001a	राजञ्शतसहस्राणि तत्रतत्र पदातिनाम् ।
001c	निर्मर्यादं प्रयुद्धानि तत्ते वक्ष्यामि भारत ॥
002a	न पुत्रः पितरं जज्ञे पिता वा पुत्रमौरसम् ।
002c	न भ्राता भ्रातरं तत्र स्वस्रीयं न च मातुलः ॥
003a	न मातुलं च स्वस्रीयो न सखायं सखा तथा ।
003c	आविष्टा इव युध्यन्ते पाण्डवाः कुरुभिः सह ॥
004a	रथानीकं नरव्याघ्राः केचिदभ्यपतन्रथैः ।
004c	अभज्यन्त युगैरेव युगानि भरतर्षभ ॥
005a	रथेषाश्च रतेषाभिः कूबरा रथकूबरैः ।
005c	सङ्गतैः सहिताः केचित्परस्परजिघांसवः ॥
006a	न शेकुश्चलितुं केचित्सन्निपत्य रथा रथैः ।
006c	प्रभिन्नास्तु महाकायाः सन्निपत्य गजा गजैः ॥
007a	बहुधा दारयन्क्रुद्धा विषाणैरितरेतरम् ।
007c	सतोरणपताकैश्च वारणा वरवारणैः ॥
008a	अभिसृत्य महाराज वेगवद्भिर्महागजैः ।
008c	दन्तैरभिहतास्तत्र चुक्रुशुः परमातुराः ॥
009a	अभिनीताश्च शिक्षाभिस्तोत्राङ्कुशसमाहताः ।
009c	अप्रभिन्नाः प्रभिन्नानां सम्मुखाभिमुखा ययुः ॥
010a	प्रभिन्नैरपि संसक्ताः केचित्तत्र महागजाः ।
010c	क्रौञ्चवन्निनदं कृत्वा दुद्रुवुः सर्वतो दिशम् ॥
011a	सम्यक्प्रणीता नागाश्च प्रभिन्नकरटामुखाः ।
011c	ऋषितोमरनाराचैर्निर्विद्धा वरवारणाः ॥
012a	प्रणेदुर्भिन्नमर्माणो निपेतुश्च गतासवः ।
012c	प्राद्रवन्त दिशः केचिन्नदन्तो भैरवान्रवान् ॥
013a	गजानां पादरक्षास्तु व्यूढोरस्काः प्रहारिणः ।
013c	ऋष्टिभिश्च धनुर्भिश्च विमलैश्च परश्वथैः ॥
014a	गदाभिर्मुसलैश्चैव भिन्दिपालैः सतोमरैः ।
014c	आयसैः परिघैश्चैव निस्त्रिंशैर्विमलै शितैः ॥
015a	प्रगृहीतैः सुसंरब्धा द्रवमाणास्ततस्ततः ।
015c	व्यदृश्यन्त महाराज परस्परजिघांसवः ॥
016a	राजमानाश्च निस्त्रिंशाः संसिक्ता नरशोणितैः ।
016c	प्रत्यदृश्यन्त शूराणामन्योन्यमभिधावताम् ॥
017a	अवक्षिप्तावधूतानामसीनां वीरबाहुभिः ।
017c	सञ्जज्ञे तुमुलः शब्दः पततां परमर्मसु ॥
018a	गदामुसलरुग्णानां भिन्नानां च वरासिभिः ।
018c	दन्तिदन्तावभिन्नानां मृदितानां च दन्तिभिः ॥
019a	तत्र तत्र नरौघाणां क्रोशतामितरेतरम् ।
019c	शुश्रुवुर्दारुणा वाचः प्रेतानामिव भारत ॥
020a	हयैरपि हयारोहाश्चामरापीडधारिभिः ।
020c	हंसैरिव महावेगैरन्योन्यमभिविद्रुताः ॥
021a	तैर्विमुक्ता महाप्रासा जाम्बूनदविभूषणाः ।
021c	आशुगा विमलास्तीक्ष्णाः सम्पेतुर्भुजगोपमाः ॥
022a	अश्वैरग्र्यजवैः केचिदाप्लुत्य महतो रथात् ।
022c	शिरांस्याददिरे वीरा रथिनामश्वसादिनः ॥
023a	बहूनपि हयारोहान्भल्लैः सन्नतपर्वभिः ।
023c	रथी जघान सम्प्राप्य बाणगोचरमागतान् ॥
024a	नवमेघप्रतीकाशाश्चाक्षिप्य तुरगान्गजाः ।
024c	पादैरेव विमृद्नन्ति मत्ताः कनकभूषणाः ॥
025a	पाठ्यमानेषु कुम्भेषु पार्श्वेष्वपि च वारणाः ।
025c	प्रासैर्विनिहताः केचिद्विनेदुः परमातुराः ॥
026a	साश्वारोहान्हयान्कांश्चिदुन्मथ्य वरवारणाः ।
026c	सहसा चिक्षिपुस्तत्र सङ्कुले भैरवे सति ॥
027a	साश्वारोहान्विषाणाग्रैरुत्क्षिप्य तुरगान्गजाः ।
027c	रथौघानभिमृद्नन्तः सध्वजानभिचक्रमुः ॥
028a	पुंस्त्वादतिमदत्वाच्च केचित्तत्र महागजाः ।
028c	साश्वारोहान्हयाञ्जघ्नुः करैः सचरणैस्तथा ॥
029a	अश्वारोहैश्च समरे हस्तिसादिभिरेव च ।
029c	प्रतिमानेषु गात्रेषु पार्श्वेष्वभि च वारणान् ।
029e	आशुगा विमलास्तीक्ष्णाः सम्पेतुर्भुजगोपमाः ॥
030a	नराश्वकायान्निर्भिद्य लौहानि कवचानि च ।
030c	निपेतुर्विमलाः शक्त्यो वीरबाहुभिरर्पिताः ॥
031a	महोल्काप्रतिमा घोरास्तत्र तत्र विशाम्पते ।
031c	द्वीपिचर्मावनद्धैश्च व्याघ्रचर्मच्छदैरपि ॥
032a	विकोशैर्विमलैः खड्गैरभिजध्नुः परान्रणे ।
032c	अभिप्लुतमभिक्रुद्धमेकपार्श्वावदारितम् ॥
033a	विदर्शयन्तः सम्पेतुः खड्गचर्मपरश्वथैः ।
033c	केचिदाक्षिप्य करिणः साश्वानपि रथान्करैः ॥
034a	विकर्षन्तो दिशः सर्वाः सम्पेतुः सर्वशब्दगाः ।
034c	शङ्कुभिर्दारिताः केचित्सम्भिन्नाश्च परश्वथैः ॥
035a	हस्तिभिर्मृदिताः केचित्क्षुण्णाश्चान्ये तुरङ्गमैः ।
035c	रथनेमिनिकृत्ताश्च निकृत्ताश्च परश्वथैः ॥
036a	व्याक्रोशन्त नरा राजंस्तत्रतत्र स्म बान्धवान् ।
036c	पुत्रानन्ये पितॄनन्ये भ्रातॄंश्च सह बन्धुभिः ॥
037a	मातुलान्भागिनेयांश्च परानपि च संयुगे ।
037c	विकीर्णान्त्राः सुबहवो भग्नसक्थाश्च भारत ॥
038a	बाहुभिश्चापरे छिन्नैः पार्श्वेषु च विदारिताः ।
038c	क्रन्दन्तः समदृश्यन्त तृषिता जीवितेप्सवः ॥
039a	तृषापरिगताः केचिदल्पसत्वा विशाम्पते ।
039c	भूमौ निपतिताः सङ्ख्ये मृगयाञ्चक्रिरे जलम् ॥
040a	रुधिरौघपरिक्लिन्नाः क्लिश्यमानाश्च भारत ।
040c	व्यनिन्दन्भृशमात्मानं तव पुत्रांश्च सङ्गतान् ॥
041a	अपरे क्षत्रियाः शूराः कृतवैराः परस्परम् ।
041c	नैव शस्त्रं विमुञ्चन्ति नैव क्रन्दन्ति मारिष ।
041e	तर्जयन्ति च संहृष्टास्तत्रतत्र परस्परम् ॥
042a	आदश्य दशनैश्चापि क्रोधात्स्वरदनच्छदम् ।
042c	भ्रुकुटीकुटिलैर्वक्त्रैः प्रेक्षन्ति च परस्परम् ॥
043a	अपरे क्लिश्यमानास्तु शरार्ता व्रणपीडिताः ।
043c	निष्कूजाः समपद्यन्त दृढसत्वा महाबलाः ॥
044a	अन्ये च विरथाः शूरा रथमन्यस्य संयुगे ।
044c	प्रार्थयाना निपतिताः सङ्क्षुण्णा वरवारणैः ।
044e	अशोभन्त महाराज सपुष्पा इव किंशुकाः ॥
045a	सम्बभूवुरनीकेषु बहवो भैरवस्वनाः ।
045c	वर्तमाने महाभीमे तस्मिन्वीरवरक्षये ॥
046a	निजघान पिता पुत्रं पुत्रश्च पितरं रणे ।
046c	स्वस्रीयो मातुलं चापि स्वस्रीयं चापि मातुलः ॥
047a	सखा सखायं च तथा सम्बन्धी बान्धवं तथा ।
047c	एवं युयुधिरे तत्र कुरवः पाण्डवैः सह ॥
048a	वर्तमाने तथा तस्मिन्निर्मर्यादे भयानके ।
048c	भीष्ममासाद्य पार्थानां वाहिनी समकम्पत ॥
049a	केतुना पञ्चतारेण तालेन भारतर्षभ ।
049c	राजतेन महाबाहुरुच्छ्रितेन महारथे ।
049e	बभौ भीष्मस्तदा राजंश्चन्द्रमा इव मेरुणा ॥ ॥

इति श्रीमन्महाभारते भीष्मपर्वणि भीष्मवधपर्वणि प्रथमदिवसयुद्धे षट्चत्वारिंशोऽध्यायः ॥

6-46-1 प्रयुद्धानि युद्धं कृतवन्ति ॥ 6-46-2 जज्ञे ज्ञातवान् ॥ 6-46-3 आविष्टा इव भूतादिना गृहीता इव ॥ 6-46-4 युगानि अश्वस्कन्धार्पितानि दारूणि ॥ 6-46-5 रथेषा रथदण्डः । कूबरो युगकीलः । सङ्गतैः सम्मुखागतैः ॥ 6-46-6 प्रभिग्नाक्ष्योतन्मदाः ॥ 6-46-7 विषाणैर्दन्तैः तोरणानि चतुःस्तम्भमण्डपाकारस्य गजपल्याणस्य अम्बारीति भाषया प्रसिद्धस्य । द्वाराणि पताकाश्च तत्रैव स्तम्भशेखरस्थाः ॥ 6-46-9 सम्मुखाभिमुखाः अन्योन्यसम्मुखा इत्यर्थः ॥ 6-46-17 अवक्षिप्तावधूतानाम् अधोमुखं पातितानां परेषां मर्मसु पततामसीनामिति सम्बन्धः ॥ 6-46-19 प्रेतानां नारकाणाम् ॥ 6-46-26 सहसा बलेन ॥ 6-46-28 पुंस्त्वाद्वीर्यवत्त्वात् । अतिमदत्वादुद्भिन्नमदत्वात् ॥ 6-46-29 प्रतिमानेषु ललाटेषु ॥ 6-46-30 शक्त्यः शक्तयः 6-46-43 निष्कूजा निःशब्दाः ॥
