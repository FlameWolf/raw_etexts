भीष्मपर्व
अध्यायः 001
	
कुरुक्षेत्रे कुरुपाण्डवसेनयोः परस्परसमागमः ॥ 1 ॥ उभयपक्षीयैः परस्परं समयकरणम् ॥ 2 ॥
श्रीवेदव्यासाय नमः
001	नारायणं नमस्कृत्य नरं नरोत्तमम् ।
001	देवीं सरस्वतीं चैव ततो जयमुदीरयेत् ॥ 	
001	जनमेजय उवाच 
001a	कथं युयुधिरे वीराः कुरुपाण्डवसोमकाः ।
001c	पार्थिवाश्च महात्मानो नानादेशसमागताः ॥ 	
002	वैशम्पायन उवाच
002a	यथा युयुधिरे वीराः कुरुपाण्डवसोमकाः ।
002c	कुरुक्षेत्रे तपःक्षेत्रे शृणु त्वं पृथिवीपते ॥ 
003a	तेऽवतीर्य कुरुक्षेत्रं पाण्डवाः सहसोमकाः ।
003c	कौरवानभ्यवर्तन्त जिगीषन्तो महाबलाः ॥ 
004a	वेदाध्ययनसम्पन्नाः सर्वे युद्धाभिनन्दिनः ।
004c	आशंसन्तो जयं युद्धे बलेनाभिमुखा रणे ॥ 
005a	अभियाय च दुर्धर्षां धार्तराष्ट्रस्य वाहिनीम् ।
005c	प्राङ्मुखाः पश्चिमे भागे न्यवशन्त ससैनिकाः ॥
006a	स्यमन्तपञ्चकाद्बाह्यं शिबिराणि सहस्रशः ।
006c	कारयामास विधिवत्कुन्तीपुत्रो युधिष्ठिरः ॥ 
007a	शून्येव पृथिवी सर्वा बालवृद्धावशेषिता ।
007c	निरश्वपुरुषेवासीद्रथकुञ्जरवर्जिता ॥ 
008a	यावत्तपति सूर्यो हि जम्बुद्वीपस्य मण्डलम् ।
008c	तावदेव समावृत्तं बलं पार्थिवसत्तम ॥ 
009a	एकस्थाः सर्ववर्णास्ते मण्डलं बहुयोजनम् ।
009c	पर्याक्रामन्त देशांश्च नदीः शैलान्वनानि च ॥
010a	तेषां युधिष्ठिरो राजा सर्वेषां पुरुषर्षभ ।
010c	व्यादिदेश सवाहानां भक्ष्यभोज्यमनुत्तमम् ॥
011a	सञ्ज्ञाश्च विविधास्तात तेषां चक्रे युधिष्ठिरः ।
011c	एवंवादी वेदितव्यः पाण्डवेयोऽयमित्युत ॥
012a	अभिज्ञानानि सर्वेषां सञ्ज्ञाश्चाभरणानि च ।
012c	योजयामास कौरव्यो युद्धकाल उपस्थिते ॥
013a	दृष्ट्वा ध्वजाग्रं पार्थस्य धार्तराष्ट्रो महामनाः ।
013c	सह सर्वैर्महीपालैः प्रत्यव्यूहत पाण्डवम् ॥
014a	पाण्डुरेणातपत्रेण ध्रियमाणेन मूर्धनि ।
014c	मध्ये नागसहस्रस्य भ्रातृभिः परिवारितः ॥
015a	दृष्ट्वा दुर्योधनं हृष्टाः पाञ्चाला युद्धनन्दिनः ।
015c	दध्मुः प्रीता महाशङ्खान्भेरीर्जघ्नुः सहस्रशः ॥
016a	ततः प्रहृष्टां स्वां सेनामभिवीक्ष्याथ पाण्डवाः ।
016c	बभूवुर्हृष्टमनसो वासुदेवश्च वीर्यवान् ॥
017a	स्वयोधान्हर्षयन्तौ च वासुदेवधनञ्जयौ ।
017c	दध्मतुः पुरुषव्याघ्रौ दिव्यौ शङ्खौ रथे स्थितौ ॥
018a	पाञ्चजन्यस्य शङ्खस्य देवदत्तस्य चोभयोः ।
018c	श्रुत्वा तु निनदं योधाः शकृन्मूत्रं प्रसुस्रुवुः ॥
019a	यथा सिंहस्य नदतः स्वनं श्रुत्वेतरे मृगाः ।
019c	त्रसेयुर्निनदं श्रुत्वा तथाऽसीदत तद्बलम् ॥
020a	उदतिष्ठद्रजो भौमं न प्राज्ञायत किञ्चन ।
020c	अस्तं गत इवादित्यः सैन्येन रजसा वृतः ॥
021a	ववर्ष तत्र पर्जन्यो मांसशोणितवृष्टिमान् ।
021c	व्युक्षन्सर्वाणि सैन्यानि तदद्भुतमिवाभवत् ॥
022a	वायुस्ततः प्रादुरभून्नीचैः शर्करकर्षणः ।
022c	विनिघ्नंस्तान्यनीकानि शतशोऽथ सहस्रशः ॥
023a	उभे सैन्ये च राजेन्द्र युद्धाय मुदिते भृशम् ।
023c	कुरुक्षेत्रे स्थिते यत्ते सागरक्षुभितोपमे ॥
024a	तयोस्तु सेनयोरासीदद्भुतः स तु सङ्गमः ।
024c	युगान्ते समनुप्राप्ते द्वयोः सागरयोरिव ॥
025a	शून्याऽऽसीत्पृथिवी सर्वा वृद्धबालावशेषिता ।
025c	निरश्वपुरुषेवासीद्रथकुञ्जरवर्जिता ।
025e	तेन सेनासमूहेन समानीतेन कौरवैः ॥
026a	ततस्ते समयं चक्रुः कुरुपाण्डवसोमकाः ।
026c	धर्मान्संस्थापयामासुर्युद्धानां भरतर्षभ ॥
027a	निवृत्ते विहिते युद्धे स्यात्प्रीतिर्नः परस्परम् ।
027c	यथापरं यथायोगं न च स्यात्कस्यचित्पुनः ॥
028a	वाचा युद्धे प्रवृत्तानां वाचैव प्रतियोधनम् ।
028c	निष्क्रान्ताः पृतनामध्यान्न हन्तव्याः कदाचन ॥
029a	रथी च रथिना योध्यो गजेन गजधूर्गतः ।
029c	अश्वेनाश्वी पदातिश्च पादातेनैव भारत ॥
030a	यथायोगं यथाकामं यथोत्साहं यथाबलम् ।
030c	समाभाष्य प्रहर्तव्यं न विश्वस्ते न विह्वले ॥
031a	परेण सह संयुक्तः प्रमत्तो विमुखस्तथा ।
031c	क्षीणशस्त्रो विवर्मा च न हन्तव्यः कदाचन ॥
032a	न सूतेषु न धुर्येषु न च शस्त्रोपनायिषु ।
032c	न भेरीशङ्खवादेषु प्रहर्तव्यं कथञ्चन ॥
033a	एवं ते समयं कृत्वा कुरुपाण्डवसोमकाः ।
033c	विस्मयं परमं जग्मुः प्रेक्षमाणाः परस्परम् ॥
034a	निविश्य च महात्मानस्ततस्ते पुरुषर्षभाः ।
034c	हृष्टरूपाः सुमनसो बभूवुः सहसैनिकाः ॥ ॥

इति श्रीमन्महाभारते भीष्मपर्वणि जम्बूखण्डविनिर्माणपर्वणि प्रथमोऽध्यायः ॥

6-1-5 6-1-6 6-1-11 अभियाय अभ्येत्य न्यविशन्त । पाण्डवीया इति शेषः॥ बाह्यं बहिः ॥ शय्याश्च विविधास्तात - एवंवेदी वेदितव्यः इति झ. पाठः तत्पाठे एवमिति । एवंवेदी विद्वान् इति अन्यैः पाण्डवेयो ज्ञातव्य इत्येतदर्थमित्यर्थः ॥ 6-1-19 असीदत अवसन्नमभूत् ॥ 6-1-23 सागरक्षुभितोपमे क्षुभितसागरोपमे ॥ 6-1-27 धर्मसंस्थापनमेवाह यथापरमिति । यथायोगं तुल्ययोर्योगस्यानतिक्रमणाम् । यथा येन प्रकारेण अपरम् अनुत्कृष्टम् अन्याय्यमित्यर्थः । तथा न कस्यचित्तुल्ययोगातिक्रमः स्यादिति भावः ॥ 6-1-29 गजधूर्गतः गजस्कन्धगतः ॥
