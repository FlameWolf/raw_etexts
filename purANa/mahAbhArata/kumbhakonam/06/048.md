अध्यायः 048

श्वेतयुद्धम् ॥ 1 ॥ भीष्मेण श्वेतवधः ॥ 2 ॥
KK-06-04-048-001	धृतराष्ट्र उवाच 
KK-06-04-048-001a	एवं श्वेते महेष्वासे प्राप्ते शल्यरथं प्रति ।
KK-06-04-048-001c	कुरवः पाण्डवेयाश्च किमकुर्वत सञ्जय ॥
KK-06-04-048-002a	भीष्मः शान्तनवः किं वा तन्ममाचक्ष्व पृच्छतः ।
KK-06-04-048-002	सञ्जय उवाच 
KK-06-04-048-002c	राजञ्शतसहस्राणि ततः क्षत्रियपुङ्गवाः ॥
KK-06-04-048-003a	श्वेतं सेनापतिं शूरं पुरस्कृत्य महारथाः ।
KK-06-04-048-003c	राज्ञो बलं दर्शयन्तस्तव पुत्रस्य भारत ॥
KK-06-04-048-004a	शिखण्डिनं पुरस्कृत्य त्रातुमैच्छन्महारथाः ।
KK-06-04-048-004c	अभ्यवर्तन्त भीष्मस्य रथं हेमपरिष्कृतम् ॥
KK-06-04-048-005a	जिघांसन्तं युधांश्रेष्ठं तदासीत्तुमुलं महत् ।
KK-06-04-048-005c	तत्तेऽहं सम्प्रवक्ष्यामि महावैशसमच्युत ॥
KK-06-04-048-006a	तावकानां परेषां च यथा युद्धमवर्तत ।
KK-06-04-048-006c	तत्राकरोद्रथोपस्थाञ्शून्याञ्शान्तनवो बहून् ॥
KK-06-04-048-007a	तत्राद्भुतं महच्चक्रे शरैरार्च्छद्रथोत्तमान् ।
KK-06-04-048-007c	समावृणोच्छरैरर्कमर्कतुल्यप्रतापवान् ॥
KK-06-04-048-008a	नुदन्समन्तात्समरे रविरुद्यन्यथा तमः ।
KK-06-04-048-008c	तेनाजौ प्रेषिता राजञ्शराः शतसहस्रशः ॥
KK-06-04-048-009a	क्षत्रियान्तकराः सङ्ख्ये महावेगा महाबलाः ।
KK-06-04-048-009c	शिरांसि पातयामासुर्वीराणां शतशो रणे ॥
KK-06-04-048-010a	गजान्कण्टकसन्नाहान्वज्रेणेव शिलोच्चयान् ।
KK-06-04-048-010c	रथा रथेषु संसक्ता व्यदृश्यन्त विशाम्पते ॥
KK-06-04-048-011a	एके रथं पर्यवहंस्तुरगाः सतुरङ्गमम् ।
KK-06-04-048-011c	युवानं निहतं वीरं लम्बमानं सकार्मुकम् ॥
KK-06-04-048-012a	उदीर्णाश्च हया राजन्वहन्तस्तत्रतत्र ह ।
KK-06-04-048-012c	बद्धखड्गनिषङ्गाश्च विध्वस्तशिरसो हताः ॥
KK-06-04-048-013a	शतशः पतिता भूमौ वीरशय्यासु शेरते ।
KK-06-04-048-013c	परस्पेरण धावन्तः पतिताः पुनरुत्थिताः ॥
KK-06-04-048-014a	उत्थाय च प्रधावन्तो द्वन्द्वयुद्धमवाप्नुवन् ।
KK-06-04-048-014c	पीडिताः पुनरन्योन्यं लुठन्तो रणमूर्धनि ॥
KK-06-04-048-015a	सचापाः सनिषङ्गाश्च जातरूपपरिष्कृताः ।
KK-06-04-048-015c	विस्रब्धहतवीराश्च शतशः परिपीडिताः ॥
KK-06-04-048-016a	तेनतेनाभ्यधावन्त विसृजन्तश्च भारत ।
KK-06-04-048-016c	मत्तो गजः पर्यवर्तद्धयांश्च हतसादिनः ॥
KK-06-04-048-017a	सरथा रथिनश्चापि विमृद्नन्तः समन्ततः ।
KK-06-04-048-017c	स्यान्दनादपतत्कश्चिन्निहतोऽन्येन सायकैः ॥
KK-06-04-048-018a	हतसारथिरप्युच्चैः पपात काष्ठवद्रथः ।
KK-06-04-048-018c	युध्यमानस्य सङ्ग्रामे व्यूढे रजसि चोत्थिते ॥
KK-06-04-048-019a	धनुःकूजितविज्ञानं तत्रासीत्प्रतियुद्ध्यतः ।
KK-06-04-048-019c	गात्रस्पर्शेन योधानां व्यज्ञास्त परिपन्थिनम् ॥
KK-06-04-048-020a	युद्ध्यमानं शरै राजन्सिञ्जिनीध्वजिनीरवात् ।
KK-06-04-048-020c	अन्योन्यं वीरसंशब्दो नाश्रूयत भटैः कृतः ॥
KK-06-04-048-021a	शब्दायमाने सङ्ग्रामे पटहे कर्णदारिणि ।
KK-06-04-048-021c	युध्यमानस्य सङ्ग्रामे कुर्वतः पौरुषं स्वकम् ॥
KK-06-04-048-022a	नाश्रौषं नामगोत्राणि कीर्तनं च परस्परम् ।
KK-06-04-048-022c	भीष्मचापच्युतैर्बाणैरार्तानां युध्यतां मृधे ॥
KK-06-04-048-023a	परस्परेषां वीराणां मनांसि समकम्पयन् ।
KK-06-04-048-023c	तस्मिन्नत्याकुले युद्धे दारुणे रोमहर्षणे ॥
KK-06-04-048-024a	पिता पुत्रं च समरे नाभिजानाति कश्चन ।
KK-06-04-048-024c	चक्रे भग्ने युगे च्छिन्ने एकधुर्ये हये हतः ॥
KK-06-04-048-025a	आक्षिप्तः स्यन्दनाद्वीरः ससारथिरजिह्मगैः ।
KK-06-04-048-025c	एवं च समरे सर्वे वीराश्च विरथीकृताः ॥
KK-06-04-048-026a	तेन तेन स्म दृश्यन्ते धावमानाः समन्ततः ।
KK-06-04-048-026c	गजो हतः शिरश्छिन्नं मर्म भिन्नं हयो हतः ॥
KK-06-04-048-027a	अहतः कोपि नैवासीद्भीष्मे निघ्नति शात्रवान् ।
KK-06-04-048-027c	श्वेतः कुरूणामकरोत्क्षयं तस्मिन्महाहवे ॥
KK-06-04-048-028a	राजपुत्रान्रथोदारानवधीच्छतसङ्घशः ।
KK-06-04-048-028c	चिच्छेद रथिनां बाणैः शिरांसि भरतर्षभ ॥
KK-06-04-048-029a	साङ्गदा बाहवश्चैव धनूंषि च समन्ततः ।
KK-06-04-048-029c	रथेषां रथचक्राणि तूणीराणि युगानि च ॥
KK-06-04-048-030a	छत्राणि च महार्हाणि पताकाश्च विशाम्पते ।
KK-06-04-048-030c	हयौघाश्च रथौघाश्च नरौघाश्चैव भारत ॥
KK-06-04-048-031a	वारणाः शतशश्चैव हताः श्वेतेन भारत ।
KK-06-04-048-031c	वयं श्वेतभयाद्भीता विहाय रथसत्तमम् ॥
KK-06-04-048-032a	अपयातास्तथा पश्चाद्विभुं पश्याम धृष्णवः ।
KK-06-04-048-032c	शरपातमतिक्रम्य कुरवः कुरुनन्दन ॥
KK-06-04-048-033a	भीष्मं शान्तनवं युद्धे स्थिताः पश्याम सर्वशः ।
KK-06-04-048-033c	अदीनो दीनसमये भीष्मोऽस्माकं महाहवे ॥
KK-06-04-048-034a	एकस्तस्थौ नरव्याघ्रो गिरिर्मेरुरिवाचलः ।
KK-06-04-048-034c	आददान इव प्राणान्सविता शिशिरात्यये ॥
KK-06-04-048-035a	गभस्तिभिरिवादित्यस्तस्थौ शरमरीचिमान् ।
KK-06-04-048-035c	स मुमोच महेष्वासः शरसङ्घाननेकशः ॥
KK-06-04-048-036a	निघ्नन्नमित्रान्समरे वज्रपाणिरिवासुरान् ।
KK-06-04-048-036c	ते वध्यमाना भीष्मेण प्रजहुस्तं महाबलम् ॥
KK-06-04-048-037a	स्वयूथादिव ते यूथान्मुक्तं भूमिषु दारुणम् ।
KK-06-04-048-037c	तमेवमुपलक्ष्यैको हृष्टः पुष्टः परन्तप ॥
KK-06-04-048-038a	दुर्योधनप्रिये युक्तः पाण्डवान्परिशोचयन् ।
KK-06-04-048-038c	जीवितं दुस्त्यजं त्यक्त्वा भयं च सुमहाहवे ॥
KK-06-04-048-039a	पातयामास सैन्यानि पाण्डवानां विशाम्पते ।
KK-06-04-048-039c	प्रहरन्तमनीकानि पिता देवव्रतस्तव ॥
KK-06-04-048-040a	दृष्ट्वा सेनापतिं भीष्मस्त्वरितः श्वेतमभ्ययात् ।
KK-06-04-048-040c	स भीष्मं शरजालेन महता समवाकिरत् ॥
KK-06-04-048-041a	श्वेतं चापि तथा भीष्मः शरौघैः समवाकिरत् ।
KK-06-04-048-041c	तौ वृषाविव नर्दन्तौ मत्ताविव महाद्विपौ ॥
KK-06-04-048-042a	व्याघ्राविव सुसंरब्धावन्योन्यमभिजघ्नतुः ।
KK-06-04-048-042c	अस्त्रैरस्त्राणि संवार्य ततस्तौ पुरुषर्षभौ ॥
KK-06-04-048-043a	भीष्मः श्वेतश्च युयुधे परस्परवधैषिणौ ।
KK-06-04-048-043c	एकाह्ना निर्दहेद्भीष्मः पाण्डवानामनीकिनीम् ॥
KK-06-04-048-044a	शरैः परमसङ्क्रुद्धो यदि श्वेतो न पालयेत् ।
KK-06-04-048-044c	पितामहं ततो दृष्ट्वा श्वेतो विमुखीकृतम् ॥
KK-06-04-048-045a	प्रहर्षं पाण्डवा जग्मुः पुत्रस्ते विमनाभवत् ।
KK-06-04-048-045c	ततो दुर्योधनः क्रुद्धः पार्थिवैः परिवारितः ॥
KK-06-04-048-046a	ससैन्यः पाण्डवानीकमभ्यद्रवत संयुगे ।
KK-06-04-048-046c	दुर्मुखः कृतवर्मा च कृपः शल्यो विशाम्पतिः ॥
KK-06-04-048-047a	भीष्मं जुगुपुरासाद्य तव पुत्रेण नोदिताः ।
KK-06-04-048-047c	दृष्ट्वा तु पार्थिवैः सर्वैर्दुर्योधनपुरोगमैः ॥
KK-06-04-048-048a	पाण्डवानामनीकानि वध्यमानानि संयुगे ।
KK-06-04-048-048c	श्वेतो गाङ्गेयमुत्सृज्य तव पुत्रस्य वाहिनीम् ॥
KK-06-04-048-049a	नाशयामास वेगेन वायुर्वृक्षानिवौजसा ।
KK-06-04-048-049c	द्रावयित्वा चमूं राजन्वैराटिः क्रोधमूर्च्छितः ॥
KK-06-04-048-050a	आपतत्सहसा भूयो यत्र भीष्मो व्यवस्थितः ।
KK-06-04-048-050c	तौ तत्रोपगतौ राजञ्शरदीप्तौ महाबलौ ॥
KK-06-04-048-051a	अयुध्येतां महात्मानौ यथोभौ वृत्रवासवौ ।
KK-06-04-048-051c	अन्योन्यं तु महाराज परस्परवधैषिणौ ॥
KK-06-04-048-052a	निगृह्य कार्मुकं श्वेतो भीष्मं विव्याध सप्तभिः ।
KK-06-04-048-052c	पराक्रमं ततस्तस्य पराक्रम्य पराक्रमी ॥
KK-06-04-048-053a	तरसा वारयामास मत्तो मत्तमिव द्विपम् ।
KK-06-04-048-053c	श्वेतः शान्तनवं भूयः शरैः सन्नतपर्वभिः ॥
KK-06-04-048-054a	विव्याध प़ञ्चविंशत्या तदद्भुतमिवाभवत् ।
KK-06-04-048-054c	तं प्रत्यविध्यद्दशभिर्भीष्मः शान्तनवस्तदा ॥
KK-06-04-048-055a	स विद्धस्तेन बलवान्नाकम्पत यथाऽचलः ।
KK-06-04-048-055c	वैराटिः समरे क्रुद्धो भृशमायम्य कार्मुकम् ॥
KK-06-04-048-056a	आजघान ततो भीष्मं श्वेतः क्षत्रियनन्दनः ।
KK-06-04-048-056c	सम्प्रहस्य ततः श्वेतः सृक्किणी परिसंलिहन् ॥
KK-06-04-048-057a	घनुश्चिच्छेद भीष्मस्य नवभिर्दशधा शरैः ।
KK-06-04-048-057c	सन्धाय विशिखं चैव शरं लोमप्रवाहिनम् ॥
KK-06-04-048-058a	उन्ममाथ ततस्तालं ध्वजशीर्षं महात्मनः ।
KK-06-04-048-058c	केतुं निपतितं दृष्ट्वा भीष्मस्य तनयास्तव ॥
KK-06-04-048-059a	हतं भीष्मममन्यन्त श्वेतस्य वशमागतम् ।
KK-06-04-048-059c	पाण्डवाश्चापि संहृष्टा दध्मुः शङ्खान्मुदा युताः ॥
KK-06-04-048-060a	भीष्मस्य पतितं केतुं दृष्ट्वा तालं महात्मनः ।
KK-06-04-048-060c	ततो दुर्योधनः क्रोधात्स्वमनीकमनोदयत् ॥
KK-06-04-048-061a	यत्ता भीष्मं परीप्सध्वं रक्षमाणाः समन्ततः ।
KK-06-04-048-061c	मा नः प्रपश्यमानानां श्वेतान्मृत्युमवाप्स्यति ॥
KK-06-04-048-062a	भीष्मः शान्तनवः शूरस्तथा सत्यं ब्रवीमि वः ।
KK-06-04-048-062c	राज्ञस्तु वचनं श्रुत्वा त्वरमाणा महारथाः ॥
KK-06-04-048-063a	बलेन चतुरङ्गेण गाङ्गेयमन्वपालयन् ।
KK-06-04-048-063c	बाह्लीकः कृतवर्मा च शलः शल्यश्च भारत ॥
KK-06-04-048-064a	जलसन्धो विकर्णश्च चित्रसेनो विविंशतिः ।
KK-06-04-048-064c	त्वरमाणास्त्वराकाले परिवार्य समन्ततः ॥
KK-06-04-048-065a	शस्त्रवृष्टिं सुतुमुलां श्वेतस्योपर्यपातयन् ।
KK-06-04-048-065c	तान्क्रुद्धो निशितैर्बाणैस्त्वरमाणो महारथः ॥
KK-06-04-048-066a	अवारयदमेयात्मा दर्शयन्पाणिलाघवम् ।
KK-06-04-048-066c	स निवार्य तु तान्सर्वान्केसरी कुञ्जरानिव ॥
KK-06-04-048-067a	महता शरवर्षेण भीष्मस्य धनुराच्छिनत् ।
KK-06-04-048-067c	ततोऽन्यद्धनुरादाय भीष्मः शान्तनवो युधि ॥
KK-06-04-048-068a	श्वेतं विव्याध राजेन्द्र कङ्कपत्रैः शितैः शरैः ।
KK-06-04-048-068c	ततः सेनापतिः क्रुद्धो भीष्मं बहुभिरायसैः ॥
KK-06-04-048-069a	विव्याध समरे राजन्सर्वलोकस्य पश्यतः ।
KK-06-04-048-069c	ततः प्रव्यथितो राजा भीष्मं दृष्ट्वा निवारितम् ॥
KK-06-04-048-070a	प्रवीरं सर्वलोकस्य श्वेतेन युधि वै तदा ।
KK-06-04-048-070c	निष्ठानकश्च सुमहांस्तव सैन्यस्य चाभवत् ॥
KK-06-04-048-071a	तं वीरं वारितं दृष्ट्वा श्वेतेन शरविक्षतम् ।
KK-06-04-048-071c	हतं श्वेतेन मन्यन्ते श्वेतस्य वशमागतम् ॥
KK-06-04-048-072a	ततः क्रोधवशं प्राप्तः पिता देवव्रतस्तव ।
KK-06-04-048-072c	ध्वजमुन्मथितं दृष्ट्वा तां च सेनां निवारिताम् ॥
KK-06-04-048-073a	श्वेतं प्रति महाराज व्यसृजत्सायकान्बहून् ।
KK-06-04-048-073c	तानावार्य रणे श्वेतो भीष्मस्य रथिनां वरः ॥
KK-06-04-048-074a	धनुश्चिच्छेद भल्लेन पुनरेव पितुस्तव ।
KK-06-04-048-074c	उत्सृज्य कार्मुकं राजन्गाङ्गेयः क्रोधमूर्च्छितः ॥
KK-06-04-048-075a	अन्यत्कार्मुकमादाय विपुलं बलवत्तरम् ।
KK-06-04-048-075c	तत्र सन्धाय विपुलान्भल्लान्सप्त शिलाशितान् ॥
KK-06-04-048-076a	चतुर्भिश्च जघानाश्वाञ्श्वेतस्य पृतनापतेः ।
KK-06-04-048-076c	ध्वजं द्वाभ्यां तु चिच्छेद सप्तमेन च सारथे ॥
KK-06-04-048-077a	शिरश्चिच्छेद भल्लेन सङ्क्रुद्धोऽलघुविक्रमः ।
KK-06-04-048-077c	हताश्वसूतात्स रथादवप्लुत्य महाबलः ॥
KK-06-04-048-078a	अमर्षवशमापन्नो व्याकुलः समपद्यत ।
KK-06-04-048-078c	विरथं रथिनां श्रेष्ठं श्वेतं दृष्ट्वा पितामहः ॥
KK-06-04-048-079a	ताडयामास निशितैः शरसङ्घैः समन्ततः ।
KK-06-04-048-079c	स ताड्यमानः समरे भीष्मचापच्युतैः शरैः ॥
KK-06-04-048-080a	स्वरथे धनुरुत्सृज्य शक्तिं जग्राह काञ्चनीम् ।
KK-06-04-048-080c	ततः शक्तिं रणे श्वेतो जग्राहोग्रां महाभयाम् ॥
KK-06-04-048-081a	कालदण्डोपमां घोरां मृत्योर्जिह्वामेव श्वसन् ।
KK-06-04-048-081c	अब्रवीच्च तदा श्वेतो भीष्मं शान्तनवं रणे ॥
KK-06-04-048-082a	तिष्ठेदानीं सुसंरब्धः पश्य मां पुरुषो भव ।
KK-06-04-048-082c	एवमुक्त्वा महेष्वासो भीष्मं युधि पराक्रमी ॥
KK-06-04-048-083a	ततः शक्तिममेयात्मा चिक्षेप भुजगोपमाम् ।
KK-06-04-048-083c	पाण्डवार्थे पराक्रान्तस्तवानर्थं चिकीर्षुकः ॥
KK-06-04-048-084a	हाहाकारो महानासीत्पुत्राणां ते विशाम्पते ।
KK-06-04-048-084c	दृष्ट्वा शक्तिं महाघोरां मृत्योर्दण्डसमप्रभाम् ॥
KK-06-04-048-085a	श्वेतस्य करनिर्मुक्तां निर्मुक्तोरगसन्निभाम् ।
KK-06-04-048-085c	अपतत्सहसा राजन्महोल्केव नभस्तलात् ॥
KK-06-04-048-086a	ज्वलन्तीमन्तरिक्षे तां ज्वालाभिरिव संवृताम् ।
KK-06-04-048-086c	असम्भ्रान्तस्तदा राजन्पिता देवव्रतस्तव ॥
KK-06-04-048-087a	अष्टभिर्नवभिर्भीष्मः शक्तिं चिच्छेद पत्रिभिः ।
KK-06-04-048-087c	उत्कृष्टहेमविकृतां निकृतां निशितैः शरैः ॥
KK-06-04-048-088a	उच्चुक्रुशुस्ततः सर्वे तावका भरतर्षभ ।
KK-06-04-048-088c	शक्तिं विनिहतां दृष्ट्वा वैराटिः क्रोधमूर्च्छितः ॥
KK-06-04-048-089a	कालोपहतचेतास्तु कर्तव्यं नाभ्यजानत ।
KK-06-04-048-089c	क्रोधसम्मूर्च्छितो राजन्वैराटिः प्रहसन्निव ॥
KK-06-04-048-090a	गदां जग्राह संहृष्टो भीष्मस्य निधनं प्रति ।
KK-06-04-048-090c	क्रोधेन रक्तनयनो दण्डपाणिरिवान्तकः ॥
KK-06-04-048-091a	भीष्मं समिदुद्राव जलौघ इव पर्वतम् ।
KK-06-04-048-091c	तस्य वेगमसंवार्यं मत्वा भीष्मः प्रतापवान् ॥
KK-06-04-048-092a	प्रहारविप्रमोक्षार्थं सहसा धरणींगतः ।
KK-06-04-048-092c	श्वेतः क्रोधसमाविष्टो भ्रामयित्वा तु तां गदाम् ॥
KK-06-04-048-093a	रथे भीष्मस्य चिक्षेप यथा देवो धनेश्वरः ।
KK-06-04-048-093c	तया भीष्मनिपातिन्या स रथो भस्मसात्कृतः ॥
KK-06-04-048-094a	सध्वजः सह सूतेन साश्वः सयुगबन्धुरः ।
KK-06-04-048-094c	विरथं रथिनां श्रेष्ठं भीष्मं दृष्ट्वा रथोत्तमाः ॥
KK-06-04-048-095a	अभ्यधावन्त सहिताः शल्यप्रभृतयो रथाः ।
KK-06-04-048-095c	ततोऽन्यं रथमास्थाय धनुर्विस्फार्य दुर्मनाः ॥
KK-06-04-048-096a	शनकैरभ्यायाच्छ्वेतं गाङ्गेयः प्रहसन्निव ।
KK-06-04-048-096c	एतस्मिन्नन्तरे भीष्मः शुश्राव विपुलां गिरम् ॥
KK-06-04-048-097a	आकाशादीरितां दिव्यामात्मनो हितसम्भवाम् ।
KK-06-04-048-097c	भीष्मभीष्म महाबाहो शीघ्रं यत्नं कुरुष्व वै ॥
KK-06-04-048-098a	एष ह्यस्य जये कालो निर्दिष्टो विश्वयोनिना ।
KK-06-04-048-098c	एतच्छ्रुत्वा तु वचनं देवदूतेन भाषितम् ॥
KK-06-04-048-099a	सम्प्रहृष्टमना भूत्वा वधे तस्य मनो दधे ।
KK-06-04-048-099c	विरथं रथिनां श्रेष्ठं श्वेतं दृष्ट्वा पदातिनम् ॥
KK-06-04-048-100a	सहितास्त्वभ्यवर्तन्त परीप्सन्तो महारथाः ।
KK-06-04-048-100c	सात्यकिर्भीमसेनश्च धृष्टद्युम्नश्च पार्षतः ॥
KK-06-04-048-101a	कैकेयो धृष्टकेतुश्च अभिमन्युश्च वीर्यवान् ।
KK-06-04-048-101c	एतानापततः सर्वान्द्रोणशल्यकृपैः सह ॥
KK-06-04-048-102a	अवारयदमेयात्मा वारिवेगानिवाचलः ।
KK-06-04-048-102c	स निरुद्धेषु सर्वेषु पाण्डवेषु महात्मसु ॥
KK-06-04-048-103a	श्वेतः खड्गमथाकृष्य भीष्मस्य धनुराच्छिनत् ।
KK-06-04-048-103c	तदपास्य धनुश्छिन्नं त्वरमाणः पितामहः ॥
KK-06-04-048-104a	देवदूतवचः श्रुत्वा वधे तस्य मनो दधे ।
KK-06-04-048-104c	ततः प्रचरमाणस्तु पिता देवव्रतस्तव ॥
KK-06-04-048-105a	अन्यत्कार्मुकमादाय त्वरमाणो महारथः ।
KK-06-04-048-105c	क्षणेन सज्यमकरोच्छक्रचापसमप्रभम् ॥
KK-06-04-048-106a	पिता ते भरतश्रेष्ठ श्वेतं दृष्ट्वा महारथैः ।
KK-06-04-048-106c	वृतं तं मनुजव्याघ्रैर्भीमसेनपुरोगमैः ॥
KK-06-04-048-107a	अभ्यवर्तत गाङ्गेयः श्वेतं सेनापतिं द्रुतम् ।
KK-06-04-048-107c	आपतन्तं ततो भीष्मो भीमसेनं प्रतापवान् ॥
KK-06-04-048-108a	आजघ्ने विशिखैः षष्ट्या सेनान्यं स महारथः ।
KK-06-04-048-108c	अभिमन्युं च समरे पिता देवव्रतस्तव ॥
KK-06-04-048-109a	आजघ्ने भरतश्रेष्ठस्त्रिभिः सन्नतपर्वभिः ।
KK-06-04-048-109c	सात्यकिं च शतेनाजौ भरतानां पितामहः ॥
KK-06-04-048-110a	धृष्टद्युम्नं च विंशत्या कैकेयं चापि पञ्चभिः ।
KK-06-04-048-110c	तांश्च सर्वान्महेष्वासान्पिता देवव्रतस्तव ॥
KK-06-04-048-111a	वारयित्वा शरैर्घोरैः श्वेतमेवाभिदुद्रुवे ।
KK-06-04-048-111c	ततः शरं मृत्युसमं भारसाधनमुत्तमम् ॥
KK-06-04-048-112a	विकृष्य बलवान्भीष्मः समाधत्त दुरासदम् ।
KK-06-04-048-112c	ब्रह्मास्त्रेण सुसंयुक्तं तं शरं लोमवाहिनम् ॥
KK-06-04-048-113a	ददृशुर्देवगन्धर्वाः पिशाचोरगराक्षसाः ।
KK-06-04-048-113c	स तस्य कवचं भित्वा हृदयं चामितौजसः ॥
KK-06-04-048-114a	जगाम धरणीं बाणो महाशनिरिव ज्वलन् ।
KK-06-04-048-114c	अस्तं गच्छन्यथाऽऽदित्यः प्रभामादाय सत्वरः ॥
KK-06-04-048-115a	एवं जीवितमादाय श्वेतदेहाज्जगाम ह ।
KK-06-04-048-115c	तं भीष्मेण नरव्याघ्रं तथा विनिहतं युधि ॥
KK-06-04-048-116a	प्रपतन्तमपश्याम गिरेः शृङ्गमिव च्युतम् ।
KK-06-04-048-116c	अशोचन्पाण्डवास्तत्र क्षत्रियाश्च महारथाः ॥
KK-06-04-048-117a	प्रहृष्टाश्च सुतास्तुभ्यं कुरवश्चापि सर्वशः । 
KK-06-04-048-117c	ततो दुःशासनो राजञ्श्वेतं दृष्ट्वा निपातितम् ॥
KK-06-04-048-118a	वादित्रनिनदैर्घोरैर्नृत्यति स्म समन्ततः ।
KK-06-04-048-118c	तस्मिन्हते महेष्वासे भीष्मेणाहवशोभिना ॥
KK-06-04-048-119a	प्रावेपन्त महेष्वासाः शिखण्डिप्रमुखा रथाः ।
KK-06-04-048-119c	ततो धनञ्जयो राजन्वार्ष्णेयश्चापि सर्वशः ॥
KK-06-04-048-120a	अवहारं शनैश्चक्रुर्निहते वाहिनीपतौ ।
KK-06-04-048-120c	ततोऽवहारः सैन्यानां तव तेषां च भारत ॥
KK-06-04-048-121a	तावकानां परेषां च नर्दतां च मुहुर्मुहुः ।
KK-06-04-048-121c	पार्था विमनसो भूत्वा न्यवर्तन्त महारथाः ।
KK-06-04-048-121e	चिन्तयन्तो वधं घोरं द्वैरथेन परन्तपाः ॥ ॥

इति श्रीमन्महाभारते भीष्मपर्वणि भीष्मवधपर्वणि प्रथमदिवसयुद्धे अष्टचत्वारिंशोऽध्यायः ॥
