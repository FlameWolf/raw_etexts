अध्यायः 048

श्वेतयुद्धम् ॥ 1 ॥ भीष्मेण श्वेतवधः ॥ 2 ॥
001	धृतराष्ट्र उवाच 
001a	एवं श्वेते महेष्वासे प्राप्ते शल्यरथं प्रति ।
001c	कुरवः पाण्डवेयाश्च किमकुर्वत सञ्जय ॥
002a	भीष्मः शान्तनवः किं वा तन्ममाचक्ष्व पृच्छतः ।
002	सञ्जय उवाच 
002c	राजञ्शतसहस्राणि ततः क्षत्रियपुङ्गवाः ॥
003a	श्वेतं सेनापतिं शूरं पुरस्कृत्य महारथाः ।
003c	राज्ञो बलं दर्शयन्तस्तव पुत्रस्य भारत ॥
004a	शिखण्डिनं पुरस्कृत्य त्रातुमैच्छन्महारथाः ।
004c	अभ्यवर्तन्त भीष्मस्य रथं हेमपरिष्कृतम् ॥
005a	जिघांसन्तं युधांश्रेष्ठं तदासीत्तुमुलं महत् ।
005c	तत्तेऽहं सम्प्रवक्ष्यामि महावैशसमच्युत ॥
006a	तावकानां परेषां च यथा युद्धमवर्तत ।
006c	तत्राकरोद्रथोपस्थाञ्शून्याञ्शान्तनवो बहून् ॥
007a	तत्राद्भुतं महच्चक्रे शरैरार्च्छद्रथोत्तमान् ।
007c	समावृणोच्छरैरर्कमर्कतुल्यप्रतापवान् ॥
008a	नुदन्समन्तात्समरे रविरुद्यन्यथा तमः ।
008c	तेनाजौ प्रेषिता राजञ्शराः शतसहस्रशः ॥
009a	क्षत्रियान्तकराः सङ्ख्ये महावेगा महाबलाः ।
009c	शिरांसि पातयामासुर्वीराणां शतशो रणे ॥
010a	गजान्कण्टकसन्नाहान्वज्रेणेव शिलोच्चयान् ।
010c	रथा रथेषु संसक्ता व्यदृश्यन्त विशाम्पते ॥
011a	एके रथं पर्यवहंस्तुरगाः सतुरङ्गमम् ।
011c	युवानं निहतं वीरं लम्बमानं सकार्मुकम् ॥
012a	उदीर्णाश्च हया राजन्वहन्तस्तत्रतत्र ह ।
012c	बद्धखड्गनिषङ्गाश्च विध्वस्तशिरसो हताः ॥
013a	शतशः पतिता भूमौ वीरशय्यासु शेरते ।
013c	परस्पेरण धावन्तः पतिताः पुनरुत्थिताः ॥
014a	उत्थाय च प्रधावन्तो द्वन्द्वयुद्धमवाप्नुवन् ।
014c	पीडिताः पुनरन्योन्यं लुठन्तो रणमूर्धनि ॥
015a	सचापाः सनिषङ्गाश्च जातरूपपरिष्कृताः ।
015c	विस्रब्धहतवीराश्च शतशः परिपीडिताः ॥
016a	तेनतेनाभ्यधावन्त विसृजन्तश्च भारत ।
016c	मत्तो गजः पर्यवर्तद्धयांश्च हतसादिनः ॥
017a	सरथा रथिनश्चापि विमृद्नन्तः समन्ततः ।
017c	स्यान्दनादपतत्कश्चिन्निहतोऽन्येन सायकैः ॥
018a	हतसारथिरप्युच्चैः पपात काष्ठवद्रथः ।
018c	युध्यमानस्य सङ्ग्रामे व्यूढे रजसि चोत्थिते ॥
019a	धनुःकूजितविज्ञानं तत्रासीत्प्रतियुद्ध्यतः ।
019c	गात्रस्पर्शेन योधानां व्यज्ञास्त परिपन्थिनम् ॥
020a	युद्ध्यमानं शरै राजन्सिञ्जिनीध्वजिनीरवात् ।
020c	अन्योन्यं वीरसंशब्दो नाश्रूयत भटैः कृतः ॥
021a	शब्दायमाने सङ्ग्रामे पटहे कर्णदारिणि ।
021c	युध्यमानस्य सङ्ग्रामे कुर्वतः पौरुषं स्वकम् ॥
022a	नाश्रौषं नामगोत्राणि कीर्तनं च परस्परम् ।
022c	भीष्मचापच्युतैर्बाणैरार्तानां युध्यतां मृधे ॥
023a	परस्परेषां वीराणां मनांसि समकम्पयन् ।
023c	तस्मिन्नत्याकुले युद्धे दारुणे रोमहर्षणे ॥
024a	पिता पुत्रं च समरे नाभिजानाति कश्चन ।
024c	चक्रे भग्ने युगे च्छिन्ने एकधुर्ये हये हतः ॥
025a	आक्षिप्तः स्यन्दनाद्वीरः ससारथिरजिह्मगैः ।
025c	एवं च समरे सर्वे वीराश्च विरथीकृताः ॥
026a	तेन तेन स्म दृश्यन्ते धावमानाः समन्ततः ।
026c	गजो हतः शिरश्छिन्नं मर्म भिन्नं हयो हतः ॥
027a	अहतः कोपि नैवासीद्भीष्मे निघ्नति शात्रवान् ।
027c	श्वेतः कुरूणामकरोत्क्षयं तस्मिन्महाहवे ॥
028a	राजपुत्रान्रथोदारानवधीच्छतसङ्घशः ।
028c	चिच्छेद रथिनां बाणैः शिरांसि भरतर्षभ ॥
029a	साङ्गदा बाहवश्चैव धनूंषि च समन्ततः ।
029c	रथेषां रथचक्राणि तूणीराणि युगानि च ॥
030a	छत्राणि च महार्हाणि पताकाश्च विशाम्पते ।
030c	हयौघाश्च रथौघाश्च नरौघाश्चैव भारत ॥
031a	वारणाः शतशश्चैव हताः श्वेतेन भारत ।
031c	वयं श्वेतभयाद्भीता विहाय रथसत्तमम् ॥
032a	अपयातास्तथा पश्चाद्विभुं पश्याम धृष्णवः ।
032c	शरपातमतिक्रम्य कुरवः कुरुनन्दन ॥
033a	भीष्मं शान्तनवं युद्धे स्थिताः पश्याम सर्वशः ।
033c	अदीनो दीनसमये भीष्मोऽस्माकं महाहवे ॥
034a	एकस्तस्थौ नरव्याघ्रो गिरिर्मेरुरिवाचलः ।
034c	आददान इव प्राणान्सविता शिशिरात्यये ॥
035a	गभस्तिभिरिवादित्यस्तस्थौ शरमरीचिमान् ।
035c	स मुमोच महेष्वासः शरसङ्घाननेकशः ॥
036a	निघ्नन्नमित्रान्समरे वज्रपाणिरिवासुरान् ।
036c	ते वध्यमाना भीष्मेण प्रजहुस्तं महाबलम् ॥
037a	स्वयूथादिव ते यूथान्मुक्तं भूमिषु दारुणम् ।
037c	तमेवमुपलक्ष्यैको हृष्टः पुष्टः परन्तप ॥
038a	दुर्योधनप्रिये युक्तः पाण्डवान्परिशोचयन् ।
038c	जीवितं दुस्त्यजं त्यक्त्वा भयं च सुमहाहवे ॥
039a	पातयामास सैन्यानि पाण्डवानां विशाम्पते ।
039c	प्रहरन्तमनीकानि पिता देवव्रतस्तव ॥
040a	दृष्ट्वा सेनापतिं भीष्मस्त्वरितः श्वेतमभ्ययात् ।
040c	स भीष्मं शरजालेन महता समवाकिरत् ॥
041a	श्वेतं चापि तथा भीष्मः शरौघैः समवाकिरत् ।
041c	तौ वृषाविव नर्दन्तौ मत्ताविव महाद्विपौ ॥
042a	व्याघ्राविव सुसंरब्धावन्योन्यमभिजघ्नतुः ।
042c	अस्त्रैरस्त्राणि संवार्य ततस्तौ पुरुषर्षभौ ॥
043a	भीष्मः श्वेतश्च युयुधे परस्परवधैषिणौ ।
043c	एकाह्ना निर्दहेद्भीष्मः पाण्डवानामनीकिनीम् ॥
044a	शरैः परमसङ्क्रुद्धो यदि श्वेतो न पालयेत् ।
044c	पितामहं ततो दृष्ट्वा श्वेतो विमुखीकृतम् ॥
045a	प्रहर्षं पाण्डवा जग्मुः पुत्रस्ते विमनाभवत् ।
045c	ततो दुर्योधनः क्रुद्धः पार्थिवैः परिवारितः ॥
046a	ससैन्यः पाण्डवानीकमभ्यद्रवत संयुगे ।
046c	दुर्मुखः कृतवर्मा च कृपः शल्यो विशाम्पतिः ॥
047a	भीष्मं जुगुपुरासाद्य तव पुत्रेण नोदिताः ।
047c	दृष्ट्वा तु पार्थिवैः सर्वैर्दुर्योधनपुरोगमैः ॥
048a	पाण्डवानामनीकानि वध्यमानानि संयुगे ।
048c	श्वेतो गाङ्गेयमुत्सृज्य तव पुत्रस्य वाहिनीम् ॥
049a	नाशयामास वेगेन वायुर्वृक्षानिवौजसा ।
049c	द्रावयित्वा चमूं राजन्वैराटिः क्रोधमूर्च्छितः ॥
050a	आपतत्सहसा भूयो यत्र भीष्मो व्यवस्थितः ।
050c	तौ तत्रोपगतौ राजञ्शरदीप्तौ महाबलौ ॥
051a	अयुध्येतां महात्मानौ यथोभौ वृत्रवासवौ ।
051c	अन्योन्यं तु महाराज परस्परवधैषिणौ ॥
052a	निगृह्य कार्मुकं श्वेतो भीष्मं विव्याध सप्तभिः ।
052c	पराक्रमं ततस्तस्य पराक्रम्य पराक्रमी ॥
053a	तरसा वारयामास मत्तो मत्तमिव द्विपम् ।
053c	श्वेतः शान्तनवं भूयः शरैः सन्नतपर्वभिः ॥
054a	विव्याध प़ञ्चविंशत्या तदद्भुतमिवाभवत् ।
054c	तं प्रत्यविध्यद्दशभिर्भीष्मः शान्तनवस्तदा ॥
055a	स विद्धस्तेन बलवान्नाकम्पत यथाऽचलः ।
055c	वैराटिः समरे क्रुद्धो भृशमायम्य कार्मुकम् ॥
056a	आजघान ततो भीष्मं श्वेतः क्षत्रियनन्दनः ।
056c	सम्प्रहस्य ततः श्वेतः सृक्किणी परिसंलिहन् ॥
057a	घनुश्चिच्छेद भीष्मस्य नवभिर्दशधा शरैः ।
057c	सन्धाय विशिखं चैव शरं लोमप्रवाहिनम् ॥
058a	उन्ममाथ ततस्तालं ध्वजशीर्षं महात्मनः ।
058c	केतुं निपतितं दृष्ट्वा भीष्मस्य तनयास्तव ॥
059a	हतं भीष्मममन्यन्त श्वेतस्य वशमागतम् ।
059c	पाण्डवाश्चापि संहृष्टा दध्मुः शङ्खान्मुदा युताः ॥
060a	भीष्मस्य पतितं केतुं दृष्ट्वा तालं महात्मनः ।
060c	ततो दुर्योधनः क्रोधात्स्वमनीकमनोदयत् ॥
061a	यत्ता भीष्मं परीप्सध्वं रक्षमाणाः समन्ततः ।
061c	मा नः प्रपश्यमानानां श्वेतान्मृत्युमवाप्स्यति ॥
062a	भीष्मः शान्तनवः शूरस्तथा सत्यं ब्रवीमि वः ।
062c	राज्ञस्तु वचनं श्रुत्वा त्वरमाणा महारथाः ॥
063a	बलेन चतुरङ्गेण गाङ्गेयमन्वपालयन् ।
063c	बाह्लीकः कृतवर्मा च शलः शल्यश्च भारत ॥
064a	जलसन्धो विकर्णश्च चित्रसेनो विविंशतिः ।
064c	त्वरमाणास्त्वराकाले परिवार्य समन्ततः ॥
065a	शस्त्रवृष्टिं सुतुमुलां श्वेतस्योपर्यपातयन् ।
065c	तान्क्रुद्धो निशितैर्बाणैस्त्वरमाणो महारथः ॥
066a	अवारयदमेयात्मा दर्शयन्पाणिलाघवम् ।
066c	स निवार्य तु तान्सर्वान्केसरी कुञ्जरानिव ॥
067a	महता शरवर्षेण भीष्मस्य धनुराच्छिनत् ।
067c	ततोऽन्यद्धनुरादाय भीष्मः शान्तनवो युधि ॥
068a	श्वेतं विव्याध राजेन्द्र कङ्कपत्रैः शितैः शरैः ।
068c	ततः सेनापतिः क्रुद्धो भीष्मं बहुभिरायसैः ॥
069a	विव्याध समरे राजन्सर्वलोकस्य पश्यतः ।
069c	ततः प्रव्यथितो राजा भीष्मं दृष्ट्वा निवारितम् ॥
070a	प्रवीरं सर्वलोकस्य श्वेतेन युधि वै तदा ।
070c	निष्ठानकश्च सुमहांस्तव सैन्यस्य चाभवत् ॥
071a	तं वीरं वारितं दृष्ट्वा श्वेतेन शरविक्षतम् ।
071c	हतं श्वेतेन मन्यन्ते श्वेतस्य वशमागतम् ॥
072a	ततः क्रोधवशं प्राप्तः पिता देवव्रतस्तव ।
072c	ध्वजमुन्मथितं दृष्ट्वा तां च सेनां निवारिताम् ॥
073a	श्वेतं प्रति महाराज व्यसृजत्सायकान्बहून् ।
073c	तानावार्य रणे श्वेतो भीष्मस्य रथिनां वरः ॥
074a	धनुश्चिच्छेद भल्लेन पुनरेव पितुस्तव ।
074c	उत्सृज्य कार्मुकं राजन्गाङ्गेयः क्रोधमूर्च्छितः ॥
075a	अन्यत्कार्मुकमादाय विपुलं बलवत्तरम् ।
075c	तत्र सन्धाय विपुलान्भल्लान्सप्त शिलाशितान् ॥
076a	चतुर्भिश्च जघानाश्वाञ्श्वेतस्य पृतनापतेः ।
076c	ध्वजं द्वाभ्यां तु चिच्छेद सप्तमेन च सारथे ॥
077a	शिरश्चिच्छेद भल्लेन सङ्क्रुद्धोऽलघुविक्रमः ।
077c	हताश्वसूतात्स रथादवप्लुत्य महाबलः ॥
078a	अमर्षवशमापन्नो व्याकुलः समपद्यत ।
078c	विरथं रथिनां श्रेष्ठं श्वेतं दृष्ट्वा पितामहः ॥
079a	ताडयामास निशितैः शरसङ्घैः समन्ततः ।
079c	स ताड्यमानः समरे भीष्मचापच्युतैः शरैः ॥
080a	स्वरथे धनुरुत्सृज्य शक्तिं जग्राह काञ्चनीम् ।
080c	ततः शक्तिं रणे श्वेतो जग्राहोग्रां महाभयाम् ॥
081a	कालदण्डोपमां घोरां मृत्योर्जिह्वामेव श्वसन् ।
081c	अब्रवीच्च तदा श्वेतो भीष्मं शान्तनवं रणे ॥
082a	तिष्ठेदानीं सुसंरब्धः पश्य मां पुरुषो भव ।
082c	एवमुक्त्वा महेष्वासो भीष्मं युधि पराक्रमी ॥
083a	ततः शक्तिममेयात्मा चिक्षेप भुजगोपमाम् ।
083c	पाण्डवार्थे पराक्रान्तस्तवानर्थं चिकीर्षुकः ॥
084a	हाहाकारो महानासीत्पुत्राणां ते विशाम्पते ।
084c	दृष्ट्वा शक्तिं महाघोरां मृत्योर्दण्डसमप्रभाम् ॥
085a	श्वेतस्य करनिर्मुक्तां निर्मुक्तोरगसन्निभाम् ।
085c	अपतत्सहसा राजन्महोल्केव नभस्तलात् ॥
086a	ज्वलन्तीमन्तरिक्षे तां ज्वालाभिरिव संवृताम् ।
086c	असम्भ्रान्तस्तदा राजन्पिता देवव्रतस्तव ॥
087a	अष्टभिर्नवभिर्भीष्मः शक्तिं चिच्छेद पत्रिभिः ।
087c	उत्कृष्टहेमविकृतां निकृतां निशितैः शरैः ॥
088a	उच्चुक्रुशुस्ततः सर्वे तावका भरतर्षभ ।
088c	शक्तिं विनिहतां दृष्ट्वा वैराटिः क्रोधमूर्च्छितः ॥
089a	कालोपहतचेतास्तु कर्तव्यं नाभ्यजानत ।
089c	क्रोधसम्मूर्च्छितो राजन्वैराटिः प्रहसन्निव ॥
090a	गदां जग्राह संहृष्टो भीष्मस्य निधनं प्रति ।
090c	क्रोधेन रक्तनयनो दण्डपाणिरिवान्तकः ॥
091a	भीष्मं समिदुद्राव जलौघ इव पर्वतम् ।
091c	तस्य वेगमसंवार्यं मत्वा भीष्मः प्रतापवान् ॥
092a	प्रहारविप्रमोक्षार्थं सहसा धरणींगतः ।
092c	श्वेतः क्रोधसमाविष्टो भ्रामयित्वा तु तां गदाम् ॥
093a	रथे भीष्मस्य चिक्षेप यथा देवो धनेश्वरः ।
093c	तया भीष्मनिपातिन्या स रथो भस्मसात्कृतः ॥
094a	सध्वजः सह सूतेन साश्वः सयुगबन्धुरः ।
094c	विरथं रथिनां श्रेष्ठं भीष्मं दृष्ट्वा रथोत्तमाः ॥
095a	अभ्यधावन्त सहिताः शल्यप्रभृतयो रथाः ।
095c	ततोऽन्यं रथमास्थाय धनुर्विस्फार्य दुर्मनाः ॥
096a	शनकैरभ्यायाच्छ्वेतं गाङ्गेयः प्रहसन्निव ।
096c	एतस्मिन्नन्तरे भीष्मः शुश्राव विपुलां गिरम् ॥
097a	आकाशादीरितां दिव्यामात्मनो हितसम्भवाम् ।
097c	भीष्मभीष्म महाबाहो शीघ्रं यत्नं कुरुष्व वै ॥
098a	एष ह्यस्य जये कालो निर्दिष्टो विश्वयोनिना ।
098c	एतच्छ्रुत्वा तु वचनं देवदूतेन भाषितम् ॥
099a	सम्प्रहृष्टमना भूत्वा वधे तस्य मनो दधे ।
099c	विरथं रथिनां श्रेष्ठं श्वेतं दृष्ट्वा पदातिनम् ॥
100a	सहितास्त्वभ्यवर्तन्त परीप्सन्तो महारथाः ।
100c	सात्यकिर्भीमसेनश्च धृष्टद्युम्नश्च पार्षतः ॥
101a	कैकेयो धृष्टकेतुश्च अभिमन्युश्च वीर्यवान् ।
101c	एतानापततः सर्वान्द्रोणशल्यकृपैः सह ॥
102a	अवारयदमेयात्मा वारिवेगानिवाचलः ।
102c	स निरुद्धेषु सर्वेषु पाण्डवेषु महात्मसु ॥
103a	श्वेतः खड्गमथाकृष्य भीष्मस्य धनुराच्छिनत् ।
103c	तदपास्य धनुश्छिन्नं त्वरमाणः पितामहः ॥
104a	देवदूतवचः श्रुत्वा वधे तस्य मनो दधे ।
104c	ततः प्रचरमाणस्तु पिता देवव्रतस्तव ॥
105a	अन्यत्कार्मुकमादाय त्वरमाणो महारथः ।
105c	क्षणेन सज्यमकरोच्छक्रचापसमप्रभम् ॥
106a	पिता ते भरतश्रेष्ठ श्वेतं दृष्ट्वा महारथैः ।
106c	वृतं तं मनुजव्याघ्रैर्भीमसेनपुरोगमैः ॥
107a	अभ्यवर्तत गाङ्गेयः श्वेतं सेनापतिं द्रुतम् ।
107c	आपतन्तं ततो भीष्मो भीमसेनं प्रतापवान् ॥
108a	आजघ्ने विशिखैः षष्ट्या सेनान्यं स महारथः ।
108c	अभिमन्युं च समरे पिता देवव्रतस्तव ॥
109a	आजघ्ने भरतश्रेष्ठस्त्रिभिः सन्नतपर्वभिः ।
109c	सात्यकिं च शतेनाजौ भरतानां पितामहः ॥
110a	धृष्टद्युम्नं च विंशत्या कैकेयं चापि पञ्चभिः ।
110c	तांश्च सर्वान्महेष्वासान्पिता देवव्रतस्तव ॥
111a	वारयित्वा शरैर्घोरैः श्वेतमेवाभिदुद्रुवे ।
111c	ततः शरं मृत्युसमं भारसाधनमुत्तमम् ॥
112a	विकृष्य बलवान्भीष्मः समाधत्त दुरासदम् ।
112c	ब्रह्मास्त्रेण सुसंयुक्तं तं शरं लोमवाहिनम् ॥
113a	ददृशुर्देवगन्धर्वाः पिशाचोरगराक्षसाः ।
113c	स तस्य कवचं भित्वा हृदयं चामितौजसः ॥
114a	जगाम धरणीं बाणो महाशनिरिव ज्वलन् ।
114c	अस्तं गच्छन्यथाऽऽदित्यः प्रभामादाय सत्वरः ॥
115a	एवं जीवितमादाय श्वेतदेहाज्जगाम ह ।
115c	तं भीष्मेण नरव्याघ्रं तथा विनिहतं युधि ॥
116a	प्रपतन्तमपश्याम गिरेः शृङ्गमिव च्युतम् ।
116c	अशोचन्पाण्डवास्तत्र क्षत्रियाश्च महारथाः ॥
117a	प्रहृष्टाश्च सुतास्तुभ्यं कुरवश्चापि सर्वशः । 
117c	ततो दुःशासनो राजञ्श्वेतं दृष्ट्वा निपातितम् ॥
118a	वादित्रनिनदैर्घोरैर्नृत्यति स्म समन्ततः ।
118c	तस्मिन्हते महेष्वासे भीष्मेणाहवशोभिना ॥
119a	प्रावेपन्त महेष्वासाः शिखण्डिप्रमुखा रथाः ।
119c	ततो धनञ्जयो राजन्वार्ष्णेयश्चापि सर्वशः ॥
120a	अवहारं शनैश्चक्रुर्निहते वाहिनीपतौ ।
120c	ततोऽवहारः सैन्यानां तव तेषां च भारत ॥
121a	तावकानां परेषां च नर्दतां च मुहुर्मुहुः ।
121c	पार्था विमनसो भूत्वा न्यवर्तन्त महारथाः ।
121e	चिन्तयन्तो वधं घोरं द्वैरथेन परन्तपाः ॥ ॥

इति श्रीमन्महाभारते भीष्मपर्वणि भीष्मवधपर्वणि प्रथमदिवसयुद्धे अष्टचत्वारिंशोऽध्यायः ॥
