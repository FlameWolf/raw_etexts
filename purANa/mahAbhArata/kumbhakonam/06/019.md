अध्यायः 019

युद्धाय पाण्डवसेनानिर्याणम् ॥ 1 ॥
001	धृतराष्ट्र उवाच 
001a	अक्षौहिणीं दशैकां च व्यूढां दृष्ट्वा युधिष्ठिरः ।
001c	कथमल्पेन सैन्येन प्रत्यव्यूहत पाण्डवः ॥
002a	यो वेद मानुषं व्यूहं दैवं गान्धर्वमासुरम् ।
002c	कथं भीष्मं स कौन्तेयः प्रत्यव्यूहत सञ्जय ॥
003	सञ्जय उवाच 
003a	धार्तराष्ट्राण्यनीकानि दृष्ट्वा व्यूढानि पाण्डवः ।
003c	अभ्यभाषत धर्मात्मा धर्मराजो धनञ्जयम् ॥
004a	महर्षेर्वचनात्तात वेदयन्ति बृहस्पतेः ।
004c	संहतान्योधयेदल्पान्कामं विस्तारयेद्बहून् ॥
005a	सूचीमुखमनीकं स्यादल्पानां बहुभिः सह ।
005c	अस्माकं च तथा सैन्यमल्पीयः सुतरां परैः ॥
006a	एतद्वचनमाज्ञाय महर्षेर्व्यूह पाण्डव ।
006c	एतच्छ्रुत्वा धर्मराजं प्रत्यभाषत पाण्डवः ॥
007a	एष व्यूहामि ते व्यूहं राजसत्तम दुर्जयम् ।
007c	अचलं नाम वज्राख्यं विहितं वज्रपाणिना ॥
008a	यः स वात इवोद्भूतः समरे दुःसहः परैः ।
008c	स नः पुरो योत्स्यते वै भीमः प्रहरतां वरः ॥
009a	तेजांसि रिपुसैन्यानां मृद्नन्पुरुषसत्तमः ।
009c	अग्रेऽग्रणीर्योत्स्यति नो युद्धोपायविचक्षणः ॥
010a	यं दृष्ट्वा कुरवः सर्वे दुर्योधनपुरोगमाः ।
010c	निवर्तिष्यन्ति सन्त्रस्ताः सिंहं क्षुद्रमृगा यथा ॥
011a	तं सर्वे संश्रयिष्यामः प्राकारमकुतोभयाः ।
011c	भीमं प्रहरतां श्रेष्ठं देवाराजमिवामराः ॥
012a	न हि सोऽस्ति पुमाँल्लोके यः सङ्क्रुद्धं वृकोदरम् ।
012c	द्रष्टुमत्युग्रकर्माणं विषहेत नरर्षभम् ॥
013a	भीमसेनो गदां बिभ्रद्वज्रसारमयीं दृढाम् ।
013c	चरन्वेगेन महता समुद्रमपि शोषयेत् ॥
014a	भीमसेनं तदा राजन्दर्शयस्व महाबलम् ।
014c	केकया धृष्टकेतुश्च चेकितानश्च वीर्यवान् ॥
015a	एते गच्छन्तु सामात्याः प्रकर्षन्तो जनाधिप ।
015c	धृतराष्ट्रस्य दायादानिति बीभत्सुरब्रवीत् ॥
016a	ब्रुवाणं तु तथा पार्थं सर्वसैन्यानि भारत ।
016c	अपूजयंस्तदा वाग्भिरनुकूलाभिराहवे ॥
017a	एवमुक्त्वा महाबाहुस्तथा चक्रे धनञ्जयः ।
017c	व्यूह्य तानि बलान्याशु प्रययौ फल्गुनस्तथा ॥
018a	सम्प्रयातान्कुरून्दृष्ट्वा पाण्डवानां महाचमूः ।
018c	गङ्गेव पूर्णा स्तिमिता स्पन्दमाना व्यदृश्यत ॥
019a	भीमसेनोऽग्रणीस्तेषां धृष्टद्युम्नश्च वीर्यवान् ।
019c	नकुलः सहदेवश्च धृष्टकेतुश्च पार्थिवः ॥
020a	विराटश्च ततः पश्चाद्राजाथाक्षौहिणीवृतः ।
020c	भ्रातृभिः सह पुत्रैश्च सोऽभ्यरक्षत पृष्ठतः ॥
021a	चक्ररक्षौ तु भीमस्य माद्रीपुत्रौ महाद्युती ।
021c	द्रौपदेयाः ससौभद्राः पृष्ठगोपास्तरस्विनः ॥
022a	धृष्टद्युम्नश्च पाञ्चाल्यस्तेषां गोप्ता महारथः ।
022c	सहितः पृतनाशूरैः रथमुख्यैः प्रभद्रकैः ॥
023a	शिखण्डी तु ततः पश्चादर्जुनेनाभिरक्षितः ।
023c	यत्तो भीष्मविनाशाय प्रययौ भरतर्षभ ॥
024a	पृष्ठतोऽप्यर्जुनस्यासीद्युयुधानो महाबलः ।
024c	चक्ररक्षौ तु पाञ्चाल्यौ युधामन्यूत्तमोजसौ ॥
025a	राजा तु मध्यमानीके कुन्तीपुत्रो युधिष्ठिरः ।
025c	बृहद्भिः कुञ्जरैर्मत्तैश्चलद्भिरचलैरिव ॥
026a	अक्षौहिण्याथ पाञ्चाल्यो यज्ञसेनो महामनाः ।
026c	विराटमन्वयात्पश्चात्पाण्डवार्थं पराक्रमी ॥ 
027a	तेषामादित्यचन्द्राभाः कनकोत्तमभूषणाः ।
027c	नानाचिह्नधरा राजन्रथेष्वासन्महाध्वजाः ॥
028a	समुत्सार्य ततः पश्चाद्धृष्टद्युम्नो महारथः ।
028c	भ्रातृभिः सहपुत्रैश्च सोऽभ्यरक्षद्युधिष्ठिरम् ॥
029a	त्वदीयानां परेषां च रथेषु विपुलान्ध्वजान् ।
029c	अभिभूयार्जुनस्यैको रथे तस्थौ महाकपिः ॥
030a	पदातास्त्वग्रतोऽगच्छन्नसिशक्त्यृष्टिपाणयः ।
030c	अनेकशतसाहस्रा भीमसेनस्य रक्षिणः ॥
031a	वारणा दशसाहस्राः प्रभिन्नकरटामुखाः ।
031c	शूरा हेममयैर्जालैर्दीप्यमाना इवाचलाः ॥
032a	क्षरन्त इव जीमूता महार्हाः पद्मगन्धिनः ।
032c	राजानमन्वयुः पश्चाज्जीमूता इव वार्षिकाः ॥
033a	भीमसेनो गदां भीमां प्रकर्षन्परिघोपमाम् ।
033c	प्रचकर्ष महासैन्यं दुराधर्षो महामनाः ॥
034a	तमर्कमिव दुष्प्रेक्ष्यं तपन्तमिव वाहिनीम् ।
034c	न शेकुः सर्वयोधास्ते प्रतिवीक्षितुमन्तिके ॥
035a	वज्रो नामैष स व्यूहो निर्भयः सर्वतोमुखः ।
035c	चापविद्युद्ध्वजो घोरो गुप्तो गाण्डीवधन्वना ॥
036a	यं प्रतिव्यूह्य तिष्ठन्ति पाण्डवास्तव वाहिनीम् ।
036c	अजेयो मानुषे लोके पाण्डवैरभिरक्षितः ॥
037a	सन्ध्यां तिष्ठत्सु सैन्येषु सूर्यस्योदयनं प्रति ।
037c	प्रववौ पृष्ठतो वायुर्निरभ्रे स्तनयित्नुमान् ॥
038a	विष्वग्वाताश्च विववुर्नीचैः शर्करकर्षिणः ।
038c	रजश्चोद्धूयत महत्तम आच्छादयज्जगत् ॥
039a	पपात महती चोल्का प्राङ्मुखी भरतर्षभ ।
039c	उद्यन्तं सूर्यमाहत्य व्यशीर्यत महास्वना ॥
040a	अथ सन्नह्यमानेषु सैन्येषु भरतर्षभ ।
040c	निष्प्रभोऽभ्युद्ययौ सूर्यः सघोषं भूश्चचाल च ॥
041a	व्यशीर्यत सनादा च भूस्तदा भरतर्षभ ।
041c	निर्घाता बहवो राजन्दिक्षु सर्वासु चाभवन् ।
041e	प्रादुरासीद्रजस्तीव्रं न प्राज्ञायत किञ्चन ॥
042a	ध्वजानां धूयमानानां सहसा मातरिश्वना ।
042c	किङ्किणीजालबद्धानां काञ्चनस्रग्वराम्बरैः ॥
043a	महतां सपताकानामादित्यसमतेजसाम् ।
043c	सर्वं झणझणीभूतमासीत्तालवनेष्विव ॥
044a	एवं ते पुरुषव्याघ्राः पाण्डवा युद्धनन्दिनः ।
044c	व्यवस्थिताः प्रतिव्यूह्य तव पुत्रस्य वाहिनीम् ॥
045a	ग्रसन्त इव मज्जानो योधानां भरतर्षभ ।
045c	दृष्ट्वाग्रतो भीमसेनं गदापाणिमवस्थितम् ॥ ॥

इति श्रीमन्महाभारते भीष्मपर्वणि भगवद्गीतापर्वणि एकोनविंशोऽध्यायः ॥

6-19-4 संहतानिति । अल्पैः संहत्यैव योद्धव्यम् । बहुभिस्तु विशकलितैरपि योद्धुं शक्यमित्यर्थः ॥ 6-19-6 व्यूह व्यूहं कुरु ॥ 6-19-18 स्पन्दमाना किञ्चिच्चलन्ती ॥ 6-19-31 वारणा राजानमन्वयुरिति सम्बन्धः । अचलाः निष्कम्पाः ॥ 6-19-32 जीमूताः पर्वताः ॥ 6-19-39 आहत्य आस्फाल्य ॥ 6-19-45 मज्जान इति । नोऽस्माकं योधानां मज्जाः धातुविशेषान् ग्रसन्त इवेति योज्यम् । भीमसेनं दृष्ट्वा व्यवस्थिता इति सम्बन्धः ॥
