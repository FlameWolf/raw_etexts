अध्यायः 051

भीष्मादिभिः प्रतिव्यूहरचना ॥ 1 ॥
KK-06-04-051-001	सञ्जय उवाच 
KK-06-04-051-001a	क्रौञ्चं दृष्ट्वा ततो व्यूहमभेद्यं तनयस्तव ।
KK-06-04-051-001c	रक्षमाणं महाघोरं पार्थेनामिततेजसा ॥
KK-06-04-051-002a	आचार्यमुपसङ्गम्य कृपं शल्यं च पार्थिव ।
KK-06-04-051-002c	सौमदत्तिं विकर्णं च सोऽश्वत्थामानमेव च ॥
KK-06-04-051-003a	दुःशासनादीन्भ्रातॄंश्च सर्वानेव च भारत ।
KK-06-04-051-003c	अन्यांश्च सुबहूञ्शूरान्युद्धाय समुपागतान् ॥
KK-06-04-051-004a	प्राहेदं वचनं काले हर्षयंस्तनयस्तव ।
KK-06-04-051-004c	नानाशस्त्रप्रहरणाः सर्वे युद्धविशारदाः ॥
KK-06-04-051-005a	एकैकशः समर्था हि यूयं सर्वे महारथाः ।
KK-06-04-051-005c	पाण्डुपुत्रान्रणे हन्तुं ससैन्यान्किमु संहताः ॥
KK-06-04-051-006a	अपर्याप्तं तदस्माकं बलं भीष्माभिरक्षितम् ।
KK-06-04-051-006c	पर्याप्तमिदमेतेषां बलं भीमाभिरक्षितम् ॥
KK-06-04-051-007a	संस्थानाः शूरसेनाश्च वेत्रिकाः कुकुरास्तथा ।
KK-06-04-051-007c	आरोचकास्त्रिगर्ताश्च मद्रका यवनास्तथा ॥
KK-06-04-051-008a	शत्रुञ्जयेन सहितास्तथा दुःशासनेन च ।
KK-06-04-051-008c	विकर्णेन च वीरेण तथा नन्दोपनन्दकैः ॥
KK-06-04-051-009a	चित्रसेनेन सहिताः सहिताः पारिभद्रकैः ।
KK-06-04-051-009c	भीष्ममेवाभिरक्षन्तु सह सैन्यपुरस्कृताः ॥
KK-06-04-051-010a	ततो भीष्मश्च द्रोणश्च तव पुत्राश्च मारिष ।
KK-06-04-051-010c	अव्यूहन्त महाव्यूहं पाण्डूनां प्रतिबाधकम् ॥
KK-06-04-051-011a	भीष्मः सैन्येन महता समनन्तात्परिवारितः ।
KK-06-04-051-011c	ययौ प्रकर्षन्महतीं वाहिनीं सुरराडिव ॥
KK-06-04-051-012a	तमन्वयान्महेष्वासो भारद्वाजः प्रतापवान् ।
KK-06-04-051-012c	कुन्तलैश्च दशार्णैश्च मागधैश्च विशाम्पते ॥
KK-06-04-051-013a	विदर्भैर्मेकलैश्चैव कर्णप्रावरणैरपि ।
KK-06-04-051-013c	सहिताः सर्वसैन्येन भीष्ममाहवशोभिनम् ॥
KK-06-04-051-014a	गान्धाराः सिन्धुसौवीराः शिबयोऽथ वसातयः ।
KK-06-04-051-014c	शकुनिश्च स्वसैन्येन भारद्वाजमपालयत् ॥
KK-06-04-051-015a	ततो दुर्योधनो राजा सहितः सर्वसोदरैः ।
KK-06-04-051-015c	अश्वातकैर्विकर्णैश्च तथा चाम्बष्ठकोसलैः ॥
KK-06-04-051-016a	दरदैश्च शकैश्चैव तथा क्षुद्रकमालवैः ।
KK-06-04-051-016c	अभ्यरक्षत संहृष्टः सौबलेयस्य वाहिनीम् ॥
KK-06-04-051-017a	भूरिश्रवाः शलः शल्यो भगदत्तश्च मारिषः ।
KK-06-04-051-017c	विन्दानुविन्दावावन्त्यौ वामं पार्श्वमपालयन् ॥
KK-06-04-051-018a	सौमदत्तिः सुशर्मा च काम्भोजश्च सुदक्षिणः ।
KK-06-04-051-018c	श्रुतायुश्चाच्युतायुश्च दक्षिणं पक्षमास्थिताः ॥
KK-06-04-051-019a	अश्वत्थामा कृपश्चैव कृतवर्मा च सात्वतः ।
KK-06-04-051-019c	महत्या सेनया सार्धं सेनापृष्टे व्यवस्थिताः ॥
KK-06-04-051-020a	पृष्ठगोपास्तु तस्यासन्नानादेश्या जनेश्वराः । 
KK-06-04-051-020c	केतुमान्वसुदानश्च पुत्रः काश्यस्य चाभिभूः ॥
KK-06-04-051-021a	ततस्ते तावकाः सर्वे हृष्टा युद्धाय भारत ।
KK-06-04-051-021c	दध्मुः शङ्खान्मुदा युक्ताः सिंहनादांस्तथोन्नदन् ॥
KK-06-04-051-022a	तेषां श्रुत्वा तु हृष्टानां वृद्धः कुरुपितामहः ।
KK-06-04-051-022c	सिंहनादं विनद्योच्चैः शङ्खं दध्मौ प्रतापवान् ॥
KK-06-04-051-023a	ततः शङ्खाश्च भेर्यश्च पेश्यश्च विविधाः परैः ।
KK-06-04-051-023c	आनकाश्चाभ्यहन्यन्त स शब्दस्तुमुलोऽभवत् ॥
KK-06-04-051-024a	ततः श्वेतैर्हयैर्युक्ते महति स्यन्दने स्थितौ ।
KK-06-04-051-024c	प्रदध्मतुः शङ्खवरौ हेमरत्नपरिष्कृतौ ॥
KK-06-04-051-025a	पाञ्चजन्यं हृषीकेशो देवदत्तं धनञ्जयः ।
KK-06-04-051-025c	पौण्ड्रं दध्मौ महाशङ्खं भीमकर्मा वृकोदरः ॥
KK-06-04-051-026a	अनन्तविजयं राजा कुन्तीपुत्रो युधिष्ठिरः ।
KK-06-04-051-026c	नकुलः सहदेवश्च सुघोषमणिपुष्पकौ ॥
KK-06-04-051-027a	काशिराजश्च शैब्यश्च शिखण्डी च महारथः ।
KK-06-04-051-027c	धृष्टद्युम्नो विराटश्च सात्यकिश्च महारथः ॥
KK-06-04-051-028a	पाञ्चाल्याश्च महेष्वासा द्रौपद्याः पञ्च चात्मजाः ।
KK-06-04-051-028c	सर्वे दध्मुर्महाशङ्खान्सिंहनादांश्च नेदिरे ॥
KK-06-04-051-029a	स घोषः सुमहांस्तत्र वीरैस्तैः समुदीरितः ।
KK-06-04-051-029c	नभश्च पृथिवीं चैव तुमुलो व्यनुनादयन् ॥
KK-06-04-051-030a	एवमेते महाराज प्रहृष्टाः कुरुपाण्डवाः ।
KK-06-04-051-030c	पुनर्युद्धाय सञ्जग्मुस्तापयानाः परस्परम् ॥ ॥

इति श्रीमन्महाभारते भीष्मपर्वणि भीष्मवधपर्वणि द्वितीयदिवसयुद्धे एकपञ्चाशोऽध्यायः ॥

6-51-6 अपर्याप्तमपरिमेयम् ॥ 6-51-20 अभिभवत्यभिभूः ॥
