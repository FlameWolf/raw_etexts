अध्यायः 051

भीष्मादिभिः प्रतिव्यूहरचना ॥ 1 ॥
001	सञ्जय उवाच 
001a	क्रौञ्चं दृष्ट्वा ततो व्यूहमभेद्यं तनयस्तव ।
001c	रक्षमाणं महाघोरं पार्थेनामिततेजसा ॥
002a	आचार्यमुपसङ्गम्य कृपं शल्यं च पार्थिव ।
002c	सौमदत्तिं विकर्णं च सोऽश्वत्थामानमेव च ॥
003a	दुःशासनादीन्भ्रातॄंश्च सर्वानेव च भारत ।
003c	अन्यांश्च सुबहूञ्शूरान्युद्धाय समुपागतान् ॥
004a	प्राहेदं वचनं काले हर्षयंस्तनयस्तव ।
004c	नानाशस्त्रप्रहरणाः सर्वे युद्धविशारदाः ॥
005a	एकैकशः समर्था हि यूयं सर्वे महारथाः ।
005c	पाण्डुपुत्रान्रणे हन्तुं ससैन्यान्किमु संहताः ॥
006a	अपर्याप्तं तदस्माकं बलं भीष्माभिरक्षितम् ।
006c	पर्याप्तमिदमेतेषां बलं भीमाभिरक्षितम् ॥
007a	संस्थानाः शूरसेनाश्च वेत्रिकाः कुकुरास्तथा ।
007c	आरोचकास्त्रिगर्ताश्च मद्रका यवनास्तथा ॥
008a	शत्रुञ्जयेन सहितास्तथा दुःशासनेन च ।
008c	विकर्णेन च वीरेण तथा नन्दोपनन्दकैः ॥
009a	चित्रसेनेन सहिताः सहिताः पारिभद्रकैः ।
009c	भीष्ममेवाभिरक्षन्तु सह सैन्यपुरस्कृताः ॥
010a	ततो भीष्मश्च द्रोणश्च तव पुत्राश्च मारिष ।
010c	अव्यूहन्त महाव्यूहं पाण्डूनां प्रतिबाधकम् ॥
011a	भीष्मः सैन्येन महता समनन्तात्परिवारितः ।
011c	ययौ प्रकर्षन्महतीं वाहिनीं सुरराडिव ॥
012a	तमन्वयान्महेष्वासो भारद्वाजः प्रतापवान् ।
012c	कुन्तलैश्च दशार्णैश्च मागधैश्च विशाम्पते ॥
013a	विदर्भैर्मेकलैश्चैव कर्णप्रावरणैरपि ।
013c	सहिताः सर्वसैन्येन भीष्ममाहवशोभिनम् ॥
014a	गान्धाराः सिन्धुसौवीराः शिबयोऽथ वसातयः ।
014c	शकुनिश्च स्वसैन्येन भारद्वाजमपालयत् ॥
015a	ततो दुर्योधनो राजा सहितः सर्वसोदरैः ।
015c	अश्वातकैर्विकर्णैश्च तथा चाम्बष्ठकोसलैः ॥
016a	दरदैश्च शकैश्चैव तथा क्षुद्रकमालवैः ।
016c	अभ्यरक्षत संहृष्टः सौबलेयस्य वाहिनीम् ॥
017a	भूरिश्रवाः शलः शल्यो भगदत्तश्च मारिषः ।
017c	विन्दानुविन्दावावन्त्यौ वामं पार्श्वमपालयन् ॥
018a	सौमदत्तिः सुशर्मा च काम्भोजश्च सुदक्षिणः ।
018c	श्रुतायुश्चाच्युतायुश्च दक्षिणं पक्षमास्थिताः ॥
019a	अश्वत्थामा कृपश्चैव कृतवर्मा च सात्वतः ।
019c	महत्या सेनया सार्धं सेनापृष्टे व्यवस्थिताः ॥
020a	पृष्ठगोपास्तु तस्यासन्नानादेश्या जनेश्वराः । 
020c	केतुमान्वसुदानश्च पुत्रः काश्यस्य चाभिभूः ॥
021a	ततस्ते तावकाः सर्वे हृष्टा युद्धाय भारत ।
021c	दध्मुः शङ्खान्मुदा युक्ताः सिंहनादांस्तथोन्नदन् ॥
022a	तेषां श्रुत्वा तु हृष्टानां वृद्धः कुरुपितामहः ।
022c	सिंहनादं विनद्योच्चैः शङ्खं दध्मौ प्रतापवान् ॥
023a	ततः शङ्खाश्च भेर्यश्च पेश्यश्च विविधाः परैः ।
023c	आनकाश्चाभ्यहन्यन्त स शब्दस्तुमुलोऽभवत् ॥
024a	ततः श्वेतैर्हयैर्युक्ते महति स्यन्दने स्थितौ ।
024c	प्रदध्मतुः शङ्खवरौ हेमरत्नपरिष्कृतौ ॥
025a	पाञ्चजन्यं हृषीकेशो देवदत्तं धनञ्जयः ।
025c	पौण्ड्रं दध्मौ महाशङ्खं भीमकर्मा वृकोदरः ॥
026a	अनन्तविजयं राजा कुन्तीपुत्रो युधिष्ठिरः ।
026c	नकुलः सहदेवश्च सुघोषमणिपुष्पकौ ॥
027a	काशिराजश्च शैब्यश्च शिखण्डी च महारथः ।
027c	धृष्टद्युम्नो विराटश्च सात्यकिश्च महारथः ॥
028a	पाञ्चाल्याश्च महेष्वासा द्रौपद्याः पञ्च चात्मजाः ।
028c	सर्वे दध्मुर्महाशङ्खान्सिंहनादांश्च नेदिरे ॥
029a	स घोषः सुमहांस्तत्र वीरैस्तैः समुदीरितः ।
029c	नभश्च पृथिवीं चैव तुमुलो व्यनुनादयन् ॥
030a	एवमेते महाराज प्रहृष्टाः कुरुपाण्डवाः ।
030c	पुनर्युद्धाय सञ्जग्मुस्तापयानाः परस्परम् ॥ ॥

इति श्रीमन्महाभारते भीष्मपर्वणि भीष्मवधपर्वणि द्वितीयदिवसयुद्धे एकपञ्चाशोऽध्यायः ॥

6-51-6 अपर्याप्तमपरिमेयम् ॥ 6-51-20 अभिभवत्यभिभूः ॥
