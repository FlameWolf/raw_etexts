अध्यायः 047

उत्तरकुमारवधः ॥ 1 ॥
001	सञ्जय उवाच 
001a	गतपूर्वाह्णभूयिष्ठे तस्मिन्नहनि दारुणे ।
001c	वर्तमाने तथा रौद्रे महावीरवरक्षये ॥
002a	दुर्मुखः कृतवर्मा च कृपः शल्यो विविंशतिः ।
002c	भीष्मं जुगुपुरासाद्य तव पुत्रेण चोदिताः ॥
003a	एतैरतिरथैर्गुप्तः पञ्चभिर्भरतर्षभः ।
003c	पाण्डवानामनीकानि विजगाहे महारथः ॥
004a	चेदिकाशिकरूषेषु पञ्चालेषु च भारत ।
004c	भीष्मस्य बहुधा तालश्चलत्केतुरदृश्यत ॥
005a	स शिरांसि रणेऽरीणां रथांश्च सयुगध्वजान् ।
005c	निचकर्त महावेगैर्भल्लैः सन्नतपर्वभिः ॥
006a	नृत्यतो रथमार्गेषु भीष्मस्य भरतर्षभ ।
006c	भृशमार्तस्वरं चक्रुर्नागा मर्मणि ताडिताः ॥
007a	अभिमन्युः सुसङ्क्रुद्धः पिशङ्गैस्तुरगोत्तमैः ।
007c	संयुक्तं रथमास्थाय प्रायाद्भीष्मरथं प्रति ॥
008a	जाम्बूनदविचित्रेण कर्णिकारेण केतुना ।
008c	अभ्यवर्तत भीष्मं च तांश्चैव रथसत्तमान् ॥
009a	स तालकेतोस्तीक्ष्णेन केतुमाहत्य पत्रिणा ।
009c	भीष्मेण युयुधे वीरस्तस्य चानुरथैः सह ॥
010a	कृतवर्माणमेकेन शल्यं पञ्चभिराशुगैः ।
010c	विद्ध्वा नवभिरानर्च्छच्छिताग्रैः प्रपितामहम् ॥
011a	पूर्णायतविसृष्टेन सम्यक्प्रणिहितेन च ।
011c	ध्वजमेकेन विव्याध जाम्बूनदपरिष्कृतम् ॥
012a	दुर्मुखस्य तु भल्लेन सर्वावरणभेदिना ।
012c	जहार सारथेः कायाच्छिरः सन्नतपर्वणा ॥
013a	धनुश्चिच्छेद भल्लेन कार्तस्वरविभूषितम् ।
013c	कृपस्य निशिताग्रेण तांश्च तीक्ष्णमुखैः शरैः ॥
014a	जघान परमक्रुद्धो नृत्यन्निव महारथः ।
014c	तस्य लाघवमुद्वीक्ष्य तुतुषुर्देवता अपि ॥
015a	लब्धलक्षतया कार्ष्णेः सर्वे भीष्ममुखा रथाः ।
015c	सत्ववन्तममन्यन्त साक्षादिव धनञ्जयम् ॥
016a	तस्य लाघवमार्गस्थमलातसदृशप्रभम् ।
016c	दिशः पर्यपतच्चापं गाण्डीवमिव घोषवत् ॥
017a	तमासाद्य महावेगैर्भीष्मो नवभिराशुगैः ।
017c	विव्याध समरे तूर्णमार्जुनिं परवीरहा ॥
018a	ध्वजं चास्य त्रिभिर्भल्लैश्चिच्छेद परमौजसः ।
018c	सारथिं च त्रिभिर्बाणैराजघान यतव्रतः ॥
019a	तथैव कृतवर्मा च कृपः शल्यश्च मारिष ।
019c	विद्ध्वा नाकम्पयत्कार्ष्णिं मैनाकमिव पर्वतम् ॥
020a	स तैः परिवृतः शूरो धार्तराष्ट्रैर्महारथैः ।
020c	ववर्ष शरवर्षाणि कार्ष्णिः पञ्चरथान्प्रति ॥
021a	ततस्तेषां सहस्राणि संवार्य शरवृष्टिभिः ।
021c	ननाद बलवान्कार्ष्णिर्भीष्माय विसृजञ्शरान् ॥
022a	तत्रास्य सुमहद्राजन्बाह्वोर्बलमदृश्यत ।
022c	यतमानस्य समरे भीष्ममर्दयतः शरैः ॥
023a	पराक्रान्तस्य तस्यैव भीष्मोऽपि प्राहिणोच्छरान् ।
023c	स तांश्चिच्छेद समरे भीष्मचापच्युताञ्शरान् ॥
024a	ततो ध्वजमामोघेषुर्भीष्मस्य नवभिः शरैः ।
024c	चिच्छेद समरे वीरस्तत उच्चुक्रुशुर्जनाः ॥
025a	स राजतो महास्कन्धस्तालो हेमविभूषितः ।
025c	सौभद्रविशिखैश्छिन्नः पपात भुवि भारत ॥
026a	तं तु सौभद्रविशिखैः पातितं भरतर्षभ ।
026c	दृष्ट्वा भीमो ननादोच्चैः सौभद्रमभिहर्षयन् ॥
027a	अथ भीष्मो महास्त्राणि दिव्यानि सुबहूनि च ।
027c	प्रादुश्चक्रे महारौद्रे रणे तस्मिन्महाबलः ॥
028a	ततः शरसहस्रेण सौभद्रं प्रतितामहः ।
028c	अवाकिरदमेयात्मा तदद्भुतमिवाभवत् ॥
029a	ततो दश महेष्वासाः पाण्डवानां महारथाः ।
029c	रक्षार्थमभ्यधावन्त सौभद्रं त्वरिता रथैः ॥
030a	विराटः सह पुत्रेण धृष्टद्युम्नश्च पार्षतः ।
030c	भीमश्च केकयाश्चैव सात्यकिश्च विशाम्पते ॥
031a	तेषां जवेनापततां भीष्मः शान्तनवो रणे ।
031c	पाञ्चाल्यं त्रिभिरानर्च्छत्सात्यकिं नवभिः शरैः ॥
032a	पूर्णायतविसृष्टेन क्षुरेण निशितेन च ।
032c	ध्वजमेकेन चिच्छेद भीमसेनस्य पत्रिणा ॥
033a	जाम्बूनदमयः श्रीमान्केसरी स नरोत्तम ।
033c	पपात भीमसेनस्य भीष्मेण मथितो रथात् ॥
034a	ततो भीमस्त्रिभिर्विद्ध्वा भीष्मं शान्तनवं रणे ।
034c	कृपमेकेन विव्याध कृतवर्माणमष्टभिः ॥
035a	प्रगृहीताग्रहस्तेकन वैराटिरपि दन्तिना ।
035c	अभ्यद्रवत राजानं मद्राधिपतिमुत्तरः ॥
036a	तस्य वारणराजस्य जवेनापततो रथे ।
036c	शल्यो निवारयामास वेगमप्रतिमं शरैः ॥
037a	तस्य क्रुद्धः स नागेन्द्रो बृहतः साधुवाहिनः ।
037c	पदा युगमधिष्ठाय जघान चतुरो हयान् ॥
038a	स हताश्वे रथे तिष्ठन्मद्राधिपतिरायसीम् ।
038c	उत्तरान्तकरीं शक्तिं चिक्षेप भुजगोपमाम् ॥
039a	तया भिन्नतनुत्राणः प्रविश्य विपुलं तमः ।
039c	स पपात गजस्कन्धात्परमुक्ताङ्कुशतोमरः ॥
040a	असिमादाय शल्योऽपि अवप्लुत्य रथोत्तमात् ।
040c	तस्य वारणराजस्य चिच्छेदाथ महाकरम् ॥
041a	भिन्नमर्मा शरशतैश्छिन्नहस्तः सवारणः ।
041c	भीममार्तस्वरं कृत्वा पपात च ममार च ॥
042a	एतदीदृशकं कृत्वा मद्रराजो नराधिप ।
042c	आरुरोह रथं तूर्णं भास्वरं कृतवर्मणः ॥
043a	उत्तरं वै हतं दृष्ट्वा वैराटिर्भ्रातरं तदा ।
043c	कृतवर्मणा च सहितं दृष्ट्वा शल्यमवस्थितम् ॥
044a	श्वेतः क्रोधात्प्रजज्वाल हविषा हव्यवाडिव ।
044c	स विस्फार्य महच्चापं शक्रचापोपमं बली ॥
045a	अभ्यधावज्जिघांसन्वै शल्यं मद्राधिपं बली ।
045c	महता रथवंशेन समन्तात्परिवारितः ॥
046a	मुञ्चन्बाणमयं वर्षं प्रायाच्छल्यरथं प्रति ।
046c	तमापतन्तं सम्प्रेक्ष्य मत्तवारणविक्रमम् ॥
047a	तावकानां रथाः सप्त समन्तात्पर्यवारयन् ।
047c	मद्रराजमभीप्सन्तो मृत्योर्दंष्ट्रान्तरं गतम् ॥
048a	बृहद्बलश्च कौसल्यो जयत्सेनश्च मागधः ।
048c	तथा रुक्मरथो राजञ्शल्यपुत्रः प्रतापवान् ॥
049a	विन्दानुविन्दावावन्त्यौ काम्भोजश्च सुदक्षिणः ।
049c	बृहत्क्षत्रस्य दायादः सैन्धवश्च जयद्रथः ॥
050a	नानावर्णविचित्राणि धनूंषि च महात्मनाम् ।
050c	विस्फारितानि दृश्यन्ते तोयदेष्विव विद्युतः ॥
051a	ते तु बाणमयं वर्षं श्वेतमूर्धन्यपातयन् ।
051c	निदाघान्तेऽनिलोद्धूता मेघा इव नगे जलम् ॥
052a	ततः क्रुद्धो महेष्वासः सप्तभल्लैः सुतेजनैः ।
052c	धनूंषि तेषामाच्छिद्य ममर्द पृतनापतिः ॥
053a	निकृत्तान्येव तानि स्म समदृश्यन्त भारत ।
053c	ततस्ते तु निमेषार्धात्प्रत्यपद्यन्धनूंषि च ॥
054a	सप्त चैव पृषत्कांश्च श्वेतस्योपर्यपातयन् ।
054c	ततः पुनरमेयात्मा भल्लैः सप्तभिराशुगैः ।
054e	निचकर्त महाबाहुस्तेषां चापानि धन्विनाम् ॥
055a	ते निकृत्तमहाचापास्त्वरमाणा महारथाः ।
055c	रथशक्तीः परामृश्य विनेदुर्भैरवान्रवान् ॥
056a	अन्वयुर्भरतश्रेष्ठ सप्त श्वेतरथं प्रति ।
056c	ततस्ता ज्वलिताः सप्त महेन्द्राशनिनिःस्वनाः ॥
057a	अप्राप्ताः सप्तभिर्भल्लैश्चिच्छेद परमास्त्रवित् । 
057c	ततः समादाय शरं सर्वकायविदारणम् ॥
058a	प्राहिणोद्भरतश्रेष्ठ श्वेतो रुक्मरथं प्रति ।
058c	तस्य देहे निपतितो बाणो वज्रातिगो महान् ॥
059a	ततो रुक्मरथो राजन्सायकेन दृढाहतः ।
059c	निषसाद रथोपस्थे कश्मलं चाविशन्महत् ॥
060a	तं विसञ्ज्ञं विमनसं त्वरमाणस्तु सारथिः ।
060c	अपोवाह नसम्भ्रान्तः सर्वलोकस्य पश्यतः ॥
061a	ततोऽन्यान्षट् समादाय श्वेतो हेमविभूषितान् ।
061c	तेषां षण्णां महाबाहुर्ध्वजशीर्षाण्यपातयत् ॥
062a	हयांश्च तेषां निर्भिद्य सारथींश्च परन्तप ।
062c	शरैश्चैतान्समाकीर्य प्रायाच्छल्यरथं प्रति ॥
063a	ततो हलहलाशब्दस्तव सैन्येषु भारत ।
063c	दृष्ट्वा सेनापतिं तूर्णं यान्तं शल्यरथं प्रति ॥
064a	ततो भीष्मं पुरस्कृत्य तव पुत्रो महाबलः ।
064c	वृतस्तु सर्वसैन्येन प्रायाच्छ्वेतरथं प्रति ॥
065a	मृत्योरास्यमनुप्राप्तं मद्रराजममोचयत् ।
065c	ततो युद्धं समभवत्तुमुलं रोमहर्षणम् ॥
066a	तावकानां परेषां च व्यतिषक्तरथद्विपम् ।
066c	सौभद्रे भीमसेने च सात्यकौ च महारथे ॥
067a	कैकेये च विराटे च धृष्टद्युम्ने च पार्षते ।
067c	एतेषु नरसिंहेषु चेदिमत्स्येषु चैव ह ।
067e	ववर्ष शरवर्षाणि कुरुवृद्धः पितामहः ॥ ॥

इति श्रीमन्महाभारते भीष्मपर्वणि भीष्मवधपर्वणि प्रथमदिवसयुद्धे सप्तचत्वारिंशोऽध्यायः ॥

6-47-7 पिशङ्गैः पिङ्गलैः ॥ 6-47-8 कर्णिकारेण कर्णिकारद्रुमोपमेन ॥ 6-47-9 अनुरथैः पार्ष्णिगोपादिभिः ॥ 6-47-11 पूर्णायतविसृष्टेन आकर्णाकृष्टत्यक्तेन । प्रणिहितेन प्रेरितेन ॥ 6-47-36 रथे रथोपरि ॥ 6-47-43 वैराटिः शङ्खः ॥ 6-47-47 सप्तचत्वारिंशोऽध्यायः ॥
