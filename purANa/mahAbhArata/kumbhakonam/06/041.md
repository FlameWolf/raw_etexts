अध्यायः 041

एकचत्वारिंशोऽध्यायः ॥ भगवद्गीताध्यायः ॥ 17 ॥
KK-06-03-041-001	अर्जुन उवाच 
KK-06-03-041-001a	ये शास्त्रविधिमुत्सृज्य यजन्ते श्रद्धयान्विताः ।
KK-06-03-041-001c	तेषां निष्ठा तु का कृष्ण सत्वमाहो रजस्तमः ॥
KK-06-03-041-002	श्रीभगवानुवाच 
KK-06-03-041-002a	त्रिविधा भवति श्रद्धा देहिनां सा स्वभावजा ।
KK-06-03-041-002c	सात्विकी राजसी चैव तामसी चेति तां शृणु ॥
KK-06-03-041-003a	सत्वानुरूपा सर्वस्य श्रद्धा भवति भारत ।
KK-06-03-041-003c	श्रद्धामयोऽयं पुरुषो यो यच्छ्रद्धः स एव सः ॥
KK-06-03-041-004a	यजन्ते सात्विका देवान्यक्षरक्षांसि राजसाः ।
KK-06-03-041-004c	प्रेतान्भूतगणांश्चान्ये यजन्ते तामसा जनाः ॥
KK-06-03-041-005a	अशास्त्रविहितं घोरं तप्यन्ते ये तपो जनाः ।
KK-06-03-041-005c	दम्भाहङ्कारसंयुक्ताः कामरागबलान्विताः ॥
KK-06-03-041-006a	कर्शयन्तः शरीरस्थं भूतग्राममचेतसः ।
KK-06-03-041-006c	मां चैवान्तःशरीरस्थं तान्विद्ध्यासुरनिश्चयान् ॥
KK-06-03-041-007a	आहारस्त्वपि सर्वस्य त्रिविधो भवति प्रियः ।
KK-06-03-041-007c	यज्ञस्तपस्तथा दानं तेषां भेदमिमं शृणु ॥
KK-06-03-041-008a	आयुःसत्वबलारोग्यसुखप्रीतिविवर्धनाः ।
KK-06-03-041-008c	रस्याःस्निग्धाः स्थिरा हृद्या आहाराःसात्विकप्रियाः ॥
KK-06-03-041-009a	कट्वम्ललवणात्युष्णतीक्ष्णरूक्षविदाहिनः ।
KK-06-03-041-009c	आहारा राजसस्येष्टा दुःखशोकामयप्रदाः ॥
KK-06-03-041-010a	यातयामं गतरसं पूति पर्युषितं च यत् ।
KK-06-03-041-010c	उच्छिष्टमपि चामेध्यं भोजनं तामसप्रियम् ॥
KK-06-03-041-011a	अफलाकाङ्क्षिभिर्यज्ञो विधिदृष्टो य इज्यते ।
KK-06-03-041-011c	यष्टव्यमेवेति मनः समाधाय स सात्विकः ॥
KK-06-03-041-012a	अभिसन्धाय तु फलं दम्भार्थमपि चैव यत् ।
KK-06-03-041-012c	इज्यते भरतश्रेष्ठ तं यज्ञं विद्धि राजसम् ॥
KK-06-03-041-013a	विधिहीनमसृष्टान्नं मन्त्रहीनमदक्षिणम् ।
KK-06-03-041-013c	श्रद्धाविरहितं यज्ञं तामसं परिचक्षते ॥
KK-06-03-041-014a	देवद्विजगुरुप्राज्ञपूजनं शौचमार्जवम् ।
KK-06-03-041-014c	ब्रह्मचर्यमहिंसा च शारीरं तप उच्यते ॥
KK-06-03-041-015a	अनुद्वेगकरं वाक्यं सत्यं प्रियहितं च यत् ।
KK-06-03-041-015c	स्वाध्यायाभ्यसनं चैव वाङ्मयं तप उच्यते ॥
KK-06-03-041-016a	मनःप्रसादः सौम्यत्वं मौनमात्मविनिग्रहः ।
KK-06-03-041-016c	भावसंशुद्धिरित्येतत्तपो मानसमुच्यते ॥
KK-06-03-041-017a	श्रद्धया परया तप्तं तपस्तत्त्रिविधं नरैः ।
KK-06-03-041-017c	अफलाकाङ्क्षिभिर्युक्तैः सात्विकं परिचक्षते ॥
KK-06-03-041-018a	सत्कारमानपूजार्थं तपो दम्भेन चैव यत् ।
KK-06-03-041-018c	क्रियते तदिह प्रोक्तं राजसं चलमध्रुवम् ॥
KK-06-03-041-019a	मूढग्राहेणात्मनो यत्पीडया क्रियते तपः ।
KK-06-03-041-019c	परस्योत्सादनार्थं वा तत्तामसमुदाहृतम् ॥
KK-06-03-041-020a	दातव्यमिति यद्दानं दीयतेऽनुपकारिणे ।
KK-06-03-041-020c	देशे काले च पात्रे च तद्दानं सात्विकं स्मृतम् ॥
KK-06-03-041-021a	यत्तु प्रत्युपकारार्थं फलमुद्दिश्य वा पुनः ।
KK-06-03-041-021c	दीयते च परिक्लिष्टं तद्दानं राजसं स्मृतम् ॥
KK-06-03-041-022a	अदेशकाले यद्दानमपात्रेभ्यश्च दीयते ।
KK-06-03-041-022c	असत्कृतमवज्ञातं तत्तामसमुदाहृतम् ॥
KK-06-03-041-023a	ओंतत्सदिति निर्देशो ब्रह्मणस्त्रिविधः स्मृताः ।
KK-06-03-041-023c	ब्राह्मणास्तेन वेदाश्च यज्ञाश्च विहिताः पुरा ॥
KK-06-03-041-024a	तस्मादोमित्युदाहृत्य यज्ञदानतपःक्रियाः ।
KK-06-03-041-024c	प्रवर्तन्ते विधानोक्ताः सततं ब्रह्मवादिनाम् ॥
KK-06-03-041-025a	तदित्यनभिसन्धाय फलं यज्ञतपःक्रियाः ।
KK-06-03-041-025c	दानक्रियाश्च विविधाः क्रियन्ते मोक्षकाङ्क्षिभिः ॥
KK-06-03-041-026a	सद्भावे साधुभावे च सदित्येतत्प्रुयुज्यते ।
KK-06-03-041-026c	प्रशस्ते कर्मणि तथा सच्छब्दः पार्थ युज्यते ॥
KK-06-03-041-027a	यज्ञे तपसि दाने च स्थितिः सदिति चोच्यते ।
KK-06-03-041-027c	कर्म चैव तदर्थीयं सदित्येवाभिधीयते ॥
KK-06-03-041-028a	अश्रद्धया हुतं दत्तं तपस्तप्तं कृतं च यत् ।
KK-06-03-041-028c	असदित्युच्यते पार्थ न च तत्प्रेत्य नो इह ॥ ॥

इति श्रीमन्महाभारते भीष्मपर्वणि भगवद्गीतापर्वणि एकचत्वारिंशोऽध्यायः ॥

इति श्रीमद्भगवद्गीतासूपनिषत्सु ब्रह्मविद्यायां योगशास्त्रे श्रीकृष्णार्जुनसंवादे श्रद्धात्रयविभागयोगोनाम सप्तदशोऽध्यायः ॥
6-41-27 तदर्थोयम् इति माध्वपाठः ॥
