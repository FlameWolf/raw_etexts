अध्यायः 040

चत्वारिंशोऽध्यायः ॥ भगवद्गीताध्यायः ॥ 16 ॥
KK-06-03-040-001	श्रीभगवानुवाच 
KK-06-03-040-001a	अभयं सत्वसंशुद्धिर्ज्ञानयोगव्यवस्थितिः ।
KK-06-03-040-001c	दानं दमश्च यज्ञश्च स्वाध्यायस्तप आर्जवम् ॥
KK-06-03-040-002a	अहिंसा सत्यमक्रोधस्त्यागः शान्तिरपैशुनम् ।
KK-06-03-040-002c	दया भूतेष्वलोलुत्वं मार्दवं ह्रीरचापलम् ॥
KK-06-03-040-003a	तेजः क्षमा धृतिः शौचमद्रोहो नातिमानिता ।
KK-06-03-040-003c	भवन्ति सम्पदं दैवीमभिजातस्य भारत ॥
KK-06-03-040-004a	दम्भो दर्पोऽभिमानश्च क्रोधः पारुष्यमेव च ।
KK-06-03-040-004c	अज्ञानं चाभिजातस्य पार्थ सम्पदमासुरीम् ॥
KK-06-03-040-005a	दैवी सम्पद्विमोक्षाय निबन्धायासुरी मता ।
KK-06-03-040-005c	मा शुचः सम्पदं दैवीमभिजातोऽसि पाण्डव ॥
KK-06-03-040-006a	द्वौ भूतसर्गौ लोकेऽस्मिन्दैव आसुर एव च ।
KK-06-03-040-006c	दैवो विस्तरशः प्रोक्त आसुरं पार्थ मे शृणु ॥
KK-06-03-040-007a	प्रवृत्तिं च निवृत्तिं च जना न विदुरासुराः ।
KK-06-03-040-007c	न शौचं नापि चाचारो न सत्यं तेषु विद्यते ॥
KK-06-03-040-008a	असत्यमप्रतिष्ठं ते जगदाहुरनीश्वरम् ।
KK-06-03-040-008c	अपरस्परसम्भूतं किमन्यत्कामहैतुकम् ॥
KK-06-03-040-009a	एतां दृष्टिमवष्टभ्य नष्टात्मानोऽल्पबुद्धयः ।
KK-06-03-040-009c	प्रभवन्त्युग्रकर्माणः क्षयाय जगतोऽहिताः ॥
KK-06-03-040-010a	काममाश्रित्य दुष्पूरं दम्भमानमदान्विताः ।
KK-06-03-040-010c	मोहाद्गृहीत्वाऽसद्ग्राहान्प्रवर्तन्तेऽशुचिव्रताः ॥
KK-06-03-040-011a	चिन्तामपरिमेयां च प्रलयान्तामुपाश्रिताः ।
KK-06-03-040-011c	कामोपभोगपरमा एतावदिति निश्चिताः ॥
KK-06-03-040-012a	आशापाशशतैर्बद्धाः कामक्रोधपरायणाः ।
KK-06-03-040-012c	ईहन्ते कामभोगार्थमन्यायेनार्थसञ्चयान् ॥
KK-06-03-040-013a	इदमद्य मया लब्धमिमं प्राप्स्ये मनोरथम् ।
KK-06-03-040-013c	इदमस्तीदमपि मे भविष्यति पुनर्धनम् ॥
KK-06-03-040-014a	असौ मया हतः शत्रुर्हनिष्ये चापरानपि ।
KK-06-03-040-014c	ईश्वरोऽहमहं भोगी सिद्धोऽहं बलवान्सुखी ॥
KK-06-03-040-015a	आढ्योऽभिजनवानस्मि कोऽन्योस्ति सदृशो मया ।
KK-06-03-040-015c	यक्ष्ये दास्यामि मोदिष्य इत्यज्ञानविमोहिताः ॥
KK-06-03-040-016a	अनेकचित्तविभ्रान्ता मोहजालसमावृताः ।
KK-06-03-040-016c	प्रसक्ताः कामभोगेषु पतन्ति नरकेऽशुचौ ॥
KK-06-03-040-017a	आत्मसम्भाविताः स्तब्धा धनमानमदान्विताः ।
KK-06-03-040-017c	यजन्ते नामयज्ञैस्ते दम्भेनाविधिपूर्वकम् ॥
KK-06-03-040-018a	अहङ्कारं बलं दर्पं कामं क्रोधं च संश्रिताः ।
KK-06-03-040-018c	मामात्मपरदेहेषु प्रद्विषन्तोऽभ्यसूयकाः ॥
KK-06-03-040-019a	तानहं द्विषतः क्रूरान्संसारेषु नराधमान् ।
KK-06-03-040-019c	क्षिपाम्यजस्रमशुभानासुरीष्वेव योनिषु ॥
KK-06-03-040-020a	आसुरीं योनिमापन्ना मूढा जन्मनिजन्मनि ।
KK-06-03-040-020c	मामप्राप्यैव कौन्तेय ततो यान्त्यधमां गतिम् ॥
KK-06-03-040-021a	त्रिविधं नरकस्येदं द्वारं नाशनमात्मनः ।
KK-06-03-040-021c	कामः क्रोधस्तथा लोभस्तस्मादेतत्त्रयं त्यजेत् ॥
KK-06-03-040-022a	एतैर्विमुक्तः कौन्तेय तमोद्वारैस्त्रिभिर्नरः ।
KK-06-03-040-022c	आचरत्यात्मनः श्रेयस्ततो याति परां गतिम् ॥
KK-06-03-040-023a	यः शास्त्रविधिमुत्सृज्य वर्तते कामकारतः ।
KK-06-03-040-023c	न स सिद्धिमवाप्नोति न सुखं न परां गतिम् ॥
KK-06-03-040-024a	तस्माच्छास्त्रं प्रमाणं ते कार्याकार्यव्यवस्थितौ ।
KK-06-03-040-024c	ज्ञात्वा शास्त्रविधानोक्तं कर्म कर्तुमिहार्हसि ॥ ॥

इति श्रीमन्महाभारते भीष्मपर्वणि भगवद्गीतापर्वणि चत्वारिंशोऽध्यायः ॥

इति श्रीमन्मद्भगवद्गीतासूपनिषत्सु ब्रह्मविद्यायां योगशास्त्रे श्रीकृष्णार्जुनसंवादे देवासुरसम्पद्विभागयोगोनाम षोडशोऽध्यायः ॥
