अध्यायः 040

चत्वारिंशोऽध्यायः ॥ भगवद्गीताध्यायः ॥ 16 ॥
001	श्रीभगवानुवाच 
001a	अभयं सत्वसंशुद्धिर्ज्ञानयोगव्यवस्थितिः ।
001c	दानं दमश्च यज्ञश्च स्वाध्यायस्तप आर्जवम् ॥
002a	अहिंसा सत्यमक्रोधस्त्यागः शान्तिरपैशुनम् ।
002c	दया भूतेष्वलोलुत्वं मार्दवं ह्रीरचापलम् ॥
003a	तेजः क्षमा धृतिः शौचमद्रोहो नातिमानिता ।
003c	भवन्ति सम्पदं दैवीमभिजातस्य भारत ॥
004a	दम्भो दर्पोऽभिमानश्च क्रोधः पारुष्यमेव च ।
004c	अज्ञानं चाभिजातस्य पार्थ सम्पदमासुरीम् ॥
005a	दैवी सम्पद्विमोक्षाय निबन्धायासुरी मता ।
005c	मा शुचः सम्पदं दैवीमभिजातोऽसि पाण्डव ॥
006a	द्वौ भूतसर्गौ लोकेऽस्मिन्दैव आसुर एव च ।
006c	दैवो विस्तरशः प्रोक्त आसुरं पार्थ मे शृणु ॥
007a	प्रवृत्तिं च निवृत्तिं च जना न विदुरासुराः ।
007c	न शौचं नापि चाचारो न सत्यं तेषु विद्यते ॥
008a	असत्यमप्रतिष्ठं ते जगदाहुरनीश्वरम् ।
008c	अपरस्परसम्भूतं किमन्यत्कामहैतुकम् ॥
009a	एतां दृष्टिमवष्टभ्य नष्टात्मानोऽल्पबुद्धयः ।
009c	प्रभवन्त्युग्रकर्माणः क्षयाय जगतोऽहिताः ॥
010a	काममाश्रित्य दुष्पूरं दम्भमानमदान्विताः ।
010c	मोहाद्गृहीत्वाऽसद्ग्राहान्प्रवर्तन्तेऽशुचिव्रताः ॥
011a	चिन्तामपरिमेयां च प्रलयान्तामुपाश्रिताः ।
011c	कामोपभोगपरमा एतावदिति निश्चिताः ॥
012a	आशापाशशतैर्बद्धाः कामक्रोधपरायणाः ।
012c	ईहन्ते कामभोगार्थमन्यायेनार्थसञ्चयान् ॥
013a	इदमद्य मया लब्धमिमं प्राप्स्ये मनोरथम् ।
013c	इदमस्तीदमपि मे भविष्यति पुनर्धनम् ॥
014a	असौ मया हतः शत्रुर्हनिष्ये चापरानपि ।
014c	ईश्वरोऽहमहं भोगी सिद्धोऽहं बलवान्सुखी ॥
015a	आढ्योऽभिजनवानस्मि कोऽन्योस्ति सदृशो मया ।
015c	यक्ष्ये दास्यामि मोदिष्य इत्यज्ञानविमोहिताः ॥
016a	अनेकचित्तविभ्रान्ता मोहजालसमावृताः ।
016c	प्रसक्ताः कामभोगेषु पतन्ति नरकेऽशुचौ ॥
017a	आत्मसम्भाविताः स्तब्धा धनमानमदान्विताः ।
017c	यजन्ते नामयज्ञैस्ते दम्भेनाविधिपूर्वकम् ॥
018a	अहङ्कारं बलं दर्पं कामं क्रोधं च संश्रिताः ।
018c	मामात्मपरदेहेषु प्रद्विषन्तोऽभ्यसूयकाः ॥
019a	तानहं द्विषतः क्रूरान्संसारेषु नराधमान् ।
019c	क्षिपाम्यजस्रमशुभानासुरीष्वेव योनिषु ॥
020a	आसुरीं योनिमापन्ना मूढा जन्मनिजन्मनि ।
020c	मामप्राप्यैव कौन्तेय ततो यान्त्यधमां गतिम् ॥
021a	त्रिविधं नरकस्येदं द्वारं नाशनमात्मनः ।
021c	कामः क्रोधस्तथा लोभस्तस्मादेतत्त्रयं त्यजेत् ॥
022a	एतैर्विमुक्तः कौन्तेय तमोद्वारैस्त्रिभिर्नरः ।
022c	आचरत्यात्मनः श्रेयस्ततो याति परां गतिम् ॥
023a	यः शास्त्रविधिमुत्सृज्य वर्तते कामकारतः ।
023c	न स सिद्धिमवाप्नोति न सुखं न परां गतिम् ॥
024a	तस्माच्छास्त्रं प्रमाणं ते कार्याकार्यव्यवस्थितौ ।
024c	ज्ञात्वा शास्त्रविधानोक्तं कर्म कर्तुमिहार्हसि ॥ ॥

इति श्रीमन्महाभारते भीष्मपर्वणि भगवद्गीतापर्वणि चत्वारिंशोऽध्यायः ॥

इति श्रीमन्मद्भगवद्गीतासूपनिषत्सु ब्रह्मविद्यायां योगशास्त्रे श्रीकृष्णार्जुनसंवादे देवासुरसम्पद्विभागयोगोनाम षोडशोऽध्यायः ॥
