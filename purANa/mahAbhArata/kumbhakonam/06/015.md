अध्यायः 015

दुर्योधनेन दुःशासनं प्रति भीष्मरक्षणाज्ञापनम् ॥ 1 ॥
001	सञ्जय उवाच 
001a	त्वद्युक्तोऽयमनुप्रश्नो महाराज यथार्हसि ।
001c	न तु दुर्योधने दोषमिममासङ्क्तुमर्हसि ॥
002a	य आत्मनो दुश्चरितादशुभं प्राप्नुयान्नरः ।
002c	एनसा तेन नान्यं स उपाशङ्कितुमर्हति ॥
003a	महाराज मनुष्येषु निन्द्यं यः सर्वमाचरेत् ।
003c	स वध्यः सर्वलोकस्य निन्दितानि समाचरन् ॥
004a	निकारो निकृतिप्रज्ञैः पाण्डवैस्त्वत्प्रतीक्षया ।
004c	अनुभूतः सहामात्यैः क्षान्तश्च सुचिरं वने ॥
005a	हयानां च गजानां च राज्ञां चामिततेजसाम् ।
005c	प्रत्यक्षं यन्मया दृष्टं दृष्टं योगबलेन च ॥
006a	शृणु तत्पृथिवीपाल मा च शोके मनः कृथाः ।
006c	दिष्टमेतत्पुरा नूनमिदमेव नराधिप ॥
007a	नमस्कृत्वा प्रवक्ष्यामि पाराशर्याय धीमते ।
007c	यस्य प्रसादाद्दिव्यं तत्प्राप्तं ज्ञानमनुत्तमम् ॥
008a	दृष्टिश्चातीन्द्रिया राजन्दूराच्छ्रवणमेव च ।
008c	परचित्तस्य विज्ञानमतीतानागतस्य च ॥
009a	व्युत्थितोत्पत्तिविज्ञानमाकाशे च गतिः शुभा ।
009c	अस्त्रैरसङ्गो युद्धेषु वरदानान्महात्मनः ॥
010a	शृणु मे विस्तरेणेदं विचित्रं परमाद्भुतम् ।
010c	भरतानामभूद्युद्धं यथा तद्रोमहर्षणम् ॥
011a	तेष्वनीकेषु यत्तेषु व्यूढेषु च विधानतः ।
011c	दुर्योधनो महाराज दुःशासनमथाब्रवीत् ॥
012a	दुःशासन रथास्तूर्णं युज्यन्तां भीष्मरक्षिणः ।
012c	अनीकानि च सर्वाणि शीघ्रं त्वमनुचोदय ॥
013a	अयं स मामभिप्राप्तो वर्षपूगाभिचिन्तितः ।
013c	पाण्डवानां ससैन्यानां कुरूणां च समागमः ॥
014a	नातः कार्यतमं मन्ये रणे भीष्मस्य रक्षणात् ।
014c	हन्याद्गुप्तो ह्यसौ पार्थान्सोमकांश्च ससृञ्जयान् ॥
015a	अब्रवीच्च विशुद्धात्मा नाहं हन्यां शिखण्डिनम् ।
015c	श्रूयते स्त्री ह्यसौ पूर्वं तस्मादूर्त्यो रणे मम ॥
016a	तस्माद्भीष्मो रक्षितव्यो विशेषेणेति मे मतिः ।
016c	शिखण्डिनो वधे यत्ताः सर्वे तिष्ठन्तु मामकाः ॥
017a	तथा प्राच्याः प्रतीच्याश्च दाक्षिणात्योत्तरापथाः ।
017c	सर्वथाऽस्त्रेषु कुशलास्ते रक्षन्तु पितामहम् ॥
018a	अरक्ष्यमाणं हि वृको हन्यात्सिंहं महाबलम् ।
018c	मा सिंहं जम्बुकेनेव घातयामः शिखण्डिना ॥
019a	वामं चक्रं युधामन्युरुत्तमौजाश्च दक्षिणम् ।
019c	गोप्तारौ फाल्गुनं प्राप्तौ फाल्गुनोपि शिखण्डिनः ॥
020a	संरक्ष्यमाणः पार्थेन भीष्मेण च विवर्जितः ।
020c	यथा न हन्याद्गाङ्गेयं दुःशासन तथा कुरु ॥ ॥

इति श्रीमन्महाभारते भीष्मपर्वणि भगवद्गीतापर्वणि पञ्चदशोऽध्यायः ॥

6-15-1 आसङ्क्तुम् आसज्जयितुम् ॥ 6-15-2 एनसा पापेन ॥ 6-15-9 व्युत्थितस्य उच्छास्त्रवर्तिन उत्पत्तिः कारणं तस्य विज्ञानम् ॥ 6-15-11 व्यूढेषु व्यूहरचनया स्थितेषु ॥
