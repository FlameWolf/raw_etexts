अध्यायः 013

सञ्जयेन धृतराष्ट्रं प्रति भीष्महननकथनम् ॥ 1 ॥
KK-06-03-013-001	वैशम्पायन उवाच 
KK-06-03-013-001a	अथ गावल्गणिर्विद्वान्संयुगादेत्य भारत ।
KK-06-03-013-001c	प्रत्यक्षदर्शी सर्वस्य भूतभव्यभविष्यवित् ॥
KK-06-03-013-002a	ध्यायते धृतराष्ट्राय सहसोत्पत्य दुःखितः ।
KK-06-03-013-002c	आचष्ट निहतं भीष्मं भरतानां पितामहम् ॥
KK-06-03-013-003	सञ्जय उवाच 
KK-06-03-013-003a	सञ्जयोऽहं महाराज नमस्ते भरतर्षभ ।
KK-06-03-013-003c	हतो भीष्मः शान्तनवो भरतानां पितामहः ॥
KK-06-03-013-004a	ककुदं सर्वयोधानां धाम सर्वधनुष्मताम् ।
KK-06-03-013-004c	शरतल्पगतः सोऽद्य शेते कुरुपितामहः ॥
KK-06-03-013-005a	यस्य वीर्यं समाश्रित्य द्यूतं पुत्रस्तवाकरोत् ।
KK-06-03-013-005c	स शेते निहतो राजन्सङ्ख्ये भीष्मः शिखण्डिना ॥
KK-06-03-013-006a	यः सर्वान्पृथिवीपालान्समवेतान्महामृधे ।
KK-06-03-013-006c	जिगायैकरथेनैव काशिपुर्यां महारथः ॥
KK-06-03-013-007a	जामदग्न्यं रणे रामं योऽयुध्यदपसम्भ्रमः ।
KK-06-03-013-007c	न हतो जामदग्न्येन स हतोऽद्य शिखण्डिना ॥
KK-06-03-013-008a	महेन्द्रसदृशः शौर्ये स्थैर्ये च हिमवानिव ।
KK-06-03-013-008c	समुद्र इव गाम्भीर्यो सहिष्णुत्वे धरासमः ॥
KK-06-03-013-009a	शरदंष्ट्रो धनुर्वक्रः खड्गजिह्वो दुरासदः ।
KK-06-03-013-009c	नरसिंहः पिता तेऽद्य पाञ्चाल्येन निपातितः ॥
KK-06-03-013-010a	पाण्डवानां महासैन्यं यं दृष्ट्वोद्यतमाहवे ।
KK-06-03-013-010c	प्रावेपत भयोद्विग्नं सिंहं दृष्ट्वेव गोगणः ॥
KK-06-03-013-011a	परिरक्ष्य स सेनां ते दशरात्रमनीकहा ।
KK-06-03-013-011c	जगामास्तमिवादित्यः कृत्वा कर्म सुदुष्करम् ॥
KK-06-03-013-012a	यः स शक्र इवाक्षोभ्यो वर्षन्बाणान्सहस्रशः ।
KK-06-03-013-012c	जघान युधि योधानामर्बुदं दशभिर्दिनैः ॥
KK-06-03-013-013a	स शेते निहतो भूमौ वातभग्न इव द्रुमः ।
KK-06-03-013-013c	तव दुर्मन्त्रिते राजन्यथा नार्हः स भारत ॥ ॥

इति श्रीमन्महाभारते भीष्मपर्वणि भगवद्गीतापर्वणि त्रयोदशोऽध्यायः ॥

6-13-4 ककुदं राज्ञां मध्ये ध्वजतुल्यम् । धाम तेजः ॥ 6-13-7 अपसम्भ्रमो निर्भयः ॥
