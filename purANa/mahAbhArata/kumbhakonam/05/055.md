अध्यायः 055

दुर्योधनेन धृतराष्ट्रम् प्रति कृष्णादिभिः कुरुसमुच्छेदप्रतिज्ञापूर्वकपाण्डवसमाश्वासनश्रवणचकिताय स्वस्मै भीष्मादिभिरभयप्रदानकथनम् ॥ 1 ॥ तथा स्वपरपक्षयोः बलाबलनिरूपणपूर्वकं धृतराष्ट्रम् प्रति समाश्वासनम् ॥ 2 ॥
KK05-05-055-001	दुर्योधन उवाच 
KK05-05-055-001a	न भेतव्यं महाराज न शोच्या भवता वयम् ।
KK05-05-055-001c	समर्थाः स्म पराञ्जेतुं बलिनः समरे विभो ॥
KK05-05-055-002a	वने प्रव्राजितान्पार्थान्यदायान्मधुसूदनः ।
KK05-05-055-002c	महता बलचक्रेण परराष्ट्रावमर्दिना ॥
KK05-05-055-003a	केकया धृष्टकेतुश्च धृष्टद्युम्नश्च पार्षतः ।
KK05-05-055-003c	राजानश्चान्वयुः पार्थान्बहवोऽन्येऽनुयायिनः ॥
KK05-05-055-004a	इन्द्रप्रस्थस्य चादूरात्समाजग्मुर्महारथाः ।
KK05-05-055-004c	व्यगर्हयंश्च सङ्गम्य भवन्तं कुरुभिः सह ॥
KK05-05-055-005a	ते युधिष्ठिरमासीनमजिनैः प्रतिवासितम् ।
KK05-05-055-005c	कृष्णप्रधानाः संहत्य पर्युपासन्त भारत ॥
KK05-05-055-006a	प्रत्यादानं च राज्यस्य कार्यमूचुर्नराधिपाः ।
KK05-05-055-006c	भवतः सानुबन्धस्य समुच्छेदं चिकीर्षवः ॥
KK05-05-055-007a	श्रुत्वा चैवं मयोक्तास्तु भीष्मद्रोणकृपास्तदा ।
KK05-05-055-007c	ज्ञातिक्षयभयाद्राजन्भीतेन भरतर्षभ ॥
KK05-05-055-008a	ततः स्थास्यन्ति समये पाण्डवा इति मे मतिः ।
KK05-05-055-008C	समुच्छेदं हि नः कृत्स्नं वासुदेवश्चिकीर्षति ॥
KK05-05-055-009a	ऋते च विदुरात्सर्वे यूयं वध्या मता मम ।
KK05-05-055-009c	धृतराष्ट्रस्तु धर्मज्ञो न वध्यः कुरुसत्तमः ॥
KK05-05-055-010a	समुच्छेदं च कृत्स्नं नः कृत्वा तात जनार्दनः ।
KK05-05-055-010c	एकराज्यं कुरूणां स्म चिकीर्षति युधिष्ठिरे ॥
KK05-05-055-011a	तत्र किं प्राप्तकालं नः प्रणिपातः पलायनम् ।
KK05-05-055-011c	प्राणान्वा सम्परित्यज्य प्रतियुध्यामाहे परान् ॥
KK05-05-055-012a	प्रतियुद्धे तु नियतः स्यादस्माकं पराजयः ।
KK05-05-055-012c	युधिष्ठिरस्य सर्वे हि पार्थिवा वशवर्तिनः ॥
KK05-05-055-013a	विरक्तराष्ट्राश्च वयं मित्राणि कुपितानि नः ।
KK05-05-055-013c	धिक्कृताः पार्थिवैः सर्वैः स्वजनेन च सर्वशः ॥
KK05-05-055-014a	प्रणिपाते न दोषोस्ति सन्धिर्नः शाश्वतीः समाः ।
KK05-05-055-014c	पितरं त्वेव शोचामि प्रज्ञानेत्रं जनाधिपम् ॥
KK05-05-055-015a	मत्कृते दुःखमापन्नं क्लेशं प्राप्तमनन्तकम् ।
KK05-05-055-015c	कृतं हि तव पुत्रैश्च परेषामवरोधनम् ।
KK05-05-055-015e	मत्प्रियार्थं पुरैवैतद्विदितं ते नरोत्तम ॥
KK05-05-055-016a	ते राज्ञो धृतराष्ट्रस्य सामात्यस्य महारथाः ।
KK05-05-055-016c	वैरं प्रतिकरिष्यन्ति कुलोच्छेदेन पाण्डवाः ॥
KK05-05-055-017a	ततो द्रोणोऽब्रवीद्भीष्मः कृपो द्रौणिश्च भारत ।
KK05-05-055-017c	मत्वा मां महतीं चिन्तामास्थितं व्यथितेन्द्रियं ॥
KK05-05-055-018a	अभिद्रुग्धाः परे चेन्नो न भेतव्यं परन्तप ।
KK05-05-055-018c	असमर्थाः परे जेतुमस्मान्युधि समास्थितान् ॥
KK05-05-055-019a	एकैकशः समर्थाः स्मो विजेतुं सर्वपार्थिवान् ।
KK05-05-055-019c	आगच्छन्तु विनेष्यामो दर्पमेषां शितैः शरैः ॥
KK05-05-055-020a	पुरैकेन हि भीष्मेण विजिताः सर्वपार्थिवाः ।
KK05-05-055-020c	मृते पितर्यतिक्रुद्धो रथेनैकेन भारत ॥
KK05-05-055-021a	जघान सुबहूंस्तेषां संरब्धः कुरुसत्तमः ।
KK05-05-055-021c	ततस्ते शरणं जग्मुर्देवव्रतमिमं भयात् ॥
KK05-05-055-022a	स भीष्मः सुसमर्थोऽयमस्माभिः सहितो रणे ।
KK05-05-055-022c	परान्विजेतुं तस्मात्ते व्येतु भीर्भरतर्षभ ॥
KK05-05-055-023a	इत्येषां निश्चयो ह्यासीत्तत्कालेऽमिततेजसाम् ।
KK05-05-055-023c	पुरा परेषां पृथिवी कृत्स्नासीद्वशवर्तिनी ॥
KK05-05-055-024a	अस्मान्पुनरमी नाद्य समर्था जेतुमाहवे ।
KK05-05-055-024c	छिन्नपक्षाः परे ह्यद्य वीर्यहीनाश्च पाण्डवाः ॥
KK05-05-055-025a	अस्मत्संस्था च पृथिवी वर्तते भरतर्षभ ।
KK05-05-055-025c	एकार्थाः सुखदुःखेषु समानीताश्च पार्थिवाः ॥
KK05-05-055-026a	अप्यग्निं प्रविशेयुस्ते समुद्रं वा परन्तप ।
KK05-05-055-026c	मदर्थं पार्थिवाः सर्वे तद्विद्धि कुरुसत्तम ॥
KK05-05-055-027a	उन्मत्तमिव चापि त्वां प्रहसन्तीह दुःखितम् ।
KK05-05-055-027c	विलपन्तं बहुविधं भीतं परविकत्थने ॥
KK05-05-055-028a	एषां ह्येकैकशो राज्ञां समर्थं पाण्डवान्प्रति ।
KK05-05-055-028c	आत्मानं मन्यते सर्वो व्येतु ते भयमागतम् ॥
KK05-05-055-029a	जेतुं समग्रां सेनां मे वासवोऽपि न शक्नुयात् ।
KK05-05-055-029c	हन्तुमक्षय्यरूपेयं ब्रह्मणोऽपि स्वयम्भुवः ॥
KK05-05-055-030a	युधिष्ठिरः पुरं हित्वा पञ्चग्रामान्स याचते ।
KK05-05-055-030c	भीतो हि मामकात्सैन्यात्प्रभावाच्चैव मे विभो ॥
KK05-05-055-031a	समर्थं मन्यसे यच्च कुन्तीपुत्रं वृकोदरम् ।
KK05-05-055-031c	तन्मिथ्या न हि मे कृत्स्नं प्रभावं वेत्सि भारत ॥
KK05-05-055-032a	मत्समो हि गदायुद्धे पृथिव्यां नास्ति कश्चन ।
KK05-05-055-032c	नासीत्कश्चिदतिक्रान्तो भविता न च कश्चन ॥
KK05-05-055-033a	युक्तो दुःखोषितश्चाहं विद्यापारगतस्तथा ।
KK05-05-055-033c	तस्मान्न भीमान्नान्येभ्यो भयं मे विद्यते क्वचित् ॥
KK05-05-055-034a	दुर्योधनसमो नास्ति गदायामिति निश्चयः ।
KK05-05-055-034c	सङ्कर्षणस्य भवने यत्तदैनमुपावसम् ।
KK05-05-055-035a	युद्धे सङ्कर्षणसमो बलेनाभ्यधिको भुवि ।
KK05-05-055-035c	गदाप्रहारं भीमो मे न जातु विषहेद्युधि ॥
KK05-05-055-036a	एकं प्रहारं यं दद्यां भीमाय रुषितो नृप ।
KK05-05-055-036c	स एवैनं नयोद्घोरः क्षिप्रं वैवस्वतक्षयम् ॥
KK05-05-055-037a	इच्छेयं च गदाहस्तं राजन्द्रष्टुं वृकोदरम् ।
KK05-05-055-037c	सुचिरं प्रार्थितो ह्येष मम नित्यं मनोरथः ॥
KK05-05-055-038a	गदया निहतो ह्याजौ मया पार्थो वृकोदरः ।
KK05-05-055-038c	विशीर्णगात्रः पृथिवीं परासुः प्रपतिष्यति ॥
KK05-05-055-039a	गदाप्रहाराभिहतो हिमवानपि पर्वतः ।
KK05-05-055-039c	सकृन्मया विदीर्येत गिरिः शतसहस्रधा ॥
KK05-05-055-040a	स चाप्येतद्विजानाति वासुदेवार्जुनौ तथा ।
KK05-05-055-040c	दुर्योधनसमो नास्ति गदायामिति निश्चयः ॥
KK05-05-055-041a	तत्ते वृकोदरमयं भयं व्येतु महाहवे ।
KK05-05-055-041c	व्यपनेष्याम्यहं ह्येनं मा राजन्विमना भव ॥
KK05-05-055-042a	तस्मिन्मया हते क्षिप्रमर्जुनं बहवो रथाः ।
KK05-05-055-042c	तुल्यरूपा विशिष्टाश्च क्षेप्स्यन्ति भरतर्षभ ॥
KK05-05-055-043a	भीष्मो द्रोणः कृपो द्रौणिः कर्णो भूरिश्रवास्तथा ।
KK05-05-055-043c	प्राग्ज्योतिषाधिपः शल्यः सिन्धुराजो जयद्रथः ॥
KK05-05-055-044a	एकैक एषां शक्तस्तु हन्तुं भारत पाण्डवान् ।
KK05-05-055-044c	समेतास्तु क्षणेनैतान्नेष्यन्ति यमसादनम् ॥
KK05-05-055-045a	समग्रा पार्थिवी सेना पार्थमेकं धनञ्जयम् ।
KK05-05-055-045c	कस्मादशक्ता निर्जेतुमिति हेतुर्न विद्यते ॥
KK05-05-055-046a	शरव्रातैस्तु भीष्मेण शतशो निचितोऽवशः ।
KK05-05-055-046c	द्रोणद्रौणिकृपैश्चैव गन्ता पार्थो यमक्षयम् ॥
KK05-05-055-047a	पितामहोऽपि गाङ्गेयः शान्तनोरधि भारत ।
KK05-05-055-047c	ब्रह्मर्षिसदृशो जज्ञे देवैरपि सुदुःसहः ॥
KK05-05-055-048a	न हन्ता विद्यते चापि राजन्भीष्मस्य कश्चन ।
KK05-05-055-048c	पित्रा ह्युक्तः प्रसन्नेन नाकामस्त्वं मरिष्यसि ॥
KK05-05-055-049a	ब्रह्मर्षेश्च भरद्वाजाद्द्रोणो द्रोण्यामजायत ।
KK05-05-055-049c	द्रोणाज्जज्ञे महाराज द्रौणिश्च परमास्त्रवित् ॥
KK05-05-055-050a	कृपश्चाचार्यमुख्योयं महर्षेर्गौतमादपि ।
KK05-05-055-050c	शरस्तम्बोद्भवः श्रीमानवध्य इति मे मतिः ॥
KK05-05-055-051a	अयोनिजास्त्रयो ह्येते पिता माता च मातुलः ।
KK05-05-055-051c	अश्वत्थाम्नो महाराज स च शूरः स्थितो मम ॥
KK05-05-055-052a	सर्व एते महाराज देवकल्पा महारथाः ।
KK05-05-055-052c	शक्रस्यापि व्यथां कुर्युः संयुगे भरतर्षभ ॥
KK05-05-055-053a	नैतेषामर्जुनः शक्त एकैकं प्रतिवीक्षितुम् ।
KK05-05-055-053c	सहितास्तु नरव्याघ्रा हनिष्यन्ति धनञ्जयम् ॥
KK05-05-055-054a	भीष्माद्रोणकृपाणां च तुल्यः कर्णो मतो मम ।
KK05-05-055-054c	अनुज्ञातश्च रामेण मत्समोऽसीति भारत ॥
KK05-05-055-055a	कुण्डले रुचिरे चास्तां कर्णस्य सहजे शुभे ।
KK05-05-055-055c	ते शच्यर्थं महेन्द्रेण याचितः स परन्तपः ॥
KK05-05-055-056a	अमोघया महाराज शक्त्या परमभीमया ।
KK05-05-055-056c	तस्य शक्त्योपगूढस्य कस्माज्जीवेद्धनञ्जयः ॥
KK05-05-055-057a	विजयो मे ध्रुवं राजन्फलं पाणाविवाहितम् ।
KK05-05-055-057c	अभिव्यक्तः परेषां च कृत्स्नो भुवि पराजयः ।
KK05-05-055-058a	अह्ना ह्येकेन भीष्मोयं प्रयुतं हन्ति भारत ।
KK05-05-055-058c	तत्समाश्च महेष्वासा द्रोणद्रौणिकृपा अपि ॥
KK05-05-055-059a	संशप्तकानां वृन्दानि क्षत्रियाणां परन्तप ।
KK05-05-055-059c	अर्जुनं वयमस्मान्वा निहन्यात्कपिकेतनः ॥
KK05-05-055-060a	तांश्चालमिति मन्यन्ते सव्यसाचिवधे धृताः ।
KK05-05-055-060c	पार्थिवाः स भवांस्तेभ्यो ह्यकस्माद्व्यथते कथम् ॥
KK05-05-055-061a	भीमसेने च निहते कोऽन्यो युध्येत भारत ।
KK05-05-055-061c	परेषां तन्ममाचक्ष्व यदि वेत्थ परन्तप ॥
KK05-05-055-062a	पञ्च ते भ्रातरः सर्वे धृष्टद्युम्नोऽथ सात्यकिः ।
KK05-05-055-062c	परेषां सप्त ये राजन्योधाः सारं बलं मतम् ॥
KK05-05-055-063a	अस्माकं तु विशिष्टा ये भीष्मद्रोणकृपादयः ।
KK05-05-055-063c	द्रौणिर्विकर्तनः कर्णः सोमदत्तोथ बाह्लिकः ॥
KK05-05-055-064a	प्राग्ज्योतिषाधिपः शल्य आवन्त्यौ च जयद्रथः ।
KK05-05-055-064c	दुःशासनो दुर्मखश्च दुःसहश्च विशाम्पते ॥
KK05-05-055-065a	श्रुतायुश्चित्रसेनश्च पुरुमित्रो विविंशतिः ।
KK05-05-055-065c	शलो भूरिश्रवाश्चैव विकर्णश्च तवात्मजः ॥
KK05-05-055-066a	अक्षौहिण्यो हि मे राजन्दशैका च समाहृताः ।
KK05-05-055-066c	न्यूना परेषां सप्तैव कस्मान्मे स्यात्पराजयः ॥
KK05-05-055-067a	बलं त्रिगुणतो हीनं योध्यं प्राह बृहस्पतिः ।
KK05-05-055-067c	परेभ्यस्त्रिगुणा चेयं मम राजन्ननीकिनी ॥
KK05-05-055-068a	गुणहीनं परेषां च बहु पश्यामि भारत ।
KK05-05-055-068c	गुणोदयं बहुगुणमात्मनश्च विशाम्पते ॥
KK05-05-055-069a	एतत्सर्वं समाज्ञाय बलाग्र्यं मम भारत ।
KK05-05-055-069c	न्यूनतां पाण्डवानां च न मोहं गन्तुमर्हसि ॥
KK05-05-055-070a	इत्युक्त्वा सञ्जयं भूयः पर्यपृच्छत भारत ।
KK05-05-055-070c	विवित्सुः प्राप्तकालानि ज्ञात्वा परपुरञ्जयः ॥ ॥

इति श्रीमन्महाभारते उद्योगपर्वणि यानसन्धिपर्वणि पञ्चपञ्चाशत्तशोऽध्यायः ॥

5-55-18 नः अस्माभिः परे चेत् यद्यपि अभिद्रुग्धाः द्रोहविषयं नीताः तथापि न भेतव्यम् ॥ 5-55-33 युक्तोऽभियोगवान् । दुःखोषितः गुरुकुले ॥ 5-55-34 उपावसं शिश्यत्वेन पर्यचरम् । 5-55-59 हन्यामेति वदन्तीति शेषः ॥ 5-55-60 तान् संशप्तकान् अलम् अर्जुनवधे पर्याप्ता इति मन्यन्ते ॥ 5-55-67 त्रिगुणतस्त्र्यंशेन हीनम् । त्रिगुणा त्र्यंशेनाधिका ॥ 5-55-70 विवित्सुः विज्ञातुमिच्छुः । प्राप्तकालानि कर्माणि ॥ 
