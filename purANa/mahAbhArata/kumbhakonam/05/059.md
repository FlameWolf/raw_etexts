अध्यायः 059

पुनः पृष्टेन सञ्जयेन धृतराष्ट्रम् प्रति अर्जुनवाक्यकथनम् ॥ 1 ॥
KK05-05-059-001	धृतराष्ट्र उवाच 
KK05-05-059-001a	ब्रूहि सञ्जय यच्छेषं वासुदेवादनन्तरम् ।
KK05-05-059-001c	यदर्जुन उवाच त्वां परं कौतूहलं हि मे ॥
KK05-05-059-002	सञ्जय उवाच 
KK05-05-059-002a	वासुदेववचः श्रुत्वा कुन्तीपुत्रो धनञ्जयः ।
KK05-05-059-002c	उवाच काले दुर्धर्षो वासुदेवस्य शृण्वतः ॥
KK05-05-059-003a	पितामहं शान्तनवं धृतराष्ट्रं च सञ्जय ।
KK05-05-059-003c	द्रोणं कृपं च शल्यं च महाराजं च बाह्लिकम् ॥
KK05-05-059-004a	द्रौणिं च सौमदत्तिं च शकुनिं चापि सौबलम् ।
KK05-05-059-004c	दुश्शासनं शलं चैव पुरुमित्रं विविंशतिम् ॥
KK05-05-059-005a	विकर्णं चित्रसेनं च जयत्सेनं च पार्थिवम् ।
KK05-05-059-005c	विन्दानुविन्दावावन्त्यौ दुर्मुखं चापि पौरवम् ॥
KK05-05-059-006a	सैन्धवं दुस्सहं चैव भूरिश्रवसमेव च ।
KK05-05-059-006c	भगदत्तं च राजानं जलसन्धं च पौरवम् ॥
KK05-05-059-007a	ये चाप्यन्ये पार्थिवास्तत्र योद्धुं समागताः कौरवाणां प्रियार्थम् ।
KK05-05-059-007c	मुमूर्षवः पाण्डवाग्नौ प्रदीप्ते समानीता धार्तराष्ट्रेण सूत ॥
KK05-05-059-008ac	यथान्यायं कुशलं वन्दनं च समागता मद्वचनेन वाच्याः ॥
KK05-05-059-009a	इदं ब्रूयाः सञ्जय राजमध्ये दुर्योधनं पापकृतां प्रधानम् ।
KK05-05-059-009c	अमर्षणं दुर्मतिं राजपुत्रं पापात्मानं धार्तराष्ट्रं सुलुब्धम् ।
KK05-05-059-009e	सर्वं ममैतद्वचनं समग्रं सहामात्यं सञ्जय श्रावयेथाः ॥
KK05-05-059-010a	एवं परिष्वज्य धनञ्जयो मां ततोऽर्थवद्धर्मवच्चापि वाक्यम् ।
KK05-05-059-010c	प्रोवाचेदं वासुदेवं समीक्ष्य पार्थो धीमाँल्लोहितान्तायताक्षः ॥
KK05-05-059-011a	यथाश्रुतं ते वदतो महात्मनो यदुप्रवीरस्य वचः समाहितम् ।
KK05-05-059-011c	तथैव वाच्यं भवतापि मद्वचः समागतेषु क्षितिपेषु सर्वशः ॥
KK05-05-059-012a	शराग्निधूमे रथनेमिनादिते धनुस्स्रुवेणास्त्रबलापहारिणा ।
KK05-05-059-012c	यथा न होमः क्रियते महामृधे तथा समेत्य प्रयतध्वमादृताः ॥
KK05-05-059-013a	न चेत्प्रयच्छध्वममित्रघातिनो युधिष्ठिरस्यार्धमभीप्सितं स्वकम् ।
KK05-05-059-013c	नयामि वः साश्वपदातिकुञ्जरान्दिशं पितॄणामशिवां शितैः शरैः ॥
KK05-05-059-014a	ततोऽहमामन्त्र्य चतुर्भुजं हरिं धनञ्जयं चैव नमस्य सत्वरम् ।
KK05-05-059-014c	जवेन सम्प्राप्त इहामरद्युते तवान्तिकं प्रापयितुं वचो महत् ॥ ॥

इति श्रीमन्महाभारते उद्योगपर्वणि यानसन्धिपर्वणि एकोनषष्टितमोऽध्यायः ॥
