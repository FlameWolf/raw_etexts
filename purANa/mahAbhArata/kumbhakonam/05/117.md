अध्यायः 117

गालवेन दिवोदासंप्रति स्वागमनकारणकथनम् ॥ 1 ॥ तेन स्वस्याप्यश्वशतद्वयवत्त्वेन एकपुत्रोत्पादनकथनम् ॥ 2 ॥ तथा शुल्कदानेन तस्यां प्रतर्दनाख्यसुतमुत्पाद्य कालान्तरागताय गालवाय माधवीप्रत्यर्पणम् ॥ 3 ॥
001  	गालव उवाच ।
001a	महावीर्यो महीपालः काशीनामीश्वरः प्रभुः ।
001c	दिवोदास इति ख्यातो भैमसेनिर्नराधिपः ॥
002a	तत्र गच्छावहे भद्रे शनैरागच्छ मा शुचः ।
002c	धार्मिकः संयमे युक्तः सत्ये चैव जनेश्वरः ॥
003  	नारद उवाच ।
003a	तमुपागम्य स मुनिर्न्यायतस्तेन सत्कृतः ।
003c	गालवः प्रसवस्यार्थे तं नृपं प्रत्यचोदयत् ॥
004 	दिवोदाम उवाच ।
004a	श्रुतमेतन्मया पूर्वं किमुक्त्वा विस्तरं द्विज ।
004c	काङ्क्षितो हि मयैषोऽर्थः श्रुत्वैव द्विजसत्तम ॥
005a	एतच्च मे बहुमतं यदुत्सृज्य नराधिपान् ।
005c	मामेवमुपयातोऽसि भावि चैतदसंशयम् ॥
006a	स एव विभवोऽसमाकमश्वानामपि गालव ।
006c	अहमप्येकमेवास्यां जनयिष्यामि पार्थिवम् ॥
007	नारद उवाच ।
007a	तथेत्युक्त्वा द्विजश्रेष्ठः प्रादात्कन्यां महीपतेः ।
007c	विधिपूर्वां च तां राजा कन्यां प्रतिगृहीतवान् ॥
008a	रेमे स तस्यां राजर्षिः प्रभावत्यां यथा रविः ।
008c	स्वाहायां च यथा वह्निर्यथा शाच्यां च वासवः ॥
009a	यथा चन्द्रश्च रोहिण्यां यथा धूमोर्णया यमः ।
009c	वरुणश्च यथा गौर्यां यथा चर्ध्यां धनेश्वरः ॥
010a	यथा नारायणो लक्ष्म्यां जाह्नव्यां च यथोदधिः ।
010c	यथा रुद्रश्च रुद्राण्यां यथा वेद्यां पितामहः ॥
011a	अदृश्यन्त्यां च वासिष्ठो वसिष्ठश्चाक्षमालया ।
011c	च्यवनश्च सुकन्यायां पुलस्त्यः सन्ध्यया यथा ॥
012a	अगस्त्यश्चापि वैदर्भ्यां सावित्र्यां सत्यवान्यथा ।
012c	यथा भृगुः पुलोमायामदित्यां कश्यपो यथा ॥
013a	रेणुकायां यथार्चीको हैमवत्यां च कौशिकः ।
013c	बृहस्पतिश्च तारायां शुक्रश्च शतपर्वणा ॥
014a	यथा भूम्यां भूमिपतिरुर्वश्यां च पुरूरवाः ।
014c	ऋचीकः सत्यवत्यां च सरस्वस्यां यथा मनुः ॥
015a	शकुन्तलायां दुष्यन्तो धृत्यां धर्मश्च शाश्वतः ।
015c	दमयन्त्यां नलश्चैव सत्यवत्यां च नारदः ॥
016a	जरत्कारुर्जरत्कार्वां पुलस्त्यश्च प्रतीच्यया ।
016c	मेनकायां यथोर्णायुस्तुम्बुरुश्चैव रम्भया ॥
017a	वासुकिः शतशीर्षायां कुमार्यां च धनञ्जयः ।
017c	वैदेह्यां च यथा रामो रुक्मिण्यां च जनार्दनः ॥
018a	तथा तु रममाणस्य दिवोदासस्य भूपतेः ।
018c	माधवी जनयामास पुत्रमेकं प्रतर्दनम् ॥
019a	अथाजगाम भगवान्दिवोदासं स गालवः ।
019c	समये समनुप्राप्ते वचनं चेदमब्रवीत् ॥
020a	निर्यातयतु मे कन्यां भवांस्तिष्ठन्तु वाजिनः ।
020c	यावदन्यत्र गच्छामि शुल्कार्थं पृथिवीपते ॥
021  	नारद उवाच ।
021a	दिवोदासोऽथ धर्मात्मा समये गालवस्य ताम् ।
021c	कान्यां निर्यातयामास स्थितः सत्ये महीपतिः ॥ ॥

इति श्रीमन्महाभारते उद्योगपर्वणि भगवद्यानपर्वणि सप्तदशाधिकशततमोऽध्यायः ॥
