अध्यायः 115

व्ययितवित्तेन ययातिना धनप्रतिनिधितया माधवीनामकस्वकन्यकासमर्पणम् ॥ 1 ॥ गरुडेन समधिगततुरगाधिगमोपायं गालवमापृच्छ्य स्वगृहगमनम् ॥ 2 ॥ गालवेन सह कन्यया हृर्यश्वनामकनृपसमीपमुपेत्य शुल्कार्पणेन कन्या कलत्रीकरणकथनम् ॥ 3 ॥
KK-05-06-115-001  	नारद उवाच ।
KK-05-06-115-001a	एवमुक्तः सुपर्णेन तथ्यं वचनमुत्तमम् ।
KK-05-06-115-001c	विमृश्यावहितो राजा निश्चित्य च पुनः पुनः ॥
KK-05-06-115-002a	यष्टा क्रतुसहस्राणां दाता दानपतिः प्रभुः ।
KK-05-06-115-002c	ययातिः सर्वकाशीश इदं वचनमब्रवीत् ॥
KK-05-06-115-003a	दृष्ट्वा प्रियसखं तार्क्ष्यं गालवं च द्विजर्षभम् ।
KK-05-06-115-003c	निदर्शनं च तपसो भिक्षां श्लाघ्यां च कीर्तिताम् ॥
KK-05-06-115-004a	अतीत्य च नृपानन्यानादित्यकुलसंभवान् ।
KK-05-06-115-004c	मत्सकाशमनुप्राप्तावेतां बुद्धिमवेक्ष्य च ॥
KK-05-06-115-005a	अद्य मे सफलं जन्म तारितं चाद्य मे कुलम् ।
KK-05-06-115-005c	अद्यायं तारितो देशो मम तार्क्ष्य त्वयाऽनघ ॥
KK-05-06-115-006a	वक्तुमिच्छामि तु सखे यथा जानासि मां पुरा ।
KK-05-06-115-006c	न तथा वित्तवानस्मि क्षीणं वित्तं च मे सखे ॥
KK-05-06-115-007a	न च शक्तोऽस्मि ते कर्तुं मोघमागमनं खग ।
KK-05-06-115-007c	न चाशामस्य विपर्षेर्वितथीकर्तुमुत्सहे ॥
KK-05-06-115-008a	पुत्रीं दास्यामि यत्कार्यमियं संपादयिष्यति ।
KK-05-06-115-008c	अभिगम्य हताशो हि निवृत्तो दहते कुलम् ॥
KK-05-06-115-009a	नातः परं वैनतेय किञ्चित्पापिष्ठमुच्यते ।
KK-05-06-115-009c	यथाशानाशनं लोके देहि नास्तीति वा वचः ॥
KK-05-06-115-010a	हताशो ह्यकृतार्थः सन्हतः संभावितो नरः ।
KK-05-06-115-010c	हिनस्ति तस्य पुत्रांश्च पौत्रांश्चाकुर्वतो हितम् ॥
KK-05-06-115-011a	तस्माच्चतुर्णां वंशानां स्थापयित्री सुता मम ।
KK-05-06-115-011c	`माधवी नाम तार्क्ष्येयं सर्वधर्मप्रदायिनी ॥'
KK-05-06-115-012a	इयं सुरसुतप्रख्या सर्वधर्मोपचायिनी ।
KK-05-06-115-012c	सदा देवमनुष्यणामसुराणां च गालव ।
KK-05-06-115-012e 	काङ्क्षिता रूपतो बाला सुता मे प्रतिगृह्यताम् ॥
KK-05-06-115-013a	अस्याः शुल्कं प्रदास्यन्ति नृपा राज्यमपि ध्रुवम् ।
KK-05-06-115-013c	किं पुनः श्यामकर्णानां हयानां द्वे चतुःशते ॥
KK-05-06-115-014a	स भवान्प्रतिगृह्णातु ममैतां माधवीं सुताम् ।
KK-05-06-115-014c	अहं दौहित्रवान्त्स्यां वै वर एष मम प्रभो ॥
KK-05-06-115-015a	`स तस्य वचनं श्रुत्वा ब्राह्मणः शंसितव्रतः ।'
KK-05-06-115-015c	प्रतिगृह्य च तां कन्यां गालवः सह पक्षिणा ।
KK-05-06-115-015e 	पुनर्द्रक्ष्याव इत्युक्त्वा प्रतस्थे सह कन्यया ॥
KK-05-06-115-016a	उपलब्धमिदं द्वारमश्वानामिति चाण्डजः ।
KK-05-06-115-016c	उक्त्वा गालवमापृच्छ्य जगाम भवनं स्वकम् ॥
KK-05-06-115-017a	गते पतगराजे तु गालवः सह कन्यया ।
KK-05-06-115-017c	चिन्तयानः क्षमंदाने राजानं शुल्कतोऽगमत् ॥
KK-05-06-115-018a	सोऽगच्छन्मनसेक्ष्वाकुं हर्यश्वं राजसत्तमम् ।
KK-05-06-115-018c	अयोध्यायां महावीर्यं चतुरङ्गबलान्वितम् ॥
KK-05-06-115-019a	कोशधान्यबलोपेतं प्रियपौरं द्विजप्रियम् ।
KK-05-06-115-019c	प्रजाभिकामं शाम्यन्तं कुर्वाणं तप उत्तमम् ॥
KK-05-06-115-020a	तमुपागम्य विप्रः स हर्यश्वं गालवोऽब्रवीत् ।
KK-05-06-115-020c	कन्येयं मम राजेन्द्र प्रसवैः कुलवर्धिनी ॥
KK-05-06-115-021a	इयं शुल्केन भार्यार्थं हर्यश्व प्रतिगृह्यताम् ।
KK-05-06-115-021c	शुल्कं ते कीर्तियिष्यामि तच्छ्रुत्वा संप्रधार्यताम् ॥ ॥

इति श्रीमन्महाभारते उद्योगपर्वणि भगवाद्यनपर्वणि पञ्चदशाधिकशततमोऽध्यायः ॥
