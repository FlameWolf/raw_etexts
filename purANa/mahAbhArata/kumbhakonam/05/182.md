अध्यायः 182

रामेण रथादधः पातितस्य भीष्मस्य दिव्यपुरुषैः समाश्वासनम् ॥ 1 ॥ भीष्मेण रामस्य रथादधः पातनम् ॥ 2 ॥ समुद्बुध्य पुनर्युयुत्सो रामस्य महर्षिभिर्युद्धात्प्रतिनिवर्तनम् ॥ 3 ॥
KK05-10-182-001	भीष्म उवाच 
KK05-10-182-001a	ततः प्रभाते राजेन्द्र सूर्ये विमलतां गते ।
KK05-10-182-001c	भार्गवस्य मया सार्धं पुनर्युद्धमवर्तत ॥
KK05-10-182-002a	ततोऽभ्रान्ते रथे तिष्ठन्रामः प्रहरतां वरः ।
KK05-10-182-002c	ववर्ष शरजालानि मयि मेघ इवाचले ॥
KK05-10-182-003a	ततः सूतो मम सुहृच्छरवर्षेण ताडितः ।
KK05-10-182-003c	अपयातो रथोपस्थान्मनो मम विषादयन् ॥
KK05-10-182-004a	ततः सूतो ममात्यर्थं कश्मलं प्राविशन्महत् ।
KK05-10-182-004c	पृथिव्यां च शराघातान्निपपात मुमोह च ॥
KK05-10-182-005a	ततः सूतो जहात्प्राणान्रामबाणप्रपीडितः ।
KK05-10-182-005c	मुहूर्तादिव राजेन्द्र मां च भीराविशत्तदा ॥
KK05-10-182-006a	ततः सूते हते तस्मिन्क्षिपतस्तस्य मे शरान् ।
KK05-10-182-006c	प्रमत्तमनसो रामः प्राहिणोन्मृत्युसम्मितम् ॥
KK05-10-182-007a	ततः सूतव्यसनिनं विप्लुतं मां स भार्गवः ।
KK05-10-182-007c	शरेणाभ्यहनद्गाढं विकृष्य बलवद्धनुः ॥
KK05-10-182-008a	स मे भुजान्तरे राजन्निपत्य रुधिराशनः ।
KK05-10-182-008c	मयैव सह राजेन्द्र जगाम वसुधातलम् ॥
KK05-10-182-009a	मत्वा तु निहतं रामस्ततो मां भरतर्षभ ।
KK05-10-182-009c	मेघवद्विननादोच्चैर्जहृषे च पुनः पुनः ॥
KK05-10-182-010a	तथा तु पतिते राजन्मयि रामो मुदा युतः ।
KK05-10-182-010c	उदक्रोशन्महानादं सह तैरनुयायिभिः ॥
KK05-10-182-011a	मम तत्राभवन्ये तु कुरवः पार्श्वतः स्थिताः ।
KK05-10-182-011c	आगता अपि युद्धं तज्जनास्तत्र दिदृक्षवः ।
KK05-10-182-011e	आर्तिं परमिकां जग्मुस्ते तदा पतिते मयि ॥
KK05-10-182-012a	ततोऽपश्यं पतितो राजसिंह द्विजानष्टौ सूर्यहुताशनाभान् ।
KK05-10-182-012c	ते मां समन्तात्परिवार्य तस्थुः स्वबाहुभिः परिधार्याजिमध्ये ॥
KK05-10-182-013a	रक्ष्यमाणश्च तैर्विप्रैर्नाहं भूमिमुपास्पृशम् ।
KK05-10-182-013c	अन्तरिक्षे धृतो ह्यस्मि तैर्विप्रैर्बान्धवैरिव ॥
KK05-10-182-014a	श्वसन्निवान्तरिक्षे च जलबिन्दुभिरुक्षितः ।
KK05-10-182-014c	ततस्ते ब्राह्मणा राजन्नब्रुवन्परिगृह्य माम् ॥
KK05-10-182-015a	मा भैरिति समं सर्वे स्वस्ति तेऽस्त्विति चासकृत् ।
KK05-10-182-015c	ततस्तेषामहं वाग्भिस्तर्पितः सहसोत्थितः ।
KK05-10-182-015e	मातरं सरितां श्रेष्ठामपश्यं रथमास्थिताम् ॥
KK05-10-182-016a	हयाश्च मे सङ्गृहीतास्तयाऽऽसन्महानद्या संयति कौरवेन्द्र ।
KK05-10-182-016e	पादौ जनन्याः प्रतिगृह्य चाहं तथा पितॄणां रथमभ्यरोहम् ॥
KK05-10-182-017a	ररक्ष सा मां सरथं हयांश्चोपस्कराणि च ।
KK05-10-182-017c	तामहं प्राञ्जलिर्भूत्वा पुनरेव व्यसर्जयम् ॥
KK05-10-182-018a	ततोऽहं स्वयमुद्यम्य हयांस्तान्वातरंहसः ।
KK05-10-182-018c	अयुध्यं जामदग्न्येन निवृत्तेऽहनि भारत ॥
KK05-10-182-019a	ततोऽहं भरतश्रेष्ठ वेगवन्तं महाबलम् ।
KK05-10-182-019c	अमुञ्चं समरे बाणं रामाय हृदयच्छिदम् ॥
KK05-10-182-020a	ततो जगाम वसुधां मम बाणप्रपीडितः ।
KK05-10-182-020c	जानुभ्यां धनुरुत्सृज्य रामो मोहवशं गतः ॥
KK05-10-182-021a	ततस्तस्मिन्निपतिते रामे भूरिसहस्रदे ।
KK05-10-182-021c	आवव्रुर्जलदा व्योम क्षरन्तो रुधिरं बहु ॥
KK05-10-182-022a	उल्काश्च शतशः पेतुः सनिर्घाताः सकम्पनाः ।
KK05-10-182-022c	अर्कं च सहसा दीप्तं स्वर्भानुरभिसंवृणोत् ॥
KK05-10-182-023a	ववुश्च वाताः परुषाश्चलिता च वसुन्धरा ।
KK05-10-182-023c	गृध्रा बलाश्च कङ्काश्च परिपेतुर्गुदा युताः ॥
KK05-10-182-024a	दीप्तायां दिशि गोमायुर्दारुणं मुहुरुन्नदत् ।
KK05-10-182-024c	अनाहता दुन्दुभयो विनेदुर्भृशनिःस्वनाः ॥
KK05-10-182-025a	एतदौत्पातिकं सर्वं घोरमासीद्भयङ्करम् ।
KK05-10-182-025c	विसञ्ज्ञकल्पे धरणीं गते रामे महात्मनि ॥
KK05-10-182-026a	ततो वै सहसोत्थाय रामो मामभ्यवर्तत ।
KK05-10-182-026c	पुनर्युद्धाय कौरव्य विह्वलः क्रोधमूर्छितः ॥
KK05-10-182-027a	आददानो महाबाहुः कार्मुकं तालसन्निभम् ।
KK05-10-182-027c	ततो मय्याददानं तं राममेव न्यवारयन् ॥
KK05-10-182-028a	महर्षयः कृपायुक्ताः क्रोधाविष्टोऽपि भार्गवः ।
KK05-10-182-028c	समाहरदमेयात्मा शरं कालानलोपमम् ॥
KK05-10-182-029a	सतो रविर्मन्दमरीचिमण्डलो जगामास्तं पांसुपुञ्जावगूढः ।
KK05-10-182-029c	निशा व्यगाहत्सुखशीतमारुता ततो युद्धं प्रत्यवहारयावः ॥
KK05-10-182-030a	एवं राजन्नवहारो बभूव ततः पुनर्विमलेऽभूत्सुघोरम् ।
KK05-10-182-030c	कल्यंकल्यं विंशतिं वै दिनानि तथैव चान्यानि दिनानि त्रीणि ॥ ॥

इति श्रीमन्महाभारते उद्योगपर्वणि अम्बोपाख्यानपर्वणि द्व्यशीत्यधिकशततमोऽध्यायः ॥

5-182-2 अभ्रान्ते मेघमण्डलसमीपे ॥ 5-182-12 द्विजान् ब्राह्मणरूपधरान् वसून् ॥ 5-182-21 भूरिसहस्रदे स्वर्णसहस्राणां दातरि ॥ 5-182-22 सकम्पनाः सविद्युतः ॥ 5-182-23 बलाः बलाकाः ॥ 5-182-30 कल्यंकल्यं प्रातःप्रातः ॥
