अध्यायः 088

दुर्योधनेन श्रीकृष्णस्य विदुरोदीरितभेदागोचरताङ्गीकरणम् ॥ 1 ॥ तथा हेतूपन्यासपूर्वकं कृष्णस्योपायनदाननिषेधनम् ॥ 2 ॥ भीष्मेण कृष्णस्य दुरवज्ञेयत्वकथनपूर्वकं तदुक्तस्य कर्तव्यत्वकथनम् ॥ 3 ॥ दुर्योधनेन स्वस्य कृष्णबन्धनाध्यवसायकथने धृतराष्ट्रेण तद्गर्हणम् ॥ 4 ॥ भीष्मेण दुर्योधनोपालम्भपूर्वकं सभातो निर्गमनम् ॥ 5 ॥
KK05-06-088-001	दुर्योधन उवाच 
KK05-06-088-001a	यदाह विदुरः कृष्णे सर्वं तत्सत्यमच्युते ।
KK05-06-088-001c	अनुरक्तो ह्यसंहार्यः पार्थान्प्रति जनार्दनः ॥
KK05-06-088-002a	यत्तत्सत्कारसंयुक्तं देयं वसु जनार्दने ।
KK05-06-088-002c	अनेकरूपं राजेन्द्र न तद्देयं कदाचन ॥
KK05-06-088-003a	देशः कालस्तथाऽयुक्तो न हि नार्हति केशवः ।
KK05-06-088-003c	मंस्यत्यधोक्षजो राजन्भयादर्चति मामिति ॥
KK05-06-088-004a	अवमानश्च यत्र स्यात्क्षत्रियस्य विशाम्पते ।
KK05-06-088-004c	न तत्कुर्याद्बुधः कार्यमिति मे निश्चिता मतिः ॥
KK05-06-088-005a	स हि पूज्यतमो लोके कृष्णः पृथुललोचनः ।
KK05-06-088-005c	त्रयाणामपि लोकानां विदितं मम सर्वथा ॥
KK05-06-088-006a	न तु तस्मै प्रदेयं स्यात्तथा कार्यगतिः प्रभो ।
KK05-06-088-006c	विग्रहः समुपारब्धो न हि शाम्यत्यविग्रहात् ॥
KK05-06-088-007	वैशम्पायान उवाच 
KK05-06-088-007a	तस्य तद्वचनं श्रुत्वा भीष्मः कुरुपितामहः ।
KK05-06-088-007c	वैचित्रवीर्यं राजानमिदं वचनमब्रवीत् ॥
KK05-06-088-008a	सत्कृतोऽसत्कृतो वाऽपि न क्रुध्येत जनार्दनः ।
KK05-06-088-008c	`नावमंस्यत्यवज्ञातॄनवज्ञातोऽपि केशवः ।'
KK05-06-088-008e	नालमेनमवज्ञातुं नावज्ञेयो हि केशवः ॥
KK05-06-088-009a	यत्तु कार्यं महाबाहो मनसा कार्यतां गतम् ।
KK05-06-088-009c	सर्वोपायैर्न तच्छक्यं केनचित्कर्तुमन्यथा ॥
KK05-06-088-010a	स यद्ब्रूयान्महाबाहुस्तत्कार्यमविशङ्कया ।
KK05-06-088-010c	वासुदेवेन तीर्थेन क्षिप्रं संशाम्य पाण्डवैः ॥
KK05-06-088-011a	धर्म्यमर्थ्यं च धर्मात्मा ध्रुवं वक्ता जनार्दनः ।
KK05-06-088-011c	तस्मिन्वाच्याः प्रिया वाचो भवता बान्धवैः सह ॥
KK05-06-088-012	दुर्योधन उवाच 
KK05-06-088-012a	न पर्याप्तोस्मि यद्राजञ्श्रियं निष्केवलामहम् ।
KK05-06-088-012c	तैः सहेमामुपाश्नीयां यावज्जीवं पितामह ॥
KK05-06-088-013a	इदं तु सुमहत्कार्यं शृणु मे यत्समर्थितम् ।
KK05-06-088-013c	परायणं पाण्डवानां नियच्छामि जनार्दनम् ॥
KK05-06-088-014a	तस्मिन्बद्धे भविष्यन्ति वृष्णयः पृथिवी तथा ।
KK05-06-088-014c	पाण्डवाश्च विधेया मे स च प्रातरिहैष्यति ॥
KK05-06-088-015a	अत्रोपायान्यथा सम्यङ्न बुद्ध्येत जनार्दनः ।
KK05-06-088-015c	न चापायो भवेत्कश्चित्तद्भवान्प्रब्रवीतु मे ॥
KK05-06-088-016	वैशम्पायन उवाच 
KK05-06-088-016a	तस्य तद्वचनं श्रुत्वा घोरं कृष्णेऽभिसंहितम् ।
KK05-06-088-016c	धृतराष्ट्रः सहामात्यो व्यथितो विमनाभवत् ॥
KK05-06-088-017a	ततो दुर्योधनमिदं धृतराष्ट्रोऽब्रवीद्वचः ।
KK05-06-088-017c	मैवं वोचः प्रजापाल नैष धर्मः सनातनः ॥
KK05-06-088-018a	दूतश्च हि हृषीकेशः सम्बन्धी च प्रियश्च नः ।
KK05-06-088-018c	अपापः कौरवेयेषु स कथं बन्धमर्हति ॥
KK05-06-088-019	भीष्म उवाच 
KK05-06-088-019a	परीतस्तव पुत्रोऽयं धृतराष्ट्र सुमन्दधीः ।
KK05-06-088-019c	वृणोत्यनर्थं नैवार्थं याच्यमानः सुहृज्जनैः ॥
KK05-06-088-020a	इममुत्पथि वर्तन्तं पापं पापानुबन्धिनम् ।
KK05-06-088-020c	वाक्यानि सुहृदां हित्वा त्वमप्यस्यानुवर्तसे ॥
KK05-06-088-021a	कृष्णमक्लिष्टकर्माणमासाद्यायं सुदुर्मतिः ।
KK05-06-088-021c	तव पुत्रः सहामात्यः क्षणेन न भविष्यति ॥
KK05-06-088-022a	पापस्यास्य नृशंसस्य त्यक्तधर्मस्य दुर्मतेः ।
KK05-06-088-022c	नोत्सहेऽनर्थसंयुक्ताः श्रोतुं वाचः कथञ्चन ॥
KK05-06-088-023a	इत्युक्त्वा भरतश्रेष्ठो वृद्धः परममन्युमान् ।
KK05-06-088-023c	उत्थाय तस्मात्प्रातिष्ठद्भीष्मः सत्यपराक्रमः ॥ ॥

इति श्रीमन्महाभारते उद्योगपर्वणि भगवद्यानपर्वणि अष्टाशीतितमोऽध्यायः ॥

5-88-1 असंहार्यः हर्तुमशक्यः ॥ 5-88-3 देश इति । यद्यपि केशवोऽर्चामर्हत्येव तथापि अर्चायां देशः कालश्चायुक्त इत्यर्थः । तदेवाह मंस्यतीति ॥ 5-88-6 कार्यगतिः कर्तव्यरीतिः । अविग्रहात् आतिथ्यमात्रेण ॥ 5-88-8 नालं न पर्याप्तोऽसि ॥ 5-88-10 तीर्थेन अवतरणवर्त्मना । संशाम्य शान्तो भव ॥ 5-88-12 नोपाश्नीयमित्यन्वयः । निष्केवलां कृत्स्नाम् ॥
