अध्यायः 183

सप्रमाणं देवतादिप्रार्थनापूर्वकं शायितस्य भीष्मस्य दिव्यपुरुषैः स्वप्ने समाश्वासनपूर्वकं ज्ञातपूर्वप्रस्वापनास्त्रानुस्मारणम् ॥ 1 ॥
KK05-10-183-001	भीष्म उवाच 
KK05-10-183-001a	ततोऽहं निशि राजेन्द्र प्रणम्य शिरसा तदा ।
KK05-10-183-001c	ब्राह्मणानां पितॄणां च देवतानां च सर्वशः ॥
KK05-10-183-002a	नक्तञ्चराणां भूतानां राजन्यानां विशाम्पते ।
KK05-10-183-002c	शयनं प्राप्य रहिते मनसा समचिन्तयम् ॥
KK05-10-183-003a	जामदग्न्येन मे युद्धमिदं परमदारुणम् ।
KK05-10-183-003c	अहानि च बहून्यद्य वर्तते सुमहात्ययम् ॥
KK05-10-183-004a	न च रामं महावीर्यं शक्नोमि रणमूर्धनि ।
KK05-10-183-004c	विजेतुं समरे विप्रं जामदग्न्यं महाबलम् ॥
KK05-10-183-005a	यदि शक्यो मया जेतुं जामदग्न्यः प्रतापवान् ।
KK05-10-183-005c	दैवतानि प्रसन्नानि दर्शयन्तु निशां मम ॥
KK05-10-183-006a	ततो निशि च राजेन्द्र प्रसुप्तः शरविक्षतः ।
KK05-10-183-006c	दक्षिणेनेह पार्श्वेन प्रभातसमये तदा ॥
KK05-10-183-007a	ततोऽहं विप्रमुख्यैस्तैर्यैरस्मि पतितो रथात् ।
KK05-10-183-007c	उत्थापितो धृतश्चैव मा भैरिति च सान्त्वितः ॥
KK05-10-183-008a	त एव मां महाराज स्वप्ने दर्शनमेत्य वै ।
KK05-10-183-008c	परिवार्याब्रुवन्वाक्यं तन्निबोध कुरूद्वह ॥
KK05-10-183-009a	उत्तिष्ठ मा भैर्गाङ्गेय न भयं तेऽस्ति किञ्चन ।
KK05-10-183-009c	रक्षामहे त्वां कौरव्य स्वशरीरं हि नो भवान् ॥
KK05-10-183-010a	न त्वां रामो रणे जेता जामदग्न्यः कथञ्चन ।
KK05-10-183-010c	त्वमेव समरे रामं विजेता भरतर्षभ ॥
KK05-10-183-011a	इदमस्त्रं सुदयितं प्रत्यभिज्ञास्यते भवान् ।
KK05-10-183-011c	विदितं हि तवाप्येतत्पूर्वस्मिन्देहधारणे ॥
KK05-10-183-012a	प्राजापत्यं विश्वकृतं प्रस्वापं नाम भारत ।
KK05-10-183-012c	न हीदं वेद रामोऽपि पृथिव्यां वा पुमान्क्वचित् ॥
KK05-10-183-013a	तत्स्मरस्व महाबाहो भृशं संयोजयस्व च ।
KK05-10-183-013c	उपस्थास्यति राजेन्द्र स्वयमेव तवानघ ॥
KK05-10-183-014a	येन सर्वान्महावीर्यान्प्रशासिष्यसि कौरव ।
KK05-10-183-014c	न च रामः क्षयं गन्ता तेनास्त्रेण नराधिप ॥
KK05-10-183-015a	एनसा न तु संयोगं प्राप्स्यसे जातु मानद ।
KK05-10-183-015c	स्वप्स्यते जामदग्न्योऽसौ त्वद्बाणबलपीडितः ॥
KK05-10-183-016a	ततो जित्वा त्वमेवैनं पुनरुत्थापयिष्यसि ।
KK05-10-183-016c	अस्त्रेण दयितेनाजौ भीष्म सम्बोधनेन वै ॥
KK05-10-183-017a	एवं कुरुष्व कौरव्य प्रभाते रथमास्थितः ।
KK05-10-183-017c	प्रसुप्तं वा मृतं वेति तुल्यं मन्यामहे वयम् ॥
KK05-10-183-018a	न च रामेण मर्तव्यं कदाचिदपि पार्थिव ।
KK05-10-183-018c	ततः समुत्पन्नमिदं प्रस्वापं युज्यतामिति ॥
KK05-10-183-019a	इत्युक्त्वान्तर्हिता राजन्सर्व एव द्विजोत्तमाः ।
KK05-10-183-019c	अष्टौ सदृशरूपास्ते सर्वे भासुरमूर्तयः ॥ ॥

इति श्रीमन्महाभारते उद्योगपर्वणि अम्बोपाख्यानपर्वणि त्र्यशीत्यधिकशततमोऽध्यायः ॥

5-183-5 निशां निशि । दर्शयन्तु आत्मानं प्रकाशयन्तु ॥
