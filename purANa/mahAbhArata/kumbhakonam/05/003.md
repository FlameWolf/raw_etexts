अध्यायः 003

सात्यकिना बलरामवचनप्रतिक्षेपपूर्वकं दुर्योधननिग्रहनिर्धारणम् ॥ 1 ॥
KK05-01-003-001	सात्यकिरुवाच 
KK05-01-003-001a	यादृशः पुरुषस्यात्मा तादृशं सम्प्रभाषते ।
KK05-01-003-001c	यथारूपोऽन्तरात्मा ते तथारूपं प्रभाषसे ॥
KK05-01-003-002a	सन्ति वै पुरुषाः शूराः सन्ति कापुरुषास्तथा ।
KK05-01-003-002c	उभावेतौ दृढौ पक्षौ दृश्येते पुरुषान्प्रति ॥
KK05-01-003-003a	एकस्मिन्नेव जायेते कुले क्लीबमहाबलौ ।
KK05-01-003-003c	फलाफलवती शाखे यथैकस्मिन्वनस्पतौ ॥
KK05-01-003-004a	नाभ्यसूयामि ते वाक्यं ब्रुवतो लाङ्गलध्वज ।
KK05-01-003-004c	ये तु शृण्वन्ति ते वाक्यं तानसूयामि माधव ॥
KK05-01-003-005a	कथं हि धर्मराजस्य दोषमल्पमपि ब्रुवन् ।
KK05-01-003-005c	लभते परिषन्मध्ये व्याहर्तुमकुतोभयः ॥
KK05-01-003-006a	समाहूय महात्मानं जितवन्तोऽक्षकोविदाः ।
KK05-01-003-006c	अनक्षज्ञं यथाऽश्रद्धं तेषु धर्मजयः कुतः ।
KK05-01-003-007a	यदि कुन्तीसुतं गेहे क्रीडन्तं भ्रातृभिः सह ।
KK05-01-003-007c	अभिगम्य जयेयुस्ते तत्तेषां धर्मतो भवेत् ॥
KK05-01-003-008a	समाहूय तु राजानं क्षत्रधर्मरतं सदा ।
KK05-01-003-008c	निकृत्या जितवन्तस्ते किं नु तेषां परं शुभम् ॥
KK05-01-003-009a	कथं प्रणिपतेच्चायमिह कृत्वा पणं परम् ।
KK05-01-003-009c	वनवासाद्विमुक्तस्तु प्राप्तः पैतामहं पदम् ॥
KK05-01-003-010a	यद्ययं परवित्तानि कामयेत युधिष्ठिरः ।
KK05-01-003-010c	एवमप्ययमत्यन्तं परान्नार्हति याचितुम् ॥
KK05-01-003-011a	कथं च धर्मयुक्तास्ते न च राज्यं जिहीर्षवः ।
KK05-01-003-011c	निवृत्तवनवासांस्तान्य आहुर्विदिता इति ॥
KK05-01-003-012a	अनुनीता हि भीष्मेण द्रोणेन विदुरेण च ।
KK05-01-003-012c	न व्यवस्यन्ति पाण्डूनां प्रदातुं पैतृकं वसु ॥
KK05-01-003-013a	अहं तु ताञ्छितैर्बाणैरनुनीय रणे बलात् ।
KK05-01-003-013c	पादयोः पातयिष्यामि कौन्तेयस्य महात्मनः ॥
KK05-01-003-014a	अथ ते न व्यवस्यन्ति प्रणिपाताय धीमतः ।
KK05-01-003-014c	गमिष्यन्ति सहामात्या यमस्य सदनं प्रति ॥
KK05-01-003-015a	न हि ते युयुधानस्य संरब्धस्य युयुत्सतः ।
KK05-01-003-015c	वेगं समर्थाः संसोढुं वज्रस्येव महीधराः ॥
KK05-01-003-016a	को हि गाण्डीवधन्वानं कश्च चक्रायुधं युधि ।
KK05-01-003-016c	मां चापि विषहेत्क्रुद्धं कश्च भीमं दुरासदम् ॥
KK05-01-003-017a	यमौ च दृढधन्वानौ यमकल्पौ महाद्युती ।
KK05-01-003-017c	विराटद्रुपदौ वीरौ यमकालोपमद्युती ॥
KK05-01-003-018a	को जिजीविषुरासादेद्धृष्टद्युम्नं च पार्षतम् ।
KK05-01-003-018c	पञ्चैतान्पाण्डवेयांस्तु द्रौपद्याः कीर्तिवर्धनान् ॥
KK05-01-003-019a	समप्रमाणान्पाण्डूनां समवीर्यान्मदोत्कटान् ।
KK05-01-003-019c	सौभद्रं च महेष्वासममरैरपि दुःसहम् ॥
KK05-01-003-020a	गदप्रद्युम्नसाम्बांश्च कालसूर्यानलोपमान् ।
KK05-01-003-020c	ते वयं धृतराष्ट्रस्य पुत्रं शकुनिना सह ॥
KK05-01-003-021a	कर्णं चैव निहत्याजावभिषेक्ष्याम पाण्डवम् ।
KK05-01-003-021c	नाधर्मो विद्यते कश्चिच्छत्रून्हत्वाऽऽततायिनः ॥
KK05-01-003-022a	अधर्म्यमयशस्यं च शात्रवाणां प्रयाचनम् ।
KK05-01-003-022c	हृद्भतस्तस्य यः कामस्तं कुरुध्वमतन्द्रिताः ॥
KK05-01-003-023a	धार्तराष्ट्रो ह्ययुद्धेन न राज्यं दातुमिच्छति ।
KK05-01-003-023c	अद्य पाण्डुसुतो राज्यं लभतां वा युधिष्ठिरः ।
KK05-01-003-023e	निहता वा रणे सर्वे स्वप्स्यन्ति वसुधातले ॥ ॥

इति श्रीमन्महाभारते उद्योगपर्वणि सेनोद्योगपर्वणि तृतीयोऽध्यायः ॥

5-3-3 फलाफलावती । सुपो लुक् आर्षः पूर्वसवर्णो वा ॥ 3 ॥
