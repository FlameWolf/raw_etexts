अध्यायः 017

लोकपालैः सह नहुषनिषूदनोपायम् मन्त्रयन्तमिन्द्रमेत्य अगस्त्येन नहुषस्य देवराज्यात्परिभ्रंशनिवेदनम् ॥ 1 ॥
KK05-01-017-001	शल्य उवाच 
KK05-01-017-001a	अथ सञ्चिन्तयानस्य देवराजस्य धीमतः ।
KK05-01-017-001c	नहुषस्य वधोपायं लोकपालैः सदैवतैः ॥
KK05-01-017-002a	तपस्वी तत्र भगवानगस्त्यः प्रत्यदृश्यत ।
KK05-01-017-002c	सोऽब्रवीदर्च्य देवेन्द्रं दिष्ट्या वै वर्धते भवान् ॥
KK05-01-017-003a	विश्वरूपविनाशेन वृत्रासुरवधेन च ।
KK05-01-017-003c	दिष्ट्याद्य नहुषो भ्रष्टो देवराज्यात्पुरन्दर ॥
KK05-01-017-004a	दिष्ट्या हतारिं पश्यामि भवन्तं बलसूदन ।
KK05-01-017-004	इन्द्र उवाच 
KK05-01-017-004c	स्वागतं ते महर्षेऽस्तु प्रीतोऽहं दर्शनात्तव ।
KK05-01-017-004e	पाद्यमाचमनीयं च गामर्घ्यं च प्रतीच्छ मे ॥
KK05-01-017-005	शल्य उवाच 
KK05-01-017-005a	पूजितं चोपविष्टं तमासने मुनिसत्तमम् ।
KK05-01-017-005c	पर्यपृच्छत देवेशः प्रहृष्टो ब्राह्मणर्षभम् ॥
KK05-01-017-006a	श्रोतुमिच्छामि भगवन्कथ्यमानं द्विजोत्तम ।
KK05-01-017-006c	परिभ्रष्टः कथं स्वर्गान्नहुषः पापनिश्चयः ॥
KK05-01-017-007	अगस्त्य उवाच 
KK05-01-017-007a	श्रृणु शक्र प्रियं वाक्यं यथा राजा दुरात्मवान् ।
KK05-01-017-007c	स्वर्गाद्भ्रष्टो दुराचारो नहुषो बलदर्पितः ॥
KK05-01-017-008a	श्रमार्ताश्च वहन्तस्तं नहुषं पापकारिणम् ।
KK05-01-017-008c	देवर्षयो महाभागास्तथा ब्रह्मर्षयोऽमलाः ॥
KK05-01-017-009a	पप्रच्छुर्नहुषं देवं संशयं जयतां वर ।
KK05-01-017-009c	य इमे ब्रह्मणा प्रोक्ता मन्त्रा वै प्रोक्षणे गवाम् ॥
KK05-01-017-010a	एते प्रमाणं भवत उताहो नेति वासव ।
KK05-01-017-010c	नहुषो नेति तानाह तमसा मूढचेतनः ॥
KK05-01-017-011	ऋषय ऊचुः 
KK05-01-017-011a	अधर्मे सम्प्रवृत्तस्त्वं धर्मं न प्रतिपद्यसे ।
KK05-01-017-011c	प्रमाणमेतदस्माकं पूर्वं प्रोक्तं महर्षिभिः ॥
KK05-01-017-012	अगस्त्य उवाच 
KK05-01-017-012a	ततो विवदमानः स मुनिभिः सह वासव ।
KK05-01-017-012c	अथ मामस्पृशन्मूर्ध्नि पादेनाधर्मपीडितः ॥
KK05-01-017-013a	तेनाभूद्धततेजाश्च निःश्रीकश्च महीपतिः ।
KK05-01-017-013c	ततस्तं तमसा विग्नमवोचं भृशपीडितम् ॥
KK05-01-017-014a	यस्मात्पूर्वैः कृतं राजन्ब्रह्मर्षिभिरनुष्ठितम् ।
KK05-01-017-014c	अदृष्टं दूषयसि मे यच्च मूर्ध्न्यस्पृशः पदा ॥
KK05-01-017-015ac	यच्चापि त्वमृषीन्मूढ ब्रह्मकल्पान्दुरासदान् ॥
KK05-01-017-016a	वाहान्कृत्वा वाहयसि तेन स्वर्गाद्धतप्रभः ।
KK05-01-017-016c	ध्वंस पाप परिभ्रष्टः क्षीणपुण्यो महीतले ॥
KK05-01-017-017a	दशवर्षसहस्राणि सर्परूपधरो महान् ।
KK05-01-017-017c	विचरिष्यसि पूर्णेषु पुनः स्वर्गमवाप्स्यसि ॥
KK05-01-017-018a	`दृष्ट्वा युधिष्ठिरं नाम तव वंशसमुद्भवम् ।
KK05-01-017-018c	निहतो ब्रह्मशापेन प्रपद्यस्व त्रिविष्टपम् ॥'
KK05-01-017-019a	एवं भ्रष्टो दुरात्मा स देवराज्यादरिन्दम ।
KK05-01-017-019c	दिष्ट्या वर्धामहे शक्र हतो ब्रह्मर्षिकण्टकः ॥
KK05-01-017-020a	त्रिविष्टपं प्रपद्यस्व पाहि लोकाञ्शचीपते ।
KK05-01-017-020c	जितेन्द्रियो जितामित्रः स्तूयमानो महर्षिभिः ॥
KK05-01-017-021	शल्य उवाच 
KK05-01-017-021a	ततो देवा भृशं तुष्टा महर्षिगणसंवृताः ।
KK05-01-017-021c	पितरश्चैव यक्षाश्च भुजगा राक्षसास्तथा ॥
KK05-01-017-022a	गन्धर्वा देवकन्याश्च सर्वे चाप्सरसां गणाः ।
KK05-01-017-022c	सरांसि सरितः शैलाः सागराश्च विशाम्पते ॥
KK05-01-017-023a	उपागम्याब्रुवन्सर्वे दिष्ट्या वर्धसि शक्रुहन् ।
KK05-01-017-023c	हतश्च नहुषः पापो दिष्ट्यागस्त्येन धीमता ।
KK05-01-017-023e	दिष्ट्या पापसमाचारः कृतः सर्पो महीतले ॥ ॥

इति श्रीमन्महाभारते उद्योगपर्वणि सेनोद्योगपर्वणि सप्तदशोऽध्यायः ॥
