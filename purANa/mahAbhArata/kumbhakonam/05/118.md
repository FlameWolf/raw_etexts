अध्यायः 118

गालवेन पुनः कन्यात्वमुपगतया माधव्या सह उशीनरनृपं गत्वा स्वागमनकारणकथनम् ॥ 1 ॥ तेनाप्यश्वशतद्वयदानेन माधव्यां शिबिनामकतनयोत्पादनम् ॥ 2 ॥ कालान्तरे उशीनरान्माधवीमादाय गच्छतो गालवस्य मध्येमार्गं गरुडेन समागमः ॥ 3 ॥
KK-05-06-118-001  	नारद उवाच ।
KK-05-06-118-001a	तथैव तां श्रियं त्यक्त्वा कन्या भूत्वा यशस्विनी ।
KK-05-06-118-001c	माधवी गालवं विप्रमभ्ययात्सत्यसङ्गरा ॥
KK-05-06-118-002a	गालवो विमृशन्नेव स्वकार्यगतमानसः ।
KK-05-06-118-002c	जगाम भोजनगरं द्रष्टुमौशीनरं नृपम् ॥
KK-05-06-118-003a	तमुवाचाथ गत्वा स नृपतिं सत्यविक्रमम् ।
KK-05-06-118-003c	इयं कन्या सुतौ द्वौ ते जनयिष्यति पार्थिवौ ॥
KK-05-06-118-004a	अस्यां भवानवाप्तार्थो भविता प्रेत्य चेह च ।
KK-05-06-118-004c	सोमार्कप्रतिसङ्काशौ जनयित्वा सुतौ नृप ॥
KK-05-06-118-005a	शुल्कं तु सर्वधर्मज्ञ हयानां चन्द्रवर्चसाम् ।
KK-05-06-118-005c	एकतःश्यामकर्णानां देयं मह्यं चतुःशतम् ॥
KK-05-06-118-006a	गुर्वर्थोऽयं समारम्भो न हयैः कृत्यमस्ति मे ।
KK-05-06-118-006c	यदि शक्यं महाराज क्रियतामविचारितम् ॥
KK-05-06-118-007a	अनपत्योऽसि राजर्षे पुत्रौ जनय पार्थिव ।
KK-05-06-118-007c	पितॄन्पुत्रप्लवेन त्वमात्मानं चैव तारय ॥
KK-05-06-118-008a	न पुत्रफलभोक्ता हि राजर्षे पात्यते दिवः ।
KK-05-06-118-008c	न याति नरकं घोरं यत्र गच्छन्त्यनात्मजाः ॥
KK-05-06-118-009a	एतच्चान्यच्च विविधं श्रुत्वा गालवभाषितम् ।
KK-05-06-118-009c	उशीनरः प्रतिवचो ददौ तस्य नराधिपः ॥
KK-05-06-118-010a	श्रुतवानस्मि ते वाक्यं यथा वदसि गालव ।
KK-05-06-118-010c 	विधिस्तु बलवान्ब्रह्मन्प्रवणं हि मनो मम ॥
KK-05-06-118-011a 	शते द्वे तु ममाश्वानामीदृशानां द्विजोत्तम ।
KK-05-06-118-011c 	इतरेषां सहस्राणि सुबहूनि चरन्ति मे ॥
KK-05-06-118-012a 	अहमप्येकमेवास्यां जनयिष्यामि गालव ।
KK-05-06-118-012c 	पुत्रवद्भिर्गतं मार्गं गमिष्यामि परैरहम् ॥
KK-05-06-118-013a 	मूल्येनापि समं कुर्यां तवाहं द्विजसत्तम ।
KK-05-06-118-013c 	पौरजानपदार्थं तु ममार्थो नात्मभोगतः ॥
KK-05-06-118-014a 	कामतो हि धनं राजा पारक्यं यः प्रयच्छति ।
KK-05-06-118-014c 	न स धर्मेण धर्मात्मन्युज्यते यशसा न च ॥
KK-05-06-118-015a 	सोऽहं प्रतिग्रहीष्यामि ददात्वेतां भवान्मम ।
KK-05-06-118-015c 	कुमारीं देवगर्भाभामेकपुत्रभवाय मे ॥
KK-05-06-118-016a 	तथा तु बहुधा कन्यामुक्तवन्तं नराधिपम् ।
KK-05-06-118-016c 	उशीनरं द्विजश्रेष्ठो गालवः प्रत्यपूजयत् ॥
KK-05-06-118-017a 	उशीनरं प्रतिग्राह्य गालवः प्रययौ वनम् ।
KK-05-06-118-017c 	रेमे स तां समासाद्य कृतपुण्य इव श्रियम् ॥
KK-05-06-118-018a 	कन्दरेषु च शैलानां नदीनां निर्झरेषु च ।
KK-05-06-118-018c 	उद्यानेषु विचित्रेषु वनेषूपवनेषु च ॥
KK-05-06-118-019a 	हर्म्येषु रमणीयेषु प्रासादशिखरेषु च ।
KK-05-06-118-019c 	वातायनविमानेषु तथा गर्भगृहेषु च ॥
KK-05-06-118-020a	ततोऽस्य समये यज्ञे पुत्रो बालरविप्रभः ।
KK-05-06-118-020c	शिबिर्नाम्नाभिविख्यातो यः स पार्थिवसत्तमः ॥
KK-05-06-118-021a	उपस्थाय स तं विप्रो गालवः प्रतिगृह्य च ।
KK-05-06-118-021c	कन्यां प्रयातस्तां राजन्दृष्टवान्विनतात्मजम् ॥ ॥

इति श्रीमन्महाभारते उद्योगपर्वणि भगवद्यानपर्वणि अष्टादशाधिकशततमोऽध्यायाः ॥
