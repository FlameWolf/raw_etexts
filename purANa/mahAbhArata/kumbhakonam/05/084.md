अध्यायः 084

श्रीकृष्णप्रयाणे कुरुपराजयसूचकदुर्निमित्तसमुत्पत्तिः ॥ 1 ॥ श्रीकृष्णस्य शुभशकुनसमुदयः ॥ 2 ॥ मार्गे तत्रतत्र विपरगणाद्यभ्यर्चितस्य कृष्णस्य सायाह्ने वृकस्थलाभिगमनम् ॥ 3 ॥ तत्रत्यद्विजव्रजपूजितस्य कृष्णस्य तद्गृहगमनागमनपूर्वकं तान्भोजयित्वा तद्रजन्यां वृकस्थले सुखसंवासः ॥ 4 ॥
KK05-06-084-001	जनमेजय उवाच 
KK05-06-084-001a	कथं प्रयातो दाशार्हो महात्मा मधुसूदनः ।
KK05-06-084-001c	कानि वा व्रजतस्तस्य निमित्तानि महौजसः ॥
KK05-06-084-002	वैशम्पायन उवाच 
KK05-06-084-002a	तस्य प्रयाणे यान्यसन्निमित्तानि महात्मनः ।
KK05-06-084-002c	तानि मे शृणु सर्वाणि दैवान्यौत्पातिकानि च ॥
KK05-06-084-003a	अनभ्रेऽशनिनिर्घोषः सविद्युत्समजायत ।
KK05-06-084-003c	अन्वगेव च पर्जन्यः प्रावर्षद्विघने भृशम् ॥
KK05-06-084-004a	प्रत्यगूहुर्महानद्यः प्राङ्मुखाः सिन्धुसप्तमाः ।
KK05-06-084-004c	विपरिता दिशः सर्वा न प्राज्ञायत किञ्चन ॥
KK05-06-084-005a	प्राज्वलन्नग्नयो राजन्पृथिवी समकम्पत ।
KK05-06-084-005c	उदपानाश्च कुम्भाश्च प्रासिञ्चञ्शतशो जलम् ॥
KK05-06-084-006a	तमःसंवृतमप्यासीत्सर्वं जगदिदं तथा ।
KK05-06-084-006c	न दिशो नादिशो राजन्प्रज्ञायन्तेस्म रेणुना ॥
KK05-06-084-007a	प्रादुरासीन्महाञ्छब्दः खेशरीरमदृश्यत ।
KK05-06-084-007c	सर्वेषु राजन्देशेषु तदद्भुतमिवाभवत् ॥
KK05-06-084-008a	प्रामथ्नाद्धास्तिनपुरं वातो दक्षिणपश्चिमः ।
KK05-06-084-008c	आरुजन्गणशो वृक्षान्परुषोऽशनिनिःस्वनः ॥
KK05-06-084-009a	यत्रयत्र च वार्ष्णेयो वर्तते पथि भारत ।
KK05-06-084-009c	तत्रतत्र सुखो वायुः सर्वं चासीत्प्रदक्षिणम् ॥
KK05-06-084-010a	ववर्ष पुष्पवर्षं च कमलानि च भूरिशः ।
KK05-06-084-010c	समश्च पन्था निर्दुःखो व्यपेतकुशकण्टकः ॥
KK05-06-084-011a	संस्तुतो ब्राह्मणैर्गीर्भिस्तत्रतत्र सहस्रशः ।
KK05-06-084-011c	अर्च्यते मधुपर्कैश्च वसुभिश्च वसुप्रदः ॥
KK05-06-084-012a	तं किरन्ति महात्मानं वन्यैः पुष्पैः सुगन्धिभिः ।
KK05-06-084-012c	स्त्रियः पथि समागम्य सर्वभूतहिते रतम् ॥
KK05-06-084-013a	स शालिभवनं रम्यं सर्वसस्यसमाचितम् ।
KK05-06-084-013c	सुख परमधर्मिष्ठमभ्यगाद्भरतर्षभ ॥
KK05-06-084-014a	पश्यन्बहुपशून्ग्रामान्रम्यान्हृदयतोषणान् ।
KK05-06-084-014c	पुराणि च व्यतिकामन्राष्ट्राणि विविधानि च ॥
KK05-06-084-015a	नित्यं हृष्टाः सुमनसो भारतैरभिरक्षिताः ।
KK05-06-084-015c	नोद्विग्नाः परचक्राणां व्यसनानामकोविदाः ॥
KK05-06-084-016a	उपप्लाव्यादथागम्य जनाः पुरनिवासिनः ।
KK05-06-084-016c	पथ्यतिष्ठन्त सहिता विष्वक्सेनदिदृक्षया ॥
KK05-06-084-017a	ते तु सर्वे समायान्तमग्निमिद्धमिव प्रभुम् ।
KK05-06-084-017c	अर्चयामासुरर्चार्हं देशातिथिमुपस्थितम् ॥
KK05-06-084-018a	वृकस्थलं समासाद्य केशवः परवीरहा ।
KK05-06-084-018c	प्रकीर्णरश्मावादित्ये व्योम्नि वै लोहितायति ॥
KK05-06-084-019a	`ततो ह्यनुचरान्सर्वानुवाच मधुसूदनः ।
KK05-06-084-019c	युधिष्ठिरस्य कार्यार्थमिह वत्स्यामहे वयम् ॥
KK05-06-084-020a	तस्य तन्मतमाज्ञाय चक्रुरावसथं नराः ।
KK05-06-084-020c	क्षणेन चान्नपानानि रसवन्ति समार्जयन् ॥'
KK05-06-084-021a	अवतीर्य रथात्तूर्णं कृत्वा शौचं यथाविधि ।
KK05-06-084-021c	रथमोचनमादिश्य सन्ध्यामुपविवेश ह ॥
KK05-06-084-022a	दारुकोऽपि हयान्मुक्त्वा परिचर्य च शास्त्रतः ।
KK05-06-084-022c	मुमोच सर्वं योक्त्रादि मुक्त्वा चैतानवासृजत् ॥
KK05-06-084-023a	तस्मिन्ग्रामे प्रधानास्तु य आसन्ब्राह्मणा नृप ।
KK05-06-084-023c	आर्याः कुलीना ह्रीमन्तो ब्राह्मीं वृत्तिमनुष्ठिताः ॥
KK05-06-084-024a	तेऽभिगम्य महात्मानं हृषीकेशमरिन्दमम् ।
KK05-06-084-024c	पूजां चक्रुर्यथान्यायमाशीर्मङ्गलसंयुताम् ॥
KK05-06-084-025a	ते पूजयित्वा दाशार्हं सर्वलोकेषु पूजितम् ।
KK05-06-084-025c	न्यवेदयन्त वेश्मानि गुणवन्ति महात्मने ॥
KK05-06-084-026a	तान्प्रभुः कृतमित्युक्त्वा सत्कृत्य च यथार्हतः ।
KK05-06-084-026c	अभ्येत्य चैषां वेश्मानि पुनरायात्सहैव तैः ॥
KK05-06-084-027a	सुमृष्टं भोजयित्वा च ब्राह्मणांस्तत्र केशवः ।
KK05-06-084-027c	भुक्त्वा च सह तैः सर्वैरवसत्तां क्षपां सुखम् ॥ ॥

इति श्रीमन्महाभारते उद्योगपर्वमि भगवद्यानपर्वणि चतुरशीतितमोऽध्यायः ॥

5-84-2 दैवानि शकुनानि । औत्पातिकानि अशकुनानि ॥ 5-84-7 खेशरीरं छायापुरुषशरीरम् ॥ 5-84-13 भवन्ति अस्मिन्निति भवनं क्षेत्रम् ॥ 5-84-16 उपप्लाव्यात् ग्रामात् ॥ 
