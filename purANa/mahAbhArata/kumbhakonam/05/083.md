अध्यायः 083

युधिष्ठिरेण श्रीकृष्णे पृथां प्रति कुशलप्रश्नपूर्वकस्वाभिवादननिवेदनसमाश्वासनप्रार्थना ॥ 1 ॥ श्रीकृष्णस्य मध्येमार्गं जामदग्न्यादिमहर्षिसमागमः ॥ 2 ॥ महर्षिभिः श्रीकृष्णे धृतराष्ट्रादिभिः सह तत्संवादशुश्रूषया तत्र स्वागमननिवेदनम् ॥ 3 ॥
KK05-06-083-001	युधिष्ठिर उवाच 
KK05-06-083-001a	या सा बाल्यात्प्रभृत्यस्मान्पर्यवर्धयताबला ।
KK05-06-083-001c	उपवासतपःशीला सदा स्वस्त्ययने रता ॥
KK05-06-083-002a	देवतातिथिपूजासु गुरुशुश्रूषणे रता ।
KK05-06-083-002c	वत्सला प्रियपुत्रा च माताऽस्माकं जनार्दन ॥
KK05-06-083-003a	सुयोधनभयाद्या नो त्रायतामित्रकर्शन ।
KK05-06-083-003c	महतो मृत्युसम्बाधाद्दुस्तरान्नौरिवार्णवात् ॥
KK05-06-083-004a	अस्मत्कृते च सततं यया दुःखानि माधव ।
KK05-06-083-004c	अनुभूतान्यदुःखार्हां तां स्म पृच्छेरनामयम् ॥
KK05-06-083-005a	भृशमाश्वासयेश्चैनां पुत्रशोकपरिप्लुताम् ।
KK05-06-083-005c	अभिवाद्य स्वजेथास्त्वं पाण्डवान्परिकीर्तयन् ॥
KK05-06-083-006a	ऊढात्प्रभृति दुःखानि श्वशुराणामरिन्दम ।
KK05-06-083-006c	निराकाराऽतदर्हा च पश्यन्ती दुःखमश्नुते ॥
KK05-06-083-007a	अपि जातु स कालः स्यात्कृष्ण दुःखविपर्ययः ।
KK05-06-083-007c	यदहं मातरं क्लिष्टां सुखं दद्यामरिन्दम ॥
KK05-06-083-008a	प्रव्रजन्तोऽनुधावन्तीं कृपणां पुत्रगृद्धिनीम् ।
KK05-06-083-008c	रुदतीमपहायैनामगच्छाम वयं वनम् ॥
KK05-06-083-009a	सा नूनं म्रियते दुःखैः सा चेज्जीवति केशव ।
KK05-06-083-009c	तथा पुत्राधिभिर्गाढमार्तामर्चय सत्कृत ॥
KK05-06-083-010a	अभिवाद्याऽथ सा कृष्ण त्वया मद्वचनाद्विभो ।
KK05-06-083-010c	धृतराष्ट्रश्च कौरव्यो राजानश्च वयोधिकाः ॥
KK05-06-083-011a	भीष्मं द्रोणं कृपं चैव महाराजं च बाह्लिकम् ।
KK05-06-083-011c	द्रौणिं च सोमदत्तं च सर्वांश्च भरतान्पृथक् ॥
KK05-06-083-012a	`यथावयो यथास्थानं प्रपद्यस्व जनार्दन ।'
KK05-06-083-012c	विदुरं च महाप्राज्ञं कुरूणां मन्त्रधारिणम् ।
KK05-06-083-012e	अगाधबुद्धिं मर्मज्ञं स्वजेथा मधुसूदन ॥
KK05-06-083-013	वैशम्पायन उवाच 
KK05-06-083-013a	इत्युक्त्वा केशवं तत्र राजमध्ये युधिष्ठिरः ।
KK05-06-083-013c	अनुज्ञातो निववृते कृष्णं कृत्वा प्रदक्षिणम् ॥
KK05-06-083-014a	व्रजन्नेव तु बीभत्सुः सखायं पुरुषर्षभम् ।
KK05-06-083-014c	अब्रवीत्परवीरघ्नं दाशार्हमपराजितम् ॥
KK05-06-083-015a	यदस्माकं विभो वृत्तं पुरा वै मन्त्रनिश्चये ।
KK05-06-083-015c	अर्धराज्यस्य गोविन्द विदितं सर्वराजसु ॥
KK05-06-083-016a	तच्चेद्दद्यादसङ्गेन सत्कृत्यानवमत्य च ।
KK05-06-083-016c	प्रियं मे स्यान्महाबाहो मुच्येरन्महतो भयात् ॥
KK05-06-083-017a	अतश्चेदन्यथाकर्ता धार्तराष्ट्रोऽनुपायवित् ।
KK05-06-083-017c	अन्तं नूनं करिष्यामि क्षत्रियाणां जनार्दन ॥
KK05-06-083-018	वैशम्पायन उवाच 
KK05-06-083-018a	एवमुक्ते पाण्डवेन समहृष्यद्वृकोदरः ।
KK05-06-083-018c	मुहुर्मुहुः क्रोधवशात्प्रावेपत च पाण्डवः ॥
KK05-06-083-019a	वेपमानश्च कौन्तेयः प्राक्रोशन्महतो रवान् ।
KK05-06-083-019c	धनञ्जयवचः श्रुत्वा हर्षोत्सिक्तमना भृशम् ॥
KK05-06-083-020a	तस्य तं निनदं श्रुत्वा सम्प्रावेपन्त धन्विनः ।
KK05-06-083-020c	वाहनानि च सर्वाणि शकृन्मूत्रे प्रसुस्रुवुः ॥
KK05-06-083-021a	इत्युक्त्वा केशवं तत्र तथा चोक्त्वा विनिश्चयम् ।
KK05-06-083-021c	अनुज्ञातो निववृते परिष्वज्य जनार्दनम् ॥
KK05-06-083-022a	तेषु राजसु सर्वेषु निवृत्तेषु जनार्दनः ।
KK05-06-083-022c	तूर्णमभ्यगमद्धृष्टः शैब्यसुग्रीववाहनः ॥
KK05-06-083-023a	ते हया वासुदेवस्य दारुकेण प्रचोदिताः ।
KK05-06-083-023c	पन्थानमाचेमुरिव ग्रसमाना इवाम्बरम् ॥
KK05-06-083-024a	अथापश्यन्महाबाहुर्ऋषीनध्वनि केशवः ।
KK05-06-083-024c	ब्राह्म्या श्रिया दीप्यमानान्स्थितानुभयतः पथि ॥
KK05-06-083-025a	सोऽवतीर्य रथात्तूर्णमभिवाद्य जनार्दनः ।
KK05-06-083-025c	यथावृत्तानृषीन्सर्वानभ्यभाषत पूजयन् ॥
KK05-06-083-026a	कच्चिल्लोकेषु कुशलं कच्चिद्धर्मः स्वनुष्ठितः ।
KK05-06-083-026c	ब्राह्मणानां त्रयो वर्णाः कच्चित्तिष्ठन्ति शासने ।
KK05-06-083-026e	`पितृदेवातिथिभ्यश्च कच्चित्पूजा स्वनुष्ठिता ॥'
KK05-06-083-027a	तेभ्यः प्रयुज्य तां पूजां प्रोवाच मधुसूदनः ।
KK05-06-083-027c	भगवन्तः क्व संसिद्धाः कोऽवधिर्भवतामिह ॥
KK05-06-083-028a	किं वा कार्यं भगवतामहं किं करवाणि वः ।
KK05-06-083-028c	केनार्थेनोपसम्प्राप्ता भगवन्तो महीतलम् ॥
KK05-06-083-029a	`एवमुक्ताः केशवेन मुनयः शंसितव्रताः ।
KK05-06-083-029c	नारदप्रमुखाः सर्वे प्रत्यनन्दन्त केशवम् ॥
KK05-06-083-030a	अधश्शिराः सर्पमाली महर्षिः स हि देवलः ।
KK05-06-083-030c	अर्वावसुः सुजानुश्च मैत्रेयः शुनको बली ॥
KK05-06-083-031a	बको दाल्भ्यः स्थूलशिराः कृष्णद्वैपायनस्तथा ।
KK05-06-083-031c	आपोदधौम्यो धौम्यश्च आणिमाण्डव्यकौशिकौ ॥
KK05-06-083-032a	दामोष्णीषस्त्रिषवणः पर्णादो घटजानुकः ।
KK05-06-083-032c	मौञ्जायनो वायुभक्षः पाराशर्योऽथ शालिकः ॥
KK05-06-083-033a	शीलवानशनिर्धाता शून्यपालोऽकृतव्रणः ।
KK05-06-083-033c	श्वेतकेतुः कहोलश्च रामश्चैव महातपाः ॥'
KK05-06-083-034a	तमब्रवीज्जामदग्न्य उपेत्य मधुसूदनम् ।
KK05-06-083-034c	परिष्वज्य च गोविन्दं सुरासुरपतेः सखा ॥
KK05-06-083-035a	देवर्षयः पुण्यकृतो ब्राह्मणाश्च बहुश्रुताः ।
KK05-06-083-035c	राजर्षयश्च दाशार्ह मानयन्ति तपस्विनः ॥
KK05-06-083-036a	दैवासुरस्य द्रष्टारः पुराणस्य महामते ।
KK05-06-083-036c	समेतं पार्थिवं क्षत्रं दिदृक्षन्तश्च सर्वतः ।
KK05-06-083-037a	सभासदश्च राजानस्त्वां च सत्यं जनार्दनम् ॥
KK05-06-083-037c	एतन्महत्प्रेक्षणीयं द्रष्टुमिच्छाम केशव ॥
KK05-06-083-038a	धर्मार्थसहिता वाचः श्रोतुमिच्छाम माधव ।
KK05-06-083-038c	त्वयोच्यमानाः कुरुषु राजमध्ये परन्तप ॥
KK05-06-083-039a	`सभायां मधुरा वाचः शुश्रूषन्तस्त्वयेरिताः ।
KK05-06-083-039c	कुरूणां प्रतिवाचश्च श्रोतुमिच्छाम माधव ॥'
KK05-06-083-040a	भीष्मद्रोणादयश्चैव विदुरश्च महामतिः ।
KK05-06-083-040c	त्वं च यादवशार्दूल सभायां वै समेष्यथ ॥
KK05-06-083-041a	तव वाक्यानि दिव्यानि तथा तेषां च माधव ।
KK05-06-083-041c	श्रोतुमिच्छाम गोविन्द सत्यानि च हितानि च ।
KK05-06-083-041e	आपृष्टोऽसि महाबाहो पुनर्द्रक्ष्यामहे वयम् ॥
KK05-06-083-042a	याह्यविघ्नेन वै वीर द्रक्ष्यामस्त्वां सभागतम् ।
KK05-06-083-042c	आसीनमासने दिव्ये बलतेजःसमाहितम् ॥
KK05-06-083-043	वैशम्पायन उवाच 
KK05-06-083-043a	प्रयान्तं देवकीपुत्रं परवीररुजो दश ।
KK05-06-083-043c	महारथा महाबाहुमन्वयुः शस्त्रपाणयः ॥
KK05-06-083-044a	पदातीनां सहस्रं च सादिनां च परन्तप ।
KK05-06-083-044c	भोज्यं च विपुलं राजन्प्रेष्याश्च शतशो परे ॥ ॥

इति श्रीमन्महाभारते उद्योगपर्वणि भगवद्यानपर्वणि त्र्यशीतितमोऽध्यायः ॥

5-83-6 ऊढात् विवाहात् । श्वशुराणां गृहे इति शेषः ॥ 5-83-36 पुराणस्य दैवासुरस्य देवासुरसमुदायस्य ॥
