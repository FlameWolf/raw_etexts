अध्यायः 021

भीष्मेण पुरोहितवाक्येऽनुमोदिते कर्णेन तदाक्षेपपूर्वकं सङ्केतकालस्य सशेषतया पुनर्वनवासादिना तत्समापने राज्यदानोक्तिः ॥ 1 ॥ भीष्मेण कर्णाधिक्षेपः ॥ 2 ॥ धृतराष्ट्रेण पाण्डवान्प्रति स्वेन सञ्जयप्रेषणकथनपूर्वकं पुरोहितस्य प्रतियापनम् ॥ 3 ॥
KK05-02-021-001	वैशम्पायन उवाच 
KK05-02-021-001a	तस्य तद्वचनं श्रुत्वा प्रज्ञावृद्धो महाद्युतिः ।
KK05-02-021-001c	सम्पूज्यैनं यथाकालं भीष्मो वचनमब्रवीत् ॥
KK05-02-021-002a	दिष्ट्या कुशलिनः सर्वे सह दामोदरेण ते ।
KK05-02-021-002c	दिष्ट्या सहायवन्तश्च दिष्ट्या धर्मे च ते रताः ॥
KK05-02-021-003a	दिष्ट्या च सन्धिकामास्ते भ्रातरः कुरुनन्दनाः ।
KK05-02-021-003c	दिष्ट्या न युद्धमनसः पाण्डवाः सह बान्धवैः ॥
KK05-02-021-004a	भवता सत्यमुक्तं तु सर्वमेतन्न संशयः ।
KK05-02-021-004c	अतितीक्ष्णं तु ते वाक्यं ब्राह्मण्यादिति मे मतिः ॥
KK05-02-021-005a	असंशयं क्लेशितास्ते वने चेह च पाण्डवाः ।
KK05-02-021-005c	प्राप्ताश्च धर्मतः सर्वं पितुर्धनमसंशयम् ॥
KK05-02-021-006a	किरीटि बलवान्पार्थः कृतास्त्रश्च महारथः ।
KK05-02-021-006c	को हि पाण्डुसुतं युद्धे विषहेत धनञ्जयम् ॥
KK05-02-021-007a	अपि वज्रधरः साक्षात्किमुतान्ये धनुर्भृतः ।
KK05-02-021-007c	त्रयाणामपि लोकानां समर्थ इति मे मतिः ॥
KK05-02-021-008	वैशम्पायन उवाच 
KK05-02-021-008a	भीष्मे ब्रुवति तद्वाक्यं धृष्टमाक्षिप्य मन्युना ।
KK05-02-021-008c	दुर्योधनं समालोक्य कर्णो वचनमब्रवीत् ॥
KK05-02-021-009a	न तत्राविदितं ब्रह्मँल्लोके भूतेन केनचित् ।
KK05-02-021-009c	पुनरुक्तेन किं तेन भाषितेन पुनः पुनः ॥
KK05-02-021-010a	दुर्योधनार्थे शकुनिर्द्यूते निर्जितवान्पुरा ।
KK05-02-021-010c	समयेन गतोऽरण्यं पाण्डुपुत्रो युधिष्ठिरः ॥
KK05-02-021-011a	स तं समयमाश्रित्य राज्यं नेच्छति पैतृकम् ।
KK05-02-021-011c	बलमाश्रित्य मत्स्यानां पाञ्चालानां च मूर्खवत् ॥
KK05-02-021-012a	दुर्योधनो भयाद्विद्वन्न दद्यात्पादमन्ततः ।
KK05-02-021-012c	धर्मतस्तु महीं कृत्स्नां प्रदद्याच्छत्रवेऽपि च ॥
KK05-02-021-013a	यदि काङ्क्षन्ति ते राज्यं पितृपैतामहं पुनः ।
KK05-02-021-013c	यथाप्रतिज्ञं कालं तं चरन्तु वनमाश्रिताः ॥
KK05-02-021-014a	ततो दुर्योधनस्याङ्के वर्तन्तामकुतोभयाः ।
KK05-02-021-014c	अधार्मिकीं तु मा बुद्धिं मौर्ख्यात्कुर्वन्तु केवलात् ॥
KK05-02-021-015a	अथ ते धर्ममुत्सृत्य युद्धमिच्छन्ति पाण्डवाः ।
KK05-02-021-015c	आसाद्येमान्कुरुश्रेष्ठान्स्मरिष्यन्ति वचो मम ॥
KK05-02-021-016	भीष्म उवाच 
KK05-02-021-016a	किं नु राधेय वाचा ते कर्म तत्स्मर्तुमर्हसि ।
KK05-02-021-016c	एक एव यदा पार्थः षड्रथाञ्जितवान्युधि ॥
KK05-02-021-017a	`विराटनगरे धीरः किं त्वं तत्रैव नागतः' ।
KK05-02-021-017c	बहुशो जीयमानस्य कर्म दृष्टं तदैव ते ॥
KK05-02-021-018a	न चेदेवं करिष्यामो यदयं ब्राह्मणोऽब्रवीत् ।
KK05-02-021-018c	ध्रुवं युधि हतास्तेन भक्षयिष्याम पांसुकान् ।
KK05-02-021-018e	`दुर्योधनः सहामात्यो विनङ्क्ष्यति न संशयः ॥
KK05-02-021-019	वैशम्पायन उवाच 
KK05-02-021-019a	धृतराष्ट्रस्ततो भीष्ममनुमान्य प्रसाद्य च ।
KK05-02-021-019c	अवभर्त्स्य च राधेयमिदं वचनमब्रवीत् ॥
KK05-02-021-020a	अस्मद्धितं वाक्यमिदं भीष्मः शान्तनवोऽब्रवीत् ।
KK05-02-021-020c	पाण्डवानां हितं चैव सर्वस्य जगतस्तथा ॥
KK05-02-021-021a	चिन्तयित्वा तु पार्थेभ्यः प्रेषयिष्यामि सञ्जयम् ।
KK05-02-021-021c	स भवान्प्रतियात्वद्य पाण्डवानेव माचिरम् ॥
KK05-02-021-022a	स तं सत्कृत्य कौरव्यः प्रेषयामास पाण्डवान् ।
KK05-02-021-022c	सभामध्ये समाहूय सञ्जयं वाक्यमब्रवीत् ॥ ॥

इति श्रीमन्महाभारते उद्योगपर्वणि सञ्जययानपर्वणि एकविंशोऽध्यायः ॥

5-21-8 धृष्टं धर्षणायुक्तं यथा स्यात्तथा ॥ 8 ।
