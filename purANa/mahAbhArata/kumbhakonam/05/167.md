अध्यायः 167

भीष्मेण दुर्योधनसैन्यस्य रथातिरथसंख्यानम् ॥ 1 ॥
001   	भीष्म उवाच ।
001a	शकुनिर्मातुलस्तेऽसौ रथ एको नराधिप ।
001c	प्रयुज्य पाण्डवैर्वैरं योत्स्यते नात्र संशयः ॥
002a	एतस्य सेना दुर्धर्षा समरे प्रतियायिनः ।
002c	विकृतायुधभूयिष्ठा वायुवेगसमा जवे ॥
003a	द्रोणपुत्रो महेष्वासः सर्वानेवातिधन्विनः ।
003c	समरे चित्रयोधी च दृढास्त्रश्च महारथः ॥
004a	एतस्य हि महाराज यथा गाण्डीवधन्वनः ।
004c	शरासनविनिर्मुक्ताः संसक्ता यान्ति सायकाः ॥
005a	नैष शक्यो मया वीरः संख्यातुं रथसत्तमः ।
005c	निर्दहेदपि लोकांस्त्रीनिच्छन्नेष महारथः ॥
006a	क्रोधस्तेजश्च तपसा संभृतोश्रमवासिनाम् ।
006c	द्रोणेनानुगृहीतश्च दिव्यैरस्त्रैरुदारधीः ॥
007a	दोषस्त्वस्य महानेको येनैव भरतर्षभ ।
007a	न मे रथो नातिरथो मतः पार्थिवसत्तम ॥
008a	जीवितं प्रियमत्यर्थमायुष्कामः सदा द्विजः ।
008c	न ह्यस्य सदृशः कश्चिदुभयोः सेनयोरपि ॥
009a	हन्यादेकरथेनैव देवानामपि वाहिनीम् ।
009c	वपुष्मांस्तलघोषेण स्फोटयेदपि पर्वतान् ॥
010a	असंख्येयगुणो वीरः प्रहन्ता दारुणद्युतिः ।
010c	दण्डपाणिरिवासह्यः कालवत्प्रचरिष्यति ॥
011a	युगान्ताग्निसमः क्रोधात्सिंहग्रीवो महाद्युतिः ।
011c	एष भारत युद्धस्य पृष्ठं संशमयिष्यति ॥
012a	पिता त्वस्य महातेजा वृद्धोऽपि युवभिर्वरः ।
012c	रणे कर्म महत्कर्ता अत्र मे नास्ति संशयः ॥
013a	अस्त्रवेगानिलोद्भूतः सेनाकक्षेन्धनोत्थितः ।
013c	पाण्डुपुत्रस्य सैन्यानि प्रधक्ष्यति रणे धृतः ॥
014a	रथयूथपयूथानां यूथपोऽय नरर्षभः ।
014c	भरद्वाजात्मजः कर्ता कर्म तीव्रं हितं तव ॥
015a	सर्वमूर्धाभिषिक्तानामाचार्यः स्थविरो गुरुः ।
015c	गच्छेदन्तं सृञ्जयानां प्रियस्त्वस्य धनञ्जयः ॥
016a	नैष जातु महेष्वासः पार्थमक्लिष्टकारिणम् ।
016c	हन्यादाचार्यकं दीप्तं संस्मृत्य गुणनिर्जितम् ॥
017a	श्लाघते यं सदा वीर पार्थस्य गुणविस्तरैः ।
017c	पुत्रादभ्यधिकं चैनं भारद्वाजोऽनुपश्यति ॥
018a	हन्यादेकरथेनैव देवगन्धर्वमानुषान् ।
018c	एकीभूतानपि रणे दिव्यैरस्त्रैः प्रतापवान् ॥
019a	पौरवो राजशार्दूलस्तव राजन्महारथः ।
019c	मतो मम रथोदारः परवीररथारुजः ॥
020a	स्वेन सैन्येन महता प्रतपञ्शत्रुवाहिनीम् ।
020c	प्रधक्ष्यति स पाञ्चालान्कक्षमग्निगतिर्यथा ॥
021a	सत्यश्रवा रथस्त्वेको राजपुत्रो बृहद्बलः ।
021c	तव राजन्रिपुबले कालवत्प्रचरिष्यति ॥
022a 	एतस्य योधा राजेन्द्र विचित्रकवचायुधाः ।
022c	विचरिष्यन्ति सङ्ग्रामे निघ्नन्तः शास्त्रवांस्तव ॥
023a	वृषसेनो रथस्तेऽग्र्यः कर्णपुत्रो महारथः ।
023a	प्रधक्ष्यति रिपूणां ते बलं तु बलिनां वरः ॥
023a	जलसन्धो महातेजा राजन्रथवरस्तव ।
024a	त्यक्ष्यते समरे प्राणान्माधवः परवीरहा ॥
024c	एष योत्स्यति सङ्ग्रामे गजस्कन्धविशारदः ।
025c	रथेन वा माहबाहुः क्षपयञ्शत्रुवाहिनीम् ॥
026a	रथ एष महाराज मतो मे राजसत्तम ।
026c	त्वदर्थे त्यक्ष्यते प्राणान्सहसैन्यो महारणे ॥
027a	एष विक्रान्तयोधी च चित्रयोधी च सङ्गरे ।
027c	वीतभीश्चापि ते राजञ्शत्रुभिः सह योत्स्यते ॥
028a	बाह्लीकोऽतिरथश्चैव समरे चानिवर्तनः ।
028c	मम राजन्मतो युद्धे शूरो वैवस्वतोपमः ॥
029a	न ह्येष समरं प्राप्य निवर्तेत कथञ्चन ।
029c	यथा सततगो राजन्स हि हन्यात्परान्रणे ॥
030a	सेनापतिर्महाराज सत्यवांस्ते महारथः ।
030c	रणेष्वद्भुतकर्मा च रथी पररथारुजः ॥
031a	एतस्य समरं दृष्ट्वा न व्यथास्ति कथञ्चन ।
031c	उत्स्मयन्नुत्पतत्येष परान्रथपथे स्थितान् ॥
032a	एष चारिषु विक्रान्तः कर्म सत्पुरुषोचितम् ।
032c	कर्ता विमर्दे सुमहत्त्वदर्थे पुरुषोत्तमः ॥
033a	अलम्बुसो राक्षसेन्द्रः क्रूरकर्मा महारथः ।
033c	हनिष्यति परान्राजन्पूर्ववैरमनुस्मरन् ॥
034a	एष राक्षससैन्यानं सर्वेषां रथसत्तमः ।
034c	मायावी दृढवैरश्च समरे विचरिष्यति ॥
035a	प्राग्ज्योतिषाधिपो वीरो भगदत्तः प्रतापवान् ।
035c	गजाङ्कुशधरश्रेष्ठो रथे चैव विशारदः ॥
036a	एतेन युद्धमभवत्पुरा गाण्डीवधन्वनः ।
036c	दिवसान्सुबहून्राजन्नुभयोर्जयगृद्धिनोः ॥
037a	ततः सखायं गान्धारे मानयन्पाकशासनम् ।
037c	अकरोत्संविदं तेन पाण्डवेन महात्मना ॥
038a	एष योत्स्यति सङ्ग्रामे गजस्कन्धविशारदः ।
038c	ऐरावतगतो राजा देवानामिव वासवः ॥ ॥

इति श्रीमन्महाभारते उद्योगपर्वणि रथातिरथसंख्यानपर्वणि सप्तषष्ट्यधिकशततमोऽध्यायः ॥

5-167-6 आश्रमवासिनामृषीणां क्रोधस्तेजश्च तयोः समुदायरूप इत्यर्थः ॥ 5-167-11 पृष्ठं शेषम् ॥ 5-167-31 उत्स्मयन् हृष्यन् ॥ 5-167-37 संविदं मैत्रीम् ॥
