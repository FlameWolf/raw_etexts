अध्यायः 014

स्तुत्या प्रत्यक्षीभूतया उपश्रुतिदेव्यासह पद्मनालभेदनेन तद्विवरं गतया शच्या तत्रस्थेन्द्रदर्शनम् ॥ 1 ॥ तथा इन्द्रं स्तुत्वा नहुषवृत्तान्तकथनम् ॥ 2 ॥
KK05-01-014-001	शल्य उवाच 
KK05-01-014-001a	अथैनां रूपिणी साध्वीमुपातिष्ठदुपश्रुतिः ।
KK05-01-014-001c	तां वयोरूपसम्पन्नां दृष्ट्वा देवीमुपस्थिताम् ॥
KK05-01-014-002a	इन्द्राणी सम्प्रहृष्टात्मा सम्पूज्यैनामथाब्रवीत् ।
KK05-01-014-002c	इच्छामि त्वामहं ज्ञातुं का त्वं ब्रूहि वरानने ॥
KK05-01-014-003	उपश्रुतिरुवाच 
KK05-01-014-003a	उपश्रुतिरहं देवि तवान्तिकमुपागता ।
KK05-01-014-003c	दर्शनं चैव सम्प्राप्ता तव सत्येन भामिनि ॥
KK05-01-014-004a	पतिव्रता च युक्ता च यमेन नियमेन च ।
KK05-01-014-004c	दर्शयिष्यामि ते शक्रं देवं वृत्रनिषूदनम् ॥
KK05-01-014-005a	क्षिप्रमन्वेहि भद्रं ते द्रक्ष्यसे सुरसत्तमम् ।
KK05-01-014-005c	ततस्तां प्रस्थितां देवीमिन्द्राणी सा समन्वगात् ॥
KK05-01-014-006a	देवारण्यान्यतिक्रम्य पर्वतांश्च बहूंस्ततः ।
KK05-01-014-006c	हिमवन्तमतिक्रम्य उत्तरं पार्श्वमागमत् ॥
KK05-01-014-007a	समुद्रं च समासाद्य बहुयोजनविस्तृतम् ।
KK05-01-014-007c	आससाद महाद्वीपं नानाद्रुमलतावृतम् ॥
KK05-01-014-008a	तत्रापश्यत्सरो दिव्यं नानाशकुनिभिर्वृतम् ।
KK05-01-014-008c	शतयोजनविस्तीर्णं तावदेवायतं शुभम् ॥
KK05-01-014-009a	तत्र दिव्यानि पद्मानि पञ्चवर्णानि भारत ।
KK05-01-014-009c	षट्पदैरुपगीतानि प्रफुल्लानि सहस्रशः ॥
KK05-01-014-010a	सरसस्तस्य मध्ये तु पद्मिनी महती शुभा ।
KK05-01-014-010c	गौरेणोन्नतनालेन पद्मेन महता वृता ॥
KK05-01-014-011a	पद्मस्य भित्त्वा नालं च विवेश सहिता तया ।
KK05-01-014-011c	बिसतन्तुप्रविष्टं च तत्रापश्यच्छतक्रतुम् ॥
KK05-01-014-012a	तं दृष्ट्वा च सुसूक्ष्मेण रूपेणावस्थितं प्रभुम् ।
KK05-01-014-012c	सूक्ष्मरूपधरा देवी बभूवोपश्रुतिश्च सा ॥
KK05-01-014-013a	इन्द्रं तुष्टाव चेन्द्राणी विश्रुतैः पूर्वकर्मभिः ।
KK05-01-014-013c	स्तूयमानस्ततो देवः शचीमाह पुरन्दरः ॥
KK05-01-014-014a	किमर्थमसि सम्प्राप्ता विज्ञातश्च कथं त्वहम् ।
KK05-01-014-014c	ततः सा कथयामास नहुषस्य विचेष्टितम् ॥
KK05-01-014-015a	इन्द्रत्वं त्रिषु लोकेषु प्राप्य वीर्यसमन्वितः ।
KK05-01-014-015c	दर्पाविष्टश्च दुष्टात्मा मामुवाच शतक्रतो ॥
KK05-01-014-016a	उपतिष्ठेति स क्रूरः कालं च कृतवान्मम ।
KK05-01-014-016c	यदि न त्रास्यसि विभो करिष्यति स मां वशे ॥
KK05-01-014-017a	एतेन चाहं सम्प्राप्ता द्रुतं शक्र तवान्तिकम् ।
KK05-01-014-017c	जहि रौद्रं महाबाहो नहुषं पापनिश्चयम् ॥
KK05-01-014-018a	प्रकाशयस्व चात्मानं दैत्यदानवसूदन ।
KK05-01-014-018c	तेजः समाप्नुहि विभो देवराज्यं प्रशाधि च ॥ ॥

इति श्रीमन्महाभारते उद्योगपर्वणि सेनोद्योगपर्वणि चतुर्दशोऽध्यायः ॥

5-14-16 त्रास्यसि पालयिष्यसि ॥ 16 ॥
