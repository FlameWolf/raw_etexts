अध्यायः 057

पृष्टेन सञ्जयेन धृतराष्ट्रम् प्रति पाण्डवसहायानां राज्ञां नामनिर्देशपूर्वकं तैः कुरुसेनागतानां स्वस्ववध्यतया विभजनकथनम् ॥ 1 ॥ दुर्योधनेन सञ्जयवचनश्रवणेन क्रोशन्तं धृतराष्ट्रमाक्षिप्य स्वपक्षीयाणाम् प्रतापप्रशंसनम् ॥ 2 ॥ पुनस्सञ्जयेन धृष्टद्युम्नवचोवचनपूर्वकं युद्धनिषेधनम् ॥ 3 ॥
KK05-05-057-001	धृतराष्ट्र उवाच 
KK05-05-057-001a	कांस्तत्र सञ्जयापश्यः प्रीत्यर्थेन समागतान् ।
KK05-05-057-001c	ये योत्स्यन्ते पाण्डवार्थे पुत्रस्य मम वाहिनीम् ॥
KK05-05-057-002	सञ्जय उवाच 
KK05-05-057-002a	मुख्यमन्धकवृष्णीनामपश्यं कृष्णमागतम् ।
KK05-05-057-002c	चेकितानं च तत्रैव युयुधानं च सात्यकिम् ॥
KK05-05-057-003a	पृथगक्षौहिणीभ्यां तु पाण्डवानभिसंश्रितौ ।
KK05-05-057-003c	महारथौ समाख्यातावुभौ पुरुषमानिनौ ॥
KK05-05-057-004a	अक्षौहिण्याऽथ पाञ्चाल्यो दशभिस्तनयैर्वृतः ।
KK05-05-057-004c	सत्यजित्प्रमुखैर्वीरैर्धृष्टद्युम्नपुरोगमैः ।
KK05-05-057-005a	द्रुपदो वर्धयन्मानं शिखण्डिपरिपालितः ।
KK05-05-057-005c	उपायात्सर्वसैन्यानां प्रतिच्छाद्य तदा वपुः ॥
KK05-05-057-006a	विराटः सह पुत्राभ्यां शङ्खेनैवोत्तरेण च ।
KK05-05-057-006c	सूर्यदत्तादिभिर्वीरैर्मदिराक्षपुरोगमैः ॥
KK05-05-057-007a	सहितः पृथिवीपालो भ्रातृभिस्तनयैस्तथा ।
KK05-05-057-007c	अक्षौहिण्यैव सैन्यानां वृतः पार्थं समाश्रितः ॥
KK05-05-057-008a	जारासन्धिर्मागधश्च धृष्टकेतुश्च चेदिराट् ।
KK05-05-057-008c	पृथक्पृथगनुप्राप्तौ पृथगक्षौहिणीवृतौ ॥
KK05-05-057-009a	केकया भ्रातरः पञ्च सर्वे लोहितकध्वजाः ।
KK05-05-057-009c	अक्षौहिणीपरिवृताः पाण्डवानभिसंश्रिताः ॥
KK05-05-057-010a	एतानेतावतस्तत्र तानपश्यं समागतान् ।
KK05-05-057-010c	ये पाण्डवार्थे योत्स्यन्ति धार्तराष्ट्रस्य वाहिनीम् ॥
KK05-05-057-011a	यो वेद मानुषं व्यूहं दैवं गान्धर्वमासुरम् ।
KK05-05-057-011c	स तत्र सेनाप्रमुखे धृषटद्युम्नो महारथः ॥
KK05-05-057-012a	भीष्मः शान्तनवो राजन्भागः क्लृप्तः शिखण्डिनः
KK05-05-057-012c	तं विराटोऽनुसंयाता सार्धं मत्स्यैः प्रहारिभिः ॥
KK05-05-057-013a	ज्येष्ठस्य पाण्डुपुत्रस्य भागो मद्राधिपो बली ।
KK05-05-057-013c	तौ तु तत्राब्रुवन्केचिद्विषमौ नो मताविति ॥
KK05-05-057-014a	दुर्योधनः सहसुतः सार्धं भ्रातृशतेन च ।
KK05-05-057-014c	प्राच्याश्च दाक्षिणात्याश्च भीमसेनस्य भागतः ॥
KK05-05-057-015a	अर्जुनस्य तु भागेन कर्णो वैकर्तनो मतः ।
KK05-05-057-015c	अश्वत्थामा विकर्णश्च सैन्धवश्च जयद्रथः ॥
KK05-05-057-016a	अशक्याश्चैव ये केचित्पृथिव्यां शूरमानिनः ।
KK05-05-057-016c	सर्वांस्तानर्जुनः पार्थः कल्पयामास भागतः ॥
KK05-05-057-017a	महेष्वासा राजपुत्रा भ्रातरः पञ्च केकयाः ।
KK05-05-057-017c	केकयानेव भागेन कृत्वा योत्स्यन्ति संयुगे ॥
KK05-05-057-018a	तेषामेव कृतो भागो मालवाः साल्वकास्तथा ।
KK05-05-057-018c	त्रिगर्तानां च वै मुख्यौ यौ तौ संशप्तकाविति ॥
KK05-05-057-019a	दुर्योधनसुताः सर्वे तथा दुःशासनस्य च ।
KK05-05-057-019c	सौभद्रेण कृतो भागो राजा चैव बृहद्बलः ॥
KK05-05-057-020a	द्रौपदेया महेष्वासाः सुवर्णविकृतध्वजाः ।
KK05-05-057-020c	धृष्टद्युम्नमुखा द्रोणमभियास्यन्ति भारत ॥
KK05-05-057-021a	चेकितानः सोमदत्तं द्वैरथे योद्धुमिच्छति ।
KK05-05-057-021c	भोजं तु कृतवर्माणं युयुधानो युयुत्सति ॥
KK05-05-057-022a	सहदेवस्तु माद्रेयः शूरः सङ्क्रन्दनो युधि ।
KK05-05-057-022c	स्वमंशं कल्पयामास श्यालं ते सुबलात्मजम् ॥
KK05-05-057-023a	उलूकं चैव कैतव्यं ये च सारस्वता गणाः ।
KK05-05-057-023c	नकुलः कल्पयामास भागं माद्रवतीसुतः ॥
KK05-05-057-024a	ये चान्ये पार्थिवा राजन्प्रत्युद्यास्यन्ति सङ्गरे ।
KK05-05-057-024c	समाह्वानेन तांश्चापि पाण्डुपुत्रा अकल्पयन् ॥
KK05-05-057-025a	एवमेषामनीकानि प्रविभक्तानि भागशः ।
KK05-05-057-025c	यत्ते कार्यं सपुत्रस्य क्रियतां तदकालिकम् ॥
KK05-05-057-026	धृतराष्ट्र उवाच 
KK05-05-057-026a	न सन्ति सर्वे पुत्रा मे मूढा दुर्द्यूतदेविनः ।
KK05-05-057-026c	येषां युद्धं बलवता भीमेन रणमूर्धनि ॥
KK05-05-057-027a	राजानः पार्थिवाः सर्वे प्रोक्षिताः कालधर्मणा ।
KK05-05-057-027c	गाण्डीवाग्निं प्रवेक्ष्यन्ति पतङ्गा इव पावकम् ॥
KK05-05-057-028a	विद्रुतां वाहिनीं मन्ये कृतवैरैर्महात्मभिः ।
KK05-05-057-028c	तां रणे केऽनुयास्यन्ति प्रभग्नां पाण्डवैर्युधि ॥
KK05-05-057-029a	सर्वे ह्यतिरथाः शूराः कीर्तिमन्तः प्रतापिनः ।
KK05-05-057-029c	सूर्यपावकयोस्तुल्यास्तेजसा समितिञ्जयाः ॥
KK05-05-057-030a	येषां युधिष्ठिरो नेता गोप्ता च मधुसूदनः ।
KK05-05-057-030c	योधौ च पाण्डवौ वीरौ सव्यसाचिवृकोदरौ ॥
KK05-05-057-031a	नकुलः सहदेवश्च धृष्टद्युम्नश्च पार्षतः ।
KK05-05-057-031c	सात्यकिर्द्रुपदश्चैव धृष्टकेतुश्च सानुजः ॥
KK05-05-057-032a	उत्तमौजाश्च पाञ्चाल्यो युधामन्युश्च दुर्जयः ।
KK05-05-057-032c	शिखण्डी क्षत्रदेवश्च तथा वैराटिरुत्तरः ॥
KK05-05-057-033a	काशयश्चेदयश्चैव मत्स्याः सर्वे च सृञ्जयाः ।
KK05-05-057-033c	विराटपुत्रो बभ्रुश्च पाञ्चालाश्च प्रभद्रकाः ॥
KK05-05-057-034a	येषामिन्द्रोऽप्यकामानां न हरेत्पृथिवीमिमाम् ।
KK05-05-057-034c	वीराणां रणधीराणां ये भिन्द्युः पर्वतानपि ॥
KK05-05-057-035a	तान्सर्वगुणसम्पन्नानमनुष्यप्रतापिनः ।
KK05-05-057-035c	क्रोशतो मम दुष्पुत्रो योद्धुमिच्छति सञ्जय ॥
KK05-05-057-036	दुर्योधन उवाच 
KK05-05-057-036a	उभौ स्व एकजातीयौ तथोभौ भूमिगोचरौ ।
KK05-05-057-036c	अथ कस्मात्पाण्डवानामेकतो मन्यसे जयम् ॥
KK05-05-057-037a	पितामहं च द्रोणं च कृपं कर्णं च दुर्जयम् ।
KK05-05-057-037c	जयद्रथं सोमदत्तमश्वत्थामानमेव च ॥
KK05-05-057-038a	सुतेजसो महेष्वासानिन्द्रोऽपि सहितोऽमरैः ।
KK05-05-057-038c	अशक्तः समरे जेतुं किं पुनस्तात पाण्डवाः ॥
KK05-05-057-039a	सर्वे च पृथिवीपाला मदर्थे तात पाण्डवान् ।
KK05-05-057-039c	आर्याः शस्त्रभृतः शूराः समर्थाः प्रतिबाधितुम् ॥
KK05-05-057-040a	न मामकान्पाण्डवास्ते समर्थाः प्रतिवीक्षितुम् ।
KK05-05-057-040c	पराक्रान्तो ह्यहं पाण्डून्सपुत्रान्योद्धुमाहवे ॥
KK05-05-057-041a	मत्प्रियं पार्थिवाः सर्वे ये चिकीर्षन्ति भारत ।
KK05-05-057-041c	ते तानावारयिष्यन्ति ऐणेयानिव तन्तुना ॥
KK05-05-057-042a	महता रथवंशेन शरजालैश्च मामकैः ।
KK05-05-057-042c	अभिद्रुता भविष्यन्ति पाञ्चालाः पाण्डवैः सह ॥
KK05-05-057-043	धृतराष्ट्र उवाच 
KK05-05-057-043a	उन्मत्त इव मे पुत्रो विलपत्येष सञ्जय ।
KK05-05-057-043c	न हि शक्तो रणे जेतुं धर्मराजं युधिष्ठिरम् ॥
KK05-05-057-044a	जानाति हि यथा भीष्मः पाण्डवानां यशस्विनाम् ।
KK05-05-057-044c	बलवत्तां सपुत्राणां धर्मज्ञानां महात्मनाम् ॥
KK05-05-057-045a	यतो नारोचयदयं विग्रहं तैर्महात्मभिः ।
KK05-05-057-045c	किं तु सञ्जय मे ब्रूहि पुनस्तेषां विचेष्टितम् ॥
KK05-05-057-046a	कस्तांस्तरस्विनो भूयः सन्दीपयति पाण्डवान् ।
KK05-05-057-046c	अर्चिष्मतो महेष्वासान्हविषा पावकानिव ॥
KK05-05-057-047	सञ्जय उवाच 
KK05-05-057-047a	धृष्टद्युम्नः सदैवैतान्सन्दीपयति भारत ।
KK05-05-057-047c	युद्ध्यध्वमिति माभैष्ट युद्धाद्भरतसत्तमाः ॥
KK05-05-057-048a	ये केचित्पार्थिवास्तत्र धार्तराष्ट्रेण संवृताः ।
KK05-05-057-048c	युद्धे समागमिष्यन्ति तुमुले शस्त्रसङ्कुले ॥
KK05-05-057-049a	तान्सर्वानाहवे क्रुद्धान्सानुबन्धान्समागतान् ।
KK05-05-057-049c	अहमेकः समादास्ये तिमिर्मत्स्यानिवोदकात् ॥
KK05-05-057-050a	भीष्मं द्रोणं कृपं कर्णं द्रौणिं शल्यं सुयोधनम् ।
KK05-05-057-050c	एतांश्चापि निरोत्स्यामि वेलेव मकरालयम् ॥
KK05-05-057-051a	तथा ब्रुवन्तं धर्मात्मा प्राह राजा युधिष्ठिरः ।
KK05-05-057-051c	तव धैर्यं च वीर्यं च पाञ्चालाः पाण्डवैः सह ॥
KK05-05-057-052a	सर्वे समधिरूढाः स्म सङ्ग्रामान्नः समुद्धर ।
KK05-05-057-052c	जानामि त्वां महाबाहो क्षत्रधर्मे व्यवस्थितम् ॥
KK05-05-057-053a	समर्थमेकं पर्याप्तं कौरवाणां विनिग्रहे ।
KK05-05-057-053c	पुरस्तादुपयातानां कौरवाणां युयुत्सताम् ॥
KK05-05-057-054a	भवत्ता यद्विधातव्यं तन्नः श्रेयः परन्तप ।
KK05-05-057-054c	सङ्ग्रामादपयातानां भग्नानां शरणैषिणाम् ॥
KK05-05-057-055a	पौरुषं दर्शयञ्शूरो यस्तिष्ठेदग्रतः पुमान् ।
KK05-05-057-055c	क्रीणीयात्तं सहस्रेण इति नीतिमतां मतम् ॥
KK05-05-057-056a	स त्वं शूरश्च वीरश्च विक्रान्तश्च नरर्षभ ।
KK05-05-057-056c	भयार्तानां परित्राता संयुगेषु न संशयः ॥
KK05-05-057-057a	एवं ब्रुवति कौन्तेये धर्मात्मनि युधिष्ठिरे ।
KK05-05-057-057c	धृष्टद्युम्न उवाचेदं मां वचो गतसाध्वसम् ।
KK05-05-057-057e	सर्वाञ्जनपदान्सूत योधा दुर्योधनस्य ये ॥
KK05-05-057-058a	सबाह्लिकान्कुरून्ब्रूयाः प्रातिपेयाञ्शरद्वतः ।
KK05-05-057-058c	सूतपुत्रं तथा द्रोणं सहपुत्रं जयद्रथम् ॥
KK05-05-057-059a	दुःशासनं विकर्णं च तथा दुर्योधनं नृपम् ।
KK05-05-057-059c	भीष्मं च ब्रूहि गत्वा त्वमाशु गच्छ च माचिरम् ॥
KK05-05-057-060a	युधिष्ठिरः साधुनैवाभ्युपेयो मा वोऽवधीदर्जुनो देवगुप्तः ।
KK05-05-057-060c	राज्यं दद्ध्वं धर्मराजस्य तूर्णं याचध्वं वै पाण्डवं लोकवीरम् ॥
KK05-05-057-061a	नैतादृशो हि योधोऽस्ति पृथिव्यामिह कश्चन ।
KK05-05-057-061c	यथाविधः सव्यसाची पाण्डवः सत्यविक्रमः ॥
KK05-05-057-062a	देवैर्हि सम्भृतो दिव्यो रथो गाण्डीवधन्वनः ।
KK05-05-057-062c	न स जेयो मनुष्येण मा स्म कृद्ध्वं मनो युधि ॥ ॥

इति श्रीमन्महाभारते उद्योगपर्वणि यानसन्धिपर्वणि सप्तपञ्चाशत्तमोऽध्यायः ॥

5-57-25 अकालिकं कालविलम्बं विना ॥ 5-57-27 प्रोक्षिताः पशुवद्वधार्थं संस्कृताः ॥ 5-57-41 ऐणेयान् हरिणशावान् । तन्तुनापाशेन ॥ 5-57-58 शरद्वतः आयुष्मतः विरुद्धलक्षणया गतायुष इत्यर्थः ॥ 5-57-60 दद्ध्वं ददत ॥ 5-57-62 कृद्ध्वं कुरुध्वम् ॥
