अध्यायः 145

कुन्त्या कर्णंप्रति तस्य सूर्यात्स्वस्मिन् जननकथनपूर्वकं पाण्डवैः सह सङ्गमचोदना ॥
001  	कर्ण उवाच ।
001a	राधेयोऽहमाधिरथिः कर्णस्त्वामभिवादये ।
001c	प्राप्ता किमर्थं भवती ब्रूहि किं करवाणि ते ॥
002  	कुन्त्युवाच ।
002a	कौन्तेयस्त्वं न राधेयो न तवाधिरथः पिता ।
002c	नासि सूतकुले जातः कर्ण तद्विद्धि मे वचः ॥
003a	कानीनस्त्वं मया जातः पूर्वजः कुक्षिणा धृतः ।
003c	कुन्तिराजस्य भवने पार्थस्त्वमसि पुत्रक ॥
004a	प्रकाशकर्मा तपनो योऽयं देवो विरोचनः ।
004c	अजीजनत्त्वां मय्येष कर्ण शस्त्रभृतां वरम् ॥
005a	कुण्डली बद्धकवचो देवगर्भः श्रिया वृतः ।
005c	जातस्त्वमसि दुर्धर्ष मया पुत्र पितुर्गृहे ॥
006a	स त्वं भ्रातॄनसंबुद्ध्य मोहद्यदुपसेवसे ।
006c	धार्तराष्ट्रान्न तद्युक्तं त्वयि पुत्र विशेषतः ॥
007a	एतद्धर्मफलं पुत्र नराणां धर्मनिश्चये ।
007c	यत्तुष्यन्त्यस्य पितरो माता चाप्येकदर्शिनी ॥
008a	अर्जुनेनार्जितां पूर्वं हृतां लोभादसाधुभिः ।
008c	आच्छिद्य धार्तराष्ट्रेभ्यो भुङ्क्ष्व यौधिष्ठिरीं श्रियम् ॥
009a	अद्य पश्यन्तु कुरवः कर्णार्जुनसमागमम् ।
009c	सौभ्रात्रेण समालक्ष्य संनमन्तामसाधवः ।
010a	कर्णार्जुनौ वै भवतां यथा रामजनार्दनौ ।
010c	असाध्यं किं नु लोके स्याद्युवयोः संहितात्मनोः ॥
011a	कर्ण शोभिष्यसे नूनं पञ्चभिर्भ्रातृभिर्वृतः ।
011c	देवैः परिवृतो ब्रह्मा वेद्यामिव महाध्वरे ॥
012a	उपपन्नो गुणैः सर्वैर्ज्येष्ठः श्रेष्ठेषु बन्धुषु ।
012c	सूतपुत्रेति मा शब्दः पार्थस्त्वमसि वीर्यवान् ॥ ॥

इति श्रीमन्महाभारते उद्योगपर्वणि भगवद्यानपर्वणि पञ्चचत्वारिंशदधिकशततमोऽध्यायः ॥

5-145-7 एकं पुत्रमेव स्नेहेन पश्यन्ती एकदर्शिनी ॥
