अध्यायः 089

प्रातः कृताह्निकस्य श्रीकृष्णस्य वृकस्थलात्कुरुपुरमुपेत्य धृतराष्ट्रभवनप्रवेशः ॥ 1 ॥ तथा धृतराष्ट्रपूजां स्वीकृत्य विदुरसदनगमनम् ॥ 2 ॥
KK05-06-089-001	वैशम्पायन उवाच 
KK05-06-089-001a	प्रातरुत्थाय कृष्णस्तु कृतवान्सर्वमाह्निकम् ।
KK05-06-089-001c	ब्राह्मणैरभ्यनुज्ञातः प्रययौ नगरं प्रति ॥
KK05-06-089-002a	तं प्रयान्तं महाबाहुमनुज्ञाप्य महाबलम् ।
KK05-06-089-002c	पर्यवर्तन्त ते सर्वे वृकस्थलनिवासिनः ॥
KK05-06-089-003a	`प्रददौ पुण्डरीकाक्षो रत्नानि च धनानि च ।
KK05-06-089-003c	तान्प्रस्थाप्य महाबाहुरुपायात्कुरुसंसदम् ॥'
KK05-06-089-004a	धार्तराष्ट्रास्तमायान्तं प्रत्युज्जग्मुः स्वलङ्कृताः ।
KK05-06-089-004c	दुर्योधनादृते सर्वे भीष्मद्रोणकृपादयः ॥
KK05-06-089-005a	पौराश्च बहुला राजन्हृषीकेशं दिदृक्षवः ।
KK05-06-089-005c	यानैर्बहुविधैरन्ये पद्भिरेव तथाऽपरे ॥
KK05-06-089-006a	स वै पथि समागम्य भीष्मेणाक्लिष्टकर्मणा ।
KK05-06-089-006c	द्रोणेन धार्तराष्ट्रैश्च तैर्वृतो नगरं ययौ ॥
KK05-06-089-007a	कृष्णसम्माननार्थं च नगरं समलङ्कृतम् ।
KK05-06-089-007c	बभूव राजमार्गश्च बहुरत्नसमाचितः ॥
KK05-06-089-008a	न च कश्चिद्गृहे राजंस्तदाऽऽसीद्भरतर्षभ ।
KK05-06-089-008c	न स्त्री न वृद्धो न शिशुर्वासुदेवदिदृक्षया ॥
KK05-06-089-009a	राजमार्गे नरास्तस्मिन्संस्तुवन्त्यवनिं गताः ।
KK05-06-089-009c	तस्मिन्काले महाराज हृषीकेशप्रवेशने ॥
KK05-06-089-010a	आवृतानि वरस्त्रीभिर्गृहाणि सुमहान्त्यपि ।
KK05-06-089-010c	प्रचलन्तीव भारेण दृश्यन्ते स्म महीतले ॥
KK05-06-089-011a	तथा च गतिमन्तस्ते वासुदेवस्य वाजिनः ।
KK05-06-089-011c	प्रनष्टगतयोऽभूवन्राजमार्गे नरैर्वृते ॥
KK05-06-089-012a	स गृहं धृतराष्ट्रस्य प्राविशच्छत्रुकर्शनः ।
KK05-06-089-012c	पाण्डुरैः पुण्डरीकाक्षः प्रासादैरुपशोभितम् ॥
KK05-06-089-013a	तिस्रः कक्ष्या व्यतिक्रम्य केशवो राजवेश्मनः ।
KK05-06-089-013c	वैचित्रवीर्यं राजानमभ्यगच्छदरिन्दमः ॥
KK05-06-089-014a	अभ्यागच्छति दाशार्हे प्रज्ञाचक्षुर्नराधिपः ।
KK05-06-089-014c	तहैव द्रोणभीष्माभ्यामुदतिष्ठन्महायशाः ॥
KK05-06-089-015a	कृपश्च सोमदत्तश्च महाराजश्च बाह्लिकः ।
KK05-06-089-015c	आसनेभ्योऽचलन्सर्वे पूजयन्तो जनार्दनम् ॥
KK05-06-089-016a	ततो राजानमासाद्य धृतराष्ट्रं यशस्विनम् ।
KK05-06-089-016c	सभीष्मं पूजयामास वार्ष्णेयो वाग्भिरञ्जसा ॥
KK05-06-089-017a	तेषु धर्मानुपूर्वीं तां प्रयुज्य मधुसूदनः ।
KK05-06-089-017c	यथावयः समीयाय राजभिः सह माधवः ॥
KK05-06-089-018a	अथ द्रोणं सबाह्लीकं सपुत्रं च यशस्विनम् ।
KK05-06-089-018c	कृपं च सोमदत्तं च समीयाय जनार्दनः ॥
KK05-06-089-019a	तत्रासीदूर्जितं मृष्टं काञ्चनं महदासनम् ।
KK05-06-089-019c	शासनाद्धृतराष्ट्रस्य तत्रोपाविशदच्युतः ॥
KK05-06-089-020a	अथ गां मधुपर्कं चाप्युदकं च जनार्दने ।
KK05-06-089-020c	उपजह्रुर्यथान्यायं धृतराष्ट्रपुरोहिताः ॥
KK05-06-089-021a	कृतातिथ्यस्तु गोविन्दः सर्वान्परिहसन्कुरून् ।
KK05-06-089-021c	आस्ते साम्बन्धिकं कुर्वन्कुरुभिः परिवारितः ॥
KK05-06-089-022a	सोऽर्चितो धृतराष्ट्रेण पूजितश्च महायशाः ।
KK05-06-089-022c	राजानं समनुज्ञाप्य निरक्रामदरिन्दमः ॥
KK05-06-089-023a	तैः समेत्य यथान्यायं कुरुभिः कुरुसंसदि ।
KK05-06-089-023c	विदुरावसथं रम्यमुपातिष्ठत माधवः ॥
KK05-06-089-024a	विदुरः सर्वकल्याणैरभिगम्य जनार्दनम् ।
KK05-06-089-024c	अर्चयामास दाशार्हं सर्वकामैरुपस्थितम् ॥
KK05-06-089-025a	कृतातिथ्यं तु गोविन्दं विदुरः सर्वधर्मवित् ।
KK05-06-089-025c	कुशलं पाण्डुपुत्राणामपृच्छन्मधुसूदनम् ॥
KK05-06-089-026a	प्रीयमाणस्य सुहृदो विदुरो बुद्धिसत्तमः ।
KK05-06-089-026c	धर्मार्थनित्यस्य सतो गतरोषस्य धीमतः ॥
KK05-06-089-027a	तस्य सर्वं सविस्तारं पाण्डवानां विचेष्टितम् ।
KK05-06-089-027c	क्षत्तुराचष्ट दाशार्हः सर्वं प्रत्यक्षदर्शिवान् ॥ ॥

इति श्रीमन्महाभारते उद्योगपर्वणि भगवद्यानपर्वणि एकोननवतितमोऽध्यायः ॥

5-89-22 पूजितः स्तुतः ॥ 5-89-26 विदुरः पाण्डवानां विचेष्टितं तस्य तं कृष्णं प्रति अपृच्छदित्यनुकृष्यान्वयः । षष्ठ्यो द्वितीयार्थे ॥
