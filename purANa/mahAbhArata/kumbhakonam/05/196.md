अध्यायः 196

युधिष्ठिरेणापि त्रेधाविभज्य स्वसेनानां प्रेषणम् ॥ 1 ॥
KK05-10-196-001	वैशम्पायन उवाच 
KK05-10-196-001a	तथैव राजा कौन्तेयो धर्मपुत्रो युधिष्ठिरः ।
KK05-10-196-001c	धृष्टद्युम्नमुखान्वीरांश्चोदयामास भारत ॥
KK05-10-196-002a	चेदिकाशिकरूशानां नेतारं दृढविक्रमम् ।
KK05-10-196-002c	सेनापतिममित्रघ्नं धृष्टकेतुमथादिशत् ॥
KK05-10-196-003a	विराटं द्रुपदं चैव युयुधानं शिखण्डिनम् ।
KK05-10-196-003c	पाञ्चाल्यौ च महेष्वासौ युधामन्यूत्तमौजसौ ॥
KK05-10-196-004a	ते शूराश्चित्रवर्माणस्तप्तकुण्डलधारिणः ।
KK05-10-196-004c	आज्यावसिक्ता ज्वलिता धिष्ण्येष्विव हुताशनाः ॥
KK05-10-196-005a	अशोभन्त महेष्वासा ग्रहाः प्रज्वलिता इव ।
KK05-10-196-005c	अथ सैन्यं यथायोगं पूजयित्वा नरर्षभः ॥
KK05-10-196-006a	दिदेश तान्यनीकानि प्रयाणाय महीपतिः ।
KK05-10-196-006c	तेषां युधिष्ठिरो राजा ससैन्यानां महात्मनाम् ॥
KK05-10-196-007a	व्यादिदेश सबाह्यानां भक्ष्यभोज्यमनुत्तमम् ।
KK05-10-196-007c	स गजाश्वमनुष्याणां ये च शिल्पोपजीविनः ॥
KK05-10-196-008a	अभिमन्युं बृहन्तं च द्रौपदेयांश्च सर्वशः ।
KK05-10-196-008c	धृष्टद्युम्नमुखानेतान्प्राहिणोत्पाण्डुनन्दनः ॥
KK05-10-196-009a	भीमं च युयुधानं च पाण्डवं च धनञ्जयम् ।
KK05-10-196-009c	द्वितीयं प्रेषयामास बलस्कन्धं युधिष्टिरः ॥
KK05-10-196-010a	भाण्डं समारोपयतां चरतां सम्प्रधावताम् ।
KK05-10-196-010c	हृष्टानां तत्र योधानां शब्दो दिवमिवास्पशत् ॥
KK05-10-196-011a	स्वयमेव ततः पश्चाद्विराटद्रुपदान्वितः ।
KK05-10-196-011c	अथापरैर्महीपालैः सह प्रायान्महीपतिः ॥
KK05-10-196-012a	भीमधन्वायती सेना धृष्टद्युम्नेन पालिता ।
KK05-10-196-012c	गङ्गेव पूर्णा स्तिमिता स्यन्दमाना व्यदृश्यत ॥
KK05-10-196-013a	ततः पुनरनीकानि न्ययोजयत बुद्धिमान् ।
KK05-10-196-013c	मोहयन्धृतराष्ट्रस्य पुत्राणां बुद्धिनिश्चयम् ॥
KK05-10-196-014a	द्रौपदेयान्महेष्वासानभिमन्युं च पाण्डवः ।
KK05-10-196-014c	नकुलं सहदेवं च सर्वांश्चैव प्रभद्रकान् ॥
KK05-10-196-015a	दश चाश्वसहस्राणि द्विसहस्त्राणि दन्तिनाम् ।
KK05-10-196-015c	अयुतं च पदातीनां रथाः पञ्चशतं तथा ॥
KK05-10-196-016a	भीमसेनस्य दुर्धर्षं प्रथमं प्रादिशद्बलम् ।
KK05-10-196-016c	मध्यमे च विराटं च जयत्सेनं च पाण्डवः ॥
KK05-10-196-017a	महारथौ च पाञ्चाल्यौ युधामन्यूत्तमौजसौ ।
KK05-10-196-017c	वीर्यवन्तौ महात्मानौ गदाकार्मुकधारिणौ  ॥
KK05-10-196-018a	अन्वयातां तदा मध्ये वासुदेवधनञ्जयौ ।
KK05-10-196-018c	`तौ दृष्ट्वा पृथिवीपाला नष्टमित्येव मेनिरे ।
KK05-10-196-018e	अन्तरिक्षगताः सर्वे देवाः सेन्द्रपुरोगमाः  ॥ '
KK05-10-196-019a	बभूवुरतिसंरब्धाः कृतप्रहरणा नराः ।
KK05-10-196-019c	तेषां विंशतिसाहस्रा हयाः शूरैरधिष्ठिताः ।
KK05-10-196-019e	पञ्च नागसहस्राणि रथवंशाश्च सर्वशः ॥
KK05-10-196-020a	पदातयश्च ये शूराः कार्मुकासिगदाधराः ।
KK05-10-196-020c	सहस्रशोऽन्वयुः पश्चादग्रतश्च सहस्रशः ॥
KK05-10-196-021a	युधिष्ठिरो यत्र सैन्ये स्वयमेव बलार्णवे ।
KK05-10-196-021c	तत्र ते पृथिवीपाला भूयिष्ठं पर्यवस्थिताः ॥
KK05-10-196-022a	तत्र नागसहस्राणि हयानामयुतानि च ।
KK05-10-196-022c	तथा रथसहस्राणि पदातीनां च भारत ॥
KK05-10-196-023a	चेकितानः स्वसैन्येन महता पार्थिवर्षभ ।
KK05-10-196-023c	धृष्टकेतुश्च चेदीनां प्रणेता पार्थिवो ययौ ॥
KK05-10-196-024a	सात्यकिश्च महेष्वासो वृष्णीनां प्रवरो रथः ।
KK05-10-196-024c	वृतः शतसहस्रेण रथानां प्रणुदन्बली ॥
KK05-10-196-025a	क्षत्रदेवब्रह्मदेवौ रथस्थौ पुरुषर्षभौ ।
KK05-10-196-025c	जघनं पालयन्तौ च पृष्ठतोऽनुप्रजग्मतुः ॥
KK05-10-196-026a	शकटापणवेशाश्च यानं युग्यं च सर्वशः ।
KK05-10-196-026c	तत्र नागसहस्राणि हयानामयुतानि च ।
KK05-10-196-026e	फल्गु सर्वं कलत्रं च यत्किञ्चित्कृशदुर्बलम् ॥
KK05-10-196-027a	कोशसञ्चयवाहांश्च कोष्ठागारं तथैव च ।
KK05-10-196-027c	गजानीकेन सङ्गृह्य शनैः प्रायाद्युधिष्ठिरः ॥
KK05-10-196-028a	तमन्वयात्सत्यधृतिः सौचित्तिर्युद्धदुर्मदः ।
KK05-10-196-028c	श्रेणिमान्वसुदानश्च पुत्रः काश्यस्य वा विभुः ॥
KK05-10-196-029a	रथा विंशतिसाहस्रा ये तेषामनुयायिनः ।
KK05-10-196-029c	हयानां दश कोट्यश्च महतां किङ्किणीकिनाम् ॥
KK05-10-196-030a	गजा विंशतिसाहस्रा ईषादन्ताः प्रहारिणः ।
KK05-10-196-030c	कुलीना भिन्नकरटा मेघा इव विसर्पिणः ॥
KK05-10-196-031a	षष्टिर्नागसहस्राणि दशान्यानि च भारत ।
KK05-10-196-031c	युधिष्ठिरस्य यान्यासन्युधि सेना महात्मनः ॥
KK05-10-196-032a	क्षरन्त इव जीमूताः प्रभिन्नकरटामुखाः ।
KK05-10-196-032c	राजानमन्वयुः पश्चाच्चलन्त इव पर्वताः ॥
KK05-10-196-033a	एवं तस्य बलं भीमं कुन्तीपुत्रस्य धीमतः ।
KK05-10-196-033c	यदाश्रित्याथ युयुधे धार्तराष्ट्रं सुयोधनम् ॥
KK05-10-196-034a	ततोऽन्ये शतशः पश्चात्सहस्रायुतशो नराः ।
KK05-10-196-034c	नर्दन्तः प्रययुस्तेषामनीकानि सहस्रशः ॥
KK05-10-196-035a	तत्र भेरीसहस्राणि शङ्खानामयुतानि च ।
KK05-10-196-035c	न्यवादयन्त संहृष्टाः सहस्रायुतशो नराः ॥ ॥

इति श्रीमन्महाभारते शतसाहस्र्यां संहितायां वैयासिक्याम् उद्योगपर्वणि अम्बोपाख्यानपर्वणि षण्णवत्यधिकशततमोऽध्यायः ॥ ॥ समाप्तमम्बोपाख्यानपर्व ॥ उद्योगपर्व च ॥ अस्यानन्तरं भीष्मपर्व भविष्यति तस्ययमाद्य श्लोकः । 
जनमेजय उवाच । कथं युयुधिरे वीराः कुरुपाण्डवसोमकाः । पार्थिवाः सुमहात्मानो नानादेशसमागताः ॥ इदम् उद्योगपर्व कुम्भघोणस्थेन टीo आर्o कृष्णाचार्येण टीo आर्o व्यासाचार्येण च मुम्बय्यां निर्णयसागरमुद्रायन्त्रे मुद्रापितम् । शकाब्दाः 1828 सन 1907

5-196-12 भीमधन्वायनीति झ. पाठे भीमधन्वानः अयन्ते प्रचरन्त्यस्यामिति भीमधन्वायनी ॥ 5-196-19 कृतप्रहरणाः `कृतयुद्धाः ' ॥ 5-196-26 शकटा भाण्डवन्ति अनांसि । आपणो वणिक्समुदायः । वेशो वेश्याजनः । यानं युद्धयोग्यं वाहनम् । युग्यं केवलं वाहनम् । फल्गु बालादिकम् । कलत्रं स्त्र्यादिकम् ॥ 5-196-27 कोशो धनम् । कोष्ठो धान्यादिसामग्री । सङ्गृह्य एकीकृत्य ॥
