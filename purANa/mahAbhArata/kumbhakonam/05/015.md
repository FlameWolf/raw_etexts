अध्यायः 015

इन्द्रबोधितशचीवचनात् नहुषेण अगस्त्यादिसप्तर्षीणां स्वशिबिकायां वाहकतया योजनम् ॥ 1 ॥ शचीप्रार्थनया बृहस्पतिना होमेन सन्तोष्याग्नेरिन्द्रान्वेषणाय प्रेषणम् ॥ 2 ॥ अग्निना बृहस्पतिम् प्रति जलवर्जं सर्वत्रान्वेषणेपीन्द्रानधिगमकथनम् ॥ 3 ॥
KK05-01-015-001	शल्य उवाच 
KK05-01-015-001a	एवमुक्तः स भगवाञ्शच्या तां पुनरब्रवीत् ।
KK05-01-015-001c	विक्रमस्य न कालोऽयं नहुषो बलवत्तरः ॥
KK05-01-015-002a	विवर्द्धितश्च ऋषिभिर्हव्यकव्यैश्च भामिनि ।
KK05-01-015-002c	नीतिमत्र विधास्यामि देवि तां कर्तुमर्हसि ॥
KK05-01-015-003a	गुह्यं चैतत्त्वया कार्यं नाख्यातव्यं शुभे क्वचित् ।
KK05-01-015-003c	गत्वा नहुषमेकान्ते ब्रवीहि च सुमध्यमे ॥
KK05-01-015-004a	ऋषियानेन दिव्येन मामुपैहि जगत्पते ।
KK05-01-015-004c	एवं तव वशे प्रीता भविष्यामीति तं वद ॥
KK05-01-015-005a	इत्युक्ता देवराजेन पत्नी सा कमलेक्षणा ।
KK05-01-015-005c	एवमस्त्वित्यथोक्त्वा तु जगाम नहुषं प्रति ॥
KK05-01-015-006a	नहुषस्तां ततो दृष्ट्वा सस्मितो वाक्यमब्रवीत् ।
KK05-01-015-006c	स्वागतं ते वरारोहे किं करोमि शुचिस्मिते ॥
KK05-01-015-007a	भक्तं मां भज कल्याणि किमिच्छसि मनस्विनि ।
KK05-01-015-007c	तव कल्याणि यत्कार्यं तत्करिष्ये सुमध्यमे ॥
KK05-01-015-008a	न च व्रीडा त्वया कार्या सुश्रोणि मयि विश्वसेः ।
KK05-01-015-008c	सत्येन वै शपे देवि करिष्ये वचनं तव ॥
KK05-01-015-009	इन्द्राण्युवाच 
KK05-01-015-009a	यो मे कृतस्त्वया कालस्तमाकाङ्क्षे जगत्पते ।
KK05-01-015-009c	ततस्त्वमेव भर्ता मे भविष्यसि सुराधिप ॥
KK05-01-015-010a	कार्यं च हृदि मे यत्तद्देवराजावधारय ।
KK05-01-015-010c	वक्ष्यामि यदि मे राजन्प्रियमेतत्करिष्यसि ॥
KK05-01-015-011a	वाक्यं प्रणयसंयुक्तं ततः स्यां वशगा तव ।
KK05-01-015-011c	इन्द्रस्य वाजिनो वाहा हस्तिनोऽथ रथास्तथा ॥
KK05-01-015-012a	इच्छाम्यहमथापूर्वं वाहनं ते सुराधिप ।
KK05-01-015-012c	यन्न विष्णोर्न रुद्रस्य न सुराणां न रक्षसाम् ॥
KK05-01-015-013a	वहन्तु त्वां महाभागा ऋषयः सङ्गता विभो ।
KK05-01-015-013c	सर्वे शिबिकया राजन्नेतद्धि मम रोचते ॥
KK05-01-015-014a	नासुरेषु न देवेषु तुल्यो भवितुमर्हसि ।
KK05-01-015-014c	सर्वेषां तेज आदत्से स्वेन वीर्येण दर्शनात् ॥
KK05-01-015-015a	न ते प्रमुखतः स्थातुं कश्चिच्छक्नोति वीर्यवान् ।
KK05-01-015-015	शल्य उवाच 
KK05-01-015-015c	एवमुक्तस्तु नहुषः प्राहृष्यत तदा किल ।
KK05-01-015-015e	उवाच वचनं चापि सुरेन्द्रस्तामनिन्दिताम् ॥
KK05-01-015-016	नहुष उवाच 
KK05-01-015-016a	अपूर्वं वाहनमिदं त्वयोक्तं वरवर्णिनि ।
KK05-01-015-016c	दृढं मे रुचितं देवि त्वद्वशोऽस्मि वरानने ॥
KK05-01-015-017a	न ह्यल्पवीर्यो भवति यो वाहान्कुरुते मुनीन् ।
KK05-01-015-017c	अहं तपस्वी बलवान्भूतभव्यभवत्प्रभुः ॥
KK05-01-015-018a	मयि क्रुद्धे जगन्न स्यान्मयि सर्वं प्रतिष्ठितम् ।
KK05-01-015-018c	देवदानवगन्धर्वाः किन्नरोरगराक्षसाः ॥
KK05-01-015-019a	न मे क्रुद्धस्य पर्याप्ताः सर्वे लोकाः शुचिस्मिते ।
KK05-01-015-019c	चक्षुषा यं प्रपश्यामि तस्य तेजो हराम्यहम् ॥
KK05-01-015-020a	`अहमिन्द्रोऽस्मि देवानां लोकानां च महेश्वरः ।
KK05-01-015-020c	मयि हव्यं च कव्यं च लोकाश्चैव सनातनाः ।'
KK05-01-015-020e	तस्मात्ते वचनं देवि करिष्यामि न संशयः ॥
KK05-01-015-021a	सप्तर्षयो मां वक्ष्यन्ति सर्वे ब्रह्मर्षयस्तथा ।
KK05-01-015-021c	पश्य माहात्म्ययोगं मे ऋद्धिं च वरवर्णिनि ॥
KK05-01-015-022	शल्य उवाच 
KK05-01-015-022a	एवमुक्त्वा तु तां देवीं विसृज्य च वराननाम् ।
KK05-01-015-022c	`अथ सञ्चिन्त्य नहुषो बलवीर्येण भारत ॥
KK05-01-015-023a	विसृज्य सुप्रतीकं च नागमैरावतं तथा ।
KK05-01-015-023c	हंसयुक्तं विमानं च हरियुक्तं तथा रथम् ॥
KK05-01-015-024a	स तु दर्पेण महता परिभूय महामुनीन् ।
KK05-01-015-024c	'विमाने योजयित्वा च ऋषीन्नियमामास्थितान् ॥
KK05-01-015-025a	अब्रह्मण्यो बलोपेतो मत्तो मदबलेन च ।
KK05-01-015-025c	कामवृत्तः स दुष्टात्मा वाहयामास तानृषीन् ॥
KK05-01-015-026a	नहुषेण विसृष्टा च बृहस्पतिमथाब्रवीत् ।
KK05-01-015-026c	समयोऽल्पावशेषो मे नहुषेणेह यः कृतः ॥
KK05-01-015-027a	शक्रं मृगय शीघ्रं त्वं भक्तायाः कुरु मे दयाम् ।
KK05-01-015-027c	बाढमित्येव भगवान्बृहस्पतिरुवाच ताम् ॥
KK05-01-015-028a	न भेतव्यं त्वया देवि नहुषाद्दुष्टचेतसः ।
KK05-01-015-028c	न ह्येष स्थास्यति चिरं गत एष नराधमः ॥
KK05-01-015-029a	अधर्मज्ञो महर्षीणां वाहनाच्च हतः शुभे ।
KK05-01-015-029c	इष्टिं चाहं करिष्यामि विनाशायास्य दुर्मतेः ॥
KK05-01-015-030a	शक्रं चाधिगमिष्यामि माभैस्त्वं भद्रमस्तु ते ।
KK05-01-015-030c	ततः प्रज्वाल्य विधिवज्जुहाव परमं हविः ॥
KK05-01-015-031a	बृहस्पतिर्महातेजा देवराजोपलब्धये ।
KK05-01-015-031c	हुत्वाऽग्निं सोब्रवीद्राजञ्छक्र अन्विष्यतामिति ॥
KK05-01-015-032a	तस्माच्च भगवान्देवः स्वयमेव हुताशनः ।
KK05-01-015-032c	स्त्रीवेषमद्भुतं कृत्वा तत्रैवान्तरधीयत ॥
KK05-01-015-033a	स दिशः प्रदिशश्चैव पर्वतांश्च वनानि च ।
KK05-01-015-033c	पृथिवीं चान्तरिक्षं च विचित्याथ मनोगतिः ।
KK05-01-015-033e	निमेषान्तरमात्रेण बृहस्पतिमुपागमत् ॥
KK05-01-015-034	अग्निरुवाच 
KK05-01-015-034a	बृहस्पते न पश्यामि देवराजमिह क्वचित् ।
KK05-01-015-034c	आपः शेषाः सदा चापः प्रवेष्टुं नोत्सहाम्यहम् ॥
KK05-01-015-035a	न मे तत्र गतिर्ब्रह्मन्किमन्यत्करवाणि ते ।
KK05-01-015-035c	तमब्रवीद्देवगुरुरपो विश महाद्युते ॥
KK05-01-015-036	अग्निरुवाच 
KK05-01-015-036a	नापः प्रवेष्टुं शक्ष्यामि क्षयो मेऽत्र भविष्यति ।
KK05-01-015-036c	शरणं त्वां प्रपन्नोऽस्मि स्वस्ति तेस्तु महाद्युते ॥
KK05-01-015-037a	अद्भ्योऽग्निर्ब्रह्मतः क्षत्रमश्मनो लोहमुत्थितम् ।
KK05-01-015-037c	तेषां सर्वत्रगं तेजः स्वासु योनिषु शाम्यति ॥ ॥

इति श्रीमन्महाभारते उद्योगपर्वणि सेनोद्योगपर्वणि पञ्चदशोऽध्यायः ॥

5-15-21 मां वक्ष्यन्ति मम वहनं करिष्यन्ति ॥ 21 ॥
