अध्यायः 034

धृतराष्ट्रेण दुर्योधनादिश्रेयस्साधनप्रश्ने विदुरेण नीतिकथनपूर्वकं युधिष्ठिराय राज्यदानस्य तत्साधनत्वकथनम् ॥ 1 ॥
KK05-03-034-001	धृतराष्ट्र उवाच 
KK05-03-034-001a	जाग्रतो दह्यमानस्य यत्कार्यमनुपश्यसि ।
KK05-03-034-001c	तद्ब्रूहि त्वं हि नस्तात धर्मार्थकुशलः शुचिः ॥
KK05-03-034-002a	तस्माद्यथावद्विदुर प्रशाधि प्रज्ञापूर्वं सर्वमजातशत्रोः ।
KK05-03-034-002c	यन्मन्यसे पथ्यमदीनसत्व श्रेयस्करं ब्रूहि तद्वै कुरूणाम् ॥
KK05-03-034-003a	पापाशङ्की पापमेवानुपश्यन्पृच्छामि त्वां व्याकुलेनात्मनाहम् ।
KK05-03-034-003c	कवे तन्मे ब्रूहि तत्वं यथावन्मनीषितं सर्वमजातशत्रोः ॥
KK05-03-034-004	विदुर उवाच 
KK05-03-034-004a	शुभं वा यदि वा पापं द्वेष्यं वा यदि वा प्रियम् ।
KK05-03-034-004c	नापृष्टः कस्यचिद्ब्रूयाद्यः स नेच्छेत्पराभवम् ॥
KK05-03-034-005a	तस्माद्वक्ष्यामि ते राजन्हितं यत्स्यात्कुरून्प्रति ।
KK05-03-034-005c	वचः श्रेयस्करं धर्म्यं ब्रुवतस्तन्निबोध मे ॥
KK05-03-034-006a	मिथ्योपेतानि कर्माणि सिद्ध्येयुर्यानि भारत ।
KK05-03-034-006c	अनुपायप्रयुक्तानि मा स्म तेषु मनः कृथाः ॥
KK05-03-034-007a	तथैव योगविहितं यत्तु कर्म न सिध्यति ।
KK05-03-034-007c	उपाययुक्तं मेधावी न तत्र ग्लपयेन्मनः ॥
KK05-03-034-008a	अनुबन्धानवेक्षेत सानुबन्धेषु कर्मसु ।
KK05-03-034-008c	सम्प्रधार्य च कुर्वीत सहसा न समाचरेत् ॥
KK05-03-034-009a	अनुबन्धं च सम्प्रेक्ष्य विपाकं चैव कर्मणाम् ।
KK05-03-034-009c	उत्थानमात्मनश्चैव धीरः कुर्वीत वा न वा ॥
KK05-03-034-010a	यः प्रमाणं न जानाति स्थाने वृद्धौ तथा क्षये ।
KK05-03-034-010c	कोशे जनपदे दण्डे न स राज्येऽवतिष्ठते ॥
KK05-03-034-011a	यस्त्वेतानि प्रमाणानि यथोक्तान्यनुपश्यति ।
KK05-03-034-011c	युक्तो धर्मार्थयोर्ज्ञाने स राज्यमधिगच्छति ॥
KK05-03-034-012a	न राज्यं प्राप्तमित्येव वर्तितव्यमसाम्प्रतम् ।
KK05-03-034-012c	श्रियं ह्यविनयो हन्ति जरा रूपमिवोत्तमम् ॥
KK05-03-034-013a	भक्ष्योत्तमप्रतिच्छन्नं मत्स्यो बडिशमायसम् ।
KK05-03-034-013c	अन्नाभिलाषी ग्रसते नानुबन्धमवेक्षते ॥
KK05-03-034-014a	यच्छक्यं ग्रसितुं ग्रस्यं ग्रस्तं परिणमेच्च यत् ।
KK05-03-034-014c	हितं च परिणामे यत्तदाद्यं भूतिमिच्छता ॥
KK05-03-034-015a	वनस्पतेरपक्वानि फलानि प्रचिनोति यः ।
KK05-03-034-015c	स नाप्नोति रसं तेभ्यो बीजं चास्य विनश्यति ॥
KK05-03-034-016a	यस्तु पक्वमुपादत्ते काले परिणतं फलम् ।
KK05-03-034-016c	फलाद्रसं स लभते बीजाच्चैव फलं पुनः ॥
KK05-03-034-017a	यथा मधु समादत्ते रक्षन्पुष्पाणि षट्पदः ।
KK05-03-034-017c	तद्वदर्थान्मनुष्येभ्य आदद्यादविहिंसया ॥
KK05-03-034-018a	पुष्पं पुष्पं विचिन्वीत मूलच्छेदं न कारयेत् ।
KK05-03-034-018c	मालाकार इवारामे न यथाङ्गारकारकः ॥
KK05-03-034-019a	किं नु मे स्यादिदं कृत्वा किं नु मे स्यादकुर्वतः ।
KK05-03-034-019c	इति कर्माणि सञ्चिन्त्य कुर्याद्वा पुरुषो न वा ॥
KK05-03-034-020a	अनारभ्या भवन्त्यर्थाः केचिन्नित्यं यथाऽगताः ।
KK05-03-034-020c	कृतः पुरुषकारोऽहि भवेद्येषु निरर्थकः ॥
KK05-03-034-021a	`अनर्थे चैव निरतमर्थे चैव पराङ्मुखम् ।
KK05-03-034-021c	न तं भर्तारमिच्छन्ति षण्ढं पतिमिव स्त्रियः ॥
KK05-03-034-022a	प्रसादो निष्फलो यस्य क्रोधश्चापि निरर्थकः ।
KK05-03-034-022c	न तं भर्तारमिच्छन्ति षण्ढं पतिमिव स्त्रियः ॥
KK05-03-034-023a	कांश्चिदर्थान्नरः प्राज्ञो लघुमूलान्महाफलान् ।
KK05-03-034-023c	क्षिप्रमारभते कर्तुं न दीर्घयति तादृशान् ॥
KK05-03-034-024a	ऋजु पश्यति यः सर्वं चक्षुषा नु पिबन्निव ।
KK05-03-034-024c	आसीनमपि तूष्णीकमनुरज्यन्ति तं प्रजाः ॥
KK05-03-034-025a	सुपुष्पितः स्यादफलः फलितः स्याद्दुरारुहः ।
KK05-03-034-025c	अपक्वः पक्वसङ्काशो न तु शीर्येत कर्हिचित् ॥
KK05-03-034-026a	चक्षुषा मनसा वाचा कर्मणा च चतुर्विधम् ।
KK05-03-034-026c	प्रसादयति यो लोकं तं लोकोऽनुप्रसीदति ॥
KK05-03-034-027a	यस्मात्त्रस्यन्ति भूतानि मृगव्याधान्मृगा इव ।
KK05-03-034-027c	सागरान्तामपि महीं लब्ध्वा स परिहीयते ॥
KK05-03-034-028a	पितृपैतामहं राज्यं प्राप्यापि स्वेन कर्मणा ।
KK05-03-034-028c	वायुरभ्रमिवासाद्य भ्रंशयत्यनये स्थितः ॥
KK05-03-034-029a	धर्ममाचरतो राज्ञः सद्भिश्चरितमादितः ।
KK05-03-034-029c	वसुधा वसुसम्पूर्णा वर्धते भूतिवर्धनी ॥
KK05-03-034-030a	अथ सन्त्यजतो धर्ममधर्मं चानुतिष्ठतः ।
KK05-03-034-030c	प्रतिसंवेष्टते भूमिरग्नौ चर्माहितं यथा ॥
KK05-03-034-031a	य एव यत्नः क्रियते परराष्ट्रविमर्दने ।
KK05-03-034-031c	स एव यत्नः कर्तव्यः स्वराष्ट्रपरिपालने ॥
KK05-03-034-032a	धर्मेण राज्यं विन्देत धर्मेण परिपालयेत् ।
KK05-03-034-032c	धर्ममूलां श्रियं प्राप्य न जहाति न हीयते ॥
KK05-03-034-033a	अप्युन्मत्तात्प्रलपतो बालाच्च परिजल्पतः ।
KK05-03-034-033c	सर्वतः सारमादद्यादश्मभ्य इव काञ्चनम् ॥
KK05-03-034-034a	सुव्याहृतानि महतां सुकृतानि ततस्ततः ।
KK05-03-034-034c	सञ्चिन्वन्धीर आसीत शिलाहारी शिलं यथा ॥
KK05-03-034-035a	गन्धेन गावः पश्यन्ति वेदैः पश्यन्ति ब्राह्मणाः ।
KK05-03-034-035c	चारैः पश्यन्ति राजानश्चक्षुर्भ्यामितरे जनाः ॥
KK05-03-034-036a	भूयांसं लभते क्लेशं या गौर्भवति दुर्दुहा ।
KK05-03-034-036c	अथ या सुदुघा राजन्नैव तां वितुदन्त्यपि ॥
KK05-03-034-037a	यदतप्तं प्रणमति न तत्सन्तापमर्हति ।
KK05-03-034-037c	यच्च स्वयं नतं दारु न तत्सन्नामयेद्बुधः ॥
KK05-03-034-038a	एतयोपमया धीरः सन्नमेत बलीयसे ।
KK05-03-034-038c	इन्द्राय स प्रणमते नमते यो बलीयसे ॥
KK05-03-034-039a	पर्जन्यनाथाः पशवो राजानो मन्त्रिबान्धवाः ।
KK05-03-034-039c	पतयो बान्धवाः स्त्रीणां ब्राह्मणा वेदबान्धवाः ॥
KK05-03-034-040a	सत्येन रक्ष्यते धर्मो विद्या योगेन रक्ष्यते ।
KK05-03-034-040c	मृजया रक्ष्यते रूपं कुलं वृत्तेन रक्ष्यते ॥
KK05-03-034-041a	मानेन रक्ष्यते धान्यमश्वान्रक्षेदनुक्रमात् ।
KK05-03-034-041c	अभीक्ष्णदर्शनाद्गावः स्त्रियो रक्ष्याः कुचेलतः ॥
KK05-03-034-042a	न कुलं वृत्तहीनस्य प्रमाणमिति मे मतिः ।
KK05-03-034-042c	अन्तेष्वपि हि जातानां वृत्तमेव विशिष्यते ॥
KK05-03-034-043a	य ईर्षुः परवित्तेषु रूपे वीर्ये कुलान्वये ।
KK05-03-034-043c	सुखसौभाग्यसत्कारे तस्य व्याधिरनन्तकः ॥
KK05-03-034-044a	अकार्यकरणाद्भीतः कार्याणां च विवर्जनात् ।
KK05-03-034-044c	अकाले मन्त्रभेदाच्च येन माद्येन्न तत्पिबेत् ॥
KK05-03-034-045a	विद्यामदो धनमदस्तृतीयोऽभिजनो मदः ।
KK05-03-034-045c	मदा एतेऽवलिप्तानामेत एव सतां दमाः ॥
KK05-03-034-046a	असन्तोऽभ्यर्थिताः सद्भिः क्वचित्कार्ये कदाचन ।
KK05-03-034-046c	मन्यन्ते सन्तमात्मानमसन्तमपि विश्रुतम् ॥
KK05-03-034-047a	गतिरात्मवतां सन्तः सन्त एव सतां गतिः ।
KK05-03-034-047c	असतां च गतिः सन्तो न त्वसन्तः सतां गतिः ॥
KK05-03-034-048a	जिता सभा वस्त्रवता मिष्टाशा गोमता जिता ।
KK05-03-034-048c	अध्वा जितो यानवता सर्वं शीलवता जितम् ॥
KK05-03-034-049a	शीलं प्रधानं पुरुषे तद्यस्येह प्रणश्यति ।
KK05-03-034-049c	न तस्य जीवितेनार्थो न धनेन न बन्धुभिः ॥
KK05-03-034-050a	आढ्यानां मांसपरमं मध्यानां गोरसोत्तरम् ।
KK05-03-034-050c	तैलोत्तरं दरिद्राणां भोजनं भरतर्षभ ॥
KK05-03-034-051a	सम्पन्नतरमेवान्नं दरिद्रा भुञ्जते सदा ।
KK05-03-034-051c	क्षुत्स्वादुतां जनयति सा चाढ्येषु सुदुर्लभा ॥
KK05-03-034-052a	प्रायेण श्रीमतां लोके भोक्तुं शक्तिर्न विद्यते ।
KK05-03-034-052c	जीर्यन्त्यपि हि काष्ठानि दरिद्राणां महीपते ॥
KK05-03-034-053a	अवृत्तिर्भयमन्त्यानां मध्यानां मरणाद्भयम् ।
KK05-03-034-053c	उत्तमानां तु मर्त्यानामवमानात्परं भयम् ॥
KK05-03-034-054a	ऐश्वर्यमदपापिष्ठा मदाः पानमदादयः ।
KK05-03-034-054c	ऐश्वर्यमदमत्तो हि नो पतित्वाऽवबुध्यते ॥
KK05-03-034-055a	इन्द्रियैरिन्द्रियार्थेषु वर्तमानैरनिग्रहैः ।
KK05-03-034-055c	तैरयं ताप्यते लोको नक्षत्राणि ग्रहैरिव ॥
KK05-03-034-056a	यो जितः पञ्चवर्गेण सहजेनात्मकर्षिणा ।
KK05-03-034-056c	आपदस्तस्य वर्धन्ते शुक्लपक्ष इवोडुराट् ॥
KK05-03-034-057a	अविजित्य य आत्मानममात्यान्विजिगीषते ।
KK05-03-034-057c	अमित्रान्वा जितामात्यः सोऽवशः परिहीयते ॥
KK05-03-034-058a	आत्मानमेव प्रथमं द्वेष्यरूपेण योजयेत् ।
KK05-03-034-058c	ततोऽमात्यानमित्रांश्च न मोघं विजिगीषते ॥
KK05-03-034-059a	वश्येन्द्रियं जितामात्यं धृतदण्डं विकारिषु ।
KK05-03-034-059c	परीक्ष्यकारिणं धीरमत्यन्तं श्रीर्निषेवते ॥
KK05-03-034-060a	रथः शरीरं पुरुषस्य राजन्नात्मा नियन्तेन्द्रियाण्यस्य चाश्वाः ।
KK05-03-034-060c	तैरप्रमत्तः कुशली सदश्वैर्दान्तैः सुखं याति रथीव धीरः ॥
KK05-03-034-061a	एतान्यनिगृहीतानि व्यापादयितुमप्यलम् ।
KK05-03-034-061c	अविधेया इवादान्ताः सरथं सारथिं हयम् ॥
KK05-03-034-062a	अनर्थमर्थतः पश्यन्नर्थं चैवाप्यनर्थतः ।
KK05-03-034-062c	इन्द्रियैरजितैर्बालः सुदुःखं मन्यते सुखम् ॥
KK05-03-034-063a	धर्मार्थौ यः परित्यज्य स्यादिन्द्रियवशानुगः ।
KK05-03-034-063c	श्रीप्राणधनदारेभ्यः क्षिप्रं स परिहीयते ॥
KK05-03-034-064a	अर्थानामीश्वरो यः स्यादिन्द्रियाणामनीश्वरः ।
KK05-03-034-064c	इन्द्रियाणामनैश्वर्यादैश्वार्याद्भ्रश्यते हि सः ॥
KK05-03-034-065a	आत्मनात्मानमन्विच्छेन्मनोबुद्धीन्द्रियैर्यतैः ।
KK05-03-034-065c	आत्मा ह्येवात्मनो बन्धुरात्मैव रिपुरात्मनः ॥
KK05-03-034-066a	बन्धुरात्मात्मनस्तस्य येनैवात्मात्मना जितः ।
KK05-03-034-066c	स एव नियतो बन्धुः स एव नियतो रिपुः ॥
KK05-03-034-067a	क्षुद्राक्षेणेव जालेन झषावपिहितावुरू ।
KK05-03-034-067c	कामश्च राजन्क्रोधश्च तौ प्रज्ञानं विलुम्पतः ॥
KK05-03-034-068a	समवेक्ष्येह धर्मार्थौ सम्भारान्योऽधिगच्छति ।
KK05-03-034-068c	स वै सम्भृतसम्भारः सततं सुखमेधते ॥
KK05-03-034-069a	यः पञ्चाभ्यन्तराञ्शत्रूनविजित्य मनोमयान् ।
KK05-03-034-069c	जिगीषति रिपूनन्यान्रिपवोऽभिभवन्ति तम् ॥
KK05-03-034-070a	दृश्यन्ते हि महात्मानो बध्यमानाः स्वकर्मभिः ।
KK05-03-034-070c	इन्द्रियाणामनीशत्वाद्राजानो राज्यविभ्रमैः ॥
KK05-03-034-071a	असन्त्यागात्पापकृतामपापांस्तुल्यो दण्डः स्पृशते मिश्रभावात् ।
KK05-03-034-071c	शुष्केणार्द्रं दह्यते मिश्रभावात्तस्मात्पापैः सह सन्धिं न कुर्यात् ॥
KK05-03-034-072a	निजानुत्पततः शत्रून्पञ्च पञ्चप्रयोजनान् ।
KK05-03-034-072c	यो मोहान्न निगृह्णाति तमापद्ग्रसते नरम् ॥
KK05-03-034-073a	अनसूयार्जवं शौचं सन्तोषः प्रियवादिता ।
KK05-03-034-073c	दमः सत्यमनायासो न भवन्ति दुरात्मनाम् ॥
KK05-03-034-074a	आत्मज्ञानमनायासस्तितिक्षा धर्मनित्यता ।
KK05-03-034-074c	वाक्चैव गुप्ता दानं च नैतान्यन्त्येषु भारत ॥
KK05-03-034-075a	आक्रोशपरिवादाभ्यां विहिंसन्त्यबुधा बुधान् ।
KK05-03-034-075c	वक्ता पापमुपादत्ते क्षममाणो विमुच्यते ॥
KK05-03-034-076a	हिंसा बलमसाधूनां राज्ञां दण्डविधिर्बलम् ।
KK05-03-034-076c	शुश्रूषा तु बलं स्त्रीणां क्षमा गुणवतां बलम् ॥
KK05-03-034-077a	वाक्संयमो हि नृपते सुदुष्करतमो मतः ।
KK05-03-034-077c	अर्थवच्च विचित्रं च न शक्यं बहु भाषितुम् ॥
KK05-03-034-078a	अभ्यावहति कल्याणं विविधं वाक् सुभाषिता ।
KK05-03-034-078c	सैव दुर्भाषिता राजन्ननर्थायोपपद्यते ॥
KK05-03-034-079a	रोहते सायकैर्विद्धं वनं परशुना हतम् ।
KK05-03-034-079c	वाचा दुरुक्तं बीभत्सं न संरोहति वाक्क्षतम् ॥
KK05-03-034-080a	कर्णिनालीकनाराचान्निर्हरन्ति शरीरतः ।
KK05-03-034-080c	वाक्छल्यस्तु न निर्हर्तुं शक्यो हृदिशयो हि सः ॥
KK05-03-034-081a	वाक्सायका वदनान्निष्पतन्ति यैराहतः शोचति रात्र्यहानि ।
KK05-03-034-081c	परस्य नामर्मसु ते पतन्ति तान्पण्डितो नावसृजेत्परेभ्यः ॥
KK05-03-034-082a	यस्मै देवाः प्रयच्छन्ति पुरुषाय पराभवम् ।
KK05-03-034-082c	बुद्धिं तस्यापकर्षन्ति सोऽवाचीनानि पश्यति ॥
KK05-03-034-083a	बुद्धौ कलुषभूतायां विनाशे प्रत्युपस्थिते ।
KK05-03-034-083c	अनयो नयसङ्काशो हृदयान्नापसर्पति ॥
KK05-03-034-084a	सेयं बुद्धिः परीता ते पुत्राणां भरतर्षभ ।
KK05-03-034-084c	पाण्डवानां विरोधेन न चैनानवबुध्यसे ॥
KK05-03-034-085a	राजा लक्षणसम्पन्नस्त्रैलोक्यस्यापि यो भवेत् ।
KK05-03-034-085c	शिष्यस्ते शासिता सोऽस्तु धृतराष्ट्र युधिष्ठिरः ॥
KK05-03-034-086a	अतीव सर्वान्पुत्रांस्ते भागधेयपुरस्कृतः ।
KK05-03-034-086c	तेजसा प्रज्ञया चैव युक्तो धर्मार्थतत्त्ववित् ॥
KK05-03-034-087a	अनुक्रोशादानृशंस्याद्योऽसौ धर्मभृतां वरः ।
KK05-03-034-087c	गौरवात्तव राजेन्द्र बहून्क्लेशांस्तितिक्षति ॥ ॥

इति श्रीमन्महाभारते उद्योगपर्वणि प्रजागरपर्वणि चतुस्त्रिंशोऽध्यायः ॥

5-34-1 दह्यमानस्य चिन्ताग्निनेति शेषः ॥ 5-34-2 अजातशत्रोः पथ्यं कुरूणाञ्च श्रेयस्करम् ॥ 5-34-3 पापाशङ्की भाविदुःखादुद्विजन् । पापं स्वकृतं पूर्वापराधं पश्यन् ॥ 5-34-6 मिथ्योपेतानि कपटद्यूतादीनि । अनुपायैः असदुपायैः प्रयुक्तानि दुःखफलानीत्यर्थः ॥ 5-34-8 अनुबन्धान् प्रयोजनानि ॥ 5-34-12 असाम्प्रतम् अयुक्तं यथा स्यात्तथा न वर्तितव्यम् ॥ 5-34-13 मुखे मिष्टमन्ते मृत्युदं कर्म न कर्तव्यमित्यर्थः । अनुबन्धे पश्चाद्बन्धनम् ॥ 5-34-14 आद्यं भक्षणीयम् ॥ 5-34-18 अङ्गारकारको हि मूलत उत्कृत्य काष्ठं दहति । अङ्गार इङ्गालः ॥ 5-34-20 अनारभ्याः प्रबलैः सह वैरादयः । अगताः कदाचिदप्यप्राप्ताः ॥ 5-34- 23 लघुमूलान् अल्पोपायान् ॥ 5-34- 25 सुपुष्पितः वाचा चक्षुषा चानुग्रहं दर्शयन्नपि अफलः स्यात् । भृत्ये न धनेन वर्धयेत् । सफलोपि सन् दुरारुहः भृत्यवश्यो न भवेत् । अपक्व इति । अन्तर्बलहीनोऽपि बलवत्तां बहिः प्रकाशयेदेवेत्यर्थः ॥ 5-34-26 कर्मणा दानेन । लोकं भृत्यवर्गम् ॥ 5-34-29 आदितः आदिकालात् सद्भिराचरितं धर्ममाचरत इत्यन्वयः ॥ 5-34-30 प्रतिसंवेष्टते सङ्कुचति । बहुफलं न प्रयच्छतीत्यर्थः ॥ 5-34-32 न जहाति श्रियम् ॥ 5-34-34 सुव्याहृतानि पाण्डित्यवचनानि सुकृतानि तदुपदिष्टकर्माणि । शिलं कणिशाद्यर्जनम् ॥ 5-34-40 योगेन अभ्यासेन । मृजया उद्वर्तनेन ॥ 5-34-41 अनुक्रमः व्यायामशिक्षादिः । मानं द्रोणादि ॥ 5-34-42 प्रमाणं धर्मस्य कारणम् ॥ 5-34-44 अकाले इष्टसिद्धः प्राक् भीतः स्यात् । येन माद्येत् लोभादिना तन्न पिबेत् नाश्रयेत् ॥ 5-34-45 अभिजनः सहायः ॥ 5-34-51 सम्पन्नं मिष्टम् ॥ 5-34-53 शीलाभावे सत्सु अवमानो महान् क्लेश इत्याह अवृत्तीति ॥ 5-34-54 ऐश्वर्यमदः पापिष्ठो निन्दिततमो येभ्यस्ते पानमदादयो मदाः ॥ 5-34-55 इन्द्रियार्थेषु शब्दादिषु ग्रहैः सूर्यादिभिः ॥ 5-34-56 पञ्चवर्गः श्रोत्रादिगणः ॥ 5-34-58 आत्मानं मनः ॥ 5-34-61 व्यापादयितुं नाशयितुम् । अविधेयाः अवशाः ॥ 5-34-62 अर्थतोऽर्थहेतोः । अनर्थतः अन्यायतः ॥ 5-34-67 क्षुद्राक्षेण सूक्ष्मछिद्रेण प्रज्ञानं तौ नाशयतः । जालमिव महामीनावित्यर्थः ॥ 5-34-68 समवेक्ष्य अनुरुध्य । सम्भारान् जयसाधनानि ॥ 5-34-70 राजानो रावणादयः । राज्यविभ्रमैः ऐश्वर्यविलासैः । स्वकर्मभिः सीताहरणादिभिः ॥ 5-34-72 पञ्च इन्द्रियाणि पञ्चप्रयोजनानि शब्दश्रवणादीनि येषां तान् । उत्पततः उत्पथेन गच्छतः ॥ 5-34-73 अनायासः अचाञ्चल्यम् ॥ 5-34-74 तितिक्षा द्वन्द्वसहनशीलता । वाक्गुप्ता असम्बद्धप्रलापाद्रक्षिता । अन्त्येषु नीचेषु ॥ 5-34-75 आक्रोशो रूक्षभाषणम् । परिवादो निन्दा ॥ 5-34-77 वाक्संयमो नियतं वचनम् । विचित्रं चमत्कारयुक्तम् ॥ 5-34-79 बीभत्सं निन्दितं यतो न संरोहति ॥ 5-34-80 कर्णी कर्णाकृतिफलको बाणः । नालीकः नलिकया प्रक्षेप्यो बाणः । निर्हरन्ति निःसारयन्ति ॥ 5-34-81 नामर्मसु किन्तु मर्मस्वेव ॥ 5-34-82 अवाचीनानि नीचकर्माणि ॥ 5-34-85 शिष्यस्ते त्वदाज्ञाकारी । शासिता पृथिव्याः ॥ 5-34-86 भागधेये राज्यांशे पुरस्कृतः 5-34-87 अनुक्रोशात् दयालुत्वात् । आनृशंस्यात् अक्रौर्यात् ॥
