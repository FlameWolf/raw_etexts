अध्यायः 136

विदुलोपाख्यानोपसंहारः ॥ 1 ॥ विदुलोपाख्यानश्रवणफलकथनम् ॥ 2 ॥
001  	मातोवाच ।
001a	नैव राज्ञा दरः कार्यो जातु कस्यांचिदापदि ।
001c	अथ चेदपि दीर्णः स्यान्नैव वर्तेत दीर्णवत् ॥
002a	दीर्णं हि दृष्ट्वा राजानं सर्वमेवानुदीर्यते ।
002c	राष्ट्रं बलममात्याश्च पृथक्कुर्वन्ति ते मतीः ॥
003a	शत्रुनेके प्रपद्यन्ते प्रजहत्यपरे पुनः ।
003c	अन्ये तु प्रजिहीर्षन्ति ये पुरस्ताद्विमानिताः ॥
004a	य एवात्यन्तसुहृदस्त एनं पर्युपासते ।
004c	अशक्तयः स्वस्तिकामा बद्धवत्सा इला इव ॥
005a	शोचन्तमनुशोचन्ति पतितानिव बान्धवान् ।
005c	अपि ते पूजिताः पूर्वमपि ते सुहृदो मताः ॥
006a	ये राष्ट्रमभिमन्यन्ते राज्ञो व्यसनमीयुषः ।
006c	मा दीदरस्त्वं सुहृदो मा त्वां दीर्णं प्रहासिषुः ॥
007a	प्रभावं पौरुषं बुद्धिं जिज्ञासन्त्या मया तव ।
007c	विदधत्या समाश्वासमुक्तं तेजोविवृद्धये ॥
008a	यदेतत्संविजानासि यदि सम्यग्ब्रवीम्यहम् ।
008c	कृत्वा सौम्यमिवात्मानं जयायोत्तिष्ठ सञ्जय ॥
009a	अस्ति नः कोशनिचयो महानविदितस्तव ।
009ca	तमहं वेद नान्यस्तमुपसंपादयामि ते ॥
010a	सन्ति नैकशता भूयः सुहृदस्तव सञ्जय ।
010c	सुखदुःखसहा वीर सङ्ग्रामादनिवर्तिनः ॥
011a	तादृशा हि सहाया वै पुरुषस्य बुभूषतः ।
011c	इष्टं जिहीर्षतः किञ्चित्सचिवाः शत्रुकर्शन ॥
012a	तस्यास्त्वीदृशकं वाक्यं श्रुत्वापि स्वल्पचेतसः ।
012c	तमस्त्वपागमत्तस्य सुचित्रार्थपदाक्षरम् ॥
013  	पुत्र उवाच ।
013a	उदके नौरियं धार्या वक्तव्यं प्रवणे मया ।
013c	यस्य मे भवती नेत्री भविष्यद्भूतिदर्शिनी ॥
014a	अहं हि वचनं त्वत्तः शुश्रूषुरपरापरम् ।
014c	किञ्चित्किञ्चित्प्रतिवदंस्तूष्णीमासं मुहुर्मुहुः ॥
015a	अतृप्यन्नमृतस्येव कृच्छ्राल्लब्धस्य बान्धवात् ।
015c	उद्यच्छाम्येष शत्रूणां नियमार्थं जायय च ॥
016  	कुन्त्युवाच ।
016a	सदश्व इव स क्षिप्तः प्रणुन्नो वाक्यसायकैः ।
016c	तच्चकार तथा सर्वं यथावदनुशासनम् ॥
017a	इदमुद्धर्षणं भीमं तेजोवर्धनमुत्तमम् ।
017c	राजानं श्रावयेन्मन्त्री सीदन्तं शत्रुपीडितम् ॥
018a	जयो नामेतिहासोऽयं श्रोतव्यो विजिगीषुणा ।
018c	महीं विजयते क्षिप्रं श्रुत्वा शत्रूंश्च मर्दति ॥
019a	इदं पुंसवनं चैव वीराजननमेव च ।
019c	अभीक्ष्णं गर्भिणी श्रुत्वा ध्रुवं वीरं प्रजायते ॥
020a	विद्याशूरं तपःशूरं दानशूरं तपस्विनम् ।
020c	ब्राह्म्या श्रिया दीप्यमानं साधुवादे च संमतम् ॥
021a	अर्चिष्मन्तं बलोपेतं महाभागं महारथम् ।
021c	धृतिमन्तमनाधृष्यं जेतारमपराजितम् ॥
022a	नियन्तारमसाधूनां गोप्तारं धर्मचारिणाम् ।
022c	ईदृशं क्षत्रिया सूते वीरं सत्यपराक्रमम् ॥ ॥

इति श्रीमन्महाभारते उद्योगपर्वणि भगवद्यानपर्वणि षट्त्रिंशदधिकशततमोऽध्यायः ॥

5-136-1 दरो भयम् ॥ 5-136-4 इला धेनवः ॥ 5-136-10 शतार्हा अनिवर्तिन इति कo खo पाठः । शतार्हाः शतवेतनयोग्या इति रत्नगर्भः ॥ 5-136-12 स्वल्पचेतसोपि तस्य तमोपागमदिति संबन्धः ॥ 5-136-13 उदके भूरियं धार्या मर्तव्यं प्रवणे मया इति झo पाठः । तत्रायमर्थः । उदके मज्जन्तीव भूः पित्र्यं राज्यं ।(धूरिति पाठेपि स एवार्थः) इयं मया धार्या मग्नं राज्यं वा उद्धर्तव्यम् । प्रवणे प्रपाते वा युद्धाख्ये वा मर्तव्यं नतु एवमेव निर्व्यापारेण स्थेयम् । नेत्री शिक्षयित्री । उदके सूर्यवद्यस्मिन्सक्तव्यं प्रवणे मया इति डo पाठः ॥ 5-136-14 अपरापरं उत्तरोत्तरम् । प्रतिवदन् प्रतिकूलं वदन् ॥ 5-136-15 बान्धवात् बन्धुतः । उद्यच्छामि उद्यमं करोमि । नियमार्थं निग्रहार्थम् ॥ 5-136-19 पुंसवनं पुत्रप्रसवकरम् ॥
