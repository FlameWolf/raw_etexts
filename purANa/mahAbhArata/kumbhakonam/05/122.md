अध्यायः 122

स्वदौहित्रादिदत्तपुण्यफलप्रभावेण पुनर्ययातेः स्वर्गगमनम् ॥ 1 ॥
KK-05-06-122-001  	नारद उवाच ।
KK-05-06-122-001a	प्रत्यभिज्ञातमात्रोऽथ सद्भिस्तैर्नरपुङ्गवः ।
KK-05-06-122-001c	समारुरोह नृपतिरस्पृशन्वसुधातलम् ।
KK-05-06-122-001e	ययातिर्दिव्यसंस्थानो बभूव विगतज्वरः ॥
KK-05-06-122-002a	दिव्यमाल्याम्बरधरो दिव्याभरणभूषितः ।
KK-05-06-122-002c	दिव्यगन्धगुणोपेतो न पृथ्वीमस्पृशत्पदा ॥
KK-05-06-122-003a	ततो वसुमनाः पूर्वमुच्चैरुच्चारयन्वचः ।
KK-05-06-122-003c	ख्यातो दानपतिर्लोके व्याजहार नृपं तदा ॥
KK-05-06-122-004a	प्राप्तवानस्मि यल्लोके सर्ववर्णेष्वगर्हया ।
KK-05-06-122-004c	तदप्यथ च दास्यामि तेन संयुज्यतां भवान् ॥
KK-05-06-122-005a	यत्फलं दानशीलस्य क्षमाशीलस्य यत्फलम् ।
KK-05-06-122-005c	यच्च मे फलमाधाने तेन संयुज्यतां भवान् ॥
KK-05-06-122-006a	ततः प्रतर्दनोऽप्याह वाक्यं क्षत्रियपुङ्गवः ।
KK-05-06-122-006c	यथा धर्मरतिर्नित्यं नित्यं युद्धपरायणः ॥
KK-05-06-122-007a	प्राप्तवानस्मि यल्लोके क्षत्रवंशोद्भवं यशः ।
KK-05-06-122-007c	वीरशब्दफलं चैव तेन संयुज्यतां भवान् ।
KK-05-06-122-007e	यथा धर्मेरतिर्नित्यं तेन सत्येन खं व्रज ॥
KK-05-06-122-008a	शिबिरौशीनरो धीमानुवाच मधुरां गिरम् ।
KK-05-06-122-008c	यथा बालेषु नारीषु वैवाह्येषु तथैव च ॥
KK-05-06-122-009a	सङ्गरेषु निपातेषु तथा तद्व्यसनेषु च ।
KK-05-06-122-009c	अनृतं नोक्तपूर्वं मे तेन सत्येन खं व्रज ॥
KK-05-06-122-010a	यथा प्राणांश्च राज्यं च राजन्कामसुखानि च ।
KK-05-06-122-010c	त्यजेयं न पुनः सत्यं तेन सत्येन खं व्रज ॥
KK-05-06-122-011a	यथा सत्येन मे धर्मो यथा सत्येन पावकः ।
KK-05-06-122-011c	प्रीतः शतक्रतुश्चैव तेन सत्येन खं व्रज ॥
KK-05-06-122-012a	अष्टकस्त्वथ राजर्षिः कौशिको माधवीसुतः ।
KK-05-06-122-012c	अनेकशतयज्वानं नाहुषं प्राह धर्मवित् ॥
KK-05-06-122-013a	शतशः पुण्डरीका मे गोसवाश्चरिताः प्रभो ।
KK-05-06-122-013c	क्रतवो वाजपेयाश्च तेषां फलमवाप्नुहि ॥
KK-05-06-122-014a	न मे रत्नानि न धनं न तथाऽन्ये परिच्छदा ।
KK-05-06-122-014c	क्रतुष्वनुपयुक्तानि तेन सत्येन खं व्रज ॥
KK-05-06-122-015  	नारद उवाच ।
KK-05-06-122-015a	यथायथा हि जल्पन्ति दौहित्रास्तं नराधिपम् ।
KK-05-06-122-015c	तथतथा वसुमतीं त्यक्त्वा राजा दिवं ययौ ॥
KK-05-06-122-016a	एवं सर्वे समस्तैस्ते राजानः सुकृतैस्तदा ।
KK-05-06-122-016c	ययातिं स्वर्गतो भ्रष्टं तारयामासुरञ्जसा ॥
KK-05-06-122-017a	दौहित्राः स्वेन धर्मेण यज्ञदानकृतेन वै ।
KK-05-06-122-017c	चतुर्षु राजवंशेषु संभूताः कुलवर्धनाः ।
KK-05-06-122-017e	मातामहं महाप्राज्ञं दिवमारोपयन्त ते ॥
KK-05-06-122-018  	राजान ऊचुः ।
KK-05-06-122-018a	राजधर्मगुणोपेताः सर्वधर्मगुणान्विताः ।
KK-05-06-122-018c	दौहित्रास्ते वयं राजन्दिवमारोह पार्थिव ॥ ॥

इति श्रीमन्महाभारते उद्योगपर्वणि भगवद्यानपर्वणि द्वाविंशत्यधिकशततमोऽध्यायः ॥

5-122-1 प्रत्यभिज्ञातेति ॥ 5-122-5 आधाने अग्र्याधानोपलक्षिते श्रौतधर्मे ॥ 5-122-9 आपत्सु सङ्कटेषु । व्यसनेषु द्यूतादिषु । खं स्वर्गम् ॥
