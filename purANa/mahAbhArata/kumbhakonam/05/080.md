अध्यायः 080

सहदेवेन श्रीकृष्णं प्रति कुरूणां शमाभिसन्धावपि युद्धपक्षस्यैव स्थापनकथनम् ॥ 1 ॥ सात्यकिना सहदेवपक्षानुमोदने योधानां हर्षात्सिंहनादः ॥ 2 ॥
KK05-06-080-001	सहदेव उवाच 
KK05-06-080-001a	यदेतत्कथितं राज्ञा धर्म एष सनातनः ।
KK05-06-080-001c	यथा च युद्धमेव स्यात्तथा कार्यमरिन्दम ॥
KK05-06-080-002a	यदि प्रशममिच्छेयुः कुरवः पाण्डवैः सह ।
KK05-06-080-002c	तथापि युद्धं दाशार्ह योजयेथाः सहैव तैः ॥
KK05-06-080-003a	कथं नु दृष्ट्वा पाञ्चालीं तथा कृष्ण सभागताम् ।
KK05-06-080-003c	अवधेन प्रशाम्येत मम मन्युः सुयोधने ॥
KK05-06-080-004a	यदि भीमार्जुनौ कृष्ण धर्मराजश्च धार्मिकः ।
KK05-06-080-004c	धर्ममुत्सृज्य तेनाहं योद्धुमिच्छामि संयुगे ॥
KK05-06-080-005a	ब्रूहि मद्वचनं कृष्ण सुयोधनमपण्डितम् ।
KK05-06-080-005c	कृच्छ्रे वने वा वस्तव्यं पुरे वा नागसाह्वये ॥
KK05-06-080-006	सात्यकिरुवाच 
KK05-06-080-006a	सत्यमाह महाबाहो सहदेवो महामतिः ।
KK05-06-080-006c	दुर्योधनवधे शान्तिस्तस्य कोपस्य मे भवेत् ॥
KK05-06-080-007a	न जानासि यथा दृष्ट्वा चीराजिनधरान्वने ।
KK05-06-080-007c	तवापि मन्युरुद्भूतो दुःखितान्प्रेक्ष्य पाण्डवान् ॥
KK05-06-080-008a	तस्मान्माद्रीसुतः शूरो यदाह रणकर्कशः ।
KK05-06-080-008c	वचनं सर्वयोधानां तन्मतं पुरुषोत्तम ॥
KK05-06-080-009	वैशम्पायन उवाच 
KK05-06-080-009a	एवं वदति वाक्यं तु युयुधाने महामतौ ।
KK05-06-080-009c	सुभीमः सिंहनादोऽभूद्योधानां तत्र सर्वशः ॥
KK05-06-080-010a	सर्वे हि सर्वशो वीरास्तद्वचः प्रत्यपूजयन् ।
KK05-06-080-010c	साधुसाध्विति शैनेयं हर्षयन्तो युयुत्सवः ॥ ॥

इति श्रीमन्महाभारते उद्योगपर्वणि भगवद्यानपर्वणि अशीतितमोऽध्यायः ॥

5-80-4 यदि यद्यपि भीमादयो धार्मिकाः स्युः तथापि अहं धर्ममुत्सृज्य तेन सह योद्धुमिच्छामि ॥
