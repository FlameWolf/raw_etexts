अध्यायः 018

इन्द्रेण पुनर्देवलोकमेत्य त्रैलोक्यराज्यपालनम् ॥ 1 ॥ शल्येन इन्द्रवृत्तान्तकथनपूर्वकं युधिष्ठिरादीनाश्वास्य पुनर्दुर्योधनसमीपगमनम् ॥ 2 ॥
KK05-01-018-001	शल्य उवाच 
KK05-01-018-001a	ततः शक्रः स्तूयमानो गन्धर्वाप्सरसां गणैः ।
KK05-01-018-001c	ऐरावतं समारुह्य द्विपेन्द्रं लक्षणैर्युतम् ॥
KK05-01-018-002a	पावकः सुमहातेजा महर्षिश्च बृहस्पतिः ।
KK05-01-018-002c	यमश्च वरुणश्चैव कुबेरश्च धनेश्वरः ॥
KK05-01-018-003a	सर्वैर्देवैः परिवृतः शक्रो वृत्रनिषूदनः ।
KK05-01-018-003c	गन्धर्वैरप्सरोभिश्च यातस्त्रिभुवनं प्रभुः ॥
KK05-01-018-004a	स समेत्य महेन्द्राण्या देवराजः शतक्रतुः ।
KK05-01-018-004c	मुदा परमया युक्तः पालयामास देवराट् ॥
KK05-01-018-005a	ततः स भगवांस्तत्र अङ्गिराः समदृश्यत ।
KK05-01-018-005c	अथर्ववेदमन्त्रैश्च देवेन्द्रं समपूजयत् ॥
KK05-01-018-006a	ततस्तु भगवानिन्द्रः संहृष्टः समपद्यत ।
KK05-01-018-006c	वरं च प्रददौ तस्मै अथर्वाङ्गिरसे तदा ॥
KK05-01-018-007a	अथर्वाङ्गिरसं नाम वेदेऽस्मिन्वै भविष्यति ।
KK05-01-018-007c	उदाहरणमेतद्धि यज्ञभागं च लप्स्यसे ।
KK05-01-018-008a	एवं सम्पूज्य भगवानथर्वाङ्गिरसं तदा ।
KK05-01-018-008c	व्यसर्जयन्महाराज देवराजः शतक्रतुः ॥
KK05-01-018-009a	सम्पूज्य सर्वांस्त्रिदशानृषींश्चापि तपोधनान् ।
KK05-01-018-009c	इन्द्रः प्रमुदितो राजन्धर्मेणापालयत्प्रजाः ॥
KK05-01-018-010a	एवं दुःखमनुप्राप्तमिन्द्रेण सह भार्यया ।
KK05-01-018-010c	अज्ञातवासश्च कृतः शत्रूणां वधकाङ्क्षया ॥
KK05-01-018-011a	नात्र मन्युस्त्वया कार्यो यत्क्लिष्टोऽसि महावने ।
KK05-01-018-011c	द्रौपद्या सह राजेन्द्र भ्रातृभिश्च महात्मभिः ॥
KK05-01-018-012a	एवं त्वमपि राजेन्द्र राज्यं प्राप्स्यसि भारत ।
KK05-01-018-012c	वृत्रं हत्वा यथा प्राप्तः शक्रः कौरवनन्दन ॥
KK05-01-018-013a	दुराचारश्च नहुषो ब्रह्वद्विट् पापचेतनः ।
KK05-01-018-013c	अगस्त्यशापाभिहतो विनष्टः शाश्वतीः समाः ॥
KK05-01-018-014a	एवं तव दुरात्मानः शत्रवः शत्रुसूदन ।
KK05-01-018-014c	क्षिप्रं नाशं गमिष्यन्ति कर्णदुर्योधनादयः ॥
KK05-01-018-015a	ततः सागरपर्यन्तां भोक्ष्यसे मेदिनीमिमाम् ।
KK05-01-018-015c	भ्रातृभिः सहितो वीर द्रौपद्या च सहानया ॥
KK05-01-018-016a	उपाख्यानमिदं शक्रविजयं वेदसम्मितम् ।
KK05-01-018-016c	राज्ञा व्यूढेष्वनीकेषु श्रोतव्यं जयमिच्छता ॥
KK05-01-018-017a	तस्मात्संश्रावयामि त्वां विजयं जयतां वर ।
KK05-01-018-017c	संस्तूयमाना वर्धन्ते महात्मानो युधिष्ठिर ॥
KK05-01-018-018a	क्षत्रियाणामभावोयं युधिष्ठिर महात्मनाम् ।
KK05-01-018-018c	दुर्योधनापराधेन भीमार्जुनबलेन च ॥
KK05-01-018-019ac	सङ्ग्रामे सङ्क्षयो घोरो भविष्यत्यचिरादिव ॥
KK05-01-018-020a	आख्यानमिन्द्रविजयं य इदं नियतः पठेत् ।
KK05-01-018-020c	धूतपाप्मा जितस्वर्गः परत्रेह च मोदते ॥
KK05-01-018-021a	न चारिजं भयं तस्य नापुत्रो वा भवेन्नरः ।
KK05-01-018-021c	नापदं प्राप्नुयात्काञ्चिद्दीर्घमायुश्च विन्दति ।
KK05-01-018-021e	सर्वत्र जयमाप्नोति न कदाचित्पराजयम् ॥
KK05-01-018-022	वैशम्पायन उवाच 
KK05-01-018-022a	एवमाश्वासितो राजा शल्येन भरतर्षभ ।
KK05-01-018-022c	पूजयामास विधिवच्छल्यं धर्मभृतां वरः ॥
KK05-01-018-023a	श्रुत्वा तु शल्यवचनं कुन्तीपुत्रो युधिष्ठिरः ।
KK05-01-018-023c	प्रत्युवाच महाबाहुर्मद्रराजमिदं वचः ॥
KK05-01-018-024a	भवान्कर्णस्य सारथ्यं करिष्यति न संशयः ।
KK05-01-018-024c	तत्र तेजोवधः कार्यः कर्णस्यार्जुनसंस्तवैः ॥
KK05-01-018-025	शल्य उवाच 
KK05-01-018-025a	एवमेतत्करिष्यामि यथा मां सम्प्रभाषसे ।
KK05-01-018-025c	यच्चान्यदपि शक्ष्यामि तत्करिष्याम्यहं तव ॥
KK05-01-018-026	वैशम्पायन उवाच 
KK05-01-018-026a	ततस्त्वामन्त्र्य कौन्तेयाञ्छल्यो मद्राधिपस्तदा ।
KK05-01-018-026c	जगाम सबलः श्रीमान्दुर्योधनमरिन्दम ॥ ॥

इति श्रीमन्महाभारते उद्योगपर्वणि सेनोद्योगपर्वणि अष्टादशोऽध्यायः ॥
