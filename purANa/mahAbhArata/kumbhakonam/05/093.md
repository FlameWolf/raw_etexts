अध्यायः 093

श्रीकृष्णेन विदुरवचनानुमोदनपूर्वकं स्वागमनस्य लोकपरिवादपरिहारार्थत्वकथनम् ॥ 1 ॥
KK05-06-093-001	`वैशम्पायन उवाच 
KK05-06-093-001a	विदुरस्य वचः श्रुत्वा प्रश्रितं पुरुषोत्तमः ।
KK05-06-093-001c	इदं होवाच वचनं मधुरं मधुसूदनः ॥'
KK05-06-093-002	श्रीभगवानुवाच 
KK05-06-093-002a	यथा ब्रूयान्महाप्राज्ञो यथा ब्रूयाद्विचक्षणः ।
KK05-06-093-002c	यथा वाच्यस्त्वद्विधेन भवता मद्विधः सुहृत् ॥
KK05-06-093-003a	धर्मार्थयुक्तं तथ्यं च यथा त्वय्युपपद्यते ।
KK05-06-093-003c	तथा वचनमुक्तोऽस्ति त्वयैतत्पितृमातृवत् ॥
KK05-06-093-004a	सत्यं प्राप्तं च युक्तं वाऽप्येवमेव यथाऽऽत्थ माम् ।
KK05-06-093-004c	शृणुष्वागमने हेतुं विदुरावहितो मम ॥
KK05-06-093-005a	दौरात्म्यं धार्तराष्ट्रस्य क्षत्रियाणां च वैरिताम् ।
KK05-06-093-005c	सर्वमेतदहं जानन्क्षत्तः प्राप्तोऽद्य कौरवान् ॥
KK05-06-093-006a	पर्यस्तां पृथिवीं सर्वां साश्वां सरथकुञ्जराम् ।
KK05-06-093-006c	यो मोचयेन्मृत्युपाशात्प्राप्नुयाद्धर्ममुत्तमम् ॥
KK05-06-093-007a	धर्मकार्यं यतञ्शक्त्या नो चेत्प्राप्नोति मानवः ।
KK05-06-093-007c	प्राप्तो भवति तत्पुण्यमत्र मे नास्ति संशयः ॥
KK05-06-093-008a	मनसा चिन्तयन्पापं कर्मणा नातिरोचयन् ।
KK05-06-093-008c	न प्राप्नोति फलं तस्येत्येवं धर्मविदो विदुः ॥
KK05-06-093-009a	सोऽहं यतिष्ये प्रशमं क्षत्तः कर्तुममायया ।
KK05-06-093-009c	कुरूणां सृञ्जयानां च सङ्ग्रामे विनशिष्यताम् ॥
KK05-06-093-010a	सेयमापन्महाघोरा कुरुष्वेव समुत्थिता ।
KK05-06-093-010c	कर्णदुर्योधनकृता सर्वे ह्येते तदन्वयाः ॥
KK05-06-093-011a	व्यसने क्लिश्यमानं हि यो मित्रं नाभिपद्यते ।
KK05-06-093-011c	अनुनीय यथाशक्ति तं नृशंसं विदुर्बुधाः ॥
KK05-06-093-012a	आकेशग्रहणान्मित्रमकार्यात्सन्निवर्तयन् ।
KK05-06-093-012c	अवाच्यः कस्यचिद्भवति कृतयत्नो यथाबलम् ॥
KK05-06-093-013a	तत्समर्थं शुभं वाक्यं धर्मार्थसहितं हितम् ।
KK05-06-093-013c	धार्तराष्ट्रः सहामात्यो ग्रहीतुं विदुरार्हति ॥
KK05-06-093-014a	हितं हि धार्तराष्ट्राणां पाण्डवानां तथैव च ।
KK05-06-093-014c	पृथिव्यां क्षत्रियाणां च यतिष्येऽहममायया ॥
KK05-06-093-015a	हिते प्रयतमानं मां शङ्केद्दुर्योधनो यदि ।
KK05-06-093-015c	हृदयस्य च मे प्रीतिरानृण्यं च भविष्यति ॥
KK05-06-093-016a	ज्ञातीनां हि मिथो भेदे यन्मित्रं नाभिपद्यते ।
KK05-06-093-016c	सर्वयत्नेन माध्यस्थ्यं न तन्मित्रं विदुर्बुधाः ॥
KK05-06-093-017a	न मां ब्रूयुरधर्मिष्ठा मूढा ह्यसुहृदस्तथा ।
KK05-06-093-017c	शक्तो नावारयत्कृष्णः संरब्धान्कुरुपाण्डवान् ॥
KK05-06-093-018a	उभयोः साधयन्नर्थमहामागत इत्युत ।
KK05-06-093-018c	तत्र यत्नमहं कृत्वा गच्छेयं नृष्ववाच्यताम् ॥
KK05-06-093-019a	मम धर्मार्थयुक्तं हि श्रुत्वा वाक्यमनामयम् ।
KK05-06-093-019c	न चेदादास्यते बालो दिष्टस्य वशमेष्यति ॥
KK05-06-093-020a	अहापयन्पाण्डवार्थं यथावच्छमं कुरूणां यदि चाचरेयम् ।
KK05-06-093-020c	पुण्यं च मे स्याच्चरितं महात्मन्मुच्येरंश्च कुरवो मृत्युपाशात् ॥
KK05-06-093-021a	अपि वाचं भाषमाणस्य काव्यां धर्मारामामर्थवतीमहिंस्राम् ।
KK05-06-093-021c	अवेक्षेरन्धार्तराष्ट्राः शमार्थं मां च प्राप्तं कुरवः पूजयेयुः ॥
KK05-06-093-022a	न चापि मम पर्याप्ताः सहिताः सर्वपार्थिवाः ।
KK05-06-093-022c	क्रुद्धस्य प्रमुखे स्थातुं सिंहस्येवेतरे मृगाः ॥
KK05-06-093-023	वैशम्पायन उवाच 
KK05-06-093-023a	इत्येवमुक्त्वा वचनं वृष्णीनामृषभस्तदा ।
KK05-06-093-023c	शयने सुखसंस्पर्शे शिश्ये यदुसुखावहः ॥ ॥

इति श्रीमन्महाभारते उद्योगपर्वणि भगवद्यानपर्वणि त्रिनवतितमोऽध्यायः ॥

5-93-6 पर्यस्ताम् अन्यथाभूताम् ॥ 5-93-7 यतन् यतमानः ॥ 5-93-13 हितं कर्तुमिति शेषः  ॥
