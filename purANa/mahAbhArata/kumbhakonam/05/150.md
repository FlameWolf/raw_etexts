अध्यायः 150

कृष्णेन पाण्डवान्प्रति भीष्मादिवचनमवधूय समुत्थितेन दुर्योधनेन चोदितानां राज्ञां भीष्मं पुरस्कृत्य सेनाभिः सह कुरुक्षत्रेप्रस्थानकथनम् ॥ 1 ॥ तथा स्वेन सामादित्रयप्रयोगेऽप्यवशीभूते दुर्योधने दण्डस्यैव प्रयोक्तव्यत्वकथनम् ॥ 2 ॥
KK-05-06-150-001  	भगवानुवाच ।
KK-05-06-150-001a	एवमुक्ते तु भीष्मेण द्रोणेन विदुरेण च ।
KK-05-06-150-001c	गान्धार्या धृतराष्ट्रेण न वै मन्दोऽन्वबुद्ध्यत ॥
KK-05-06-150-002a	अवधूयोत्थितो मन्दः क्रोधसंरक्तलोचनः ।
KK-05-06-150-002c	अन्वद्रवन्त तं पश्चाद्राजानस्त्यक्तजीविताः ॥
KK-05-06-150-003a	आज्ञापयच्च राज्ञस्तान्पार्थिवान्नष्टचेतसः ।
KK-05-06-150-003c	प्रयात वै कुरुक्षेत्रं पुष्योऽद्येति पुनः पुनः ॥
KK-05-06-150-004a	ततस्ते पृथिवीपालाः प्रययुः सहसैनिकाः ।
KK-05-06-150-004c	भीष्मं सेनापतिं कृत्वा संहृष्टाः कालचोदिताः ॥
KK-05-06-150-005a	अक्षौहिण्यो दशैका च कौरवाणां समागताः ।
KK-05-06-150-005c	तासां प्रमुखतो भीष्मस्तालकेतुर्व्यरोचत ॥
KK-05-06-150-006a	यदत्र युक्तं प्राप्तं च तद्विधत्स्व विशांपते ।
KK-05-06-150-006c	उक्तं भीष्मेण यद्वाक्यं द्रोणेन विदुरेण च ॥
KK-05-06-150-007a	गान्धार्या धृतराष्ट्रेण समक्षं मम भारत ।
KK-05-06-150-007c	एतत्ते कथितं राजन्यद्वृत्तं कुरुसंसदि ॥
KK-05-06-150-008a	साम चादौ प्रयुक्तं मे राजन्सौभ्रात्रमिच्छता ।
KK-05-06-150-008c	अभेदायास्य वंशस्य प्रजानां च विवृद्धये ॥
KK-05-06-150-009a	पुनर्भेदश्च मे युक्तो यदा साम न गृह्यते ।
KK-05-06-150-009c	कर्मानुकीर्तनं चैव देवमानुषसंहितम् ॥
KK-05-06-150-010a	यदा नाद्रियते वाक्यं सामपूर्वं सुयोधनः ।
KK-05-06-150-010c	तदा मया समानीय भेदिताः सर्वपार्थिवाः ॥
KK-05-06-150-011a	अद्भुतानि च घोराणि दारुणानि च भारत ।
KK-05-06-150-011c	अमानुषाणि कर्माणि दर्शितानि मया विभो ॥
KK-05-06-150-012a	निर्भर्त्सयित्वा राज्ञस्तांस्तृणीकृत्य सुयोधनम् ।
KK-05-06-150-012c	राधेयं भीषयित्वा च सौबलं च पुनः पुनः ॥
KK-05-06-150-013a	द्यूततो धार्तराष्ट्राणां निन्दां कृत्वा तथा पुनः ।
KK-05-06-150-013c	भेदयित्वा नृपास्नर्वान्वाग्भिर्मन्त्रेम चासकृत् ॥
KK-05-06-150-014a	पुनः सामाभिसंयुक्तं संप्रदानमथाब्रुवम् ।
KK-05-06-150-014c	अभेदात्कुरुवंशस्य कार्ययोगात्तथैव च ॥
KK-05-06-150-015a	ते शूरा धृतराष्ट्रस्य भीष्मस्य विदुरस्य च ।
KK-05-06-150-015c	तिष्ठेयुः पाण्डवाः सर्वे हित्वा मानमधश्चराः ॥
KK-05-06-150-016a	प्रयच्छन्तु च ते राज्यमनीशास्ते भवन्तु च ।
KK-05-06-150-016c	यथाह राजा गाङ्गेयो विदुरश्च हितं तव ॥
KK-05-06-150-017a	सर्वं भवतु ते राज्यं पञ्च ग्रामान्विसर्जय ।
KK-05-06-150-017c	अवश्यं भरणीया हि पितुस्ते राजसत्तम ॥
KK-05-06-150-018a	एवमुक्तोऽपि दुष्टात्मा नैव भागं व्यमुञ्चत ।
KK-05-06-150-018c	दण्डं चतुर्थं पश्यामि तेषु पापेषु नान्यथा ॥
KK-05-06-150-019a	निर्याताश्च विनाशाय कुरुक्षेत्रं नराधिपाः ।
KK-05-06-150-019c	एतत्ते कथितं राजन्यद्वृत्तं कुरुसंसदि ॥
KK-05-06-150-020ac	न ते राज्यं प्रयच्छन्ति विना युद्धेन पाण्डव ।
KK-05-06-150-020c	विनाशहेतवः सर्वे प्रत्युपस्थितमृत्यवः ॥ ॥

इति श्रीमन्महाभारते उद्योगपर्वणि भगवद्यानपर्वणि पञ्चाशदधिकशततमोऽध्यायः ॥
