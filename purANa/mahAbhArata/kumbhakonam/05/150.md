अध्यायः 150

कृष्णेन पाण्डवान्प्रति भीष्मादिवचनमवधूय समुत्थितेन दुर्योधनेन चोदितानां राज्ञां भीष्मं पुरस्कृत्य सेनाभिः सह कुरुक्षत्रेप्रस्थानकथनम् ॥ 1 ॥ तथा स्वेन सामादित्रयप्रयोगेऽप्यवशीभूते दुर्योधने दण्डस्यैव प्रयोक्तव्यत्वकथनम् ॥ 2 ॥
001  	भगवानुवाच ।
001a	एवमुक्ते तु भीष्मेण द्रोणेन विदुरेण च ।
001c	गान्धार्या धृतराष्ट्रेण न वै मन्दोऽन्वबुद्ध्यत ॥
002a	अवधूयोत्थितो मन्दः क्रोधसंरक्तलोचनः ।
002c	अन्वद्रवन्त तं पश्चाद्राजानस्त्यक्तजीविताः ॥
003a	आज्ञापयच्च राज्ञस्तान्पार्थिवान्नष्टचेतसः ।
003c	प्रयात वै कुरुक्षेत्रं पुष्योऽद्येति पुनः पुनः ॥
004a	ततस्ते पृथिवीपालाः प्रययुः सहसैनिकाः ।
004c	भीष्मं सेनापतिं कृत्वा संहृष्टाः कालचोदिताः ॥
005a	अक्षौहिण्यो दशैका च कौरवाणां समागताः ।
005c	तासां प्रमुखतो भीष्मस्तालकेतुर्व्यरोचत ॥
006a	यदत्र युक्तं प्राप्तं च तद्विधत्स्व विशांपते ।
006c	उक्तं भीष्मेण यद्वाक्यं द्रोणेन विदुरेण च ॥
007a	गान्धार्या धृतराष्ट्रेण समक्षं मम भारत ।
007c	एतत्ते कथितं राजन्यद्वृत्तं कुरुसंसदि ॥
008a	साम चादौ प्रयुक्तं मे राजन्सौभ्रात्रमिच्छता ।
008c	अभेदायास्य वंशस्य प्रजानां च विवृद्धये ॥
009a	पुनर्भेदश्च मे युक्तो यदा साम न गृह्यते ।
009c	कर्मानुकीर्तनं चैव देवमानुषसंहितम् ॥
010a	यदा नाद्रियते वाक्यं सामपूर्वं सुयोधनः ।
010c	तदा मया समानीय भेदिताः सर्वपार्थिवाः ॥
011a	अद्भुतानि च घोराणि दारुणानि च भारत ।
011c	अमानुषाणि कर्माणि दर्शितानि मया विभो ॥
012a	निर्भर्त्सयित्वा राज्ञस्तांस्तृणीकृत्य सुयोधनम् ।
012c	राधेयं भीषयित्वा च सौबलं च पुनः पुनः ॥
013a	द्यूततो धार्तराष्ट्राणां निन्दां कृत्वा तथा पुनः ।
013c	भेदयित्वा नृपास्नर्वान्वाग्भिर्मन्त्रेम चासकृत् ॥
014a	पुनः सामाभिसंयुक्तं संप्रदानमथाब्रुवम् ।
014c	अभेदात्कुरुवंशस्य कार्ययोगात्तथैव च ॥
015a	ते शूरा धृतराष्ट्रस्य भीष्मस्य विदुरस्य च ।
015c	तिष्ठेयुः पाण्डवाः सर्वे हित्वा मानमधश्चराः ॥
016a	प्रयच्छन्तु च ते राज्यमनीशास्ते भवन्तु च ।
016c	यथाह राजा गाङ्गेयो विदुरश्च हितं तव ॥
017a	सर्वं भवतु ते राज्यं पञ्च ग्रामान्विसर्जय ।
017c	अवश्यं भरणीया हि पितुस्ते राजसत्तम ॥
018a	एवमुक्तोऽपि दुष्टात्मा नैव भागं व्यमुञ्चत ।
018c	दण्डं चतुर्थं पश्यामि तेषु पापेषु नान्यथा ॥
019a	निर्याताश्च विनाशाय कुरुक्षेत्रं नराधिपाः ।
019c	एतत्ते कथितं राजन्यद्वृत्तं कुरुसंसदि ॥
020ac	न ते राज्यं प्रयच्छन्ति विना युद्धेन पाण्डव ।
020c	विनाशहेतवः सर्वे प्रत्युपस्थितमृत्यवः ॥ ॥

इति श्रीमन्महाभारते उद्योगपर्वणि भगवद्यानपर्वणि पञ्चाशदधिकशततमोऽध्यायः ॥
