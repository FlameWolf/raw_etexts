अध्यायः 166

भीष्मेण दुर्योधनसेनायां रथातिरथसंख्यानम् ॥ 1 ॥
KK-05-09-166-001   	भीष्म उवाच ।
KK-05-09-166-001a	सुदक्षिणस्तु काम्भोजो रथ एकगुणो मतः ।
KK-05-09-166-001c	तवार्थसिद्धिमाकाङ्क्षन्योत्स्यते समरे परैः ॥
KK-05-09-166-002a	एतस्य रथसिंहस्य तवार्थे राजसत्तम ।
KK-05-09-166-002c	पराक्रमं यथेन्द्रस्य द्रक्ष्यन्ति कुरवो युधि ॥
KK-05-09-166-003a	एतस्य रथवंशे हि तिग्मवेगप्रहारिणः ।
KK-05-09-166-003c	काम्भोजानां महाराज शलभानामिवायतिः ॥
KK-05-09-166-004a	नीलो माहिष्यतीवासी नीलवर्मा रथस्तव ।
KK-05-09-166-004c	रथवंशेन कदनं शत्रूणां वै करिष्यति ॥
KK-05-09-166-005a	कृतवैरः पुरा चैव सहदेवेन मारिष ।
KK-05-09-166-005c	योत्स्यते सततं राजंस्तवार्थे कुरुनन्दन ॥
KK-05-09-166-006a	विन्दानुविन्दावावन्त्यौ संमतौ रथसत्तमौ ।
KK-05-09-166-006c	कृतिनौ समरे तात दृढवीर्यपराक्रमौ ॥
KK-05-09-166-007a	एतौ तौ पुरुषव्याघ्रौ रिपुसैन्यं प्रधक्ष्यतः ।
KK-05-09-166-007c	गदाप्रासासिनाराचैस्तोमरैश्च करच्यतैः ॥
KK-05-09-166-008a	युद्धाभिकामौ समरे क्रीडन्ताविव यूथपौ ।
KK-05-09-166-008c	यूथमध्ये महाराज विचरन्तौ कृतान्तवत् ॥
KK-05-09-166-009a	त्रिगर्ता भ्रातरः पञ्च रथोदारा मता मम ।
KK-05-09-166-009c	कृतवैराश्च पार्थैस्ते विराटनगरे तदा ॥
KK-05-09-166-010a	मकरा इव राजेन्द्र समुद्धततरङ्गिणीम् ।
KK-05-09-166-010c	गङ्गां विक्षोभयिष्यन्ति पार्थानां युधि वाहिनी ॥
KK-05-09-166-011a	ते रथाः पञ्च राजेन्द्र येषां सत्यरथो मुखम् ।
KK-05-09-166-011c	एते योत्स्यन्ति सङ्ग्रामे संस्मरन्तः पुराकृतम्॥
KK-05-09-166-012a	व्यलीकं पाण्डवेयेन भीमसेनानुजेन ह ।
KK-05-09-166-012c	दिशो विजयता राजञ्श्वेतवाहेन भारत ॥
KK-05-09-166-013a	ते हनिष्यन्ति पार्थानां तानासाद्य महारथान् ।
KK-05-09-166-013c	वरान्वरान्महेष्वासान्क्षत्रियाणां धुरंधरान् ॥
KK-05-09-166-014a	लक्ष्मणस्तव पुत्रश्च तथा दुःशासनस्य च ।
KK-05-09-166-014c	उभौ तौ पुरुषव्याघ्रौ सङ्ग्रामेष्वपलायिनौ ॥
KK-05-09-166-015a	तरुणौ सुकुमारौ च राजपुत्रौ तरस्विनौ ।
KK-05-09-166-015c	युद्धानां च विशेषज्ञौ प्रणेतारौ च सर्वशः ॥
KK-05-09-166-016a	रथौ तौ कुरुशार्दूल मतौ मे रथसत्तमौ ।
KK-05-09-166-016c	क्षत्रधर्मरतौ वीरौ महत्कर्म करिष्यतः ॥
KK-05-09-166-017a	दण्डधारो महाराज रथ एको नरर्षभ ।
KK-05-09-166-017c	योत्स्यते तव सङ्ग्रामे स्वेन सैन्येन पालितः ॥
KK-05-09-166-018a	बृहद्बलस्तथा राजा कौसल्यो रथसत्तमः ।
KK-05-09-166-018c	रथो मम मतस्तात महावेगपराक्रमः ॥
KK-05-09-166-019a	एष योत्स्यति सङ्ग्रामे स्वान्बन्धून्संप्रहर्षयन् ।
KK-05-09-166-019c	उग्रायुधो महेष्वासो धार्तराष्ट्रहिते रतः ॥
KK-05-09-166-020a	कृपः शारद्वतो रजन्रथयूथपयूथपः ।
KK-05-09-166-020c	प्रियान्प्राणान्परित्यज्य प्रधक्ष्यति रिपूंस्तव ॥
KK-05-09-166-021a	गौतमस्य महर्षेर्य आचार्यस्य शरद्वतः ।
KK-05-09-166-021c	कार्तिकेय इवाजेयः शरस्तम्बात्सुतोऽभवत् ॥
KK-05-09-166-022a	एष सेनाः सुबहुला विविधायुधकार्मुकाः ।
KK-05-09-166-022c	अग्निवत्समरे तात चरिष्यति विनिर्दहन् ॥ ॥

इति श्रीमन्महाभारते उद्योगपर्वणि रथातिरथसंख्यानपर्वणि षट्षट्यधिकशततमोऽध्यायः ॥

5-166-10 समुद्धततरङ्गिणीं उच्छ्रितपताकां सेनां उच्छ्रिततरङ्गवतीं गङ्गां च ॥
