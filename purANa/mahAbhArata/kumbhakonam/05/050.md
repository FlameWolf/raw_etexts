अध्यायः 050

धृतराष्ट्रेण पाण्डवानां किमुपजीवनेन रणोद्योग इति पृष्टस्य सञ्जयस्य पाण्डवप्रभावानुस्मरणेन मूर्छा ॥ 1 ॥ लब्धसञ्ज्ञेन सञ्जयेन पाण्डवानां कृष्णानुगृहीतस्वसामर्थ्येन राज्ञां साहाय्येन च समरोद्यम इति कथनम् ॥ 2 ॥
KK05-05-050-001	धृतराष्ट्र उवाच 
KK05-05-050-001a	किमसौ पाण्डवो राजा धर्मपुत्रोऽभ्यभाषत ।
KK05-05-050-001c	श्रुत्वेह बहुलाः सेनाः प्रीत्यर्थं नः समागताः ॥
KK05-05-050-002a	किमसौ चेष्टते सूत योत्स्यमानो युधिष्ठिरः ।
KK05-05-050-002c	के वास्य भ्रातृपुत्राणां पश्यन्त्याज्ञेप्सवो मुखम् ॥
KK05-05-050-003a	के स्विदेनं वारयन्ति युद्धाच्छाम्येति वा पुनः ।
KK05-05-050-003c	निकृत्या कोपितं मन्दैर्धर्मज्ञं धर्मचारिणम् ॥
KK05-05-050-004	सञ्जय उवाच 
KK05-05-050-004a	राज्ञो मुखमुदीक्षन्ते पाञ्चालाः पाण्डवैः सह ।
KK05-05-050-004c	युधिष्ठिरस्य भद्रं ते स सर्वाननुशास्ति च ॥
KK05-05-050-005a	पृथग्भूताः पाण्डवानां पाञ्चालानां रथव्रजाः ।
KK05-05-050-005c	आयान्तमभिनन्दन्ति कुन्तीपुत्रं युधिष्ठिरम् ॥
KK05-05-050-006a	नभः सूर्यमिवोद्यन्तं कौन्तेयं दीप्ततेजसम् ।
KK05-05-050-006c	पाञ्चालाः प्रतिनन्दन्ति तेजोराशिमिवोदितम् ॥
KK05-05-050-007a	आगोपालाविपालाश्च नन्दमाना युधिष्ठिरम् ।
KK05-05-050-007c	पाञ्चालाः केकया मत्स्याः प्रतिनन्दति पाण्डवम् ॥
KK05-05-050-008a	ब्राह्मण्यो राजपुत्र्यश्च विशां दुहितरश्च याः ।
KK05-05-050-008c	क्रीडन्त्योभिसमायान्ति पार्थं सन्नद्धमीक्षितुम् ॥
KK05-05-050-009	धृतराष्ट्र उवाच 
KK05-05-050-009a	सञ्जयाचक्ष्व येनास्मान्पाण्डवा अभ्ययुञ्जत ।
KK05-05-050-009c	धृष्टद्युम्नस्य सैन्येन सोमकानां बलेन च ॥
KK05-05-050-010	वैशम्पायन उवाच 
KK05-05-050-010a	गावल्गणिस्तु तत्पृष्टः सभायां कुरुसंसदि ।
KK05-05-050-010c	निःश्वस्य सुभृशं दीर्घं मुहुः सञ्चिन्तयन्निव ॥
KK05-05-050-011a	तत्रानिमित्ततो दैवात्सूतं कश्मलमाविशत् ।
KK05-05-050-011c	तदाचचक्षे विदुरः सभायां राजसंसदि ॥
KK05-05-050-012a	सञ्जयोऽयं महाराज मूर्छितः पतितो भुवि ।
KK05-05-050-012c	वाचं न सृजते काञ्चिद्धीनप्रज्ञोऽल्पचेतनः ॥
KK05-05-050-013	धृतराष्ट्र उवाच 
KK05-05-050-013a	अपश्यत्सञ्जयो नूनं कुन्तीपुत्रान्महारथान् ।
KK05-05-050-013c	तैरस्य पुरुषव्याघ्रैर्भृशमुद्वेजितं मनः ॥
KK05-05-050-014	वैशम्पायन उवाच 
KK05-05-050-014a	सञ्जयश्चेतनां लब्ध्वा प्रत्याश्वस्येदमब्रवीत् ।
KK05-05-050-014c	धृतराष्ट्रं महाराज सभायां कुरुसंसदि ॥
KK05-05-050-015	सञ्जय उवाच 
KK05-05-050-015a	दृष्टवानस्मि राजेन्द्र कुन्तीपुत्रान्महारथान् ।
KK05-05-050-015c	मत्स्यराजगृहावासनिरोधेनावकर्शितान् ॥
KK05-05-050-016a	शृणु र्यैर्हि महाराज पाण्डवा अभ्ययुञ्जत ।
KK05-05-050-016c	धृष्टद्युम्नेन वीरेण युद्धे वस्तेऽभ्ययुञ्जत ॥
KK05-05-050-017a	यो नैव रोषान्न भयान्न लोभान्नार्थकारणात् ।
KK05-05-050-017c	न हेतुवादाद्धर्मात्मा सत्यं जह्यात्कदाचन ॥
KK05-05-050-018a	यः प्रमाणं महाराज धर्मे धर्मभृतां वरः ।
KK05-05-050-018c	अजातशत्रुणा तेन पाण्डवा अभ्ययुञ्जत ॥
KK05-05-050-019a	यस्य बाहुबले तुल्यः पृथिव्यां नास्ति कश्चन ।
KK05-05-050-019c	यो वै सर्वान्महीपालान्वशे चक्रे धनुर्धरः ।
KK05-05-050-019e	यः काशीनङ्गमगधान्कलिङ्गांश्च युधाजयत् ॥
KK05-05-050-020a	तेन वो भीमसेनेन पाण्डवा अभ्ययुञ्जत ।
KK05-05-050-020c	यस्य वीर्येण सहसा चत्वारो भुवि पाण्डवाः ॥
KK05-05-050-021a	निःसृत्य जतुगेहाद्वै हिडिम्बात्पुरुषादकात् ।
KK05-05-050-021c	यश्चैषामभवद्द्वीपः कुन्तीपुत्रो वृकोदरः ॥
KK05-05-050-022a	याज्ञसेनीमथो यत्र सिन्धुराजोपकृष्टवान् ।
KK05-05-050-022c	तत्रैषामभवद्द्वीपः कुन्तीपुत्रो वृकोदरः ॥
KK05-05-050-023a	यश्च तान्सङ्गतान्सर्वान्पाण्डवान्वारणावते ।
KK05-05-050-023c	दह्यतो मोचयामास तेन वस्तेऽभ्ययुञ्जत ॥
KK05-05-050-024a	कृष्णायां चरता प्रीतिं येन क्रोधवशा हताः ।
KK05-05-050-024c	प्रविश्य विषमं घोरं पर्वतं गन्धमादनम् ॥
KK05-05-050-025a	यस्य नागायुतैर्वीर्यं भुजयोः सारमर्पितम् ।
KK05-05-050-025c	तेन वो भीमसेनेन पाण्डवा अभ्ययुञ्जत ॥
KK05-05-050-026a	कृष्णद्वितीयो विक्रम्य तुष्ट्यर्थं जातवेदसः ।
KK05-05-050-026c	अजयद्यः पुरा वीरो युध्यमानं पुरन्दरम् ॥
KK05-05-050-027a	यः स साक्षान्महादेवं गिरिशं शूलपाणिनम् ।
KK05-05-050-027c	तोषयामास युद्धेन देवदेवमुमापतिम् ॥
KK05-05-050-028a	यश्च सर्वान्वशे चक्रे लोकपालान्धनुर्धरः ।
KK05-05-050-028c	तेन वो विजयेनाजौ पाण्डवा अभ्ययुञ्जत ॥
KK05-05-050-029a	यः प्रतीचीं दिशं चक्रे वशे म्लेच्छगणायुताम् ।
KK05-05-050-029c	स तत्र नकुलो योद्धा चित्रयोधी व्यवस्थितः ॥
KK05-05-050-030a	तेन वो दर्शनीयेन वीरेणातिधनुर्भृता ।
KK05-05-050-030c	माद्रीपुत्रेण कौरव्य पाण्डवा अभ्ययुञ्जत ॥
KK05-05-050-031a	यः काशीनङ्गमगधान्कलिङ्गांश्च युधाजयत् ।
KK05-05-050-031c	तेन वः सहदेवेन पाण्डवा अभ्ययुञ्जत ॥
KK05-05-050-032a	यस्य वीर्येण सदृशाश्चत्वारो भुवि मानवाः ।
KK05-05-050-032c	अश्वत्थामा धृष्टकेतू रुक्मी प्रद्युम्न एव च ॥
KK05-05-050-033a	तेन वः सहदेवेन युद्धं राजन्महात्ययमम् ।
KK05-05-050-033c	यवीयसा नृवीरेण माद्रीनन्दिकरेण च ॥
KK05-05-050-034a	तपश्चचार या घोरं काशिकन्या पुरा सती ।
KK05-05-050-034c	भीष्मस्य वधमिच्छन्ती प्रेत्यापि भरतर्षभ ॥
KK05-05-050-035a	पाञ्चालस्य सुता जज्ञे दैवाच्च स पुनः पुमान् ।
KK05-05-050-035c	स्त्रीपुंसोः पुरुषव्याघ्र यः स वेद गुणागुणान् ॥
KK05-05-050-036a	यः कलिङ्गान्समापेदे पाञ्चाल्यो युद्धदुर्मदः ।
KK05-05-050-036c	शिखण्डिना वः कुरवः कृतास्त्रेणाभ्ययुञ्जत ॥
KK05-05-050-037a	यं यक्षः पुरुषं चक्रे भीष्मस्य निधनेच्छया ।
KK05-05-050-037c	महेष्वासेन रौद्रेण पाण्डवा अभ्ययुञ्जत ॥
KK05-05-050-038a	महेष्वासा राजपुत्रा भ्रातरः पञ्च केकयाः ।
KK05-05-050-038c	आमुक्तकवचाः शूरास्तैश्च वस्तेऽभ्ययुञ्जत ॥
KK05-05-050-039a	यो दीर्घबाहुः क्षिप्रास्त्रो धृतिमान्सत्यविक्रमः ।
KK05-05-050-039c	तेन वो वृष्णिवीरेण युयुधानेन सङ्गरः ॥
KK05-05-050-040a	य आसीच्छरणं काले पाण्डवानां महात्मनाम् ।
KK05-05-050-040c	रणे तेन विराटेन भविता वः समागमः ॥
KK05-05-050-041a	यः स काशिपती राजा वाराणस्यां महारथः ।
KK05-05-050-041c	स तेषामभवद्योद्धा तेन वस्तेऽभ्ययुञ्जत ॥
KK05-05-050-042a	शिशुभिर्दुर्जयैः सङ्ख्ये द्रौपदेयैर्महात्मभिः ।
KK05-05-050-042c	आशीविषसमस्पर्शैः पाण्डवा अभ्ययञ्जत ॥
KK05-05-050-043a	यः कृष्णसदृशो वीर्ये युधिष्ठिरसमो दमे ।
KK05-05-050-043c	तेनाभिमन्युना सङ्ख्ये पाण्डवा अभ्ययुञ्जत ॥
KK05-05-050-044a	यश्चैवाप्रतिमो वीर्ये धृष्टकेतुर्महायशाः ।
KK05-05-050-044c	दुःसहः समरे क्रुद्धः शैशुपालिर्महारथः ॥
KK05-05-050-045a	तेन वश्चेदिराजेन पाण्डवा अभ्ययुञ्जत ।
KK05-05-050-045c	अक्षौहिण्या परिवृतः पाण्डवान्योभिसंश्रितः ॥
KK05-05-050-046a	यः संश्रयः पाण्डवानां देवानामिव वासवः ।
KK05-05-050-046c	तेन वो वासुदेवेन पाण्डवा अभ्ययुञ्जत ॥
KK05-05-050-047a	यथा चेदिपतेर्भ्राता शरभो भरतर्षभ ।
KK05-05-050-047c	करकर्षेण सहितस्ताभ्यां वस्तेऽभ्ययुञ्जत ॥
KK05-05-050-048a	जारासन्धिः सहदेवो जयत्सेनश्च तावुभौ ।
KK05-05-050-048c	युद्धे प्रतिरथे वीरौ पाण्डवार्थे व्यवस्थितौ ॥
KK05-05-050-049a	द्रुपदश्च महातेजा बलेन महता वृतः ।
KK05-05-050-049c	त्यक्तात्मा पाण्डवार्थाय योत्स्यमानो व्यवस्थितः ॥
KK05-05-050-050a	एते चान्ये च बहवः प्राच्योदीच्या महीक्षितः ।
KK05-05-050-050c	शतशो यानुपाश्रित्य धर्मराजो व्यवस्थितः ॥ ॥

इति श्रीमन्महाभारते उद्योगपर्वणि यानसन्धिपर्वणि पञ्चाशोऽध्यायः ॥

5-50-47 करकर्षेण करकर्षसञ्ज्ञेन भ्रात्रा ॥
