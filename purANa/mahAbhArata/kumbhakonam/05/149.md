अध्यायः 149

कृष्णेन पाण्डवान्प्रति धृतराष्ट्रेण दुर्योधनंप्रत्युक्तवचनानुवादः ॥ 1 ॥
001  	वासुदेव उवाच ।
001a	एवमुक्ते तु गान्धार्या धृतराष्ट्रो जनेश्वरः ।
001c	दुर्योधनमुवाचेदं राजमध्ये जनाधिप ॥
002a	दुर्योधन निबोधेदं यत्त्वां वक्ष्यामि पुत्रक ।
002c	तथा तत्कुरु भद्रं ते यद्यस्ति पितृगौरवम् ॥
003a	सोमः प्रजापतिः पूर्वं कुरूणां वंशवर्धनः ।
003c	सोमाद्बभूव षष्ठोऽयं ययातिर्नहुषात्मजः ॥
004a	तस्य पुत्रा बभूवुर्हि पञ्च राजर्षिसत्तमाः ।
004c	तेषां यदुर्महातेजा ज्येष्ठः समभवत्प्रभुः ॥
005a	पूरुर्यवीयांश्च ततो योऽस्माकं वंशवर्धनः ।
005c	शर्मिष्ठया संप्रसूतो दुहित्रा वृषपर्वणः ॥
006a	यदुश्च भरतश्रेष्ठ देवयान्याः सुतोऽभवत् ।
006c	दौहित्रस्तात शुक्रस्य काव्यस्यामिततेजसः ॥
007a	यादवानां कुलकरो बलवान्वीर्यसंमतः ।
007c	अवमेने स तु क्षत्रं दर्पपूर्णः सुमन्दधीः ॥
008a	न चातिष्ठत्पितुः शास्त्रे बलदर्पविमोहितः ।
008c	अवमेने च पितरं भ्रातॄंश्चाप्यपराजितः ॥
009a	पृथिव्यां चतुरन्तायां यदुदेवाभवद्बली ।
009c	वशे कृत्वा स नृपतीन्न्यवसन्नागसाह्वये ॥
010a	तं पिता परमक्रुद्धो ययातिर्नहुषात्मजः ।
010c	शशाप पुत्रं गान्धारे राज्याच्चापि व्यरोपयत् ॥
011a	ये चैनमन्ववर्तन्त भ्रातरो बलदर्पिताः ।
011c	शशाप तानपि क्रुद्धो ययातिस्तनयानथ ॥
012a	यवीयांसं ततः पूरुं पुत्रं स्ववशवर्तिनम् ।
012c	राज्ये निवेशयामास विधेयं नृपसत्तमः ॥
013a	एवं ज्येष्ठोऽप्यथोत्सिक्तो न राज्यमभिजायते ।
013c	यवीयांसोपि जायन्ते राज्यं वृद्धोपसेवया ॥
014a	तथैव सर्वधर्मज्ञः पितुर्मम पितामहः ।
014c	प्रतीपः पृथिवीपालस्त्रिषु लोकेषु विश्रुतः ॥
015a	तस्य पार्थिवसिंहस्य राज्यं धर्मेण शासतः ।
015c	त्रयः प्रजज्ञिरे पुत्रा देवकल्पा यशस्विनः ॥
016a	देवापिरभवच्छ्रेष्ठो बाह्लीकस्तदनन्तरम् ।
016c	तृतीयः शन्तनुस्तात धृतिमान्मे पितामहः ॥
017a	देवापिस्तु महातेजास्त्वग्दोषी राजसत्तमः ।
017c	धार्मिकः सत्यवादी च पितुः शुश्रूषणे रतः ॥
018a	पौरजानपदानां च संमतः साधुसत्कृतः ।
018c	सर्वेषां बालवृद्धानां देवापिर्हृदयङ्गमः ॥
019a	वदान्यः सत्यसन्धश्च सर्वभूतहिते रतः
019c	वर्तमानः पितुः शास्त्रे ब्राह्मणानां तथैव च ॥
020a	बाह्लीकस्य प्रियो भ्राता शन्तनोश्च महात्मनः ।
020c	सौभ्रात्रं च परं तेषां सहितानां महात्मनाम् ॥
021a	अथ कालस्य पर्याये वृद्धो नृपतिसत्तमः ।
021c	संभारानभिषेकार्थं कारयामास शास्त्रतः ॥
022a	कारयामास सर्वाणि मङ्गलार्थानि वै विभुः ।
022c	तं ब्राह्मणाश्च वृद्धाश्च पौरजानपदैः सह ॥
023a	सर्वे निवारयामासुर्देवापेरभिषेचनम् ।
023c	स तच्छ्रुत्वा तु नृपतिरभिषेकनिवारणम् । 
023e 	अश्रुकण्ठोऽभवद्राजा पर्यशोचत चात्मजम् ॥
024a	एवं वदान्यो धर्मज्ञः सत्यसन्धश्च सोऽभवत् ।
024c	प्रियः प्रजानामपि संस्त्वग्दोषेण प्रदूषितः ॥
025a	हीनाङ्गं पृथिवीपालं नाभिनन्दन्ति देवताः ।
025c	इति कृत्वा नृपश्रेष्ठं प्रत्यषेधन्द्विजर्षभाः ॥
026a	ततः प्रव्यथिताङ्गोऽसौ पुत्रशोकसमन्वितः ।
026c	ममार तं मृतं दृष्ट्वा देवापिः संश्रितो वनम् ॥
027a	बाह्लीको मातुलकुलं त्यक्त्वा राज्यं समाश्रितः ।
027c	पितृभ्रातॄन्परित्यज्य प्राप्तवान्परमर्धिमत् ॥
028a	बाह्लीकेन त्वनुज्ञातः शन्तनुर्लोकविश्रुतः ।
028c	पितर्युपरते राजन्राजा राज्यमकारयत् ॥
029c	तथैवाहं मतिमता परिचिन्त्येह पाण्डुना ।
029c	ज्येष्ठः प्रभ्रंशितो राज्याद्धीनाङ्ग इति भारत ॥
030a	पाण्डुस्तु राज्यं संप्राप्तः कनीयानपि सन्नृपः ।
030c	विनाशे तस्य पुत्राणामिदं राज्यमरिन्दम ॥
031a	मय्यभागिनि राज्याय कथं त्वं राज्यमिच्छसि ।
031c	अराजपुत्रो ह्यस्वामी परस्वं हर्तुमिच्छसि ॥
032a	युधिष्ठिरो राजपुत्रो महात्मा न्यायागतं राज्यमिदं च तस्य ।
032c	स कौरवस्यास्य कुलस्य भर्ता प्रशासिता चैव महानुभावः ॥
033a	स सत्यसन्धः स तथाऽप्रमत्तःशास्त्रे स्थितो बन्धुजनस्य साधुः ।
033c	प्रियः प्रजानां सुहृदानुकम्पीजितेन्द्रियः साधुजनस्य भर्ता ॥
034a	क्षमा तितिक्षा दम आर्जवं च सत्यव्रतत्वं श्रुतमप्रमादः ।
034c	भूतानुकम्पा ह्यनुशासनं च युधिष्ठिरे राजगुणाः समस्ताः ॥
035a	अराजपुत्रस्त्वमनार्यवृत्तो लुब्धः सदा बन्धुषु पापबुद्धिः ।
035c	क्रमागतं राज्यमिदं परेषां हर्तुं कथं शक्ष्यसि दुर्विनीत ॥
036a	प्रयच्छ राज्यार्धमपेतमोहः सवाहनं त्व सपरिच्छदं च ।
036c	ततोऽवशेषं तव जीवितस्य सहानुजस्यैव भवेन्नरेन्द्र ॥ ॥

इति श्रीमन्महाभारते उद्योगपर्वणि भगवद्यानपर्वणि एकोनपञ्चाशदधिकशततमोऽध्यायः ॥
