अध्यायः 143

कर्णेन कृष्णंप्रति पृथिवीवीनाशे कशुनिदुश्शासनयोः स्वस्यच मूलत्वकथनम् । 1 ॥ तथा पार्थधार्तराष्ट्राणां जयपराजयसूचकनिमित्तोपवर्णनपूर्वकं कृष्णमालिङ्ग्य प्रतिनिवर्तनम् ॥ 2 ॥ सात्यकिनासह कृष्णस्य उपप्लाव्यागमनम् ॥ 3 ॥
001 	वैशम्पायन उवाच ।
001a	केशवस्य तु तद्वाक्यं कर्णः श्रुत्वा हितं शुभम् ।
001c	अब्रवीदभिसंपूज्य कृष्णं तं मधुसूदनम् ॥
002a	जानन्मां किं महाबाहो संमोहयितुमिच्छसि ।
002c	योयं पृथिव्याः कार्त्स्न्येन विनाशः समुपस्थितः ॥
003a	निमित्तं तत्र शकुनिरहं दुःशासनस्तथा ।
003c	दुर्योधनश्च नृपतिर्धृतराष्ट्रसुतोऽभवत् ॥
004a	असंशयमिदं कृष्ण महद्युद्धमुपस्थितम् ।
004c	पाण्डवानां कुरूणां च घोरं रुधिरकर्दमम् ॥
005a	राजानो राजपुत्राश्च दुर्योधनवशानुगाः ।
005c	रणे शस्त्राग्निना दग्धाः प्राप्स्यन्ति यमसादनम् ॥
006a	स्वप्ना हि बहवो घोरा दृश्यन्ते मधुसूदन ।
006c	निमित्तानि च घोराणि तथोत्पाताः सुदारुणाः ॥
007a	पराजयं धार्तराष्ट्रे विजयं च युधिष्ठिरे ।
007c	शंसन्त इव वार्ष्णेय विविधा रोमहर्षणाः ॥
008a	प्राजापत्यं हि नक्षत्रं ग्रहस्तीक्ष्णो महाद्युतिः ।
008c	शनैश्चरः पीडयति पीडयन्प्राणिनोऽधिकम् ॥
009a	कृत्वा चाङ्गारको वक्रं ज्योष्ठायां मधुसूदन ।
009c	अनुराधां प्रार्थयते मैत्रं सङ्गमयन्निव ।
010a	नूनं महद्भयं कृष्ण कुरूणां समुपस्थितम् ।
010c	विशेषेण हि वार्ष्णेय चित्रां पीडयते ग्रहः ॥
011a	सोमस्य लक्ष्म व्यावृत्तं राहुरर्कमुपैति च ।
011a	दिवश्चोल्काः पतन्त्येताः सनिर्घाताः सकंपनाः ॥
012a	निष्टनन्ति च मातङ्गा मुञ्चन्त्यश्रूणि वाजिनः ।
012c	पानीयं यवसं चापि नाभिनन्दन्ति माधव ॥
013a	प्रादुर्भूतेषु चैतेषु भयमाहुरुपास्थितम् ।
013c	निमित्तेषु महाबाहो दारुणं प्राणिनाशनम् ॥
014a	अल्पे भुक्ते पुरीषं च प्रभूतमिह दृश्यते ।
014c	वाजिनां वारणानां च मनुष्याणां च केशव ॥
015a	धार्तराष्ट्रस्य सैन्येषु सर्वेषु मधुसूदन ।
015c	पराभवस्य तल्लिङ्गमिति प्राहुर्मनीषिणः ॥
016a	प्रहृष्टं वाहनं कृष्ण पाण्डवानां प्रचक्षते ।
016c	प्रदक्षिणा मृगाश्चैव तत्तेषां जयलक्षणम् ॥
017a	अपसव्या मृगाः सर्वे धार्तराष्ट्रस्य केशव ।
017c	वाचश्चाप्यशरीरिण्यस्तकत्पराभवलक्षणम् ॥
018a	मयूराः पुण्यशकुना हंससारसचातकाः ।
018c	जीवञ्जीवकसङ्घाश्चाप्यनुगच्छन्ति पाण्डवान् ॥
019a	गृध्राः कङ्का बकाः श्येना यातुधानास्तथा वृकाः ।
019c	मक्षिकाणां च सङ्घाता अनुधावन्ति कौरवान् ॥
020a	धार्तराष्ट्रस्य सैन्येषु भेरीणां नास्ति निःस्वनः ।
020c	अनाहताः पाण्डवानां नदन्ति पटहाः किल ॥
020c	उदपानाश्च नर्दन्ति यथा गोवृषभास्तथा ।
020c	धार्तराष्ट्रस्य सैन्येषु तत्पराभवलक्षणम् ॥
020c	मांसशोणितवर्षं च वृष्टं देवेन माधव ।
020c	तथा गन्धर्वनगरं भानुमत्समुपस्थितम् ॥
020c	सप्राकारं सपरिखं सवप्रं चारुतोरणम् ।
020c	कृष्णश्च परिघस्तत्र भानुमावृत्य तिष्ठति ॥
020c	उदयास्तमने संध्ये वेदयन्ती महद्भयम् ।
020c	शिवा च वाशते घोरं तत्पराभवलक्षणम् ॥
020c	एकपक्षाक्षिचरणाः पक्षिणो मधुसूदन ।
020c	उत्सृजन्ति महद्धोरं तत्पराभवलक्षणम् ॥
020c	कृष्णग्रीवाश्च शकुना रक्तपादा भयानकाः ।
020c	सन्ध्यामभिमुखा यान्ति तत्पराभवलक्षणम् ॥
027a	ब्राह्मणान्प्रथमं द्वेष्टि गुरूंश्च मधुसूदन ।
027c	भृत्यान्भक्तिमतश्चापि तत्पराभवलक्षणम् ॥
028a	पूर्वा दिग्लोहिताकारा शस्त्रवर्णा च दक्षिणा ।
028c	आमपात्रप्रतीकाशा पश्चिमा मधुसूदन ।
028e 	उत्तरा शङ्खवर्णाभा दिशां वर्णा उदाहृताः ॥
029a	प्रदीप्ताश्च दिशः सर्वा धार्तराष्ट्रस्य माधव ।
029c	महद्भयं वेदयन्ति तस्मिन्नुत्पातदर्शने ॥
030a	सहस्रपादं प्रासादं स्वप्नान्ते स्म युधिष्ठिरः ।
031a	अधिरोहन्मया दृष्टः सह भ्रातृभिरच्युत ॥
031c	श्वेतोष्णीषाश्च दृश्यन्ते सर्वे वै शुक्लवाससः ।
032a	आसनानि च शुभ्राणि सर्वेषामुपलक्षये ॥
032c	तव चापि मया कृष्ण स्वप्नान्ते रुधिराविला ।
033a	आन्त्रेण पृथिवी दृष्टा परिक्षिप्ता जनार्दन ॥
033c	अस्थिसञ्चयमारूढश्चामितौजा यधिष्ठिरः ।
034a	सुवर्णपात्र्यां संहृष्टो भुक्तवान्घृतपायसम् ॥
034c	युधिष्ठिरो मया दृष्टो ग्रसमानो वसुन्धराम् ।
035a	उच्चं पर्वतमारूढो भीमकर्मा वृकोदरः ।
035c	गदापाणिर्नरव्याघ्रो ग्रसन्निव महीमिमाम् ॥
036a	क्षपयिष्यति नः सर्वान्स सुव्यक्तं महारणे ।
036c	विदितं मे हृषीकेश यतो धर्मस्ततो जयः ॥
037a	पाण्डुरं गजमारूढो गाण्डीवी स धनञ्जयः ।
037c	त्वया सार्धं हृषीकेश श्रिया परमया ज्वलन् ॥
038a	यूयं सर्वे वधिष्यध्वं तत्र मे नास्ति संशयः ।
038c	पार्थिवान्समरे कृष्ण दुर्योधनपुरोगमान् ॥
039a	नकुलः सहदेवश्च सात्यकिश्च महारथः ।
039c	शुक्लकेयूरकण्ठत्राः शुक्लमाल्याम्बरावृताः ॥
040a	अधिरूढा नरव्याघ्रा नरवाहनमुत्तमम् ।
040c	त्रय एते मया दृष्टाः पाण्डुरच्छत्रवाससः ॥
041a	श्वेतोष्णीषाश्च दृश्यन्ते त्रय एते जनार्दन ।
041a	धार्तराष्ट्रेषु सैन्येषु तान्विजानीहि केशव ॥
042a	अश्वत्थामा कृपश्चैव कृतवर्मा च सात्वतः ।
042c	रक्तोष्in:sent णीषाश्च दृश्यन्ते सर्वे माधव पार्थिवाः ॥
043a	उष्ट्रप्रयुक्तमारूढौ भीष्मद्रोणौ महारथौ ।
043c	मया सार्धं महाबाहो धार्तराष्ट्रेण वा विभो ॥
044a	अगस्त्यशास्तां च दिशं प्रयाताः स्म जनार्दन ।
044c	अचिरेणैव कालेन प्राप्स्यामो यमसादनम् ॥
045a	अहं चान्ये च राजानो यच्च तत्क्षत्रमण्डलम् ।
045c	गाण्डिवाग्निं प्रवेक्ष्याम इति मे नास्ति संशयः ॥
046  	कृष्ण उवाच ।
046a	उपस्थितविनाशेयं नूनमद्य वसुंधरा ।
046c	यथा हि मे वचः कर्ण नोपैति हृदयं तव ॥
047a	सर्वेषां तात भूतानां विनाशे प्रत्युपस्थिते ।
047c	अनयो नयसङ्काशो हृदयान्नापसर्पति ॥
048  	कर्ण उवाच ।
048a	अपि त्वां कृष्ण पश्यामो जीवन्तोऽस्मान्महारणात् ।
048c	समुत्तीर्णा महाबाहो वीरक्षत्रविनाशनात् ॥
049a	अथवा सङ्गमः कृष्ण स्वर्गे नो भविता ध्रुवम् ।
049c	तत्रेदानीं समेष्यामः पुनः सार्धं त्वयानघ ॥
050  	वैशम्पायन उवाच ।
050a	इत्युक्त्वा माधवं कर्णः परिष्वज्य च पीडितम् ।
050c	विसर्जितः केशवेन रथोपस्थादवातरत् ॥
051a	ततः स्वरथामस्थाय जाम्बूनदविभूषितम् ।
051c	महात्मा वै निववृते राधेयो दीनमानसः ॥
052a	ततः शीघ्रतरं प्रायात्केशवः सहसात्यकिः ।
052c	पुनरुच्चारयन्वाणीं याहि याहीति सारथिम् ॥ ॥

इति श्रीमन्महाभारते उद्योगपर्वणि भगवद्यानपर्वणि त्रिचत्वारिंशदधिकशततमोध्यायः ॥

5-143-21 उदपानाः कूपादयो जलाशयाः ॥ 5-143-23 गन्धर्वनगरं सप्राकारम् । परिघः परिवेषः । तत्राकाशे गन्धर्वनगरोपर्येव ॥ 5-143-24 शिवा श्रृगालः वाशते शब्दं करोति ॥ 5-143-30 सहस्रपादं सहस्रस्तम्भम् ॥ 5-143-32 तव पृथिवीति संबन्धः । त्वच्छरीरमित्यर्थः । परिक्षिप्ता परिवेष्टिता ॥ 5-143-46 तव हृदयं कर्तृ मम वचो नोपैति नाङ्गीकरोति ॥

