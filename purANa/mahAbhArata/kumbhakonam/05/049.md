अध्यायः 049

भीष्मेण दुर्योधनम् प्रति कृष्णार्जुनयोः नरनारायणतादात्म्यकथनपूर्वकं तद्विरोधे कुरूणां विनाशकथनम् ॥ 1 ॥ तथा मर्मोद्घाटनपूर्वकं कर्णगर्हणम् ॥ 2 ॥ धृतराष्ट्रेण भीष्मद्रोणवचनानादरणे सर्वकुरूणां स्वजीवितनैराश्याधिगमः ॥ 3 ॥
KK05-05-049-001	वैशम्पायन उवाच 
KK05-05-049-001a	समवेतेषु सर्वेषु तेषु राजसु भारत ।
KK05-05-049-001c	दुर्योधनमिदं वाक्यं भीष्मः शान्तनवोऽब्रवीत् ॥
KK05-05-049-002a	बृहस्पतिश्चोशना च ब्रह्माणं पर्युपस्थितौ ।
KK05-05-049-002c	मरुतश्च सहेन्द्रेण वसवश्चाग्रिना सह ॥
KK05-05-049-003a	आदित्याश्चैव साध्याश्च ये च सप्तर्षयो दिवि ।
KK05-05-049-003c	विश्वावसुश्च गन्धर्वः शुभाश्चाप्सरसां गणाः ॥
KK05-05-049-004a	नमस्कृत्योपजग्मुस्ते लोकवृद्धं पितामहम् ।
KK05-05-049-004c	परिवार्य च विश्वेशं पर्यासत दिवौकसः ॥
KK05-05-049-005a	तेषां मनश्च तेजश्चाप्याददानाविवौजसा ।
KK05-05-049-005c	पूर्वदेवौ व्यतिक्रान्तौ नरनारायणावृषी ॥
KK05-05-049-006a	बृहस्पतिस्तु पप्रच्छ ब्रह्माणं काविमाविति ।
KK05-05-049-006c	भवन्तं नोपतिष्ठेते तौ नः शंस पितामह ॥
KK05-05-049-007	ब्रह्मोवाच 
KK05-05-049-007a	यावेतौ पृथिवीं द्यां च भासयन्तौ तपस्विनौ ।
KK05-05-049-007c	ज्वलन्तौ रोचमानौ च व्याप्यातीतौ महाबलौ ॥
KK05-05-049-008a	नरनारायणावेतौ लोकाल्लोकं समास्थितौ ।
KK05-05-049-008c	ऊर्जितौ स्वेन तपसा महासत्वपराक्रमौ ॥
KK05-05-049-009a	एतौ हि कर्मणा लोकं नन्दयामासतुर्ध्रुवम् ।
KK05-05-049-009c	द्विधाभूतौ महाप्राज्ञौ विद्धि ब्रह्मन्परन्तपौ ।
KK05-05-049-009e	असुराणां विनाशाय देवगन्धर्वपूजितौ ॥
KK05-05-049-010	वैशम्पायन उवाच 
KK05-05-049-010a	जगाम शक्रस्तच्छ्रत्वा यत्र तौ तेपतुस्तपः ।
KK05-05-049-010c	सार्धं देवगणैः सर्वैर्बृहस्पतिपुरोगमैः ॥
KK05-05-049-011a	तदा देवासुरे युद्धे भये जाते दिवौकसाम् ।
KK05-05-049-011c	अयाचत महात्मानौ नरनारायणौ वरम् ॥
KK05-05-049-012a	तावब्रूतां वृणीष्वेति तदा भरतसत्तम ।
KK05-05-049-012c	अथैतावब्रवीच्छकः साह्यं नः क्रियतामिति ॥
KK05-05-049-013a	ततस्तौ शक्रमब्रूतां करिष्यावो यदिच्छसि ।
KK05-05-049-013c	ताभ्यां च सहितः शक्रो विजिग्ये दैत्यदानवान् ॥
KK05-05-049-014a	नर इन्द्रस्य संग्रामे हत्वा शत्रून्परन्तपः ।
KK05-05-049-014c	पौलोमान्कालखञ्जांश्च सहस्राणि शतानि च ॥
KK05-05-049-015a	एष भ्रान्ते रथे तिष्ठन्भल्लेनापाहरच्छिरः ।
KK05-05-049-015c	जम्भस्य ग्रसमानस्य तदा ह्यर्जुन आहवे ॥
KK05-05-049-016a	एष पारे समुद्रस्य हिरण्यपुरमारुजत् ।
KK05-05-049-016c	हत्वा षष्टिं सहस्राणि निवातकवचान्रणे ॥
KK05-05-049-017a	एष देवान्सहेन्द्रेण जित्वा परपुरञ्जयः ।
KK05-05-049-017c	अतर्पयन्महाबाहुरर्जुनो जातवेदसम् ॥
KK05-05-049-018a	नारायणस्तथैवात्र भूयसोऽन्याञ्जघान ह ।
KK05-05-049-018c	एवमेतौ महावीर्यौ तौ पश्यत समागतौ ॥
KK05-05-049-019a	वासुदेवार्जुनौ वीरौ समवेतौ महारथौ ।
KK05-05-049-019c	नरनारायणौ देवौ पूर्वदेवाविति श्रुतिः ॥
KK05-05-049-020a	अजेयौ मानुषे लोके सेन्द्रैरपि सुरासुरैः ।
KK05-05-049-020c	एष नारायणः कृष्णः फाल्गुनश्च नरः स्मृतः ।
KK05-05-049-020e	नारायणो नरश्चैव सत्त्वमेकं द्विधा कृतम् ॥
KK05-05-049-021a	एतौ हि कर्मणा लोकानश्नुवातेऽक्षयान्ध्रुवान् ।
KK05-05-049-021c	तत्रतत्रैव जायेते युद्धकाले पुनःपुनः ॥
KK05-05-049-022a	तस्मात्कर्मैव कर्तव्यमिति होवाच नारदः ।
KK05-05-049-022c	एतद्धि सर्वमाचष्ट वृष्णिचक्रस्य वेदवित् ॥
KK05-05-049-023a	शङ्खचक्रगदाहस्तं यदा द्रक्ष्यसि केशवम् ।
KK05-05-049-023c	पर्याददानं चास्त्राणि भीमधन्वानमर्जुनम् ॥
KK05-05-049-024a	सनातनौ महात्मानौ कृष्णावेकरथे स्थितौ ।
KK05-05-049-024c	दुर्योधन तदा तात स्मर्तासि वचनं मम ॥
KK05-05-049-025a	नोचेदयमभावः स्यात्कुरूणां प्रत्युपस्थितः ।
KK05-05-049-025c	अर्थाच्च तात धर्माच्च तव बुद्धिरुपप्लुता ॥
KK05-05-049-026a	न चेद्ग्रहीष्यसे वाक्यं श्रोतासि सुबहून्हतान् ।
KK05-05-049-026c	तवैव हि मतं सर्वे कुरवः पर्युपासते ॥
KK05-05-049-027a	त्रयाणामेव च मतं तत्त्वमेकोऽनुमन्यसे ।
KK05-05-049-027c	रामेण चैव शप्तस्य कर्णस्य भरतर्षभ ॥
KK05-05-049-028a	दुर्जातेः सूतपुत्रस्य शकुनेः सौबलस्य च ।
KK05-05-049-028c	तथा क्षुद्रस्य पापस्य भ्रातुर्दुःशासनस्य च ॥
KK05-05-049-029	कर्ण उवाच 
KK05-05-049-029a	नैवमायुष्मता वाच्यं यन्मामात्थ पितामह ।
KK05-05-049-029c	क्षत्रधर्मे स्थितो ह्यस्मि स्वधर्मादनपेयिवान् ॥
KK05-05-049-030a	किञ्चान्यन्मयि दुर्वृत्तं येन मां परिगर्हसे ।
KK05-05-049-030c	न हि मे वृजिनं किञ्चिद्धार्तराष्ट्रा विदुः क्वचित् ॥
KK05-05-049-031a	नाचरं वृजिनं किञ्चिद्धार्तराष्ट्रस्य नित्यशः ।
KK05-05-049-031c	अहं हि पाण्डवान्सर्वान्हनिष्यामि रणे स्थितान् ॥
KK05-05-049-032a	प्राग्विरुद्धैः शमं सद्भिः कथं वा क्रियते पुनः ।
KK05-05-049-032c	राज्ञो हि धृतराष्ट्रस्य सर्वं कार्यं प्रियं मया ।
KK05-05-049-032e	तथा दुर्योधनस्यापि स हि राज्ये समाहितः ॥
KK05-05-049-033	वैशम्पायन उवाच 
KK05-05-049-033a	कर्णस्य तु वचः श्रुत्वा भीष्मः शान्तनवः पुनः ।
KK05-05-049-033c	धृतराष्ट्रं महाराजमाभाष्येदं वचोऽब्रवीत् ॥
KK05-05-049-034a	यदयं कत्थते नित्यं हन्ताहं पाण्डवानिति ।
KK05-05-049-034c	नायं कलापि सम्पूर्णा पाण्डवानां महात्मनाम् ॥
KK05-05-049-035a	अनयो योयमागन्ता पुत्राणां ते दुरात्मनाम् ।
KK05-05-049-035c	तदस्य कर्म जानीहि सूतपुत्रस्य दुर्मतेः ॥
KK05-05-049-036a	एतमाश्रित्य पुत्रस्ते मन्दबुद्धिः सुयोधनः ।
KK05-05-049-036c	अवामन्यत तान्वीरान्देवपुत्रानरिन्दमान् ॥
KK05-05-049-037a	किञ्चाप्येतेन तत्कर्म कृतपूर्वं सुदुष्करम् ।
KK05-05-049-037c	तैर्यथा पाण्डवैः सर्वैरेकैकेन कृतं पुरा ॥
KK05-05-049-038a	दृष्ट्वा विराटनगरे भ्रातरं निहतं प्रियम् ।
KK05-05-049-038c	धनञ्जयेन विक्रम्य किमनेन तदा कृतम् ॥
KK05-05-049-039a	`सर्वे ह्यस्त्रिविदः शूराः सर्वे प्राप्ता महद्यशः ।
KK05-05-049-039c	अपि सर्वामरैश्वर्यं त्यजेयुर्न पुनर्जयम् ॥'
KK05-05-049-040a	सहितान्हि कुरून्सर्वानभियातो धनञ्जयः ।
KK05-05-049-040c	प्रमथ्य चाच्छिनद्वासः किमयं प्रोषितस्तदा ॥
KK05-05-049-041a	गन्धर्वैर्घोषयात्रायां ह्रियते यत्सुतस्तव ।
KK05-05-049-041c	क्व तदा सूतपुत्रोऽभूद्य इदानीं वृषायते ॥
KK05-05-049-042a	ननु तत्रापि भीमेन पार्थेन च महात्मना ।
KK05-05-049-042c	यमाभ्यामेव सङ्गम्य गन्धर्वास्ते पराजिताः ॥
KK05-05-049-043a	एतान्यस्य मृषोक्तानि बहूनि भरतर्षभ ।
KK05-05-049-043c	विकत्थनस्य भद्रं ते सदा धर्मार्थलोपिनः ॥
KK05-05-049-044	वैशम्पायन उवाच 
KK05-05-049-044a	भीष्मस्य तु वचः श्रुत्वा भारद्वाजो महामताः ।
KK05-05-049-044c	धृतराष्ट्रमुवाचेदं राजमध्येऽभिपूजयन् ॥
KK05-05-049-045a	यदाह भरतश्रेष्ठो भीष्मस्तत्क्रियतां नृप ।
KK05-05-049-045c	न काममवलिप्तानां वचनं कर्तुमर्हसि ॥
KK05-05-049-046a	पुरा युद्धात्साधु मन्ये पाण्डवैः सह सङ्गतम् ।
KK05-05-049-046c	यद्वाक्यमर्जुनेनोक्तं सञ्जयेन निवेदितम् ॥
KK05-05-049-047a	सर्वं तदभिजानामि करिष्यति च पाण्डवः ।
KK05-05-049-047c	न ह्यस्य त्रिषु लोकेषु सदृशोऽस्ति धनुर्धरः ॥
KK05-05-049-048	वैशम्पायन उवाच 
KK05-05-049-048a	अनादृत्य तु तद्वाक्यमर्थवद्द्रोणभीष्मयोः ।
KK05-05-049-048c	ततः स सञ्जयं राजा पर्यपृच्छत पाण्डवान् ॥
KK05-05-049-049a	तदैव कुरवः सर्वे निराशा जीवितेऽभवन् ।
KK05-05-049-049c	भीष्मद्रोणौ यदा राजा न सम्यगनुभाषते ॥ ॥

इति श्रीमन्महाभारते उद्योगपर्वणि यानसन्धिपर्वणि एकोनपञ्चाशोऽध्यायः ॥

5-49-16 आरुजत् पीडितवान् ॥ 5-49-41 वृषायते कर्णो भवति ॥
