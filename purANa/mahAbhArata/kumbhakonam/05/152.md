अध्यायः 152

युधिष्ठिरेण कुरुक्षेत्रे समुचितदेशे सेनानां निवेशनम् ॥ 1 ॥ धृष्टद्युम्नादिभिः सर्वेषां पृथक्पृथक्शिबिरनिर्मापणम् ॥ 2 ॥
001  	वैशम्पायन उवाच ।
001a	ततो देशे समे स्निग्धे प्रभूतयवसेन्धने ।
001c	निवेशयामास तदा सेनां राजा युधिष्ठिरः ॥
002a	परिहृत्य श्मशानानि देवतायतनानि च ।
002c	आश्रमांश्च महर्षीणां तीर्थान्यायतनानि च ॥
003a	मधुरानूषरे देशे शुचौ पुण्ये महामतिः ।
003c	निवेशं कारयामास कुन्तीपुत्रो युधिष्ठिरः ॥
004a	ततश्च पुनरुत्थाय सुखी विश्रान्तवाहनः ।
004c	प्रययौ पृथिवीपालैर्वृतः शतसहस्रशः ॥
005a	विद्राव्य शतशो गुल्मान्धार्तराष्ट्रस्य सैनिकान् ।
005c	पर्यक्रामत्समन्ताच्च पार्थेन सह केशवः ॥
006a	शिबिरं मापयामास धृष्टद्युम्नश्च पार्षतः ।
006c	सात्यकिश्च रथोदारो युयुधानश्च वीर्यवान् ॥
007a	आसाद्य सरितं पुण्यां कुरुक्षेत्रे हिरण्वतीम् ।
007c	सूपतीर्थां शुचिजलां शर्करापङ्कवर्जिताम् ॥
008a	खानयामास परिखां केशवस्त्रत्र भारत ।
008c	गुप्त्यर्थमपि चादिश्य बलं तत्र न्यवेशयत् ॥
009a	विधिर्यः शिबिरस्यासीत्पाण्डवानां महात्मनाम् ।
009c	तद्विधानि नरेन्द्राणां कारयामास केशवः ॥
010a	प्रभूततरकाष्ठानि दुराधर्षतराणि च ।
010c	भक्ष्यभोज्यान्नपानानि शतशोऽथ सहस्रशः ॥
011a	शिविराणि महार्हाणि राज्ञां तत्र पृथक्पृथक् ।
011c	विमानानीव राजेन्द्र निविष्टानि महीतले ॥
012a	तत्रासञ्शिल्पिनः प्राज्ञाः शतशो दत्तवेतनाः ।
012c	सर्वोपकरणैर्युक्ता वैद्याः शास्त्रविशारदाः ॥
013a	ज्याधनुर्वर्मशस्त्राणां तथैव मधुसर्पिषोः ।
013c	ससर्जरससपांसूनां राशयः पर्वतोपमाः ॥
014a	बहूदकं सुयवसं तुषाङ्गारसमन्वितम् ।
014c	शिबिरे शिबिरे राजा सञ्चकार युधिष्ठिरः ॥
015a	महायन्त्राणि नाराचास्तोमराणि परश्वधाः ।
015c	धनूंषि कवचादीनि ऋष्टयस्तूणसंयुताः ॥
016a	गजाः कण्टकसन्नाहा लोहवर्मोत्तरच्छदाः ।
016c	दृश्यन्ते तत्र गिर्याभाः सहस्रशतयोधिनः ॥
017a	निविष्टान्पाण्डवांस्तत्र ज्ञात्वा मित्राणि भारत ।
017c	अभिसस्रुर्यथादेशं सबलाः सहवाहनाः ॥
018a	चरितब्रह्मचर्यास्ते सोमपा भूरिदक्षिणाः ।
018c	जयाय पाण्डुपुत्राणां समाजग्मुर्महीक्षितः ॥ ॥

इति श्रीमन्महाभारते उद्योगपर्वणि सैन्यनिर्याणपर्वणि द्विपञ्चशदधिकशततमोऽध्यायः ॥

5-152-5 गुल्मान् सैनिकसङ्घान् ॥ 5-152-7 सूपतीर्थां शोभनोपकण्ठाम् ॥ 5-152-9 तद्विधानि शिबिराणि ॥ 5-152-16 कण्टकसन्नाहाः येषां स्पर्शमात्रादपि गजान्तराणां कण्टकवेधो भवति तादृशाः सन्नाहाः कवचानि । कण्टकैः कवचैः सन्नहनं येषामिति प्राञ्चः ॥ 5-152-19 अभिसस्रुरभ्याजग्मुः ॥
