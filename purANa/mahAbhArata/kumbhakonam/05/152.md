अध्यायः 152

युधिष्ठिरेण कुरुक्षेत्रे समुचितदेशे सेनानां निवेशनम् ॥ 1 ॥ धृष्टद्युम्नादिभिः सर्वेषां पृथक्पृथक्शिबिरनिर्मापणम् ॥ 2 ॥
KK-05-07-152-001  	वैशम्पायन उवाच ।
KK-05-07-152-001a	ततो देशे समे स्निग्धे प्रभूतयवसेन्धने ।
KK-05-07-152-001c	निवेशयामास तदा सेनां राजा युधिष्ठिरः ॥
KK-05-07-152-002a	परिहृत्य श्मशानानि देवतायतनानि च ।
KK-05-07-152-002c	आश्रमांश्च महर्षीणां तीर्थान्यायतनानि च ॥
KK-05-07-152-003a	मधुरानूषरे देशे शुचौ पुण्ये महामतिः ।
KK-05-07-152-003c	निवेशं कारयामास कुन्तीपुत्रो युधिष्ठिरः ॥
KK-05-07-152-004a	ततश्च पुनरुत्थाय सुखी विश्रान्तवाहनः ।
KK-05-07-152-004c	प्रययौ पृथिवीपालैर्वृतः शतसहस्रशः ॥
KK-05-07-152-005a	विद्राव्य शतशो गुल्मान्धार्तराष्ट्रस्य सैनिकान् ।
KK-05-07-152-005c	पर्यक्रामत्समन्ताच्च पार्थेन सह केशवः ॥
KK-05-07-152-006a	शिबिरं मापयामास धृष्टद्युम्नश्च पार्षतः ।
KK-05-07-152-006c	सात्यकिश्च रथोदारो युयुधानश्च वीर्यवान् ॥
KK-05-07-152-007a	आसाद्य सरितं पुण्यां कुरुक्षेत्रे हिरण्वतीम् ।
KK-05-07-152-007c	सूपतीर्थां शुचिजलां शर्करापङ्कवर्जिताम् ॥
KK-05-07-152-008a	खानयामास परिखां केशवस्त्रत्र भारत ।
KK-05-07-152-008c	गुप्त्यर्थमपि चादिश्य बलं तत्र न्यवेशयत् ॥
KK-05-07-152-009a	विधिर्यः शिबिरस्यासीत्पाण्डवानां महात्मनाम् ।
KK-05-07-152-009c	तद्विधानि नरेन्द्राणां कारयामास केशवः ॥
KK-05-07-152-010a	प्रभूततरकाष्ठानि दुराधर्षतराणि च ।
KK-05-07-152-010c	भक्ष्यभोज्यान्नपानानि शतशोऽथ सहस्रशः ॥
KK-05-07-152-011a	शिविराणि महार्हाणि राज्ञां तत्र पृथक्पृथक् ।
KK-05-07-152-011c	विमानानीव राजेन्द्र निविष्टानि महीतले ॥
KK-05-07-152-012a	तत्रासञ्शिल्पिनः प्राज्ञाः शतशो दत्तवेतनाः ।
KK-05-07-152-012c	सर्वोपकरणैर्युक्ता वैद्याः शास्त्रविशारदाः ॥
KK-05-07-152-013a	ज्याधनुर्वर्मशस्त्राणां तथैव मधुसर्पिषोः ।
KK-05-07-152-013c	ससर्जरससपांसूनां राशयः पर्वतोपमाः ॥
KK-05-07-152-014a	बहूदकं सुयवसं तुषाङ्गारसमन्वितम् ।
KK-05-07-152-014c	शिबिरे शिबिरे राजा सञ्चकार युधिष्ठिरः ॥
KK-05-07-152-015a	महायन्त्राणि नाराचास्तोमराणि परश्वधाः ।
KK-05-07-152-015c	धनूंषि कवचादीनि ऋष्टयस्तूणसंयुताः ॥
KK-05-07-152-016a	गजाः कण्टकसन्नाहा लोहवर्मोत्तरच्छदाः ।
KK-05-07-152-016c	दृश्यन्ते तत्र गिर्याभाः सहस्रशतयोधिनः ॥
KK-05-07-152-017a	निविष्टान्पाण्डवांस्तत्र ज्ञात्वा मित्राणि भारत ।
KK-05-07-152-017c	अभिसस्रुर्यथादेशं सबलाः सहवाहनाः ॥
KK-05-07-152-018a	चरितब्रह्मचर्यास्ते सोमपा भूरिदक्षिणाः ।
KK-05-07-152-018c	जयाय पाण्डुपुत्राणां समाजग्मुर्महीक्षितः ॥ ॥

इति श्रीमन्महाभारते उद्योगपर्वणि सैन्यनिर्याणपर्वणि द्विपञ्चशदधिकशततमोऽध्यायः ॥

5-152-5 गुल्मान् सैनिकसङ्घान् ॥ 5-152-7 सूपतीर्थां शोभनोपकण्ठाम् ॥ 5-152-9 तद्विधानि शिबिराणि ॥ 5-152-16 कण्टकसन्नाहाः येषां स्पर्शमात्रादपि गजान्तराणां कण्टकवेधो भवति तादृशाः सन्नाहाः कवचानि । कण्टकैः कवचैः सन्नहनं येषामिति प्राञ्चः ॥ 5-152-19 अभिसस्रुरभ्याजग्मुः ॥
