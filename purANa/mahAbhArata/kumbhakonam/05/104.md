अध्यायः 104

नारदेन आर्यकंप्रति पौत्रार्थं मातलिकन्यापरिग्रहचोदनम् ॥ 1 ॥ आर्यकेण नारदंप्रति सुमुखजनकं भक्षितवता वैनतेयेन मासान्तरे सुमुखभक्षणप्रतिज्ञानिवेदनम् ॥ 2 ॥ मातलिना तार्क्ष्यात्सुमुखरिरक्षया सुमुखनारदाभ्यां सह शक्रसमीपगमनम् ॥ 3 ॥ नारदेन मातालिकार्यं विज्ञापितेन विष्णुना सुमुखाय अमृतवितरणाज्ञापनेपि इन्द्रेण अमृताप्रदानेनैव दीर्घायुर्दानम् ॥ 4 ॥ मातलिना सुमुखाय स्वकन्यां प्रदाय विवाहनिर्वर्तनम् ॥ 5 ॥
001	कण्व उवाच ।
001a	मातलेर्वचनं श्रुत्वा नारदो मुनिसत्तमः ।
001c	अब्रवीद्देवराजं तमार्यकं कुरुनन्दन ॥
002a	सूतोऽयं मातलिर्नाम शक्रस्य दयितः सुहृत् ।
002c	शुचिः शीलगुणोपेतस्तेजस्वी वीर्यवान्बली ॥
003a	शक्रस्यायं सखा चैव मन्त्री सारथिरेव च ।
003c	अल्पान्तरप्रभावश्च वासवेन रणे रणे ॥
004a	अयं हरिसहस्रेण युक्तं जैत्रं रथोत्तमम् ।
004c	देवासुरेषु युद्धेषु मनसैव नियच्छति ॥
005a	अनेन विजितानश्वैर्दोर्भ्यां जयति वासवः ।
005c	अनेन बलभित्पूर्वं प्रहृते प्रहरत्युत ॥
006a	अस्य कन्या वरारोहा रूपेणासदृशी भुवि ।
006c	सत्यशीलगुणोपेता गुणकेशीति विश्रुता ॥
007a	तस्यास्य यत्नाच्चरतस्त्रैलोक्यममरद्युते ।
007c	सुमुखो भवतः पौत्रो रोचते दुहितुः पतिः ॥
008a	यदि ते रोचते सम्यग्भुजगोत्तम मा चिरम् ।
008c	क्रियतामार्यक क्षिप्रं बुद्धिः कन्यापरिग्रहे ॥
009a	यथा विष्णुकुले लक्ष्मीर्यथा स्वाहा विभावसोः ।
009c	कुले तव तथैवास्तु गुणकेशी सुमध्यमा ॥
010a	पौत्रस्यार्थे भवांस्तस्माद्गुणकेशीं प्रतीच्छतु ।
010c	सदृशीं प्रतिरूपस्य वासवस्य शचीमिव ॥
011a	पितृहीनमपि ह्येनं गुणतो वरयामहे ।
011c	बहुमानाच्च भवतस्तथैवैरावतस्य च ॥
012a	सुमुखस्य गुणैश्चैव शीलशौचदमादिभिः ।
012c	अभिगम्य स्वयं कन्यामयं दातुं समुद्यतः ।
012e	मातलिस्तस्य संमानं कर्तुमर्हो भवानपि ॥
013  	कण्व उवाच ।
013a	स तु दीनः प्रहृष्टश्च प्राह नारदमार्यकः ।
013c	व्रियमाणे तथा पौत्रे पुत्रे च निधनं गते ॥
014  	आर्यक उवाच ।
014a	मन्ये नैतद्बहुमतं महर्षे वचनं तव ।
014c	सखा शक्रस्य संयुक्तः कस्यायं नेप्सितो भवेत् ।
014e	कारणस्य तु दौर्बल्याच्चिन्तयामि महामुने ॥
015a	अस्य देहकरस्तात मम पुत्रो महाद्युते ।
015c	भक्षितो वैनतेयेन दुःखार्तास्तेन वै वयम् ॥
016a	पुनरेव च तेनोक्तं वैनतेयेन गच्छता ।
016a	मासेनान्येन सुमुखं भक्षयिष्य इति प्रभो ॥
017a	ध्रुवं तथा तद्भविता जानीमस्तस्य निश्चयम् ।
017c	तेन हर्षः प्रनष्टो मे सुपर्णवचनेन वै ॥
018  	कण्व उवाच ।
018a	मातलिस्त्वब्रवीदेनं बुद्धिरत्र कृता मया ।
018c	जामातृभावेन वृतः सुमुखस्तव पुत्रजः ॥
019a	सोऽयं मया च सहितो नारदेन च पन्नगः ।
019c	त्रिलोकेशं सुरपतिं गत्वा पश्यतु वासवम् ॥
020a	शेषेणैवास्य कार्येण प्रज्ञास्याम्यहमायुषः ।
020c	सुपर्णस्य विघाते च प्रयतिष्यामि सत्तम ॥
021a	सुमुखश्च मया सार्धं देवेशमभिगच्छतु ।
021c	कार्यसंसाधनार्थाय स्वस्ति तेऽस्तु भुजङ्गम ॥
022  	`कण्व उवाच ।
022a	आर्यकेणाभ्यनुज्ञाता गम्यतामिति भारत ।
022c	'ततस्ते सुमुखं गृह्य सर्व एव महौजसः । 
022e	ददृशुः शक्रमासीनं देवराजं महाद्युतिम् ॥
023a	सङ्गत्या तत्र भगवान्विष्णुरासीच्चतुर्भुजः ।
023c	ततस्तत्सर्वमाचख्यौ नारदो मातलिं प्रति ॥
024  	वैशम्पायन उवाच ।
024a	ततः पुरन्दरं विष्णुरुवाच भुवनेश्वरम् ।
024c	अमृतं दीयतामस्मै क्रियताममरैः समः ॥
025a	मातलिर्नारदश्चैव सुमुखश्चैव वासव ।
025c	लभन्तां भवतः कामात्काममेतं यथेप्सितम् ॥
026a	पुरन्दरोऽथ सञ्चिन्त्य वैनतेयपराक्रमम् ।
026c	विष्णुमेवाब्रवीदेनं भवानेव ददात्विति ॥
027  	विष्णुरुवाच ।
027a	ईशस्त्वं सर्वलोकानां चराणामचराश्च ये ।
027c	त्वया दत्तमदत्तं कः कर्तुमुत्सहते विभो ॥
028a	प्रादाच्छक्रस्ततस्तस्मै पन्नगायायुरुत्तमम् ।
028c	न त्वेनममृतप्राशं चकार बलवृत्रहा ॥
029a	लब्ध्वा वरं तु सुमुखः सुमुखः संबभूव ह ।
029c	कृतदारो यथाकामं जगाम च गृहान्प्रति ॥
030a	नारदस्त्वार्यकश्चैव कृतकार्यौ मुदा युतौ ।
030c	अभिजग्मतुरभ्यर्च्य देवराजं महाद्युतिम् ॥ ॥

इति श्रीमन्महाभारते उद्योगपर्वणि भगवद्यानपर्वणि चतुरधिकशततमोऽध्यायः ॥

5-104-20 अस्यायुषः शेषेण कार्येण प्रज्ञास्यामि विज्ञापयिष्यामि ॥
