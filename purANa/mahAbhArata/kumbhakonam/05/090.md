अध्यायः 090

श्रीकृष्णस्य कुन्तीसमीपगमनम् ॥ 1 ॥ कृष्णेन प्रत्येकं नामनिर्देशपूर्वकं युधिष्ठिरादिकुशलमापृच्छ्य स्वानुभूतदुःखानुस्मरेन शोचन्त्याः कुन्त्याः समाश्वासनम् ॥ 2 ॥ तथा कुन्तीमामन्त्र्य दुर्योधनगृहगमनम् ॥ 3 ॥
KK05-06-090-001	वैशम्पायन उवाच 
KK05-06-090-001a	अथोपगम्य विदुरमपराह्णे जनार्दनः ।
KK05-06-090-001c	पितृष्वसारं स पृथामभ्यगच्छदरिन्दमः ॥
KK05-06-090-002a	सा दृष्ट्वा कृष्णमायान्तं प्रसन्नादित्यवर्चसम् ।
KK05-06-090-002c	कण्ठे गृहीत्वा प्राक्रोशत्स्मरन्ती तनयान्पृथा ॥
KK05-06-090-003a	तेषां सत्ववतां मध्ये गोविन्दं सहचारिणम् ।
KK05-06-090-003c	चिरस्य दृष्ट्वा वार्ष्णेयं बाष्पमाहारयत्पृथा ॥
KK05-06-090-004a	साऽब्रवीत्कृष्णमासीनं कृतातिथ्यं युधां पतिम् ।
KK05-06-090-004c	बाष्पगद्गदपूर्णेन मुखेन परिशुष्यता ॥
KK05-06-090-005a	एते बाल्यात्प्रभृत्येव गुरुशुश्रूषणे रताः ।
KK05-06-090-005c	परस्परस्य सुहृदः सम्मताः समचेतसः ।
KK05-06-090-005e	निकृत्या भ्रंशिता राज्याज्जनार्हा निर्जनं गताः ॥
KK05-06-090-006a	विनीतक्रोधहर्षाश्च ब्रह्मण्याः सत्यवादिनः ।
KK05-06-090-006c	त्यक्त्वा प्रियमुखे पार्था रुदतीमपहाय माम् ॥
KK05-06-090-007a	अहार्षुश्च वनं यान्तः समूलं हृदयं मम ।
KK05-06-090-007c	अतदर्हा महात्मानः कथं केशव पाण्डवाः ॥
KK05-06-090-008a	ऊषुर्महावने तात सिंहव्याघ्रगजाकुले ।
KK05-06-090-008c	बाला विहीनाः पित्रा ते मया सततलालिताः ॥
KK05-06-090-009a	अपश्यन्तश्च पितरौ कथमूषुर्महावने ।
KK05-06-090-009c	शङ्खदुन्दुभिनिर्घोषैर्मृदङ्गैर्वेणुनिस्वनैः ॥
KK05-06-090-010a	पाण्डवाः समबोध्यन्त बाल्यात्प्रभृति केशव ।
KK05-06-090-010c	ये स्म वारणशब्देन हयानां हेषितेन च ॥
KK05-06-090-011a	रथेनेमिनिनादैश्च व्यबोध्यन्त तदा गृहे ।
KK05-06-090-011c	शङ्खभेरीनिनादेन वेणुवीणानुनादिना ॥
KK05-06-090-012a	पुण्याहघोषमिश्रेण पूज्यमाना द्विजातिभिः ।
KK05-06-090-012c	वस्त्रै रत्नैरलङ्कारैः पूजयन्तो द्विजन्मनः ॥
KK05-06-090-013a	गीर्भिर्मङ्गलयुक्ताभिर्ब्राह्मणानां महात्मनाम् ।
KK05-06-090-013c	अर्चितैरर्चनार्हैश्च स्तुवद्भिरभिनन्दिताः ॥
KK05-06-090-014a	प्रासादाग्रेष्वबोध्यन्त राङ्कवाजिनशायिनः ।
KK05-06-090-014c	क्रूरं च निनदं श्रुत्वा श्वापदानां महावने ॥
KK05-06-090-015a	न स्मोपयान्ति निद्रां ते नतदर्हा जनार्दन ।
KK05-06-090-015c	भेरीमृदङ्गनिनदैः शङ्खवैणवनिस्वनैः ॥
KK05-06-090-016a	स्त्रीणां गीतनिनादैश्च मधुरैर्मधुसूदन ॥
KK05-06-090-016c	वन्दिमागधसूतैश्च स्तुवद्भिर्बोधिताः कथम् ॥
KK05-06-090-017a	महावनेष्वबोध्यन्त श्वापदानां रुतेन च ।
KK05-06-090-017c	ह्रीमान्सत्यधृतिर्दान्तो भूतानामनुकम्पिता ॥
KK05-06-090-018a	कामद्वेषौ वशे कृत्वा सतां वर्त्मानुवर्तते ।
KK05-06-090-018c	अम्बरीषस्य मान्धातुर्ययातेर्नहुषस्य च ॥
KK05-06-090-019a	भरतस्य दिलीपस्य शिबेरौशीनरस्य च ।
KK05-06-090-019c	राजर्षीणां पुराणानां धुरं धत्ते दुरुद्वहाम् ॥
KK05-06-090-020a	शीलवृत्तोपसम्पन्नोः धर्मज्ञः सत्यसङ्गरः ।
KK05-06-090-020c	राजा सर्वगुणोपेतस्त्रौलोक्यस्यापि यो भवेत् ॥
KK05-06-090-021a	अजातशत्रुर्धर्मात्मा शुद्धजाम्बूनदप्रभः ।
KK05-06-090-021c	श्रेष्ठः कुरुषु सर्वेषु धर्मतः श्रुतवृत्ततः ।
KK05-06-090-021e	प्रियदर्शो दीर्घभुजः कथं कृष्ण युधिष्ठिरः ॥
KK05-06-090-022a	यः स नागायुतप्राणो वातरंहा महाबलः ।
KK05-06-090-022c	सामर्षः पाण्डवो नित्यं प्रियो भ्रातुः प्रियङ्करः ॥
KK05-06-090-023a	कीचकस्य तु सज्ञातेर्यो हन्ता मधुसूदन ।
KK05-06-090-023c	शूरः क्रोधवशानां च हिडिम्बस्य बकस्य च ॥
KK05-06-090-024a	पराक्रमे शक्रसमो मातरिश्वसमो बले ।
KK05-06-090-024c	महेश्वरसमः क्रोधे भीमः प्रहरतां वरः ॥
KK05-06-090-025a	क्रोधं बलममर्षं च यो निधाय परन्तपः ।
KK05-06-090-025c	जितात्मा पाण्डवोऽमर्षी भ्रातुस्तिष्ठति शासने ॥
KK05-06-090-026a	तेजोराशिं महात्मानं वरिष्ठममितौजसम् ।
KK05-06-090-026c	भीमं प्रदर्शनेनापि भीमसेनं जनार्दन ॥
KK05-06-090-027a	तं ममाचक्ष्व वार्ष्णेय कथमद्य वृकोदरः ।
KK05-06-090-027c	आस्ते परिघबाहुः स मध्यमः पाण्डवो बली ॥
KK05-06-090-028a	अर्जुनेनार्जुनो यः स कृष्ण बाहुसहस्रिणा ।
KK05-06-090-028c	द्विबाहुः स्पर्धते नित्यमतीतेनापि केशव ॥
KK05-06-090-029a	क्षिपत्येकेन वेगेन पञ्चबाणशतानि यः ।
KK05-06-090-029c	इष्वस्त्रे सदृशो राज्ञः कार्तवीर्यस्य पाण्डवः ॥
KK05-06-090-030a	तेजसाऽऽदित्यसदृशो महर्षिसदृशो दमे ।
KK05-06-090-030c	क्षमया पृथिवीतुल्यो महेन्द्रसमविक्रमः ॥
KK05-06-090-031a	आधिराज्यं महद्दीप्तं प्रथितं मधुसूदन ।
KK05-06-090-031c	आहृतं येन वीर्येण कुरूणां सर्वराजसु ॥
KK05-06-090-032a	यस्य बाहुबलं सर्वे पाण्डवाः पर्युपासते ।
KK05-06-090-032c	स सर्वरथिनां श्रेष्ठः पाण्डवः सत्यविक्रमः ॥
KK05-06-090-033a	यं गत्वाऽभिमुखः सङ्ख्ये न जीवन्कश्चिदाव्रजेत् ।
KK05-06-090-033c	यो जेता सर्वभूतानामजेयो जिष्णुरच्युत ॥
KK05-06-090-034a	योऽपाश्रयः पाण्डवानां देवानामिव वासवः ।
KK05-06-090-034c	स ते भ्राता सखा चैव कथमद्य धनञ्जयः ॥
KK05-06-090-035a	दयावान्सर्वभूतेषु ह्रीनिषेवो महास्त्रवित् ।
KK05-06-090-035c	मृदुश्च सुकुमारश्च धार्मिकश्च प्रियश्च मे ॥
KK05-06-090-036a	सहदेवो महेष्वासः शूरः समितिशोभनः ।
KK05-06-090-036c	भ्रातॄणां कृष्ण शुश्रूषुर्धर्मार्थकुशलो युवा ॥
KK05-06-090-037a	सदैव सहदेवस्य भ्रातरो मधुसूदन ।
KK05-06-090-037c	वृत्तं कल्याणवृत्तस्य पूजयन्ति महात्मनः ॥
KK05-06-090-038a	ज्येष्ठोपचायिनं वीरं सहदेवं युधां पतिम् ।
KK05-06-090-038c	शुश्रूषुं मम वार्ष्णेय माद्रीपुत्रं प्रचक्ष्व मे ॥
KK05-06-090-039a	सुकुमारो युवा शूरो दर्शनीयश्च पाण्डवः ।
KK05-06-090-039c	भ्रातॄणां चैव सर्वेषां प्रियः प्राणो बहिश्चरः ॥
KK05-06-090-040a	चित्रयोधी च नकुलो महेष्वासो महाबलः ।
KK05-06-090-040c	कच्चित्स कुशली कृष्ण वत्सो मम सुखैधितः ॥
KK05-06-090-041a	सुखोचितमदुःखार्हं सुकुमारं महारथम् ।
KK05-06-090-041c	अपि जातु महाबाहो पश्येयं नकुलं पुनः ॥
KK05-06-090-042a	पक्ष्मसम्पातजे काले नकुलेन विनाकृता ।
KK05-06-090-042c	न लभामि धृतिं वीर साऽद्य जीवामि पश्य माम् ॥
KK05-06-090-043a	सर्वैः पुत्रैः प्रियतरा द्रौपदी मे जनार्दन ।
KK05-06-090-043c	कुलीना रूपसम्पन्ना सर्वैः समुदिता गुणैः ॥
KK05-06-090-044a	पुत्रलोकात्पतिलोकं वृण्वाना सत्यवादिनी ।
KK05-06-090-044c	प्रियान्पुत्रान्परित्यज्य पाण्डवाननुरुध्यते ॥
KK05-06-090-045a	महाभिजनसम्पन्ना सर्वकामैः सुपूजिता ।
KK05-06-090-045c	ईश्वरी सर्वकल्याणी द्रौपदी कथमच्युत ॥
KK05-06-090-046a	पतिभिः पञ्चभिः शूरैरग्निकल्पैः प्रहारिभिः ।
KK05-06-090-046c	उपपन्ना महेष्वासैर्द्रौपदी दुःखभागिनी ॥
KK05-06-090-047a	चतुर्दशमिदं वर्षं यन्नापश्यमरिन्दम ।
KK05-06-090-047c	पुत्रादिभिः परिद्यूनां द्रौपदीं सत्यवादिनीम् ॥
KK05-06-090-048a	न नूनं कर्मभिः पुण्यैरश्नुते पुरुषः सुखम् ।
KK05-06-090-048c	द्रौपदी चेत्तथावृत्ता नाश्नुते सुखमव्ययम् ॥
KK05-06-090-049a	न प्रियो मम कृष्णाया बीभत्सुर्न युधिष्ठिरः ।
KK05-06-090-049c	भीमसेनो यमौ वापि यदपश्यं सभागताम् ॥
KK05-06-090-050a	न मे दुःखतरं किञ्चिद्भूतपूर्वं ततोऽधिकम् ।
KK05-06-090-050c	स्त्रीधर्मिणीं द्रौपदीं यच्छ्वशुराणां समीपगाम् ॥
KK05-06-090-051a	आनायितामनार्येण क्रोधलोभानुवर्तिना ।
KK05-06-090-051c	सर्वे प्रैक्षन्त कुरव एकवस्त्रां सभागताम् ॥
KK05-06-090-052a	तत्रैव धृतराष्ट्रश्च महाराजश्च बाह्लिकः ।
KK05-06-090-052c	कृपश्च सोमदत्तश्च निर्विण्णाः कुरवस्तथा ॥
KK05-06-090-053a	तस्यां संसदि सर्वेषां क्षत्तारं पूजयाम्यहम् ।
KK05-06-090-053c	वृत्तेन हि भवत्यार्यो न धनेन न विद्यया ॥
KK05-06-090-054a	तस्य कृष्ण महाबुद्धेर्गम्भीरस्य महात्मनः ।
KK05-06-090-054c	क्षत्तुः शीलमलङ्कारो लोकान्विष्टभ्य तिष्ठति ॥
KK05-06-090-055	वैशम्पायन उवाच 
KK05-06-090-055a	सा शोकार्ता च हृष्टा च दृष्ट्वा गोविन्दमागतम् ।
KK05-06-090-055c	नानाविधानि दुःखानि सर्वाण्येवान्वकीर्तयत् ॥
KK05-06-090-056a	पूर्वैराचरितं यत्तत्कुराजभिररिन्दम ।
KK05-06-090-056c	अक्षद्यूतं मृगवधः कच्चिदेषां सुखावहम् ॥
KK05-06-090-057a	तन्मां दहति यत्कृष्णा सभायां कुरुसन्निधौ ।
KK05-06-090-057c	धार्तराष्ट्रैः परिक्लिष्टा यथा न कुशलं तथा ॥
KK05-06-090-058a	निर्वासनं च नगरात्प्रव्रज्या च परन्तप ।
KK05-06-090-058c	नानाविधानां दुःखानामावासोऽस्मि जनार्दन ॥
KK05-06-090-059a	अज्ञातचर्या बालानामवरोधश्च माधव ।
KK05-06-090-059c	न मे क्लेशतमं तत्स्यात्पुत्रैः सह परन्तप ॥
KK05-06-090-060a	दुर्योधनेन निकृता वर्षमद्य चतुर्दशम् ।
KK05-06-090-060c	दुःखादपि सुखं नः स्याद्यदि पुण्यफलक्षयः ॥
KK05-06-090-061a	न मे विशेषो जात्वासीद्धार्तराष्ट्रेषु पाण्डवैः ।
KK05-06-090-061c	तेन सत्येन कृष्ण त्वां हतामित्रं श्रिया वृतम् ।
KK05-06-090-061e	अस्माद्विमुक्तं सङ्ग्रामात्पश्येयं पाण्डवैः सह ॥
KK05-06-090-062a	नैव शक्याः पराजेतुं सर्वं ह्येषां तथाविधम् ।
KK05-06-090-062c	पितरं त्वेव गर्हेयं नात्मानं न सुयोधनम् ॥
KK05-06-090-063a	येनाहं कुन्तिभोजाय धनं वृत्तैरिवार्पिता ।
KK05-06-090-063c	बालां मामार्यकस्तुभ्यं क्रीडन्तीं कन्दुहस्तिकाम् ॥
KK05-06-090-064a	अदात्तु कुन्तिभोजाय सखा सख्ये महात्मने ।
KK05-06-090-064c	साऽहं पित्रा च निकृता श्वशुरैश्च परन्तप ।
KK05-06-090-064e	अत्यन्तदुःखिता कृष्ण किं जीवितफलं मम ॥
KK05-06-090-065a	यन्मां वागब्रवीन्नक्तं सूतके सव्यसाचिनः ।
KK05-06-090-065c	पुत्रस्ते पृथिवीं जेता यशश्चास्य दिवं स्पृशेत् ॥
KK05-06-090-066a	हत्वा कुरून्महाजन्ये राज्यं प्राप्य धनञ्जयः ।
KK05-06-090-066c	भ्रातृभिः सह कौन्तेयस्त्रीन्मेधानाहरिष्यति ॥
KK05-06-090-067a	नाहं तामभ्यसूयामि नमो धर्माय वेधसे ।
KK05-06-090-067c	कृष्णाय महते नित्यं धर्मो धारयति प्रजाः ॥
KK05-06-090-068a	धर्मश्चेदस्ति वार्ष्णेय यथा वागभ्यभाषत ।
KK05-06-090-068c	त्वं चापि तत्तथा कृष्ण सर्वं सम्पादयिष्यसि ॥
KK05-06-090-069a	न मां माधव वैधव्यं नार्थनाशो न वैरिता ।
KK05-06-090-069c	तथा शोकाय दहति यथा पुत्रैर्विना भवः ॥
KK05-06-090-070a	याऽहं गाण्डीवधन्वानं सर्वशस्त्रभृतां वरम् ।
KK05-06-090-070c	धनञ्जयं न पश्यामि का शान्तिर्हृदयस्य मे ।
KK05-06-090-070e	इतश्चतुर्दशं वर्षं यन्नापश्यं युधिष्ठिरम् ॥
KK05-06-090-071a	धनञ्जयं च गोविन्द यमौ तं च वृकोदरम् ।
KK05-06-090-071c	जीवनाशं प्रनष्टानां श्राद्धं कुर्वन्ति मानवाः ॥
KK05-06-090-072a	अर्थतस्ते मम मृतास्तेषां चाहं जनार्दन ।
KK05-06-090-072c	ब्रूया माधव राजानं धर्मात्मानं युधिष्ठिरम् ॥
KK05-06-090-073a	भूयांस्ते हीयते धर्मो मा पुत्रक वृथा कृथाः ।
KK05-06-090-073c	पराश्रया वासुदेव या जीवति घिगस्तु ताम् ॥
KK05-06-090-074a	वृत्तेः कार्पण्यलब्धाया अप्रतिष्ठैव ज्यायसी ।
KK05-06-090-074c	अथो धनञ्जयं ब्रूया नित्योद्युक्तं वृकोदरम् ॥
KK05-06-090-075a	यदर्थं क्षत्रिया सूते तस्य कालोऽयमागतः ।
KK05-06-090-075c	अस्मिंश्चेदागते काले मिथ्या चातिक्रमिष्यति ॥
KK05-06-090-076a	लोकसम्भाविताः सन्तः सुनृशंसं करिष्यथ ।
KK05-06-090-076c	नृशंसेन च वो युक्तांस्त्यजेयं शाश्वतीः समाः ॥
KK05-06-090-077a	काले हि समनुप्राप्ते त्यक्तव्यमपि जीवनम् ।
KK05-06-090-077c	माद्रीपुत्रौ च व्यक्तव्यौ क्षत्रधर्मरतौ सदा ॥
KK05-06-090-078a	विक्रमेणार्जितान्भोगान्वृणीतं जीवितादपि ।
KK05-06-090-078c	विक्रमाधिगता ह्यर्थाः क्षत्रधर्मेण जीवतः ॥
KK05-06-090-079a	मनो मनुष्यस्य सदा प्रीणन्ति पुरुषोत्तम ।
KK05-06-090-079c	गत्वा ब्रूहि महाबाहो सर्वशस्त्रभृतां वरम् ॥
KK05-06-090-080a	अर्जुनं पाण्डवं वीरं द्रौपद्याः पदवीं चर ।
KK05-06-090-080c	विदितौ हि तवात्यन्तं क्रुद्धौ तौ तु यथान्तकौ ॥
KK05-06-090-081a	भीमार्जुनौ नयेतां हि देवानपि परां गतिम् ।
KK05-06-090-081c	तयोश्चैतदवज्ञानं यत्सा कृष्णा सभां गता ॥
KK05-06-090-082a	दुःशासनश्च कर्णश्च परुषाण्यभ्यभाषताम् ।
KK05-06-090-082c	दुर्योधनो भीमसेनमभ्यगच्छन्मनस्विनम् ॥
KK05-06-090-083a	पश्यतां कुरुमुख्यानां तस्य द्रक्ष्यति यत्फलम् ।
KK05-06-090-083c	न हि वैरं समासाद्य प्रशाम्यति वृकोदरः ॥
KK05-06-090-084a	सुचिरादपि भीमस्य न हि वैरं प्रशाम्यति ।
KK05-06-090-084c	यावदन्तं न नयति शात्रवाञ्छत्रुकर्शनः ॥
KK05-06-090-085a	न दुःखं राज्यहरणं न च द्यूते पराजयः ।
KK05-06-090-085c	प्रव्राजनं तु पुत्राणां न मे तद्दुःखकारणम् ॥
KK05-06-090-086a	यत्तु सा बृहती श्यामा एकवस्त्रा सभां गता ।
KK05-06-090-086c	अशृणोत्परुषा वाचः किं नु दुःखतरं ततः ॥
KK05-06-090-087a	स्त्रीधर्मिणी वरारोहा क्षत्रधर्मरता सदा ।
KK05-06-090-087c	नाभ्यगच्छत्तदा नाथं कृष्णा नाथवती सती ॥
KK05-06-090-088a	यस्या मम सपुत्रायास्त्वं नाथो मधुसूदन ।
KK05-06-090-088c	रामश्च बलिनां श्रेष्ठः प्रद्युम्नश्च महारथः ॥
KK05-06-090-089a	साऽहमेवंविधं दुःखं सहेयं पुरुषोत्तम ।
KK05-06-090-089c	भीमे जीवति दुर्धर्षे विजये चापलायिनि ॥
KK05-06-090-090	वैशम्पायन उवाच 
KK05-06-090-090a	तत आश्वासयामास पुत्राधिभिरभिप्लुताम् ।
KK05-06-090-090c	पितृष्वसारं शोचन्तीं शौरिः पार्थसखः पृथाम् ॥
KK05-06-090-091	वासुदेव उवाच 
KK05-06-090-091a	का नु सीमन्तिनी त्वादृग्लोकेष्वस्ति पितृष्वसः ।
KK05-06-090-091c	शूरस्य राज्ञो दुहिता आजमीढकुलं गता ॥
KK05-06-090-092a	महाकुलीना भवती ह्रदाद्ध्रदमिवागता ।
KK05-06-090-092c	ईश्वरी सर्वकल्याणी भर्त्रा परमपूजिता ॥
KK05-06-090-093a	वीरसूर्वीरपत्नी त्वं सर्वैः समुदिता गुणैः ।
KK05-06-090-093c	सुखदुःखे महाप्राज्ञे त्वादृशी सोढुमर्हति ॥
KK05-06-090-094a	निद्रातन्द्रे क्रोधहर्षौ क्षुत्पिपासे हिमातपौ ।
KK05-06-090-094c	एतानि पार्था निर्जित्य नित्यं वीरसुखे रताः ॥
KK05-06-090-095a	त्यक्तग्राम्यसुखाः पार्था नित्यं वीरसुखप्रियाः ।
KK05-06-090-095c	न तु स्वल्पेन तुष्येयुर्महोत्साहा महाबलाः ॥
KK05-06-090-096a	अन्तं धीरा निषेवन्ते मध्यं ग्राम्यसुखप्रियाः ।
KK05-06-090-096c	उत्तमांश्च परिक्लेशान्भोगांश्चातीव मानुषान् ॥
KK05-06-090-097a	अन्तेषु रेमिरे धीरा न ते मध्येषु रेमिरे ।
KK05-06-090-097c	अन्तप्राप्तिं सुखं प्राहुर्दुःखमन्तरमन्तयोः ॥
KK05-06-090-098a	अभिवादयन्ति भवतीं पाण्डवाः सह कृष्णया ।
KK05-06-090-098c	आत्मानं ते कुशलिनं निवेद्याहुरनामयम् ॥
KK05-06-090-099a	अरोगान्सर्वसिद्धार्थान्क्षिप्रं द्रक्ष्यसि पाण्डवान् ।
KK05-06-090-099c	ईश्वरान्सर्वलोकस्य हतामित्राञ्श्रिया वृतान् ॥
KK05-06-090-100a	एवमाश्वासिता कुन्ती प्रत्युवाच जनार्दनम् ।
KK05-06-090-100c	पुत्राधिभिरभिध्वस्ता निगृह्याबुद्धिजं तमः ॥
KK05-06-090-101	कुन्त्युवाच 
KK05-06-090-101a	यद्यत्तेषां महाबाहो पथ्यं स्यान्मधुसूदन ।
KK05-06-090-101c	यथायथा त्वं मन्येथाः कुर्याः कृष्ण तथातथा ॥
KK05-06-090-102a	अविलोपेन धर्मस्य अनिकृत्या परन्तप ।
KK05-06-090-102c	प्रभावज्ञाऽस्मि ते कृष्ण सत्यस्याभिजनस्य च ॥
KK05-06-090-103a	व्यवस्थायां च मित्रेषु बुद्धिविक्रमयोस्तथा ।
KK05-06-090-103c	त्वमेव नः कुले धर्मस्त्वं सत्यं त्वं तपो महत् ॥
KK05-06-090-104a	त्वं त्राता त्वं महद्ब्रह्म त्वयि सर्वं प्रतिष्ठितम् ।
KK05-06-090-104c	यथैवात्थ तथैवैतत्त्वयि सत्यं भविष्यति ॥
KK05-06-090-105a	`कुरूणां पाण्डवानां च लोकानां चापराजित ।
KK05-06-090-105c	सर्वस्यैतस्य वार्ष्णेय गतिस्त्वमसि माधव ।
KK05-06-090-105e	प्रभावो बुद्धिवीर्यं च तादृशं तव केशव ॥'
KK05-06-090-106	वैशम्पायन उवाच 
KK05-06-090-106a	तामामन्त्र्य च गोविन्दः कृत्वा चाभिप्रदक्षिणम् ।
KK05-06-090-106c	प्रातिष्ठत महाबाहुर्दुर्योधनगृहान्प्रति ॥ ॥

इति श्रीमन्महाभारते उद्योगपर्वणि भगवद्यानपर्वणि नवतितमोऽध्यायः ॥

5-90-6 प्रियं राज्यादि । सुखं भोगोत्थ आह्लादः ॥ 5-90-21 प्रियो दर्शो दर्शनं यस्य ॥ 5-90-48 तथावृत्ता पुण्यशीला ॥ 5-90-59 अवरोधः राज्याप्रदानरूपो वृत्तिनिरोधः ॥ 5-90-60 यदि सुखं पुण्यक्षयरूपम् अर्थाद्दुःखं पापक्षयरूपं तर्हि दुःखात्पापक्षयहेतोस्तत्सुखं नः अस्माकं स्यात् । तथा च न वयं दुःखाद्भयं प्राप्नुम इत्यर्थः ॥ 5-90-61 अस्मात् भाविनः कुरुपाण्डवसङ्ग्रामात् ॥ 5-90-62 सर्वं वृत्तम् । एषां पाण्डवानां तथाविधम् अविषमम् ॥ 5-90-63 वृत्तैर्वदान्यत्वेन ख्यातैर्धनं यथा अक्लेशेनार्प्यते तद्वत् येनाहमर्पिता । वृत्तोऽतीते दृढे ख्याते इति विश्वः । आर्यकः पितामहः । तुभ्यं तव ॥ 5-90-66 महाजन्ये महायुद्धे । मेधान् अश्वमेधान् ॥ 5-90-75 अतिक्रमिष्यति अयुद्धेनेत्यर्थः ॥ 5-90-102 अनिकृत्या अच्छलेन ॥
