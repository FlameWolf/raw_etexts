अध्यायः 133

कुन्त्या युधिष्ठिरबोधनाय कृष्णंप्रति विदुलोपाख्यानकथनम् ॥ 1 ॥
KK-05-06-133-001	कुन्त्युवाच ।
KK-05-06-133-001a	अत्राप्युदाहरन्तीममितिहासं पुरातनम् ।
KK-05-06-133-001c	विदुलायाश्च संवादं पुत्रस्य च परन्तप ॥
KK-05-06-133-002a	ततः श्रेयश्च भूयश्च यथावद्वक्तुमर्हसि ।
KK-05-06-133-002c	यशस्विनी मन्युमती कुले जाता विभावरी ॥
KK-05-06-133-003a	क्षत्रधर्मरता दान्ता विदुला दीर्घदर्शिनी ।
KK-05-06-133-003c	विश्रुता राजसंसत्सु श्रुतवाक्या बहुश्रुता ॥
KK-05-06-133-004a	विदुला नाम राजन्या जगर्हे पुत्रमौरसम् ।
KK-05-06-133-004c	निर्जितं सिन्धुराजेन शयानं दीनचेतसम् ॥
KK-05-06-133-005  	विदुलोवाच ।
KK-05-06-133-005a	अनन्दन मया जात द्विषतां हर्षवर्धन ।
KK-05-06-133-005c	न मया त्वं न पित्रा च जातः क्वाभ्यागतोह्यसि ॥
KK-05-06-133-006a	निर्मन्युश्चाप्यसङ्ख्येयः पुरुषः क्लीबसाधनः ।
KK-05-06-133-006c	यावज्जीवं निराशोऽसि कल्याणाय धुरं वह ॥
KK-05-06-133-007a	माऽऽत्मानमवमन्यस्व मैनमल्पेन बीभरः ।
KK-05-06-133-007c	मनः कृत्वा सुकल्याणं मा भैस्त्वं प्रतिसंहर ॥
KK-05-06-133-008a	उत्तिष्ठ हे कापुरुष मा शेष्वैवं पराजितः ।
KK-05-06-133-008c	अमित्रान्नन्दयन्सर्वान्निर्मानो बन्धुशोकदः ॥
KK-05-06-133-009a	सुपूरा वै कुनदिका सुपूरो मुषिकाञ्जलिः ।
KK-05-06-133-009c	सुसंतोषः कापुरुषः स्वल्पकेनैव तुष्यति ॥
KK-05-06-133-010a	अप्यहेरारुजन्दंष्ट्रामाश्वेव निधनं व्रज ।
KK-05-06-133-010c	अपि वा संशयं प्राप्य जीवितेऽपि पराक्रमेः ॥
KK-05-06-133-011a	अप्यरेः श्येनवच्छिद्रं पश्येस्त्वं विपरिक्रमन् ।
KK-05-06-133-011c	विवदन्वाऽथवा तूष्णीं व्योम्नीवापरिशङ्कितः ॥
KK-05-06-133-012a	त्वमेवं प्रेतवच्छेषे कस्माद्वज्रहतो यथा ।
KK-05-06-133-012c	उत्तिष्ठ हे कापुरुष मा स्वाप्सीः शत्रुनिर्जितः ॥
KK-05-06-133-013a	माऽस्तं गमस्त्वं कृपणो विश्रूयस्व स्वकर्मणा ।
KK-05-06-133-013c	मा मध्ये मा जघन्ये त्वं माऽधो भूस्तिष्ठ गर्जितः ॥
KK-05-06-133-014a	अलातं तिन्दुकस्येव मुहूर्तमपि हि ज्वल ।
KK-05-06-133-014c	मा तुषाग्निरिवानर्चिर्धूमायस्व जिजीविषुः ॥ |||
KK-05-06-133-015a	मुहूर्तं ज्वलितं श्रेयो न च धूमायितं चिरम् ।
KK-05-06-133-015c	मा ह स्म कस्यचिद्गेहे जनी राज्ञः स्वरीमृदुः ॥
KK-05-06-133-016a	कृत्वा मानुष्यकं कर्म सृत्वाऽऽजिं यावदुत्तमम् ।
KK-05-06-133-016c	धर्मस्यानृण्यमाप्नोति न चात्मानं विगर्हते ॥
KK-05-06-133-017a	अलब्ध्वा यदि वा लब्ध्वा नानुशोचति पण्डितः ।
KK-05-06-133-017c	आनन्तर्यं चारभते न प्राणानां धनायते ॥
KK-05-06-133-018a	उद्भावयस्वं वीर्यं वा तां वा गच्छ ध्रुवां गतिम् ।
KK-05-06-133-018c	धर्मं पुत्राग्रतः कृत्वा किंनिमित्तं हि जीवसि ॥
KK-05-06-133-019a	इष्टापूर्तं हि ते क्लीब कीर्तिश्च सकला हता ।
KK-05-06-133-019c	विच्छिन्नं भोगमूलं ते किंनिमित्तं हि जीवसि ॥
KK-05-06-133-020a	शत्रुर्निमज्जता ग्राह्यो जङ्घायां प्रपतिष्यता ।
KK-05-06-133-020c	विपरिच्छिन्नमूलोऽपि न विषीदेत्कथञ्चन ॥
KK-05-06-133-021a	उद्यम्य धुरमुत्कर्षेदाजानेयकृतं स्मरन् ।
KK-05-06-133-021c	कुरु सत्वं च मानं च विद्धि पौरुषमात्मनः ।
KK-05-06-133-022a	उद्भावय कुलं मग्नं त्वत्कृते स्वयमेव हि ।
KK-05-06-133-022c	यस्य वृत्तं न जल्पन्ति मानवा महदद्भुतम् ॥
KK-05-06-133-023a	राशिवर्धनमात्रं स नैव स्त्री न पुनः पुमान् ।
KK-05-06-133-023c	दाने तपसि सत्ये च यस्य नोच्चरितं यशः ॥
KK-05-06-133-024a	विद्यायामर्थलाभे वा मातुरुच्चार एव सः ।
KK-05-06-133-024c	श्रुतेन तपसा वाऽपि श्रिया वा विक्रमेण वा ॥
KK-05-06-133-025a	जनान्योऽभिभवत्यन्यान्कर्मणा हि स वै पुमान् ।
KK-05-06-133-025c	न त्वेव जाल्मीं कापालीं वृत्तिमेषितुमर्हसि ॥
KK-05-06-133-026a	नृशंस्यामयशस्यां च दुःखां कापुरुषोचिताम् ।
KK-05-06-133-026c	यमेनमभिनन्देयुरमित्राः पुरुषं कृशम् ॥
KK-05-06-133-027a	लोकस्य समवज्ञातं निहीनासनवाससम् ।
KK-05-06-133-027c	अहोलाभकरं हीनमल्पजीवनमल्पकम् ॥
KK-05-06-133-028a	नेदृशं बन्धुमासाद्य बान्धवः सुखमेधते ।
KK-05-06-133-028c	अवृत्त्यैव विपत्स्यामो वयं राष्ट्रात्प्रवासिताः ॥
KK-05-06-133-029a	सर्वकामरसैर्हीनाः स्थानभ्रष्टा अकिञ्चनाः ।
KK-05-06-133-029c	अवल्गुकारिण सत्सु कुलवंशस्य नाशनम् ॥
KK-05-06-133-030a	कलिं पुत्रप्रवादेन सञ्जय त्वामजीजनम् ।
KK-05-06-133-030c	निरमर्षं निरुत्साहं निर्वीर्यमरिनन्दनम् ॥
KK-05-06-133-031a	मा स्म सीमन्तिनी काचिञ्जनयेत्पुत्रमीदृशम् ।
KK-05-06-133-031c	मा धूमाय ज्वलात्यन्तमाक्रम्य जहि शात्रवान् ॥
KK-05-06-133-032a	ज्वल मूर्धन्यमित्राणां मुहूर्तमपि वा क्षणम् ।
KK-05-06-133-032c	एतावानेव पुरुषो यदमर्षी यदक्षमी ॥
KK-05-06-133-033a	क्षमावान्निरमर्षश्च नैव स्त्री न पुनः पुमान् ।
KK-05-06-133-033c	संतोषो वै श्रियं हन्ति तथाऽनुक्रोश एव च ॥
KK-05-06-133-034a	अनुत्थानभये चोभे निरीहो नाश्नुते महत् ।
KK-05-06-133-034c	एभ्यो निकृतिपापेभ्यः प्रमुञ्चात्मानमात्मना ॥
KK-05-06-133-035a	आयसं हृदयं कृत्वा मृगयस्व पुनः स्वकम् ।
KK-05-06-133-035c	परं विषहते यस्मात्तस्मात्पुरुष उच्यते ॥
KK-05-06-133-036a	तमाहुर्व्यर्थनामानं स्त्रीवद्य इह जीवति ।
KK-05-06-133-036c	शूरस्योर्जितसत्वस्य सिंहविक्रान्तचारिणः ॥
KK-05-06-133-037ac	दिष्टभावं गतस्यापि विषये मोदते प्रजा ।
KK-05-06-133-037c	य आत्मनः प्रियसुखे हित्वा मृगयते श्रियम् ॥
KK-05-06-133-038a	अमात्यानामथो हर्षमादधात्यचिरेण सः ॥
KK-05-06-133-039  	पुत्र उवाच ।
KK-05-06-133-039a	किं नु मे मामपश्यन्त्याः पृथिव्या अपि सर्वया ।
KK-05-06-133-039c	किमाभरणकृत्यं ते किं भोगैर्जीवितेन वा ।
KK-05-06-133-040  	मातोवाच ।
KK-05-06-133-040a      `पैरर्विहन्यमानस्य जीवितेनापि किं फलम् ।
KK-05-06-133-040c      'निर्मन्युकानां ये लोका द्विषन्तस्तानवाप्नुयुः ।
KK-05-06-133-040e 	ये त्वादृतात्मनां लोकाः सुहृदस्तान्व्रजन्तु नः ॥
KK-05-06-133-041a	भृत्यैर्विहीयमानानां परपिण्डोपजीविनाम् ।
KK-05-06-133-041c	कृपणानामसत्वानां मा वृत्तिमनुवर्तिथाः ॥
KK-05-06-133-042a	अनु त्वां तात जीवन्तु ब्राह्मणाः सुहृदस्तथा ।
KK-05-06-133-042c	पर्जन्यमिव भूतानि देवा इव शतक्रतुम् ॥
KK-05-06-133-043a	यमाजीवन्ति पुरुषं सर्वभूतानि सञ्जय ।
KK-05-06-133-043c	पक्वं द्रुममिवासाद्य तस्य जीवितमर्थवत् ॥
KK-05-06-133-044a	यस्य शूरस्य विक्रान्तैरेधन्ते बान्धवाः सुखम् ।
KK-05-06-133-044c	त्रिदशा इव शक्रस्य साधु तस्येह जीवितम् ॥
KK-05-06-133-045a	स्वबाहुबलमाश्रित्य योहि जीवति मानवः ।
KK-05-06-133-045c	स लोके लभते कीर्तिं परत्र च शुभां गतिम् ॥ ॥

इति श्रीमन्माभारते उद्योगपर्वणि भगवद्यानपर्वणि त्रयस्त्रिंशदधिकशततमोऽध्यायः ॥

5-133-2 मन्युमती दैन्यवती । विभावरी कुपिता । विभावरी रजन्यां च वक्रयोषितीति विश्वः ॥ 5-133-5 अनन्दन कुपुत्र । कुत्सार्थेऽत्र नञ् । 5-133-6 क्लीबे निर्वीर्यै साधनं बाह्वादिकं यस्य स तथा ॥ 5-133-7 मा वीभरः मा पालय । प्रतिसंहर भयमिति शेषः ॥ 5-133-10 पराक्रमेः पराक्रमं कुरु ॥ 5-133-11 विवदन् शत्रुजयार्थं अनेकान् पक्षानुद्भावयन्वा तूष्णींभूतोऽरेश्छिद्रं पश्येः । यथा व्योम्नि अपरिशङ्कितः शत्रोराधिक्याद्भयमपश्यन् श्येनस्तद्वत् ॥ 5-133-13 विश्रूयस्व ख्यातो भव । सामभेदौ जघन्यमध्यमौ । दानमधमो नीच उपायः । दण्डस्तूत्तमः । तत्राद्यत्रयकर्ता माभूः किंतु गर्जितो दण्डयितैव भवेत्यर्थः । ऊर्जित इति वा पाठः ॥ 5-133-15 कस्यचिद्राज्ञो गेहे स्वरी गर्दभीव मृदुः अकिञ्चित्करः जायत इति जनिः पुत्रो माभूत् ॥ 5-133-16 आजिं सङ्ग्रामम् ॥ 5-133-17 प्राणानां प्राणाः बलं तत्साध्यानां कार्याणाम् । आनन्तर्यं अविच्छेदेन कार्यधारामारभते । न धनायते धनं आत्मनो नेच्छति । तृष्णां त्यजतीत्यर्थः ॥ 5-133-18 ध्रुवां गतिं मरणम् । अग्रत इत्युपहासः । पृष्ठतः कृत्वेत्यर्थः ॥ 5-133-20 निमज्जता प्रपतिष्यता च शत्रुर्जङ्घायां ग्राह्यः । तेनैव सह निमज्जेत्पतेद्वेत्यर्थः । न विषीदेत् निरुद्यमो न भवेत् ॥ 5-133-21 आजानेयाः जात्यश्वाः तेषां कृतं कर्म युद्धेऽनवसादरूपं ॥ 5-133-22 त्वत्कृते मग्नमिति संबन्धः । 5-133-23 राशिवर्धनः संख्यापूरको नतु प्रयोजनान्तरार्हः ॥ 5-133-24 मातुः उच्चारो विष्ठा ॥ 5-133-26 यं एन अमित्रा अभिनन्देयुः तं बन्धुं बान्धवः आसाद्य न सुखमेधत इति तृतीयश्लोकेन संबन्धः ॥ 5-133-27 अहोलाभकरं अल्पेऽपि लाभे अहो लाभो जात इति विस्मयं कुर्वाणम् ॥ 5-133-37 दिष्टभावं मरणम् ॥
