अध्यायः 140

कृष्णेन कर्णः किमुक्त इति जनमेजयप्रश्नः ॥ 1 ॥ कृष्णेन कर्णंप्रति तस्य कुन्तीसुतत्वरूपरहस्यकथनपूर्वकं पाण्डवपक्षप्रवेशचोदना ॥ 2 ॥
001  	जनमेजय उवाच ।
001a	राजपुत्रैः परिवृतस्तथा भृत्यैश्च सत्तम ।
001c	उपारोप्य रथे कर्णं निर्यातो मधुसूदनः ॥
002a	किमब्रवीद्रथोपस्थे राधेयं परवीरहा ।
002c	कानि सान्त्वानि गोविन्दः सूतपुत्रे प्रयुक्तवान् ॥
003a	उद्यन्मेघस्वनः काले यत्कृष्णः कर्णमब्रवीत् ।
003c	मृदु वा यदि वा तीक्ष्णं तन्ममाचक्ष्व सर्वशः ॥
004  	वैशम्पायन उवाच ।
004a	आनुपूर्व्येण वाक्यानि तीक्ष्णानि च मृदूनि च ।
004c	प्रियाणि धर्मयुक्तानि सत्यानि च हितानि च ॥
005a	हृदयग्रहणीयानि राधेयं मधुसूदनः ।
005c	यान्यब्रवीदमेयात्मा तानि मे श्रृणु भारत ॥
006  	वासुदेव उवाच ।
006a	उपासितास्ते राधेय ब्राह्मणा वेदपारगाः ।
006c	तत्त्वार्थं परिपृष्टाश्च नियतेनानसूयया ॥
007a	त्वमेव कर्ण जानासि वेदवादान्सनातनान् ।
007c	त्वमेव धर्मशास्त्रेषु सूक्ष्मेषु परिनिष्ठितः ॥
008a	कानीनश्च सहोढश्च कन्यायां यश्च जायते ।
008c	वोढारं पितरं तस्य प्राहुः शास्त्रविदो जनाः ॥
009a	सोऽसि कर्ण तथाजातः पाण्डोः पुत्रोसि धर्मतः ।
009c	निश्चयाद्धर्मशास्त्राणामेहि राजा भविष्यसि ॥
010a	पितृपक्षे च ते पार्था मातृपक्षे च वृष्णयः ।
010c	द्वौ पक्षावभिजानीहि त्वमेतौ पुरुषर्षभ ॥
011a	मया सार्धमितो यातमद्य त्वां तात पाण्डवाः ।
011c	अभिजानन्तु कौन्तेयं पूर्वजातं युधिष्ठिरात् ॥
012a	पादौ तव ग्रहीष्यन्ति भ्रातरः पञ्च पाण्डवाः ।
012c	द्रौपदेयास्तथा पञ्च सौभद्रश्चापराजितः ॥
013a	राजानो राजपुत्राश्च पाण्डवार्थे समागताः ।
013c	पादौ तव ग्रहीष्यन्ति सर्वे चान्धकवृष्णयः ॥
014a	हिरण्मयांश्च ते कुम्भान्राजतान्पार्थिवांस्तथा ।
014c	ओषध्यः सर्वबीजानि सर्वरत्नानि वीरुधः ॥
015a	राजन्या राजकन्याश्चाप्यानयन्त्वाभिषेचनम् ।
015c	षष्ठे त्वां च तथा काले द्रौपद्युपगमिष्यति ॥
016a	अग्निं जुहोतु वै धौम्यः संशितात्मा द्विजोत्तमः ।
016c	अद्य त्वामभिषिञ्चन्तु चातुर्वैद्या द्विजातयः ॥
017a	पुरोहितः पाण्डवानां ब्रह्मकर्मण्यवस्थितः ।
017c	तथैव भ्रातरः पञ्च पाण्डवाः पुरुषर्षभाः ॥
018a	द्रौपदेयास्तथा पञ्च पाञ्चालाश्चेदयस्तथा ।
018c	अहं च त्वाऽभिषेक्ष्यामि राजानं पृथिवीपतिम् ॥
019a	युवराजोऽस्तु ते राजा धर्मपुत्रो युधिष्ठिरः ।
019c	गृहीत्वा व्यजनं श्वेतं धर्मात्मा संशितव्रतः ।
020a	उपान्वारोहतु रथं कुन्तीपुत्रो युधिष्ठिरः ।
020c	छत्रं च ते महाश्वेतं भीमसेनो महाबलः ॥
021a	अभिषिक्तस्य कौन्तेयो धारयिष्यति मूर्धनि ।
021c	किङ्किणीशतनिर्घोषं वैयाघ्रपरिवारणम् ॥
022a	रथं श्वेतहयैर्युक्तमर्जुनो वाहयिष्यति ।
022c	अभिमन्युश्च ते नित्यं प्रत्यासन्नो भविष्यति ॥
023a	नकुलः सहदेवश्च द्रौपदेयाश्च पञ्च ये ।
023c	पञ्चालाश्चानुयास्यन्ति शिखण्डी च महारथः ।
024a	अहं च त्वाऽनुयास्यामि सर्वे चान्धकवृष्णयः ।
024c	दाशार्हाः परिवारास्ते दाशार्णाश्च विशांपते ॥
025a	भुङ्क्ष्व राज्यं महाबाहो भ्रातृभिः सह पाण्डवैः ।
025c	जपैर्होमैश्च संयुक्तो मङ्गलैश्च पृथग्विधैः ॥
026a	पुरोगमाश्च ते सन्तु द्रविडाः सहकुन्तलैः ।
026c	आन्ध्रास्तालचराश्चैव चूचुपा वेणुपास्तथा ॥
027a	स्तुवन्तु त्वां च बहुभिः स्तुतिभिः सूतमागधाः ।
027c	विजयं वसुषेणस्य घोषयन्तु च पाण्डवाः ॥
028a	स त्वं परिवृतः पार्थैर्नक्षत्रैरिव चन्द्रमाः ।
028c	प्रशाधि राज्यं कौन्तेय कुन्तीं च प्रतिनन्दय ॥
029a	मित्राणि ते प्रहृष्यन्तु व्यथन्तु रिपवस्तथा ।
029c	सौभ्रात्रं चैव तेऽद्यास्तु भ्रातृभिः सह पाण्डवैः ॥ ॥

इति श्रीमन्महाभारते उद्योगपर्वणि भगवद्यानपर्वणि चत्वारिंशदधिकशततमोऽध्यायः ॥

5-140-8 यश्च यस्तु कन्यायां जायते स द्विविधः कानीनः सहोढश्च । सहोढः विवाहादूर्ध्वं जातः । अन्यो विवाहात्प्राग्जातः । तन्मातुर्वोढारं तस्य पितरं प्राहुः ॥
