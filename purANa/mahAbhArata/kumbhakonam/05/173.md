अध्यायः 173

शिखण्डिनोऽसंहरणकारणप्रश्ने तत्कथनाय भीष्मेण दुर्योधनं प्रति अम्बोपाख्यानकथनारम्भः ॥ 1 ॥ तथा स्वयंवरे स्वेन अम्बादिकन्यात्रयहरणकथनम् ॥ 2 ॥
KK05-10-173-001	दुर्योधन उवाच 
KK05-10-173-001a	किमर्थं भरतश्रेष्ठ नैव हन्याः शिखण्डिनम् ।
KK05-10-173-001c	उद्यतेषुमथो दृष्ट्वा समरेष्वाततायिनम् ॥
KK05-10-173-002a	पूर्वमुक्त्वा महाबाहो पाञ्चालान्सह सोमकैः ।
KK05-10-173-002c	हनिष्यामीति गाङ्गेय तन्मे ब्रूहि पितामह ॥
KK05-10-173-003	भीष्म उवाच 
KK05-10-173-003a	शृणु दुर्योधन कथां सहैभिर्वसुधाधिपैः ।
KK05-10-173-003c	यदर्थं युधि सम्प्रेक्ष्य नाहं हन्यां शिखण्डिनम् ॥
KK05-10-173-004a	महाराजो मम पिता शान्तनुर्लोकविश्रुतः ।
KK05-10-173-004c	दिष्टान्तमाप धर्मात्मा समये भरतर्षभ ॥
KK05-10-173-005a	ततोऽहं भरतश्रेष्ठ प्रतिज्ञां परिपालयन् ।
KK05-10-173-005c	चित्राङ्गदं भ्रातरं वै महाराज्येऽभ्यषेचयम् ॥
KK05-10-173-006a	तस्मिंश्च निधनं प्राप्ते सत्यवत्या मते स्थितः ।
KK05-10-173-006c	विचित्रवीर्यं राजानमभ्यषिञ्चं यथाविधि ॥
KK05-10-173-007a	मयाऽभिषिक्तो राजेन्द्र यवीयानपि धर्मतः ।
KK05-10-173-007c	विचित्रवीर्यो धर्मात्मा मामेव समुदैक्षत ॥
KK05-10-173-008a	तस्य दारक्रियां तात चिकीर्षुरहमप्युत ।
KK05-10-173-008c	अनुरूपादिव कुलादित्येव च मनो दधे ॥
KK05-10-173-009a	तथाऽश्रौषं महाबाहो तिस्रः कन्याः स्वयंवरे ।
KK05-10-173-009c	रूपेणाप्रतिमाः सर्वाः काशिराजसुतास्तदा ।
KK05-10-173-009e	अम्बां चैवाम्बिकां चैव तथैवाम्बालिकामपि ॥
KK05-10-173-010a	राजानश्च समाहूताः पृथिव्यां भरतर्षभ ।
KK05-10-173-010c	अम्बा ज्येष्ठाभवत्तासामम्बिका त्वथ मध्यमा ॥
KK05-10-173-011a	अम्बालिका च राजेन्द्र राजकन्या यवीयसी ।
KK05-10-173-011c	सोऽहमेकरथेनैव गतः काशिपतेः पुरीम् ॥
KK05-10-173-012a	अपश्यं ता महाबाहो तिस्रः कन्याः स्वलङ्कृताः ।
KK05-10-173-012c	राज्ञश्चैव समाहूतान्पार्थिवान्पृथिवीपते ॥
KK05-10-173-013a	ततोऽहं तान्नृपान्सर्वानाहूय समरे स्थितान् ।
KK05-10-173-013c	रथमारोपयाञ्चक्रे कन्यास्ता भरतर्षभ ॥
KK05-10-173-014a	वीर्यशुल्काश्च ता ज्ञात्वा समारोप्य रथं तदा ।
KK05-10-173-014c	अवोचं पार्थिवान्सर्वानहं तत्र समागतान् ।
KK05-10-173-014e	भीष्मः शान्तनवः कन्या हरतीति पुनःपुनः ॥
KK05-10-173-015a	ते यतध्वं परं शक्त्या सर्वे मोक्षाय पार्थिवाः ।
KK05-10-173-015c	प्रसह्य हि हराम्येष मिषतां वो नरर्षभाः ॥
KK05-10-173-016a	ततस्ते पृथिवीपालाः समुत्पेतुरुदायुधाः ।
KK05-10-173-016c	योगो योग इति क्रुद्धाः सारथीनभ्यचोदयन् ॥
KK05-10-173-017a	ते रथैर्गसङ्काशैर्गजैश्च गजयोधिनः ।
KK05-10-173-017c	पुष्टैश्चाश्वैर्महीपालाः समुत्पेतुरुदायुधाः ॥
KK05-10-173-018a	ततस्ते मां महीपालाः सर्व एव विशाम्पते ।
KK05-10-173-018c	रथव्रातेन महता सर्वतः पर्यवारयन् ॥
KK05-10-173-019a	तानहं शरवर्षेण समन्तात्पर्यवारयम् ।
KK05-10-173-019c	सर्वान्नृपांश्चाप्यजयं देवराडिव दानवान् ॥
KK05-10-173-020a	अपातयं शरैर्दीप्तैः प्रहसन्भरतर्षभ ।
KK05-10-173-020c	तेषामापततां चित्रान्ध्वजान्हेमपरिष्कृतान् ॥
KK05-10-173-021a	एकैकेन हि बाणेन भूमौ पातितवानहम् ।
KK05-10-173-021c	हयांस्तेषां गजांश्चैव सारथींश्चाप्यहं रणे ॥
KK05-10-173-022a	ते निवृत्ताश्च भग्नाश्च दृष्ट्वा तल्लाघवं मम । 
KK05-10-173-022c	`प्रणिपेतुश्च सर्वे वै प्रशशंसुश्च पार्थिवाः ॥
KK05-10-173-023a	तत आदाय ताः कन्या नृपतींश्च विसृज्य तान् ।'
KK05-10-173-023c	अथाऽहं हास्तिनपुरमायां जित्वा महीक्षितः ॥
KK05-10-173-024a	ततोऽहं ताश्च कन्या वै भ्रातुरर्थाय भारत ।
KK05-10-173-024c	तच्च कर्म महाबाहो सत्यवत्यै न्यवेदयम् ॥ ॥

इति श्रीमन्महाभारते उद्योगपर्वणि अम्बोपाख्यानपर्वणि त्रिसप्तत्यधिकशततमोऽध्यायः ॥

5-173-4 दिष्टान्तं मरणम् ॥
