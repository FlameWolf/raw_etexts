अध्यायः 192

स्थूणेन शिखण्डिन्यै पुनःपुंस्त्वप्रत्यर्पणप्रतिज्ञापनपूर्वकं तदीयस्त्रीत्वस्वीकारेण स्वीयपुंस्त्वसमर्पणम् ॥ 1 ॥ दाशार्णकेन उपायात् शिखण्डिनः पुंस्त्वं निर्धार्य स्वपुरगमनम् ॥ 2 ॥ अत्रान्तरे स्थूणगृहमागतेन कुबेरेण तं प्रति स्त्रीत्वधारणस्य शिखण्डिमरणावधिकत्वरूपशापदानम् ॥ 3 ॥ पुंस्त्वप्रत्यर्पणाय गतेन शिखण्डिना स्थूणात्तद्वृत्तान्तमुपलभ्य हर्षात्स्वगृहागमनम् ॥ 4 ॥ इति भीष्मेण दुर्योधनं प्रति शिखण्डिना सह स्वेन युद्धाकरणे कारणाभिधानम् ॥ 5 ॥
KK05-10-192-001	भीष्म उवाच 
KK05-10-192-001a	शिखण्डिवाक्यं श्रुत्वाऽथ स यक्षो भरतर्षभ ।
KK05-10-192-001c	प्रोवाच मनसा चिन्त्य दैवेनोपनिपीडितः ॥
KK05-10-192-002a	भवितव्यं तथा तद्धि मम दुःखाय कौरव ।
KK05-10-192-002c	भद्रे कामं करिष्यामि समयं तु निबोध मे ॥
KK05-10-192-003a	`स्वं ते पुंस्त्वं प्रदास्यामि स्त्रीत्वं धारयिताऽस्मि ते।'
KK05-10-192-003c	किञ्चित्कालं तु ते दास्ये पुल्लिङ्गं स्वमिदं तव ।
KK05-10-192-003e	आगन्तव्यं त्वया काले सत्यं चैव वदस्व मे ॥
KK05-10-192-004a	प्रभुः सङ्कल्पसिद्धोऽस्मि कामचारी विहङ्गमः ।
KK05-10-192-004c	मत्प्रसादात्पुरं चैव त्राहि बन्धूंश्च केवलम् ॥
KK05-10-192-005a	स्त्रीलिङ्गं धारयिष्यामि तवेदं पार्थिवात्मजे ।
KK05-10-192-005c	सत्यं मे प्रतिजानीहि करिष्यामि प्रियं तव ॥
KK05-10-192-006	शिखण्ड्युवाच 
KK05-10-192-006a	प्रतिदास्यामि भगवन्पुलिङ्गं तव सुव्रत ।
KK05-10-192-006c	किञ्चित्कालान्तरं स्त्रीत्वं धारयस्व निशाचर ॥
KK05-10-192-007a	प्रतियाते दशार्णे तु पार्थिवे हेमवर्मणि ।
KK05-10-192-007c	कन्यैव हि भविष्यामि पुरुषस्त्वं भविष्यसि ॥
KK05-10-192-008	भीष्म उवाच 
KK05-10-192-008a	इत्युक्त्वा समयं तत्र चक्राते तावुभौ नृप ।
KK05-10-192-008c	अन्योन्यस्यानभिद्रोहे तौ सङ्क्रामयतां ततः ॥
KK05-10-192-009a	स्त्रीलिङ्गं धारयामास स्थूणो यक्षोऽथ भारत ।
KK05-10-192-009c	यक्षरूपं च तद्दीप्तं शिखण्डी प्रत्यपद्यत ॥
KK05-10-192-010a	ततः शिखण्डी पाञ्चाल्यः पुंस्त्वमासाद्य पार्थिव ।
KK05-10-192-010c	विवेश नगरं हृष्टः पितरं च समासदत् ॥
KK05-10-192-011a	यथावृत्तं तु तत्सर्वमाचख्यौ द्रुपदस्य तत् ।
KK05-10-192-011c	`मातुश्च रहिते राजन्प्रसादं यक्षजं तदा ।'
KK05-10-192-011e	द्रुपदस्तस्य तच्छ्रुत्वा हर्षमाहारयत्परम् ॥
KK05-10-192-012a	सभार्यस्तच्च सस्मार महेश्वरवचस्तदा ।
KK05-10-192-012c	ततः सम्प्रेषयामास दशार्णाधिपतेर्नृपः ॥
KK05-10-192-013a	पुरुषोऽयं मम सुतः श्रद्धत्तां मे भवानिति ।
KK05-10-192-013c	अथ दाशार्णको राजा सहसाभ्यागमत्तदा ॥
KK05-10-192-014a	पाञ्चालराजं द्रुपदं दुःखशोकसमन्वितः ।
KK05-10-192-014c	ततः काम्पिल्यमासाद्य दशार्णाधिपतिस्ततः ॥
KK05-10-192-015a	प्रेषयामास सत्कृत्य दूतं ब्रह्मविदां वरम् ।
KK05-10-192-015c	ब्रूहि मद्वचनाद्दूत पाञ्चाल्यं तं नृपाधमम् ॥
KK05-10-192-016a	यन्मे कन्यां स्वकन्यार्थे वृतवानसि दुर्मते ।
KK05-10-192-016c	फलं तस्यावलेपस्य द्रक्ष्यस्यद्य न संशयः ॥
KK05-10-192-017a	एवमुक्तश्च तेनासौ ब्राह्मणो राजसत्तम ।
KK05-10-192-017c	दूतः प्रयातो नगरं दाशार्णनृपचोदितः ॥
KK05-10-192-018a	तत आसादयामास पुरोधा द्रुपदं पुरे ।
KK05-10-192-018c	तस्मै पाञ्चालको राजा गामर्घ्यं च सुसत्कृतम् ॥
KK05-10-192-019a	प्रापयामास राजेन्द्र सह तेन शिखण्डिना ।
KK05-10-192-019c	तां पूजां नाभ्यनन्दत्स वाक्यं चेदमुवाच ह ॥
KK05-10-192-02a0	यदुक्तं तेन वीरेण राज्ञा काञ्चनवर्मणा ।
KK05-10-192-020c	यत्तेऽहमधमाचार दुहित्राऽस्म्यभिवञ्चितः ॥
KK05-10-192-021a	तस्य पापस्य करणात्फलं प्राप्नुहि दुर्मते ।
KK05-10-192-021c	देहि युद्धं नरपते ममाद्य रणमूर्धनि ॥
KK05-10-192-022a	उद्धरिष्यामि ते सद्यः सामात्यसुतबान्धवम् ।
KK05-10-192-022c	तदुपालम्भसंयुक्तं श्रावितः किल पार्थिवः ॥
KK05-10-192-023a	दशार्णपतिना चोक्तो मन्त्रिमध्ये पुरोधसा ।
KK05-10-192-023c	अभवद्भरतश्रेष्ठ द्रुपदः प्रणयानतः ॥
KK05-10-192-024a	यदाह मां भवान्ब्रह्मन्सम्बन्धिवचनाद्वचः ।
KK05-10-192-024c	अस्योत्तरं प्रतिवचो दूतो राज्ञे वदिष्यति ॥
KK05-10-192-025a	ततः सम्प्रेषयामास द्रुपदोऽपि महात्मने ।
KK05-10-192-025c	हिरण्यवर्मणे दूतं ब्राह्मणं वेदपारगम् ॥
KK05-10-192-026a	तमागम्य तु राजानं दशार्णाधिपतिं तदा ।
KK05-10-192-026c	तद्वाक्यमाददे राजन्यदुक्तं द्रुपदेन ह ॥
KK05-10-192-027a	आगमः क्रियतां व्यक्तः कुमारोऽयं सुतो मम ।
KK05-10-192-027c	मिथ्यैतदुक्तं केनापि तदश्रद्धेयमित्युत ॥
KK05-10-192-028a	ततः स राजा द्रुपदस्य श्रुत्वा विमर्शयुक्तो युवतीर्वरिष्ठाः ।
KK05-10-192-028c	सम्प्रेषयामास सुचारुरूपाः शिखण्डिनं स्त्रीपुमान्वेति वेत्तुम् ॥
KK05-10-192-029a	ताः प्रेषितास्तत्त्वभावं विदित्वा प्रीत्या राज्ञे तच्छशंसुर्हि सर्वम् ।
KK05-10-192-029c	शिखण्डिनं पुरुषं कौरवेन्द्र दाशार्णराजाय महानुभावम् ॥
KK05-10-192-030a	ततः कृत्वा तु राजा स आगमं प्रीतिमानथ ।
KK05-10-192-030c	सम्बन्धिना समागम्य हृष्टो वासमुवास ह ॥
KK05-10-192-031a	शिखण्डिने च मुदितः प्रादाद्वित्तं जनेश्वरः ।
KK05-10-192-031c	हस्तिनोऽश्वांश्च गाश्चैव दासीर्बहुशतास्तथा ।
KK05-10-192-031e	पूजितश्च प्रतिययौ निर्भर्त्स्य तनयां किल ॥
KK05-10-192-032a	विनीतकिल्विषे प्रीते हेमवर्मणि पार्थिवे ।
KK05-10-192-032c	प्रतियाते दशार्णे तु हृष्टरूपा शिखण्डिनी ॥
KK05-10-192-033a	कस्यचित्त्वथ कालस्य कुबेरो नरवाहनः ।
KK05-10-192-033c	लोकयात्रां प्रकुर्वाणः स्थूणस्यागान्निवेशनम् ॥
KK05-10-192-034a	स तद्गृहस्योपरि वतमान आलोकयामास धनाधिगोप्ता ।
KK05-10-192-034c	स्थूणस्य यक्षस्य विवेश वेश्म स्वलङ्कृतं माल्यगुणैर्विचित्रैः ॥
KK05-10-192-035a	लाचैश्च गन्धैश्च तथा वितानैरभ्यर्चितं धूपनधूपितं च ।
KK05-10-192-035c	ध्वजैः पताकाभिरलङ्कृतं च भक्ष्यान्नपेयामिषदत्तमोदम् ॥
KK05-10-192-036a	तत्स्थानं तस्य दृष्ट्वा तु सर्वतः समलङ्कृतम् ।
KK05-10-192-036c	मणिरत्नसुवर्णानां मालाभिः परिपूरितम् ॥
KK05-10-192-037a	नानाकुसुमगन्धाढ्यं सिक्तसम्मृष्टशोभितम् ।
KK05-10-192-037c	अथाब्रवीद्यक्षपतिस्तान्यक्षाननुगांस्तदा ॥
KK05-10-192-038a	स्वलङ्कृतमिदं वेश्म स्थूणस्यामितविक्रमाः ।
KK05-10-192-038c	नोपसर्पति मां चैव कस्मादद्य स मन्दधीः ॥
KK05-10-192-039a	यस्माज्जानन्स मन्दात्मा मामसौ नोपसर्पति ।
KK05-10-192-039c	तस्मात्तस्मै महादण्डो धार्यः स्यादिति मे मतिः ॥
KK05-10-192-040	यक्षा ऊचुः 
KK05-10-192-040a	द्रुपदस्य सुता राजन्राज्ञो जाता शिखण्डिनी ।
KK05-10-192-040c	तस्या निमित्ते कस्मिंश्चित्प्रादात्पुरुषलक्षणम् ॥
KK05-10-192-041a	अग्रहील्लक्षणं स्त्रीणां स्त्रीभूता तिष्ठते गृहे ।
KK05-10-192-041c	नोपसर्पति तेनासौ सव्रीडः स्त्रीसरूपवान् ॥
KK05-10-192-042a	एतस्मात्कारणाद्राजन्स्थूणो न त्वाऽद्य सर्पति ।
KK05-10-192-042c	श्रुत्वा कुरु यथान्यायं विमानमिह तिष्ठताम् ॥
KK05-10-192-043a	आनीयतां स्थूण इति ततो यक्षाधिपोऽब्रवीत् ।
KK05-10-192-043c	कर्तास्मि निग्रहं तस्य प्रत्युवाच पुनः पुनः ॥
KK05-10-192-044a	सोऽभ्यगच्छत यक्षेन्द्रमाहूतः पृथिवीपते ।
KK05-10-192-044c	स्त्रीसरूपो महाराज तस्थौ व्रीडासमन्वितः ॥
KK05-10-192-045a	तं शशापाथ सङ्क्रुद्धो धनदः कुरुनन्दन ।
KK05-10-192-045c	एवमेव भवत्वद्य स्त्रीत्वं पापस्य गुह्यकाः ॥
KK05-10-192-046a	ततोऽब्रवीद्यक्षपतिर्महात्मा यस्माददास्त्ववमन्येह यक्षान् ।
KK05-10-192-046c	शिखण्डिनो लक्षणं पापबुद्धे  स्त्रीलक्षणं चाग्रहीः पापकर्मन् ॥
KK05-10-192-047a	अप्रवृत्तं सुदुर्बुद्धे यस्मादेतत्त्वया कृतम् ।
KK05-10-192-047c	तस्मादद्य प्रभृत्येव स्त्री त्वं सा पुरुषस्तथा ॥
KK05-10-192-048a	ततः प्रसादयामासुर्यक्षा वैश्रवणं किल ।
KK05-10-192-048c	स्थूणस्यार्थे कुरुष्वान्तं शापस्येति पुनः पुनः ॥
KK05-10-192-049a	ततो महात्मा यक्षेन्द्रः प्रत्युवाचानुगामिनः ।
KK05-10-192-049c	सर्वान्यक्षगणांस्तात शापस्यान्तचिकीर्षया ॥
KK05-10-192-050a	शिखण्डिनि हते यक्षाः स्वं रूपं प्रतिपत्स्यते ।
KK05-10-192-050c	स्थूणो यक्षो निरुद्वेगो भवत्विति महामनाः ॥
KK05-10-192-051a	इत्युक्त्वा भगवान्देवो यक्षराजः सुपूजितः ।
KK05-10-192-051c	प्रययौ सहितः सर्वैर्निमेषान्तरचारिभिः ॥
KK05-10-192-052a	स्थूणस्तु शापं सम्प्राप्य तत्रैव न्यवसत्तदा ।
KK05-10-192-052c	समये चागमत्तूर्णं शिखण्डी तं क्षपाचरम् ॥
KK05-10-192-053a	सोऽभिगम्याब्रवीद्वाक्यं प्राप्तोऽस्मि भगवन्निति ।
KK05-10-192-053c	तमब्रवीत्ततः स्थूणः प्रीतोऽस्मीति पुनः पुनः ॥
KK05-10-192-054a	आर्जवेनागतं दृष्ट्वा राजपुत्रं शिखण्डिनम् ।
KK05-10-192-054c	सर्वमेव यथावृत्तमाचचक्षे शिखण्डिने ॥
KK05-10-192-055	यक्ष  उवाच 
KK05-10-192-055a	शप्तो वैश्रवणेनाहं त्वत्कृते पार्थिवात्मज ।
KK05-10-192-055c	गच्छेदानीं यथाकामं चर लोकान्यथासुखम् ॥
KK05-10-192-056a	दिष्टमेतत्पुरा मन्ये न शक्यमतिवर्तितुम् ।
KK05-10-192-056c	गमनं तव चेतो हि पौलस्त्यस्य च दर्शनम् ॥
KK05-10-192-057	भीष्म उवाच 
KK05-10-192-057a	एवमुक्तः शिखण्डी तु स्थूणयक्षेण भारत ।
KK05-10-192-057c	प्रत्याजगाम नगरं हर्षेण महतावृतः ॥
KK05-10-192-058a	पूजयामास विविधैर्गन्धमाल्यैर्महाधनैः ।
KK05-10-192-058c	द्विजातीन्देवताश्चैव चैत्यानथ चतुष्पथान् ॥
KK05-10-192-059a	द्रुपदः सह पुत्रेण सिद्धार्थेन शिखण्डिना ।
KK05-10-192-059c	मुदं च परमां लेभे पाञ्चाल्यः सह बान्धवैः ॥
KK05-10-192-060a	शिष्यार्थं प्रददौ चाथ द्रोणाय कुरुपुङ्गव ।
KK05-10-192-060c	शिखण्डिनं महाराज पुत्रं स्त्रीपूर्विणं तथा ॥
KK05-10-192-061a	प्रतिपेदे चतुष्पादं धनुर्वेदं नृपात्मजः ।
KK05-10-192-061c	शिखण्डी सह युष्माभिर्धृष्टद्युम्नश्च पार्षतः ॥
KK05-10-192-062a	मम त्वेतच्चरास्तात यथावत्प्रत्यवेदयन् ।
KK05-10-192-062c	जडान्धबधिराकारा ये मुक्ता द्रुपदे मया ॥
KK05-10-192-063a	एवमेष महाराज स्त्री पुमान्द्रुपदात्मजः ।
KK05-10-192-063c	स सम्भूतः कुरुश्रेष्ठ शिखण्डी रथसत्तमः ॥
KK05-10-192-064a	ज्येष्ठा काशिपतेः कन्या अम्बा नामेति विश्रुता ।
KK05-10-192-064c	द्रुपदस्य कुले जाता शिखण्डी भरतर्षभ ॥
KK05-10-192-065a	नाहमेनं धनुष्पाणिं युयुत्सुं समुपस्थितम् ।
KK05-10-192-065c	मुहूर्तमपि पश्येयं प्रहरेयं न चाप्युत ॥
KK05-10-192-066a	व्रतमेतन्मम सदा पृथिव्यामपि विश्रुतम् ।
KK05-10-192-066c	स्त्रियां स्त्रीपूर्वके चैव स्त्रीनाम्नि स्त्रीसरूपिणि ॥
KK05-10-192-067a	न मुञ्चेयमहं बाणमिति कौरवनन्दन ।
KK05-10-192-067c	न हन्यामहमेतेन कारणेन शिखण्डिनम् ॥
KK05-10-192-068a	एतत्तत्त्वमहं वेद जन्म तात शिखण्डिनः ।
KK05-10-192-068c	ततो नैनं हनिष्यामि समरेष्वाततायिनम् ॥
KK05-10-192-06a9	यदि भीष्मः स्त्रियं हन्यात्सन्तः कुर्युर्विगर्हणम् ।
KK05-10-192-069c	नैनं तस्माद्धनिष्यामि दृष्ट्वापि समरे स्थितम् ॥
KK05-10-192-070	वैशम्पायन उवाच 
KK05-10-192-070a	एतच्छ्रुत्वा तु कौरव्यो राजा दुर्योधनस्तदा ।
KK05-10-192-070c	मुहूर्तमिव स ध्यात्वा भीष्मे युक्तममन्यत ॥ ॥

इति श्रीमन्महाभारते उद्योगपर्वणि अम्बोपाख्यानपर्वणि द्विनवत्यधिकशततमोऽध्यायः ॥

5-192-4 विहङ्गमः आकाशगामी ॥ 5-192-8 अभिसन्देहे इति झ. पाठः । सन्देहे लिङ्गे सम्यग् दिह्यते उपचीयेते रतिकाले प्रथेते इति व्युत्पत्तेरिति तत्रार्थः ॥ 5-192-24 उत्तरम् उत्कृष्टतरम् ॥ 5-192-27 आगमः परीक्षा ॥ 5-192-61 चतुष्पादं ग्रहणधारणप्रयोगप्रतीकारैश्चतुर्भिः पादैर्युक्तम् ॥
