अध्यायः 185

भीष्मे रामं प्रति प्रस्वापनास्त्रं प्रयोक्तुकामे नारदेन तन्निषेधनम् ॥ 1 ॥ भीष्मेण दिव्यपुरुषवचनाच्च प्रस्वापनास्त्रप्रतिसंहारे रामेण स्वस्य पराजितत्वोक्तिः ॥ 2 ॥ नारदादिवचनाद्युद्धोपरमः ॥ 3 ॥
KK05-10-185-001	भीष्म उवाच 
KK05-10-185-001a	ततो हलहलाशब्दो दिवि राजन्महानभूत् ।
KK05-10-185-001c	प्रस्वापं भीष्म मा स्राक्षीरिति कौरवनन्दन ॥
KK05-10-185-002a	अयुञ्जमेव चैवाहं तदस्त्रं भृगुनन्दने ।
KK05-10-185-002c	प्रस्वापं मां प्रयुञ्जानं नारदो वाक्यमब्रवीत् ॥
KK05-10-185-003a	एते वियति कौरव्य दिवि देवगणाः स्थिताः ।
KK05-10-185-003c	ते त्वां निवारयन्त्यद्य प्रस्वापं मा प्रयोजय ॥
KK05-10-185-004a	रामस्तपस्वी ब्रह्मण्यो ब्राह्मणश्च गुरुश्च ते ।
KK05-10-185-004c	तस्यावमानं कौरव्य मास्म कार्षीः कथञ्चन ॥
KK05-10-185-005a	ततोऽपश्यं दिविष्ठान्वै तानष्टौ ब्रह्मवादिनः ।
KK05-10-185-005c	ते मां स्मयन्तो राजेन्द्र शनकैरिदमब्रुवन् ॥
KK05-10-185-006a	यथाऽऽह भरतश्रेष्ठ नारदस्तत्तथा कुरु ।
KK05-10-185-006c	एतद्धि परमं श्रेयो लोकानां भरतर्षभ ॥
KK05-10-185-007a	ततश्च प्रतिसंहृत्य तदस्त्रं स्वापनं महत् ।
KK05-10-185-007c	ब्रह्मास्त्रं दीपयाञ्चक्रे तस्मिन्युधि यथाविधि ॥
KK05-10-185-008a	ततो रामो हृषितो राजसिंह दृष्ट्वा तदस्त्रं विनिवर्तितं वै ।
KK05-10-185-008c	जितोऽस्मि भीष्मेण सुमन्दबुद्धिरित्येव वाक्यं सहसा व्यमुञ्चत् ॥
KK05-10-185-009a	ततोऽपश्यत्पितरं जामदग्न्यः पितुस्तथा पितरं चास्य मान्यम् ।
KK05-10-185-009c	ते तत्र चैनं परिवार्य तस्थुरूचुश्चैनं सान्त्वपूर्वं तदानीम् ॥
KK05-10-185-010	पितर ऊचुः 
KK05-10-185-010a	मा स्मैवं साहसं तात पुनः कार्षीः कथञ्चन ।
KK05-10-185-010c	भीष्मेण संयुगं गन्तुं क्षत्रियेण विशेषतः ॥
KK05-10-185-011a	क्षत्रियस्य तु धर्मोऽयं यद्युद्धं भृगुनन्दन ।
KK05-10-185-011c	स्वाध्यायो व्रतचर्याऽथ ब्राह्मणानां परं धनम् ॥
KK05-10-185-012a	इदं निमित्ते कस्मिंश्चिदस्माभिः प्रागुदाहृतम् ।
KK05-10-185-012c	शस्त्रधारणमत्युग्रं तच्चाकार्यं कृतं त्वया ॥
KK05-10-185-013a	वत्स पर्याप्तमेतावद्भीष्मेण सह संयुगे ।
KK05-10-185-013c	विमर्दस्ते महाबाहो व्यपयाहि रणादितः ॥
KK05-10-185-014a	पर्याप्तमेतद्भद्रं ते तव कार्मुकधारणम् ।
KK05-10-185-014c	विसर्जयैतद्दुर्धर्ष तपस्तप्यस्व भार्गव ॥
KK05-10-185-015a	एष भीष्मः शान्तनवो देवैः सर्वैर्निवारितः ।
KK05-10-185-015c	निवर्तस्व रणादस्मादिति चैव प्रसादितः ॥
KK05-10-185-016a	रामेण सह मायोत्सीर्गुरुणेति पुनः पुनः ।
KK05-10-185-016c	न हि रामो रणे जेतुं त्वया न्याय्यः कुरूद्वह ॥
KK05-10-185-017a	मानं कुरुष्व गाङ्गेय ब्राह्मणस्य रणाजिरे ।
KK05-10-185-017c	वयं तु गुरवस्तुभ्यं तस्मात्त्वां वारयामहे ॥
KK05-10-185-018a	भीष्मो वसूनामन्यतमो दिष्ट्या जीवसि पुत्रक ।
KK05-10-185-018c	गाङ्गेयः शन्तनोः पुत्रो वसुरेष महायशाः ॥
KK05-10-185-019a	कथं शक्यस्त्वया जेतुं निवर्तस्वेह भार्गव ।
KK05-10-185-019c	अर्जुनः पाण्डवश्रेष्ठः पुरन्दरसुतो बली ॥
KK05-10-185-020a	नरः प्रजापतिर्वीरः पूर्वदेवः सनातनः ।
KK05-10-185-020c	सव्यसाचीति विख्यातस्त्रिषु लोकेषु वीर्यवान् ।
KK05-10-185-020e	भीष्ममृत्युर्यथाकालं विहितो वै स्वयम्भुवा ॥
KK05-10-185-021	भीष्म उवाच 
KK05-10-185-021a	एवमुक्तः स पितृभिः पितॄन्रामोऽब्रवीदिदम् ।
KK05-10-185-021c	नाहं युधि निवर्तेयमिति मे व्रतमाहितम् ।
KK05-10-185-021e	न निवर्तितपूर्वश्च कदाचिद्रणमूर्धनि ॥
KK05-10-185-022a	निवर्त्यतामापगेयः कामं युद्धात्पितामहाः ।
KK05-10-185-022c	न त्वहं विनिवर्तिष्ये युद्धादस्मात्कथञ्चन ॥
KK05-10-185-023a	ततस्ते मुनयो राजन्नृचीकप्रमुखास्तदा ।
KK05-10-185-023c	नारदेनैव सहिताः समागम्येदमब्रुवन् ॥
KK05-10-185-024a	निवर्तस्व रणात्तात मानयस्व द्विजोत्तमम् ।
KK05-10-185-024c	इत्यवोचमहं तांश्च क्षत्रधर्मव्यपेक्षया ॥
KK05-10-185-025a	मम व्रतमिदं लोके नाहं युद्धात्कदाचन ।
KK05-10-185-025c	विमुखो विनिवर्तेयं पृष्ठतोऽभ्याहतः शरैः ॥
KK05-10-185-026a	नाहं लोभान्न कार्पण्यान्न भयान्नार्थकारणात् ।
KK05-10-185-026c	त्यजेयं शाश्वतं धर्ममिति मे निश्चिता मतिः ॥
KK05-10-185-027a	ततस्ते मुनयः सर्वे नारदप्रमुखा नृप ।
KK05-10-185-027c	भागीरथी च मे माता रणमध्यं प्रपेदिरे ॥
KK05-10-185-028a	तथैवात्तशरो धन्वी तथैव दृढनिश्चयः ।
KK05-10-185-028c	स्थितोऽहमाहवे योद्धुं ततस्ते राममब्रुवन् ॥
KK05-10-185-029a	समेत्य सहिता भूयः समरे भृगुनन्दनम् ।
KK05-10-185-029c	नावनीतं हि हृदयं विप्राणां शाम्य भार्गव ॥
KK05-10-185-030a	राम राम निवर्तस्व युद्धादस्माद्द्विजोत्तम ।
KK05-10-185-030c	अवध्यो वै त्वया भीष्मस्त्वं च भीष्मस्य भार्गव ॥
KK05-10-185-031a	एवं ब्रुवन्तस्ते सर्वे प्रतिरुद्ध्य रणाजिरम् ।
KK05-10-185-031c	न्यासयाञ्चक्रिरे शस्त्रं पितरो भृगुनन्दनम् ॥
KK05-10-185-032a	ततोऽहं पुनरेवाथ तानष्टौ ब्रह्मवादिनः ।
KK05-10-185-032c	अद्राक्षं दीप्यमानान्वै ग्रहानष्टाविवोदितान् ॥
KK05-10-185-033a	ते मां सप्रणयं वाक्यमब्रुवन्समरे स्थितम् ।
KK05-10-185-033c	प्रैहि रामं महाबाहो गुरुं लोकहितं कुरु ॥
KK05-10-185-034a	दृष्ट्वा निवर्तितं रामं सुहृद्वाक्येन तेन वै ।
KK05-10-185-034c	लोकानां च हितं कुर्वन्नहमप्याददे वचः ॥
KK05-10-185-035a	ततोऽहं राममासाद्य ववन्दे भृशविक्षतः ।
KK05-10-185-035c	रामश्चाभ्युत्स्मयन्प्रेम्णा मामुवाच महातपाः ॥
KK05-10-185-036a	त्वत्समो नास्ति लोकेऽस्मिन्क्षत्रियः पृथिवीचरः ।
KK05-10-185-036c	गम्यतां भीष्म युद्धेऽस्मिंस्तोषितोऽहं भृशं त्वया ॥
KK05-10-185-037a	मम चैव समक्षं तां कन्यामाहूय भार्गवः ।
KK05-10-185-037c	उक्तवान्दीनया वाचा मध्ये तेषां महात्मनाम् ॥ ॥

इति श्रीमन्महाभारते उद्योगपर्वणि अम्बोपाख्यानपर्वणि पञ्चाशीत्यधिकशततमोऽध्यायः ॥
