अध्यायः 189

पुंवेषगूहितया शिखण्डिन्या द्रोणाद्धनुर्विद्याभ्यसनम् ॥ 1 ॥ द्रुपदेन शिखण्डिन्याः दशार्णाधिपतिकन्यया विवाहकरणम् ॥ 2 ॥ दाशार्णकसुतया धात्रीद्वारा स्वपित्रे शिखण्डिन्याः स्त्रीत्वज्ञापनम् ॥ 3 ॥ दाशार्णकेन दूतमुखेन द्रुपदं प्रति स्वविप्रलम्भफलतया सबन्धोस्तस्य समुच्छेदनिवेदनम् ॥ 4 ॥
KK05-10-189-001	भीष्म उवाच 
KK05-10-189-001a	चकार यत्नं द्रुपदः सुतायाः सर्वकर्मसु ।
KK05-10-189-001c	ततो लेख्यादिषु तथा शिल्पेषु च परन्तप ॥
KK05-10-189-002a	इष्वस्त्रे चैव राजेन्द्र द्रोणशिष्यो बभूव ह ।
KK05-10-189-002c	तस्य माता महाराज राजानं वरवर्णिनी ॥
KK05-10-189-003a	चोदयामास भार्यार्थं कन्यायाः पुत्रवत्तदा ।
KK05-10-189-003c	ततस्तां पार्षतो दृष्ट्वा कन्यां सम्प्राप्तयौवनाम् ।
KK05-10-189-003e	स्त्रियं मत्वा ततश्चिन्तां प्रपेदे सह भार्यया ॥
KK05-10-189-004	द्रुपद उवाच 
KK05-10-189-004a	कन्या ममेयं सम्प्राप्ता यौवनं शोकवर्धिनी ।
KK05-10-189-004c	मया प्रच्छादिता चेयं वचनाच्छूलपाणिनः ॥
KK05-10-189-005	भार्योवाच 
KK05-10-189-005a	न तन्मिथ्या महाराज भविष्यति कथञ्चन ।
KK05-10-189-005c	त्रैलोक्यकर्ता कस्माद्धि वृथा वक्तुमिहार्हति ॥
KK05-10-189-006a	यदि ते रोचते राजन्वक्ष्यामि शृणु मे वचः ।
KK05-10-189-006c	श्रुत्वेदानीं प्रपद्येथाः स्वां मतिं पृषतात्मज ॥
KK05-10-189-007a	क्रियतामस्य यत्नेन विधिवद्दारसङ्ग्रहः ।
KK05-10-189-007c	भविता तद्वचः सत्यमिति मे निश्चिता मतिः ॥
KK05-10-189-008a	ततस्तौ निश्चयं कृत्वा तस्मिन्कार्येऽथ दम्पती ।
KK05-10-189-008c	वरयाञ्चक्रतुः कन्यां दशार्णाधिपतेः सुताम् ॥
KK05-10-189-009a	ततो राजा द्रुपदो राजसिंहः सर्वान्राज्ञः कुलतः सन्निशाम्य ।
KK05-10-189-009c	दाशार्णकस्य नृपतेस्तनूजां शिखण्डिने वरयामास दारान् ॥
KK05-10-189-010a	हिरण्यवर्मेति नृपो योऽसौ दाशार्णकः स्मृतः ।
KK05-10-189-010c	स च प्रादान्महीपालः कन्यां तस्मै शिखण्डिने ॥
KK05-10-189-011a	स च राजा दशार्णेषु महानासीत्सुदुर्जयः ।
KK05-10-189-011c	हिरण्यवर्मा दुर्धर्षो महासेनो महामनाः ॥
KK05-10-189-012a	कृते विवाहे तु तदा सा कन्या राजसत्तम ।
KK05-10-189-012c	यौवनं समनुप्राप्ता सा च कन्या शिखण्डिनी ॥
KK05-10-189-013a	कृतदारः शिखण्डी च काम्पिल्यं पुनरागमत् ।
KK05-10-189-013c	न च सा वेद तां कन्यां कञ्चित्कालं स्त्रियं किल ।
KK05-10-189-013e	यदा त्वेनामजानात्सा स्त्रियमेव नृपात्मजा ॥
KK05-10-189-014a	धात्रीणां च सखीनां च व्रीडयाना न्यवेदयत् ।
KK05-10-189-014c	कन्यां पाञ्चालराजस्य सुतां तां वै शिखण्डिनीम् ॥
KK05-10-189-015a	ततस्ता राजशार्दूल धात्र्यो दाशार्णिकास्तदा ।
KK05-10-189-015c	जग्मुरार्तिं परां प्रेष्याः प्रेषयामासुरेव च ॥
KK05-10-189-016a	ततो दशार्णाधिपतेः प्रेष्याः सर्वा न्यवेदयन् ।
KK05-10-189-016c	विप्रलम्भं यथावृत्तं स च चुक्रोध पार्थिवः ॥
KK05-10-189-017a	शिखण्ड्यपि महाराज पुंवद्राजकुले तदा ।
KK05-10-189-017c	विजहार मुदा युक्तः स्त्रीत्वं नैवातिरोचयन् ॥
KK05-10-189-018a	ततः कतिपयाहस्य तच्छ्रुत्वा भरतर्षभ ।
KK05-10-189-018c	हिरण्यवर्मा राजेन्द्र रोषादार्तिं जगाम ह ॥
KK05-10-189-019a	ततो दाशार्णको राजा तीव्रकोपसमन्वितः ।
KK05-10-189-019c	दूतं प्रस्थापयामास द्रुपदस्य निवेशनम् ॥
KK05-10-189-020a	ततो द्रुपदमासाद्य दूतः काञ्चनवर्मणः ।
KK05-10-189-020c	एक एकान्तमुत्सार्य रहो वचनमब्रवीत् ॥
KK05-10-189-021a	दाशार्णराजो राजंस्त्वामिदं वचनमब्रवीत् ।
KK05-10-189-021c	अभिषङ्गात्प्रकुपितो विप्रलब्धस्त्वयाऽनघ ॥
KK05-10-189-022a	अवमन्यसे मां नृपते नूनं दुर्मन्त्रितं तव ।
KK05-10-189-022c	यन्मे कन्यां स्वकन्यार्थे मोहाद्याचितवानसि ॥
KK05-10-189-023a	तस्याद्य विप्रलम्भस्य फलं प्राप्नुहि दुर्मते ।
KK05-10-189-023c	एष त्वां सजनामात्यमुद्धरामि स्थिरो भव ॥
KK05-10-189-024a	अवमत्य च वीर्यं मे कुलं चारित्रमेव च ।
KK05-10-189-024c	विप्रलम्भस्त्वयापूर्वो मनुष्येषु प्रवर्तितः ॥
KK05-10-189-025a	कुरु सर्वाणि कार्याणि भुङ्क्ष्व भोगाननुत्तमान् ।
KK05-10-189-025c	अभियास्यामि शीघ्रं त्वां समुद्धर्तुं सबान्धवम् ॥ ॥

इति श्रीमन्महाभारते उद्योगपर्वणि अम्बोपाख्यानपर्वणि एकोननवत्यधिकशततमोऽध्यायः ॥

5-189-4 शूलयुक्तः पाणिः शूलपाणिः सोऽस्यास्तीति शूलपाणी तस्य ॥ 5-189-20 उत्सार्य नीत्वा ॥ 5-189-21 अभिषङ्गात्पराभवात् ॥
