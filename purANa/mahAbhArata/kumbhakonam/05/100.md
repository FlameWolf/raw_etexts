अध्यायः 100

नारदेन दैत्यदानवायतनं हिरण्यपुरमुपेत्य मातलिं प्रति तत्र वरान्वेषणचोदनम् ॥ 1 ॥ मातलिना दैत्यदानवानां देवकुलनित्यविरोधितया परपक्षानुबन्धानभिरुचिवचनम् ॥ 2 ॥
KK05-06-100-001	नारद उवाच 
KK05-06-100-001a	हिरण्यपुरमित्येतत्ख्यातं पुरवरं महत् ।
KK05-06-100-001c	दैत्यानां दानवानां च मायाशतविचारिणाम् ॥
KK05-06-100-002a	अनल्पेन प्रयत्नेन निर्मितं विश्वकर्मणा ।
KK05-06-100-002c	मयेन मनसा सृष्टं पातालतलमाश्रितम् ॥
KK05-06-100-003a	अत्र मायासहस्राणि वविकुर्वाणा महौजसः ।
KK05-06-100-003c	दानवा निवसन्ति स्म शूरा दत्तवराः पुरा ॥
KK05-06-100-004a	नैते शक्रेण नान्येन यमेन वरुणेन वा ।
KK05-06-100-004c	शक्यन्ते वशमानेतुं तथैव धनदेन च ॥
KK05-06-100-005a	असुराः कालखञ्जाश्च तथा वुष्णुपदोद्भवाः ।
KK05-06-100-005c	नैर्ऋता यातुधानाश्च ब्रह्मपादोद्भवाश्च ये ॥
KK05-06-100-006a	दंष्ट्रिणो भीमवेगाश्च वातवेगपराक्रमाः ।
KK05-06-100-006c	मायावीर्योपसम्पन्ना निवसन्त्यत्र मातले ॥
KK05-06-100-007a	निवातकवचा नाम दानवा युद्धदुर्मदाः ।
KK05-06-100-007c	जानासि च यथा शक्रो नैताञ्शक्नोति बाधितुम् ॥
KK05-06-100-008a	बहुशो मातले त्वं च तव पुत्रश्च गोमुखः ।
KK05-06-100-008c	निर्भग्नो देवराजश्च सहपुत्रः शचीपतिः ॥
KK05-06-100-009a	पश्य वेश्मानि रौक्माणि मातले राजतानि च ।
KK05-06-100-009c	कर्मणा विधियुक्तेन युक्तान्युपगतानि च ॥
KK05-06-100-010a	वैदूर्यमणिचित्राणि प्रवालरुचिराणि च ।
KK05-06-100-010c	अर्कस्फटिकशुभ्राणि वज्रसारोज्ज्वलानि च ॥
KK05-06-100-011a	पार्थिवानीव चाभान्ति पद्मरागमयानि च ।
KK05-06-100-011c	शैलानीव च दृश्यन्ते दारवाणीव चाप्युत ॥
KK05-06-100-012a	सूर्यरूपाणि चाभान्ति दीप्ताग्निसदृशानि च ।
KK05-06-100-012c	मणिजालविचित्राणि प्रांशूनि निबिडानि च ॥
KK05-06-100-013a	नैतानि शक्यं निर्देष्टुं रूपतो द्रव्यतस्तथा ।
KK05-06-100-013c	गुणतश्चैव सिद्धानि प्रमाणगुणवन्ति च ॥
KK05-06-100-014a	आक्रीडान्पश्य दैत्यानां तथैव शयनान्युत ।
KK05-06-100-014c	रत्नवन्ति महार्हाणि भाजनान्यासनानि च ॥
KK05-06-100-015a	जलदाभांस्तथा शैलांस्तोयप्रस्रवणानि च ।
KK05-06-100-015c	कामपुष्पफलांश्चापि पादपान्कामचारिणः ॥
KK05-06-100-016a	मातले कश्चिदत्रापि रुचिरस्ते वरो भवेत् ।
KK05-06-100-016c	अथवाऽन्यां दिशं भूमेर्गच्छाव यदि मन्यसे ॥
KK05-06-100-017a	मातलिस्त्वब्रवीदेनं भाषमाणं तथाविधम् ।
KK05-06-100-017c	देवर्षे नैव मे कार्यं विप्रियं त्रिदिवौकसाम् ॥
KK05-06-100-018a	नित्यानुषक्तवैरा हि भ्रातरो देवदानवाः ।
KK05-06-100-018c	परपक्षेण सम्बन्धं रोचयिष्याम्यहं कथम् ॥
KK05-06-100-019a	अन्यत्र साधु गच्छाव द्रष्टुं नार्हामि दानवान् ।
KK05-06-100-019c	जानामि तव चात्मानं हिंसात्मकमनं तथा ॥ ॥

इति श्रीमन्महाभारते उद्योगपर्वणि भगवद्यानपर्वणि शततमोऽध्यायः ॥

5-100-11 शैलानि शिलामयानि ॥ 5-100-14 आक्रीडान् क्रीडास्थानानि ॥ 5-100-19 हिंसात्मकमनं हिंसाप्रधानानां दैत्यानां कमनम् अपेक्षणीयम् । जानामि तु तवात्मानमिच्छसे कलहानिति इति क. पाठः ॥
