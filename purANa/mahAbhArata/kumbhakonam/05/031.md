अध्यायः 031

युधिष्ठिरेण सञ्जयम् प्रति धृतराष्ट्रभीष्मयोरभिवादनपूर्वकं सन्धिकरणविज्ञापननिवेदनचोदनम् ॥ 1 ॥ तथा दुर्योधनम् प्रति तत्कृतानयोपेक्षणकथनपूर्वकं ग्रामपञ्चकदानेन सन्धिकरणसन्देशः ॥ 2 ॥
KK05-02-031-001	युधिष्ठिर उवाच 
KK05-02-031-001a	उत सन्तमसन्तं वा बालं वृद्धं च सञ्जय ।
KK05-02-031-001c	उताबलं बलीयांसं धाता प्रकुरुते वशे ॥
KK05-02-031-002a	उत बालाय पाण्डित्यं पण्डितायोत बालताम् ।
KK05-02-031-002c	ददाति सर्वमीशानः पुरस्ताच्छुक्रमुच्चरन् ॥
KK05-02-031-003a	बलं जिज्ञासमानस्य आचक्षीथा यथातथम् ।
KK05-02-031-003c	अथ मन्त्रं मन्त्रयित्वा याथातथ्येन हृष्टवत् ॥
KK05-02-031-004a	गावल्गणे कुरून्गत्वा धृतराष्ट्रं महाबलम् ।
KK05-02-031-004c	अभिवाद्योपसङ्गृह्य ततः पृच्छेरनामयम् ॥
KK05-02-031-005a	ब्रूयाश्चैनं त्वमासीनं कुरुभिः परिवारितम् ।
KK05-02-031-005c	तवैव राजन्वीर्येण सुखं जीवन्ति पाण्डवाः ॥
KK05-02-031-006a	तव प्रसादाद्बालास्ते प्राप्ता राज्यमरिन्दम ।
KK05-02-031-006c	राज्ये तान्स्थापयित्वाऽग्रे नोपेक्षस्व विनश्यतः ॥
KK05-02-031-007a	सर्वमप्येतदेकस्य नालं सञ्जय कस्यचित् ।
KK05-02-031-007c	तात संहत्य जीवामो द्विषतां मा वशं गमः ॥
KK05-02-031-008a	तथा भीष्मं शान्तनवं भारतानां पितामहम् ।
KK05-02-031-008c	शिरसाऽभिवदेथास्त्वं मम नाम प्रकीर्तयन् ॥
KK05-02-031-009a	अभिवाद्य च वक्तव्यस्ततोऽस्माकं पितामहः ।
KK05-02-031-009c	भवता शन्तनोर्वंशो निमग्नः पुनरुद्धृतः ॥
KK05-02-031-010a	स त्वं कुरु तथा तात स्वमतेन पितामह ।
KK05-02-031-010c	यथा जीवन्ति ते पौत्राः प्रीतिमन्तः परस्परम् ॥
KK05-02-031-011a	तथैव विदुरं ब्रूयाः कुरूणां मन्त्रधारिणम् ।
KK05-02-031-011c	अयुद्धं सौम्य भाषस्व हितकामो युधिष्ठिरे ॥
KK05-02-031-012a	अथ दुर्योधनं ब्रूया राजपुत्रममर्षणम् ।
KK05-02-031-012c	मध्ये कुरूणामासीनमनुनीय पुनः पुनः ॥
KK05-02-031-013a	अपापां यदुपैक्षस्त्वं कृष्णामेतां सभागताम् ।
KK05-02-031-013c	तद्दुःखमतितिक्षाम मा वधीष्म कुरूनिति ॥
KK05-02-031-014a	एवं पूर्वापरान्क्लेशानतितिक्षन्त पाण्डवाः ।
KK05-02-031-014c	बलीयांसोऽपि सन्तो यत्तत्सर्वं कुरवो विदुः ॥
KK05-02-031-015a	यन्नः प्रव्राजयेः सौम्य अजिनैः प्रतिवासितान् ।
KK05-02-031-015c	तद्दुःखमतितिक्षाम मा वधीष्म कुरूनिति ॥
KK05-02-031-016a	यत्कुन्तीं समतिक्रम्य कृष्णां केशेष्वधर्षयत् ।
KK05-02-031-016c	दुःशासनस्तेऽनुमते तच्चास्माभिरुपेक्षितम् ॥
KK05-02-031-017a	अथोचितं स्वकं भागं लभेमहि परन्तप ।
KK05-02-031-017c	निवर्तय परद्रव्याद्बुद्धिं गृद्धां नरर्षभ ॥
KK05-02-031-018a	शान्तिरेवं भवेद्राजन्प्रीतिश्चैव परस्परम् ।
KK05-02-031-018c	राज्यैकदेशमपि नः प्रयच्छ शममिच्छताम् ॥
KK05-02-031-019a	अविस्थलं वृकस्थलं माकन्दीं वारणावतम् ।
KK05-02-031-019c	अवसानं भवत्वत्र किञ्चिदेकं च पञ्चमम् ॥
KK05-02-031-020a	भ्रातॄणां देहि पञ्चानां पञ्च ग्रामान्सुयोधन ।
KK05-02-031-020c	शान्तिर्नोस्तु महाप्राज्ञ ज्ञातिभिः सह सञ्जय ॥
KK05-02-031-021a	भ्राता भ्रातरमन्वेतु पिता पुत्रेण युज्यताम् ।
KK05-02-031-021c	स्मयमानाः समायान्तु पाञ्चालाः कुरुभिः सह ॥
KK05-02-031-022a	अक्षतान्कुरु पाञ्चालान्पश्येयमिति कामये ।
KK05-02-031-022c	सर्वे सुमनसस्तात शाम्याम भरतर्षभ ॥
KK05-02-031-023a	अलमेव शमायास्मि तथा युद्धाय सञ्जय ।
KK05-02-031-023c	धर्मार्थयोरलं चाहं मृदवे दारुणाय च ॥ ॥

इति श्रीमन्महाभारते उद्योगपर्वणि सञ्जययानपर्वणि एकत्रिंशोऽध्यायः ॥

5-31-1 सन्तं साधुम् । असन्तं दुष्टम् । धाता ईश्वरः ॥ 1 ॥ 5-31-2 शुक्रं बीजभूतं प्राचीनं कर्म उच्चरन् उद्दीपयन् ॥ 2 ॥ 5-31-7 सर्वं ब्रह्माण्डम् । संहत्य एकीभूय ॥ 7 ॥ 5-31-13 अतितिक्षाम क्षान्तवन्तो वयम् तत्र हेतुः मा वधीष्मेति ॥ 13 ॥ 5-31-17 गृद्धां लुब्धाम् ॥ 17 ॥ 5-31-18 अवसानं वसतिस्थानम् ॥
