अध्यायः 121

ययातिंप्रति इन्द्रदूतेन पतेत्युक्तिः ॥ 1 ॥ ययातेः सत्सु पतेयमिति स्वप्रार्थितेन्द्रवरेण नैमिषे यजतां स्वदौहित्राणां मध्ये भुवंप्रति पतनम् ॥ 2 ॥ ययातिना तैः प्रदित्सितसुकृतफलप्रतिग्रहानभिरोचनम् ॥ 3 ॥ तत्रागतया माधव्या तेषां तद्दौहित्रमामभिधाय ययातये तेभ्यः सुकृतफलप्रदापनपूर्वकं स्वसुकृतफलार्धदानम् ॥ 4 ॥ गालवेन स्वतपोष्टमांशफलदानम् ॥ 5 ॥
KK-05-06-121-001  	नारद उवाच ।
KK-05-06-121-001a	अथ प्रचलितः स्थानादासनाच्च परिच्युतः ।
KK-05-06-121-001c	कम्पितेनेव मनसा धर्षितः शेकवाह्निना ॥
KK-05-06-121-002a	म्लानस्रग्भ्रष्टविज्ञानः प्रभ्रष्टमुकुटाङ्गदः ।
KK-05-06-121-002c	विघूर्णन्स्रस्तसर्वाङ्गः प्रभ्रष्टाभरणाम्बरः ॥
KK-05-06-121-003a	अदृश्यमानस्तान्पश्यन्नपश्यंश्च पुनः पुनः ।
KK-05-06-121-003c	शून्यः शून्येन मनसा प्रपतिष्यन्महीतलम् ॥
KK-05-06-121-004a	किं मया मनसा ध्यातमशुभं धर्मदूषणम् ।
KK-05-06-121-004c	येनाहं चलितः स्थानादिति राजा व्यचिन्तयत् ॥
KK-05-06-121-005a	ते तु तत्रैव राजानः सिद्धाश्चाप्सरसस्तथा ।
KK-05-06-121-005c	अपश्यन्त निरालम्बं तं ययातिं परिच्युतम् ॥
KK-05-06-121-006a	अथैत्य पुरुषः कश्चित्क्षीणपुण्यनिपातकः ।
KK-05-06-121-006c	ययातिमब्रवीद्राजन्द्रेवराजस्य शासनात् ॥
KK-05-06-121-007a	अतीव मदमत्तस्त्वं न कञ्चिन्नावमन्यसे ।
KK-05-06-121-007c	मानेन भ्रष्टः स्वर्गस्ते नार्हस्त्वं पार्थिवात्मज ॥
KK-05-06-121-008a	न च प्रज्ञायसे गच्छ पतस्वेति तमब्रवीत् ।
KK-05-06-121-008c	पतेयं सत्स्विति वचस्त्रिरुत्त्का नहुषात्मजः ॥
KK-05-06-121-009a	पतिष्यंन्तयामास गतिं गतिमतां वरः ।
KK-05-06-121-009c	एतस्मिन्नेव काले तु नैमिषे पार्थिवर्षभान् ॥
KK-05-06-121-010a	चतुरोऽपश्यत नृपस्तेषां मध्ये पपात ह ।
KK-05-06-121-010c	प्रतर्दनो वसुमनाः शिबिरौशीनरोऽष्टकः ॥
KK-05-06-121-011a	वाजपेयेन यज्ञेन तर्पयन्ति सुरेश्वरम् ।
KK-05-06-121-011c	तेषामध्वरजं धूमं स्वर्गद्वारमुपस्थितम् ॥
KK-05-06-121-012a	ययातिरुपजिघ्रन्वै निपपात महीं प्रति ।
KK-05-06-121-012c	भूमौ स्वर्गे च संबद्धां नदीं धूममयीमिव ।
KK-05-06-121-012e	गङ्गां गामिव गच्छन्तीमालम्ब्य जगतीपतिः ॥
KK-05-06-121-013a	श्रीमत्स्ववभृथाग्र्येषु चतुर्षु प्रतिबन्धुषु ।
KK-05-06-121-013c	मध्ये निपतितो राजा लोकपालोपमेषु सः ॥
KK-05-06-121-014a	चतुर्षु हुतकल्पेषु राजसिंहमहाग्निषु ।
KK-05-06-121-014c	पपात मध्ये राजर्षिर्ययातिः पुण्यसङ्क्षये ॥
KK-05-06-121-015a	तमाहुः पार्थिवाः सर्वे दीप्यमानमिव श्रिया ।
KK-05-06-121-015c	को भवान्कस्य वा बन्धुर्देशस्य नगरस्य वा ॥
KK-05-06-121-016a	यक्षो वाऽप्यथवा देवो गन्धर्वो राक्षसोऽपि वा ।
KK-05-06-121-016c	न हि मानुषरूपोसि कोवार्थः काङ्क्ष्यते त्वया ॥
KK-05-06-121-017  	ययातिरुवाच ।
KK-05-06-121-017a	ययातिरस्मि राजर्षिः क्षीणपुण्यश्च्युतो दिवः ।
KK-05-06-121-017c	पतेयं सत्स्विति ध्यायन्भवत्सु पतितस्ततः ॥
KK-05-06-121-018  	राजान ऊचुः ।
KK-05-06-121-018a	सत्यमेतद्भवतु ते काङ्क्षितं पुरुषर्षभ ।
KK-05-06-121-018c	सर्वेषां नः क्रतुफलं धर्मश्च प्रतिगृह्यताम् ॥
KK-05-06-121-019  	ययातिरुवाच ।
KK-05-06-121-019a	नाहं प्रतिग्रहधनो ब्राह्मणः क्षत्रियोऽह्यहम् ।
KK-05-06-121-019c	न च मे प्रवणा बुद्धिः परपुण्यविनाशने ॥
KK-05-06-121-020  	नारद उवाच ।
KK-05-06-121-020a	एतस्मिन्नेव काले तु मृगचर्याक्रमागताम् ।
KK-05-06-121-020c	माधवीं प्रेक्ष्य राजानस्तेऽभिवाद्येदमब्रुवन् ॥
KK-05-06-121-021a	किमागमनकृत्यं ते किं कुर्मः शासनं तव ।
KK-05-06-121-021c	आज्ञाप्या हि वयं सर्वे तव पुत्रास्तपोधने ॥
KK-05-06-121-022  	नारद उवाच ।
KK-05-06-121-022a	तेषां तद्भाषितं श्रुत्वा माधवी परया मुदा ।
KK-05-06-121-022c	पितरं समुपागच्छद्ययातिं सा ववन्द च ॥
KK-05-06-121-023a	स्पृष्ट्वा मूर्धनि तान्पुत्रांस्तापसी वाक्यमब्रवीत् ।
KK-05-06-121-023c	दौहित्रास्तव राजेन्द्र मम पुत्रा न ते पराः ॥
KK-05-06-121-024a	इमे त्वां तारयिष्यन्ति दिष्टमेतत्पुरातनम् ।
KK-05-06-121-024c	अहं ते दुहिता राजन्माधवी मृगचारिणी ॥
KK-05-06-121-025a	मयाऽप्युपचितो धर्मस्ततोऽर्धं प्रतिगृह्यताम् ।
KK-05-06-121-025c	यस्माद्राजन्नराः सर्वे अपत्यफलभागिनः ॥
KK-05-06-121-026a	तस्मादिच्छन्ति दौहित्रान्यथा त्वं वसुधाधिप ।
KK-05-06-121-026  	नारद उवाच ।
KK-05-06-121-026c	ततस्ते पार्थिवाः सर्वे शिरसा जननीं तदा ॥
KK-05-06-121-027a	अभिवाद्य नमस्कृत्य मातामहमथाब्रुवन् ।
KK-05-06-121-027c	उच्चैरनुपमैः स्निग्धैः स्वरैरापूर्य मेदिनीम् ।
KK-05-06-121-027e	मातामहं नृपतयस्तारयन्तो दिवश्च्युतम् ।
KK-05-06-121-020  	`राजान ऊचुः ।
KK-05-06-121-028a	राजधर्मगुणोपेताः सत्यधर्मगुणान्विताः ।
KK-05-06-121-028c	दौहित्रास्ते वयं राजन्दिवमारोह पार्थिव ॥
KK-05-06-121-029  	नारद उवाच ।'
KK-05-06-121-029a	अथाकस्मादुपगतो गालवोऽप्याह पार्थिवम् ।
KK-05-06-121-029c	तपसो मेऽष्टभागेन स्वर्गमारोहतां भवान् ॥ ॥

इति श्रीमन्महाभारते उद्योगपर्वणि भगवद्यानपर्वणि एकविंशत्यधिकशततमोऽध्यायः ॥

5-121-10 शिबिरौशीनर इत्येकः ॥ 5-121-13 प्रतिबन्धुषु दौहित्ररूपेषु ॥ 5-121-15 बन्धुः पालयिता ॥ 5-121-29 अष्टभागेन अष्टमांशेन ॥
