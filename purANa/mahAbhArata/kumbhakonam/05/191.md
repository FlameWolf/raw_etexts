अध्यायः 191

शिखण्डिन्या पित्रोः शोकस्य स्वमूलकत्वचिन्तनेन दुर्गमारण्यमेत्य स्थूणनाम्नः कुबेरानुचरस्य गृहसमीपे प्रायोपवेशः ॥ 1 ॥ स्थूणचोदितया शिखण्डिन्या तं प्रति पुंस्त्ववरणम् ॥ 2 ॥
KK05-10-191-001	भीष्म उवाच 
KK05-10-191-001a	ततः शिखण्डिनो माता यथातत्त्वं नराधिप ।
KK05-10-191-001c	आचचक्षे महाबाहो भर्त्रे कन्यां शिखण्डिनीम् ॥
KK05-10-191-002a	अपुत्रया मया राजन्सपत्नीनां भयादिदम् ।
KK05-10-191-002c	कन्या शिखण्डिनी जाता पुरुषो वै निवेदिता ॥
KK05-10-191-003a	त्वया चैव नरश्रेष्ठ तन्मे प्रीत्याऽनुमोदितम् ।
KK05-10-191-003c	पुत्रकर्म कृतं चैव कन्यायाः पार्थिवर्षभ ॥
KK05-10-191-004a	भार्या चोढा त्वया राजन्दशार्णाधिपतेः सुता ।
KK05-10-191-004c	मया च प्रत्यभिहितं देववाक्यार्थदर्शनात् ।
KK05-10-191-004e	कन्या भूत्वा पुमान्भावीत्येवं चैतदुपेक्षितम् ॥
KK05-10-191-005a	एतच्छ्रुत्वा द्रुपदो यज्ञसेनः सर्वं तत्त्वं मन्त्रविद्भ्यो निवेद्य ।
KK05-10-191-005c	मन्त्रं राजा मन्त्रयामास राजन्यथायुक्तं रक्षणे वै प्रजानाम् ॥
KK05-10-191-006a	सम्बन्धकं चैव समर्थ्य तस्मिन्दाशार्णके वै नृपतौ नरेन्द्र ।
KK05-10-191-006c	स्वयं कृत्वा विप्रलम्भं यथावन्मन्त्र्यैकाग्रो निश्चयं वै जगाम ॥
KK05-10-191-007a	स्वभावगुप्तं नगरमापत्काले तु भारत ।
KK05-10-191-007c	गोपयामास राजेन्द्र सर्वतः समलङ्कृतम् ॥
KK05-10-191-008a	आर्तिं च परमां राजा जगाम सह भार्यया ।
KK05-10-191-008c	दशार्णपतिना सार्धं विरोधे भरतर्षभ ॥
KK05-10-191-009a	कथं सम्बन्धिना सार्धं न मे स्याद्विग्रहो महान् ।
KK05-10-191-009c	इति सञ्चिन्त्य मनसा देवतामर्चयत्तदा ॥
KK05-10-191-010a	तं तु दृष्ट्वा तदा राजन्देवी देवपरं तदा ।
KK05-10-191-010c	अर्चां प्रयुञ्जानमथो भार्या वचनमब्रवीत् ॥
KK05-10-191-011a	देवानां प्रतिपत्तिश्च सत्यं साधुमता सताम् ।
KK05-10-191-011c	किमु दुःखार्णवं प्राप्य तस्मादर्चयतां गुरून् ॥
KK05-10-191-012a	दैवतानि च सर्वाणि पूज्यन्तां भूरिदक्षिणम् ।
KK05-10-191-012c	अग्नयश्चापि हूयन्तां दाशार्णप्रतिषेधने ॥
KK05-10-191-013a	अयुद्धेन निवृत्तिं च मनसा चिन्तय प्रभो ।
KK05-10-191-013c	देवतानां प्रसादेन सर्वमेतद्भविष्यति ॥
KK05-10-191-014a	मन्त्रिभिर्मन्त्रितं सार्धं त्वया पृथुललोचन ।
KK05-10-191-014c	पुरस्यास्याविनाशाय यच्च राजंस्तथा कुरु ॥
KK05-10-191-015a	दैवं हि मानुषोपेतं भृशं सिद्ध्यति पार्थिव ।
KK05-10-191-015c	परम्परविरोधाद्धि सिद्धिरस्ति न चैतयोः ॥
KK05-10-191-016a	तस्माद्विधाय नगरे विधानं सचिवैः सह ।
KK05-10-191-016c	अर्चयस्व यथाकामं दैवतानि विशाम्पते ॥
KK05-10-191-017a	एवं सम्भाषमाणौ तु दृष्ट्वा शोकपरायणौ ।
KK05-10-191-017c	शिखण्डिनी तदा कन्या व्रीडितेव तपस्विनी ॥
KK05-10-191-018a	ततः सा चिन्तयामास मत्कृते दुःखितावुभौ ।
KK05-10-191-018c	इमाविति ततश्चक्रे मतिं प्राणविनाशने ॥
KK05-10-191-019a	एवं सा निश्चयं कृत्वा भृशं शोकपरायणा ।
KK05-10-191-019c	निर्जगाम गृहं त्यक्त्वा गहनं निर्जनं वनम् ॥
KK05-10-191-020a	यक्षेणर्द्धिमता राजन्स्थूणाकर्णेन पालितम् ।
KK05-10-191-020c	तद्भयादेव च जनो विसर्जयति तद्वनम् ॥
KK05-10-191-021a	तत्र च स्थूणभवनं सुधामृत्तिकलेपनम् ।
KK05-10-191-021c	लाजोल्लापिकधूमाढ्यमुच्चप्राकारतोरणम् ॥
KK05-10-191-022a	तत्प्रविश्य शिखण्डी सा द्रुपदस्यात्मजा नृप ।
KK05-10-191-022c	अनश्नाना बहुतिथं शरीरमुदशोषयत् ॥
KK05-10-191-023a	दर्शयामास तां यक्षः स्थूणो मार्दवसंयुतः ।
KK05-10-191-023c	किमर्थोऽयं तवारम्भः करिष्ये ब्रूहि माचिरम् ॥
KK05-10-191-024a	अशक्यमिति सा यक्षं पुनः पुनरुवाच ह ।
KK05-10-191-024c	करिष्यामीति वै क्षिप्रं प्रत्युवाचाथ गुह्यकः ॥
KK05-10-191-025a	धनेश्वरस्यानुचरो वरदोऽस्मि नृपात्मजे ।
KK05-10-191-025c	अदेयमपि दास्यामि ब्रूहि यत्ते विवक्षितम् ॥
KK05-10-191-026a	ततः शिखण्डी तत्सर्वमखिलेन न्यवेदयत् ।
KK05-10-191-026c	तस्मै यक्षप्रधानाय स्थूणाकर्णाय भारत ॥
KK05-10-191-027	शिखण्ड्युवाच 
KK05-10-191-027a	आपन्नो मे पिता यक्ष न चिरान्नाशमेष्यति ।
KK05-10-191-027c	अभियास्यति सक्रोधो दशार्णाधिपतिर्हि तम् ॥
KK05-10-191-028a	मन्निमित्तं महोत्साहः सहेमकवचो नृपः ।
KK05-10-191-028c	तस्माद्रक्षस्व मां यक्ष मातरं पितरं च मे ॥
KK05-10-191-029a	प्रतिज्ञातो हि भवता दुःखप्रतिशमो मम ।
KK05-10-191-029c	भवेयं पुरुषो यक्ष त्वत्प्रसादादनिन्दितः ॥
KK05-10-191-030a	यावदेव स राजा वै नोपयाति पुरं मम ।
KK05-10-191-030c	तावदेव महायक्ष प्रसादं कुरु गुह्यक ॥ ॥

इति श्रीमन्महाभारते उद्योगपर्वणि अम्बोपाख्यनपर्वणि एकनवत्यधिकशततमोऽध्यायः ॥

5-191-11 साधुमता कल्याणवतापि देवानां सतां साधूनां च प्रतिपत्तिः पूजा नित्यं कर्तव्येति शेषः । किमु दुःखार्णवं प्राप्य कर्तव्येति । तस्मात् भवान् गुरून् देवाराधनार्थं ब्राह्मणान् अर्चयतां पूजयतु ॥ 5-191-21 लाजोल्लापिकः लाजानि उशीराणि उल्लापयति सूचयतीति लाजोल्लापिकः । उशीरपरिमलयुक्तधूमाढ्यमित्यर्थः । उशीरे लाजमुद्दिष्टमिति विश्वः । राजोपलेपधूमाढ्यम् इति. क.ड. पाठः ॥
