अध्यायः 144

विदुरेण कुन्तीसमीपे युद्धे बहुवीरविनाशानुचिन्तनेन शोचनम् ॥ 1 ॥ कर्णपराक्रमभीतया कुन्त्या पाण्डवान्प्रति तन्मनःप्रसादनेच्छया गङ्गातीरे कर्णसमीपगमनम् ॥ 2 ॥
001  	वैशम्पायन उवाच ।
001a	असिद्धानुनये कृष्णे कुरुभ्यः पाण्डवान्गते ।
001c	अभिगम्य पृथां क्षत्ता शनैः शोचन्निवाब्रवीत् ॥
002a	जानासि मे जीवपुत्रि भावं नित्यमविग्रहे ।
002c	क्रोशतो नच गृह्णीते वचनं मे सुयोधनः ॥
003a	उपपन्नो ह्यसौ राजा चेदिपाञ्चालकेकयैः ।
003c	भीमार्जुनाभ्यां कृष्णेन युयुधानयमैरपि ॥
004a	उपप्लाव्ये निविष्टोऽपि धर्ममेव युधिष्ठिरः ।
004c	काङ्क्षते ज्ञातिसौहार्दाद्बलवान्दुर्बलो यथा ॥
005a	राजा तु धृतराष्ट्रोऽयं वयोवृद्धो न शाम्यति ।
005c	मत्तः पुत्रमदेनैव विधर्मे पथि वर्तते ॥ 
006a	जयद्रथस्य कर्णस्य तथा दुःशासनस्य च ।
006c	सौबलस्य च दुर्बुद्ध्या मिथो भेदः प्रपत्स्यते ।
007a	अधर्मेण हि धर्मिष्ठं ह्रियते राज्यमीदृशम् ।
007c	येषां तेषामयं धर्मः सानुबन्धो भविष्यति ॥
008a	क्रियमाणे बलाद्धर्मे कुरुभिः को न संज्वरेत् ।
008c	असाम्ना केशवे याते समुद्योक्ष्यन्ति पाण्डवाः ॥
009a	ततः कुरूणामनयो भविता वीरनाशनः ।
009c	चिन्तयन्न लभे निद्रामहःसु च निशासु च ॥
010a	श्रुत्वा तु कुन्ती तद्वाक्यमर्थकामेन भाषितम् ।
010c	सा निःश्वसन्ती दुःखार्ता मनसा विममर्श ह ॥
010c	धिगस्त्वर्थं यत्कृतेयं सुमहाञ्ज्ञातिसङ्क्षयः ।
011a	वर्त्स्यते सुहृदां चैव युद्धेऽस्मिन्वै पराभवः ॥
011c	पाण्डवाश्चेदिपञ्चाला यादवाश्च समागताः ।
012a	भारतैः सह योत्स्यन्ति किं नु दुःखमतःपरम् ॥
012c	पश्ये दोषं ध्रुवं युद्धे तथाऽयुद्धे पराभवम् ।
013a	अधनस्य मृतं श्रेयो न हि ज्ञातिक्षयो जयः ।
013c	इति मे चिन्तयन्त्या वै हृदि दुःखं प्रवर्तते ॥
014a	पितामहः शान्तनव आचार्यश्च युधां पतिः ।
014c	कर्णश्च धार्तराष्ट्रार्थं वर्धयन्ति भयं मम ॥
015a	नाचार्यः कामवाञ्शिष्यैर्द्रोणोयुद्ध्येत जातुचित् ।
015c	पाण्डवेषु कथं हार्दं कुर्यान्न च पितामहः ।
016a	अयं त्वेको वृथादृष्टिर्धार्तराष्ट्रस्य दुर्मतेः ।
016c	मोहानुवर्ती सततं पापो द्वेष्टि च पाण्डवान् ॥
017a	महत्यनर्थे निर्बन्धी बलवांश्च विशेषतः ।
017c	कर्णः सदा पाण्डवानां तन्मे दहति संप्रति ॥
018a	आशंसे त्वद्य कर्णस्य मनोऽहं पाण्डवान्प्रति ।
018c	प्रसादयितुमासाद्य दर्शयन्ती यथातथम् ॥
019a	तोषितो भगवान्यत्र दुर्वासा मे वरं ददौ ।
019c	आह्वानं मन्त्रसंयुक्तं वसन्त्याः पितृवेश्मनि ॥
020a	साहमन्तःपुरे राज्ञः कुन्तिभोजपुरस्कृता ।
020c	चिन्तयन्ती बहुविधं हृदयेन विदूयता ॥
021a	बलाबलं च मन्त्राणां ब्राह्मणस्य च वाग्बलम् ।
021c	स्त्रीभावाद्बालभावाच्च चिन्तयन्ती पुनः पुनः ॥
022a	धात्र्या विस्रब्धया गुप्ता सखीजनवृता तदा ।
022c	दोषं परिहरन्ती च पितुश्चारित्र्यरक्षिणी ॥
023a	कथं नु सुकृतं मे स्यान्नापराधवती कथम् ।
023c	भवेयमिति संचिन्त्य ब्राह्मणं तं नमस्य च ॥
024a	कौतूहलात्तु तं लब्ध्वा बालिश्यादाचरं तदा ।
024c	कन्या सती देवमर्कमासादयमहं ततः ॥
025a	योऽसौ कानीनगर्भो मे पुत्रवत्परिरक्षितः ।
025c	कस्मान्न कुर्याद्वचनं पथ्यं भ्रातृहितं तथा ॥
026a	इति कुन्ती विनिश्चित्य कार्यनिश्चयमुत्तमम् ।
026c	कार्यार्थमभिनिश्चित्य ययौ भागीरथीं प्रति ॥
027a	आत्मजस्य ततस्तस्य घृणिनः सत्यसङ्गिनः ।
027c	गङ्गातीरे पृथापश्यञ्जपस्थानमनुत्तमम् ॥
028a	प्राङ्मुखस्योर्ध्वबाहोः सा पर्यतिष्ठत पृष्ठतः ।
028c	जप्यावसानं कार्यार्थं प्रतीक्षन्ती तपस्विनी ॥
029a	अतिष्ठत्सूर्यतापार्ता कर्णस्योत्तरवाससि ।
029c	कौरव्यपत्नी वार्ष्णेयी पद्ममालेव शुष्यती ॥
030a	आपृष्ठतापाज्जप्त्वा स परिवृत्त्य यतव्रतः ।
030c	दृष्ट्वा कुन्तीमुपातिष्ठदभिवाद्य कृताञ्जलिः ॥
031a	यथान्यायं महातेजा मानी धर्मभृतां वरः ।
031c	उत्स्मयन्प्रणतः प्राह कुन्तीं वैकर्तनो वृषः ॥ ॥

इति श्रीमन्महाभारते उद्योगपर्वणि भगवद्यानपर्वणि चतुश्चत्वारिंशदधिकशततमोऽध्यायः ॥

5-144-8 बलाद्धर्मे पाखण्डिनां पारदार्यं उभयसंतोषकरमिति द्वयोरपि धर्महेतुरिति बलात्कल्पना शास्त्रबहिर्भूता तद्वदयमपीत्यर्थः ॥ 5-144-10 अर्थकामेन हितकामेन ॥ 5-144-13 पश्ये पश्यामि । आर्षमात्मनेपदम् ॥ 5-144-24 आचरं तेन मन्त्रेण देवतावाहनाख्यं कार्यं कृतवती ॥ 5-144-29 उत्तरवाससि उत्तरीयवस्त्रच्छायायाम् ॥ 5-144-30 आपृष्ठतापादपराह्णपर्यन्तमित्यर्थः ॥
