अध्यायः 091

दुर्योधनेन स्वगृहमागतस्य श्रीकृष्णस्य पूजापूर्वकं भोजनायामन्त्रणम् ॥ 1 ॥ दुर्योधनेन श्रीकृष्णं प्रति स्वीयान्नपानाद्यनादरणकारणप्रश्ने कृष्णेन तत्कथनपूर्वकं विदुरगृहगमनम् ॥ 2 ॥ विदुरेण सादरमन्नपानादिना श्रीकृष्णाराधनम् ॥ 3 ॥
KK05-06-091-001	वैशम्पायन उवाच 
KK05-06-091-001a	पृथामामन्त्र्य गोविन्दः कृत्वा चाभिप्रदक्षिणम् ।
KK05-06-091-001c	दुर्योधनगृहं शौरिरभ्यगच्छदरिन्दमः ॥
KK05-06-091-002a	लक्ष्म्या परमया युक्तं पुरन्दरगृहोपमम् ।
KK05-06-091-002c	विचित्रैरासनैर्युक्तं प्रविवेश जनार्दनः ॥
KK05-06-091-003a	तस्य कक्ष्या व्यतिक्रम्य तिस्रो द्वाःस्थैरवारितः ।
KK05-06-091-003c	ततोऽभ्रघनसङ्काशं गिरिकूटमिवोच्छ्रितम् ॥
KK05-06-091-004a	श्रिया ज्वलन्तं प्रासादमारुरोह महायशाः ।
KK05-06-091-004c	तत्र राजसहस्रैश्च कुरुभिश्चाभिसंवृतम् ॥
KK05-06-091-005a	धार्तराष्ट्रं महाबाहुं ददर्शासीनमासने ।
KK05-06-091-005c	दुःशासनं च कर्णं च शकुनिं चापि सौबलम् ॥
KK05-06-091-006a	दुर्योधनसमीपे तानासनस्थान्ददर्श सः ।
KK05-06-091-006c	अभ्यागच्छति दाशार्हे धार्तराष्ट्रो महायशाः ॥
KK05-06-091-007a	उदतिष्ठत्सहामात्यः पूजयन्मधुसूदनम् ।
KK05-06-091-007c	समेत्य धार्तराष्ट्रेण सहामात्येन केशवः ॥
KK05-06-091-008a	राजभिस्तत्र वार्ष्णेयः समागच्छद्यथावयः ।
KK05-06-091-008c	तत्र जाम्बूनदमयं पर्यङ्कं सुपरिष्कृतम् ॥
KK05-06-091-009a	विविधास्तरणास्तीर्णमभ्युपाविशदच्युतः ।
KK05-06-091-009c	तस्मिन्गां मधुपर्कं चाप्युदकं च जनार्दने ॥
KK05-06-091-010a	निवेदयामास तदा गृहान्राज्यं च कौरवः । 
KK05-06-091-010c	`आसनं सर्वतोभद्रं सर्वरत्नविभूषितम् ॥
KK05-06-091-011a	कृष्णार्थमेव संसिद्धं धार्तराष्ट्रस्य शासनात् ।'
KK05-06-091-011c	तत्र गोविन्दमासीनं प्रसन्नादित्यवर्चसम् ॥
KK05-06-091-012a	उपासाञ्चक्रिरे सर्वे कुरवो राजभिः सह ।
KK05-06-091-012c	ततो दुर्योधनो राजा वार्ष्णेयं जयतां वरम् ॥
KK05-06-091-013a	न्यमन्त्रयद्भोजनेन नाभ्यनन्दच्च केशवः ।
KK05-06-091-013c	ततो दुर्योधनः कृष्णमब्रवीत्कुरुसंसदि ॥
KK05-06-091-014a	मृदुपूर्वं शठोदर्कं कर्णमाभाष्य कौरवः ।
KK05-06-091-014c	कस्मादन्नानि पापानि वासांसि शयनानि च ॥
KK05-06-091-015a	त्वदर्थमुपनीतानि नाग्रहीस्त्वं जनार्दन ।
KK05-06-091-015c	उभयोश्च ददत्साह्यमुभयोश्च हिते रतः ॥
KK05-06-091-016a	सम्बन्धी दयितश्चासि धृतराष्ट्रस्य माधव ।
KK05-06-091-016c	त्वं हि गोविन्द धर्मार्थौ वेत्थ तत्त्वेन सर्वशः ।
KK05-06-091-016e	तत्र कारणमिच्छामि श्रोतुं चक्रगदाधर ॥
KK05-06-091-017	वैशम्पायन उवाच 
KK05-06-091-017a	स एवमुक्तो गोविन्दः प्रत्युवाच महामनाः ।
KK05-06-091-017c	उद्यन्मेघस्वनः काले प्रगृह्य विपुलं भुजम् ॥
KK05-06-091-018a	अलघूकृतमग्रस्तमनिरस्तमसङ्कुलम् ।
KK05-06-091-018c	राजीवनेत्रो राजानं हेतुमद्वाक्यमुत्तमम् ॥
KK05-06-091-019a	कृतार्था भुञ्जते दूताः पूजां गृह्णन्ति चैव ह ।
KK05-06-091-019c	कृतार्थं मां सहामात्यं समर्चिष्यसि भारत ॥
KK05-06-091-020a	एवमुक्तः प्रत्युवाच धार्तराष्ट्रो जनार्दनम् ।
KK05-06-091-020c	न युक्तं भवताऽस्मासु प्रतिपत्तुमसाम्प्रतम् ॥
KK05-06-091-021a	कृतार्थं वाऽकृतार्थं वा त्वां वयं मधुसूदन ।
KK05-06-091-021c	यतामहे पूजयितुं दाशार्ह न च शक्नुमः ॥
KK05-06-091-022a	न च तत्कारणं विद्मो यस्मान्नो मधुसूदन ।
KK05-06-091-022c	पूजां कृतां प्रीयमाणो नामंस्थाः पुरुषोत्तम ॥
KK05-06-091-023a	वैरं नो नास्ति भवता गोविन्द न च विग्रहः ।
KK05-06-091-023c	स भवान्प्रसमीक्ष्यैतन्नेदृशं वक्तुमर्हति ॥
KK05-06-091-024	वैशम्पायन उवाच 
KK05-06-091-024a	एवमुक्तः प्रत्युवाच धार्तराष्ट्रं जनार्दनः ।
KK05-06-091-024c	अभिवीक्ष्य सहामात्यं दाशार्हः प्रहसन्निव ॥
KK05-06-091-025a	नाहं कामान्न संरम्भान्न द्वेषान्नार्थकारणात् ।
KK05-06-091-025c	न हेतुवादाल्लोभाद्वा धर्मं जह्यां कथञ्चन ॥
KK05-06-091-026a	सम्प्रीतिभोज्यान्यन्नानि आपद्भोज्यानि वा पुनः ।
KK05-06-091-026c	न च सम्प्रीयसे राजन्न चैवापद्गता वयम् ॥
KK05-06-091-027a	`द्विषदन्नं न भोक्तव्यं द्विषन्तं नैव भोजयेत् ।
KK05-06-091-027c	पाण्डवान्द्विषसे राजन्मम प्राणा हि पाण्डवाः ॥'
KK05-06-091-028a	अकस्माद्द्विषसे राजञ्जन्मप्रभृति पाण्डवान् ।
KK05-06-091-028c	प्रियानुवर्तिनो भ्रातॄन्सर्वैः समुदितान्गुणैः ॥
KK05-06-091-029a	अकस्माच्चैव पार्थानां द्वेषणं नोपपद्यते ।
KK05-06-091-029c	धर्मे स्थिताः पाण्डवेयाः कस्तान्किं वक्तुमर्हति ॥
KK05-06-091-030a	यस्तान्द्वेष्टि स मां द्वेष्टि यस्ताननु समामनु ।
KK05-06-091-030c	ऐकात्म्यं मां गतं विद्धि पाण्डवैर्धर्मचारिभिः ॥
KK05-06-091-031a	कामक्रोधानुवर्ती हि यो मोहाद्विरुरुत्सति ।
KK05-06-091-031c	गुणवन्तं च यो द्वेष्टि तमाहुः पुरुषाधमम् ॥
KK05-06-091-032a	यः कल्याणगुणाञ्ज्ञातीन्मोहाल्लोभाद्दिदृक्षते ।
KK05-06-091-032c	सोजितात्माऽजितक्रोधो न चिरं तिष्ठति श्रिया ॥
KK05-06-091-033a	अथ यो गुणसम्पन्नान्हृदयस्याप्रियानपि ।
KK05-06-091-033c	प्रियेण कुरुते वश्यांश्चिरं यशसि तिष्ठति ॥
KK05-06-091-034a	सर्वमेतन्न भोक्तव्यमन्नं दुष्टाभिसंहितम् ।
KK05-06-091-034c	क्षुत्तुरेकस्य भोक्तव्यमिति मे धीयते मतिः ॥
KK05-06-091-035a	एवमुक्त्वा महाबाहुर्दुर्योधनममर्षणम् ।
KK05-06-091-035c	निश्चक्राम ततः शुभ्राद्धार्तराष्ट्रनिवेशनात् ॥
KK05-06-091-036a	निर्याय च महाबाहुर्वासुदेवो महामनाः ।
KK05-06-091-036c	निवेशाय ययौ वेश्य विदुरस्य महात्मनः ॥
KK05-06-091-037a	तमभ्यगच्छद्द्रोणश्च कृपो भीष्मोऽथ बाह्लिकः ।
KK05-06-091-037c	कुरवश्च महाबाहुं विदुरस्य गृहे स्थितम् ॥
KK05-06-091-038a	त ऊचुर्माधवं वीरं कुरवो मधुसूदनम् ।
KK05-06-091-038c	निवेदयामो वार्ष्णेय सरत्नांस्ते गृहान्वयम् ॥
KK05-06-091-039a	तानुवाच महातेजाः कौरवान्मधुसूदनः ।
KK05-06-091-039c	सर्वे भवन्तो गच्छन्तु सर्वा मेऽपचितिः कृता ॥
KK05-06-091-040	वैशम्पायन उवाच 
KK05-06-091-040a	यातेषु कुरुषु क्षत्ता दाशार्हमपराजितम् ।
KK05-06-091-040c	अभ्यर्चयामास तदा सर्वकामैः प्रयत्नवान् ॥
KK05-06-091-041a	ततः क्षत्राऽन्नपानानि शुचीनि गुणवन्ति च ।
KK05-06-091-041c	उपाहरदनेकानि केशवाय महात्मने ॥
KK05-06-091-042a	तैस्तर्पयित्वा प्रथमं ब्राह्मणान्मधुसूदनः ।
KK05-06-091-042c	वेदविद्भ्यो ददौ कृष्णः परमद्रविणान्यपि ॥
KK05-06-091-043a	`भुक्तवत्सु द्विजाग्र्येषु निषण्णेषु वरासने ।
KK05-06-091-043c	शुचिः सुप्रयतो भूत्वा विदुरोऽन्नमुपाहरत् ॥
KK05-06-091-044a	श्रद्धया परया युक्त इदं वचनमब्रवीत् ।
KK05-06-091-044c	संवृतैस्तुष्य गोविन्द एतन्नः परमं धनम् ।
KK05-06-091-044e	अन्यथा हि विशेषेण कस्त्वामर्चितुमर्हति ॥
KK05-06-091-045	वैशम्पायन उवाच 
KK05-06-091-045a	ततोऽनुयायिभिः सार्धं मरुद्भिरिव वासवः ।
KK05-06-091-045c	विदुरान्नानि बुभुजे शुचीनि गुणवन्ति च ॥
KK05-06-091-046a	तं भुक्तवन्तं विविधाः सुशब्दाः सूतमागधाः ।
KK05-06-091-046c	अभितुष्टुवुरासीनं दाशार्हमपराजितम् ॥ ॥

इति श्रीमन्महाभारते उद्योगपर्वणि भगवद्यानपर्वणि एकनवतितमोऽध्यायः ॥

5-91-14 शठोदर्कं शाठ्यपर्यवसानम् । आभाष्य सम्बोधनेनोन्मुखीकृत्य । 5-91-17 प्रगृह्य उद्यम्य ॥ 5-91-25 संरम्भात् क्रोधात् । हेतुवादात् कपटात् ॥ 5-91-31 विरुरुत्सति विरोधं कर्तुमिच्छति ॥ 5-91-44 संवृतैः राजानर्हतया गोपितैः ॥
