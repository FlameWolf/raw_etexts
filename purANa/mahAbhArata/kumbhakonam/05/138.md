अध्यायः 138

भीष्मद्रोणाभ्यां कुन्तीवाक्यं श्रुत्वा समीपस्थं दुर्योधनं प्रति पाण्डवानां कुन्तीनिदेशानतिलङ्घित्वकथनपूर्वकं पाण्डवैः सह सन्धिविधानम् ॥ 1 ॥
KK-05-06-138-001  	वैशम्पायन उवाच ।
KK-05-06-138-001a	कुन्त्यास्तु वचनं श्रुत्वा भीष्मद्रोणौ महारथौ ।
KK-05-06-138-001c 	दुर्योधनमिदं वाक्यमूचतुः शासनातिगम् ॥
KK-05-06-138-002a	श्रुतं ते पुरुषव्याघ्र कुन्त्याः कृष्णस्य संनिधौ ।
KK-05-06-138-002c 	वाक्यमर्थवदत्युग्रमुक्तं धर्म्यमनुत्तमम् ॥
KK-05-06-138-003a	तत्करिष्यन्ति कौन्तेया वासुदेवस्य संमतम् ।
KK-05-06-138-003c 	न हि ते जातु शाम्येरन्नृते राज्येन कौरव ॥
KK-05-06-138-004a	क्लेशिता हि त्वया पार्था धर्मपाशसितास्तदा ।
KK-05-06-138-004c 	सभायां द्रौपदी चैव तैश्च तन्मर्षितं तव ॥
KK-05-06-138-005a	कृतास्त्रं ह्यर्जुनं प्राप्य भीमं च कृतनिश्चयम् ।
KK-05-06-138-005c 	गाण्डीवं चेषुधी चैव रथं च ध्वजमेव च ॥
KK-05-06-138-006a	नकुलं सहदेवं च बलवीर्यसमन्वितौ ।
KK-05-06-138-006c 	सहायं वासुदेवं च न क्षंस्यति युधिष्ठिरः ॥
KK-05-06-138-007a	प्रत्यक्षं ते महाबाहो यथा पार्थेन धीमता ।
KK-05-06-138-007c 	विराटनगरे पूर्वं सर्वे स्म युधि निर्जिताः ॥
KK-05-06-138-008a	दानवा घोरकर्माणो निवातकवचा युधि ।
KK-05-06-138-008c 	रौद्रमस्त्रं समादाय दग्धा वानरकेतुना ॥
KK-05-06-138-009a	कर्णप्रभृतयश्चेमे त्वं चापि कवची रथी ।
KK-05-06-138-009c	 मोक्षितो घोषयात्रायां पर्याप्तं तन्निदर्शनम् ॥
KK-05-06-138-010a	प्रशाम्य भरतश्रेष्ठ भ्रातृभिः सह पाण्डवैः ।
KK-05-06-138-010c	रक्षेमां पृथिवीं सर्वां मृत्योर्दंष्ट्रान्तरं गताम् ॥
KK-05-06-138-011a	ज्येष्ठो भ्राता धर्मशीलो वत्सलः श्लक्ष्णवाक्कविः ।
KK-05-06-138-011c	तं गच्छ पुरुषव्याघ्रं व्यपनीयेह किल्बिषम् ॥
KK-05-06-138-012a	दृष्टश्चेत्त्वं पाण्डवेन व्यपनीतशरासनः ।
KK-05-06-138-012c	प्रशान्तभ्रुकुटिः श्रीमान्कृता शान्तिःकुलस्य नः ॥
KK-05-06-138-013a	तमभ्येत्य सहामात्यः परिष्वज्य नृपात्मजम् ।
KK-05-06-138-013c	अभिवादय राजानं यथापूर्वमरिन्दम ॥
KK-05-06-138-014a	अभिवादयमानं त्वां पाणिभ्यां भीमपूर्वजः ।
KK-05-06-138-014c	प्रतिगृह्णातु सौहार्दात्कुन्तीपुत्रो युधिष्ठिरः ॥
KK-05-06-138-015a	सिंहस्कन्धोरुबाहुस्त्वां वृत्तायतमहाभुजः ।
KK-05-06-138-015c	परिष्वजतु बाहुभ्यां भीमः प्रहरतां वरः ॥
KK-05-06-138-016a	कम्बुग्रीवो गुडाकेशस्ततस्त्वां पुष्करेक्षणः ।
KK-05-06-138-016c	अभिवादयतां पार्थः कुन्तीपुत्रो धनञ्जयः ॥
KK-05-06-138-017a	आश्विनेयौ नरव्याघ्रौ रूपेणाप्रतिमौ भुवि ।
KK-05-06-138-017c	तौ च त्वां गुरुवत्प्रोम्णा पूजया प्रत्युदीयताम् ॥
KK-05-06-138-018a	मुञ्चन्त्वानन्दजाश्रूणि दाशार्हप्रमुखा नृपाः ।
KK-05-06-138-018c	संगच्छ भ्रातृभिः सार्धं मानं संत्यज्य पार्थिव ॥
KK-05-06-138-019a	प्रशाधि पृथिवीं कृत्स्नां ततस्त्वं भ्रातृभिः सह ।
KK-05-06-138-019c	समालिङ्ग्य च हर्षेण नृपा यान्तु परस्परम् ॥
KK-05-06-138-020a	अलं युद्धेन राजेन्द्र सुहृदां शृणु वारणम् ।
KK-05-06-138-020c	ध्रुवं विनाशो युद्धे हि क्षत्रियाणां प्रदृश्यते ॥
KK-05-06-138-021a	ज्योतींषि प्रतिकूलानि दारुणा मृगपक्षिणः ।
KK-05-06-138-021c	 उत्पाता विविधा वीर दृश्यन्ते क्षत्रनाशनाः ॥
KK-05-06-138-022a	विशेषत इहास्माकं निमित्तानि विनाशने ।
KK-05-06-138-022c	उल्काभिर्हि प्रदीप्ताभिर्बाध्यते पृतना तव ॥
KK-05-06-138-023a	वाहनान्यप्रहृष्टानि रुदन्तीव विशांपते ।
KK-05-06-138-023c	गृध्रास्ते पर्युपासन्ते सैन्यानि च समन्ततः ॥
KK-05-06-138-024a	नगरं न यथापूर्वं तथा राजनिवेशनम् ।
KK-05-06-138-024c	शिवाश्चाशिवनिर्घोषा दीप्तां सेवन्ति वै दिशं ॥
KK-05-06-138-025a	कुरु वाक्यं पितुर्मातुरस्माकं च हितैषिणाम् ।
KK-05-06-138-025c	त्वय्यायत्तो महाबाहो शमो व्यायाम एव च ॥
KK-05-06-138-026a	न चेत्करिष्यसि वचः सुहृदामरिकर्शन ।
KK-05-06-138-026c	तप्स्यसे वाहिनीं दृष्ट्वा पार्थबाणप्रपीडिताम् ॥
KK-05-06-138-027a	भीमस्य च महानादं नदतः शुष्मिणो रणे ।
KK-05-06-138-027c	श्रुत्वा स्मर्तासि मे वाक्यं गाण्डीवस्य च निःश्वनम् ।
KK-05-06-138-027e 	यद्येतदपसव्यं ते वचो मम भविष्यति ॥ ॥

इति श्रीमन्महाभारते उद्योगपर्वणि भगवद्यानपर्वणि अष्टत्रिंशदधिकशततमोऽध्यायः ॥

5-138-10 प्रशाम्य प्रशमं कुरु ॥ 5-138-20 वारणं प्रतिषेधम् ॥ 5-138-24 दीप्तां दिशमिति दिग्दाहाख्य उत्पात उक्तः ॥ 5-138-27 शुष्मिणः बलिनः । अपसव्यं विपरीतम् ॥
