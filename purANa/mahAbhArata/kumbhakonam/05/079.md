अध्यायः 079

नकुलेन श्रीकृष्णं प्रति स्वस्य शमे अभिसन्धिप्रदर्शनपूर्वकं सन्धिकरणस्य तेन सुशकत्वाभिधानम् ॥ 1 ॥
KK05-06-079-001	नकुल उवाच 
KK05-06-079-001a	उक्तं बहुविधं वाक्यं धर्मराजेन माधव ।
KK05-06-079-001c	धर्मज्ञेन वदान्येन श्रुतं चैव हि तत्त्वया ॥
KK05-06-079-002a	मतमाज्ञाय राज्ञश्च भीमसेनेन माधव ।
KK05-06-079-002c	संशमो बाहुवीर्यं च ख्यापितं माधवात्मनः ॥
KK05-06-079-003a	तथैव फाल्गुनेनापि यदुक्तं तत्त्वया श्रुतम् ।
KK05-06-079-003c	आत्मनश्च मतं वीर कथितं भवताऽसकृत् ॥
KK05-06-079-004a	सर्वमेतदतिक्रम्य श्रुत्वा परमतं भवान् ।
KK05-06-079-004c	यत्प्राप्तकालं मन्येथास्तत्कुर्याः पुरुषोत्तम ॥
KK05-06-079-005a	तस्मिंस्तस्मिन्निमित्ते हि मतं भवति केशव ।
KK05-06-079-005c	प्राप्तकालं मनुष्येण क्षमं कार्यमरिन्दम ॥
KK05-06-079-006a	अन्यथा चिन्तितो ह्यर्थः पुनर्भवति सोऽन्यथा ।
KK05-06-079-006c	अनित्यमतयो लोके नराः पुरुषसत्तम ॥
KK05-06-079-007a	अन्यथाबुद्धयो ह्यासन्नस्मासु वनवासिषु ।
KK05-06-079-007c	अदृश्येष्वन्यथा कृष्ण दृश्येषु पुनरन्यथा ॥
KK05-06-079-008a	अस्माकमपि वार्ष्णेय वने विचरतां तदा ।
KK05-06-079-008c	न तथा प्रणयो राज्ये यथा सम्प्रति वर्तते ॥
KK05-06-079-009a	निवृत्तवनवासान्नः श्रुत्वा वीर समागताः ।
KK05-06-079-009c	अक्षौहिण्यो हि सप्तेमास्त्वत्प्रसादाज्जनार्दन ॥
KK05-06-079-010a	इमान्हि पुरुषव्याघ्रानचिन्त्यबलपौरुषान् ।
KK05-06-079-010c	आत्तशस्त्रान्रणे दृष्ट्वा न व्यथेदिह कः पुमान् ॥
KK05-06-079-011a	स भवान्कुरुमध्ये तं सान्त्वपूर्वं भयोत्तरम् ।
KK05-06-079-011c	ब्रूयाद्वाक्यं यथा मन्दो न व्यथेत सुयोधनः ॥
KK05-06-079-012a	युधिष्ठिरं भीमसेनं बीभत्सुं चापराजितम् ।
KK05-06-079-012c	सहदेवं च मां चैव त्वां च रामं च केशव ॥
KK05-06-079-013a	सात्यकिं च महावीर्यं विराटं च महात्मजम् ।
KK05-06-079-013c	द्रुपदं च सहामात्यं धृष्टद्युम्नं च माधव ॥
KK05-06-079-014a	काशिराजं च विक्रान्तं धृष्टकेतुं च चेदिपम् ।
KK05-06-079-014c	मांसशोणितभृन्मर्त्यः प्रतियुध्येत को युधि ॥
KK05-06-079-015a	स भवान्गमनादेव साधयिष्यत्यसंशयम् ।
KK05-06-079-015c	इष्टमर्थं महाबाहो धर्मराजस्य केवलम् ॥
KK05-06-079-016a	विदुरश्चैव भीष्मश्च द्रोणश्च सहबाह्लिकः ।
KK05-06-079-016c	श्रेयः समर्था विज्ञातुमुच्यमानास्त्वयाऽनघ ॥
KK05-06-079-017a	ते चैनमनुनेष्यन्ति धृतराष्ट्रं जनाधिपम् ।
KK05-06-079-017c	तं च पापसमाचारं सहामात्यं सुयोधनम् ॥
KK05-06-079-018a	श्रोता चार्थस्य विदुरस्त्वं च वक्ता जनार्दन ।
KK05-06-079-018c	कमिवार्थं निवर्तन्तं स्थापयेतां न वर्त्मनि ॥ ॥

इति श्रीमन्महाभारते उद्योगपर्वणि भगवद्यानपर्वणि एकोनाशीतितमोऽध्यायः ॥

5-79-18 अर्थं प्रयोजनम् । निवर्तन्तं भ्रश्यन्तम् ॥
