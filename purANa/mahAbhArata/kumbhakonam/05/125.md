अध्यायः 125

भीष्मद्रोणाभ्यां दुर्योधनंप्रति श्रीकृष्णवचनादरणविधानम् ॥ 1 ॥ तथा धृतराष्ट्रेणापि दुर्योधनंप्रति श्रीकृष्णवाक्यप्रत्याख्याने अनर्थप्राप्तिकथनम् ॥ 2 ॥
KK-05-06-125-001  	वैशम्पायन उवाच ।
KK-05-06-125-001a	ततः शान्तनवो भीष्मो दुर्योधनममर्षणम् ।
KK-05-06-125-001c	केशवस्य वचः श्रुत्वा प्रोवाच भरतर्षभ ॥
KK-05-06-125-002a	कृष्णेन वाक्यमुक्तोऽसि सृहृदां शममिच्छता ।
KK-05-06-125-002c	अन्वपद्यस्व तत्तात मा मन्युवशमन्वगाः ।
KK-05-06-125-003a	अकृत्वा वचनं तात केशवस्य महात्मनः ।
KK-05-06-125-003c	श्रेयो न जातु न सुखं न कल्याणमवाप्स्यसि ॥
KK-05-06-125-004a	धर्म्यमर्थ्यं महाबाहुराह त्वां तात केशवः ।
KK-05-06-125-004c	तदर्थमभिपद्यस्व मा राजन्नीनशः प्रजाः ॥
KK-05-06-125-005a	ज्वलितां त्वमिमां लक्ष्मीं भारतीं सर्वराजसु ।
KK-05-06-125-005c	जीवतो धृतराष्ट्रस्य दौरात्म्याद्भंशयिष्यसि ॥
KK-05-06-125-006a	आत्मानं च सहामात्यं सपुत्रभ्रातृबान्धवम् ।
KK-05-06-125-006c	अहमित्यनया बुद्ध्या जीविताद्भ्रंशयिष्यसि ॥
KK-05-06-125-007a	अतिक्रामन्केशवस्य तथ्यं वचनमर्थवत् ।
KK-05-06-125-007c	पितुश्च भारतश्रेष्ठ विदुरस्य च धीमतः ॥
KK-05-06-125-008a	मा कुलघ्नः कुपुरुषो दुर्मतिः कापथं गमः ।
KK-05-06-125-008c	मातरं पितरं चैव मा मञ्जीः शोकसागरे ॥
KK-05-06-125-009a	अथ द्रोणोऽब्रवीत्तत्र दुर्योधनमिदं वचः ।
KK-05-06-125-009c	अमर्षवशमापन्नं निःश्वसन्तं पुनःपुनः ॥
KK-05-06-125-010a	धर्मार्थयुक्तं वचनमाह त्वां तात केशवः ।
KK-05-06-125-010c	तथा भीष्मः शान्तनवस्तज्जुषस्व नराधिप ॥
KK-05-06-125-011a	प्राज्ञौ मेधाविनौ दान्तावर्थकामौ बहुश्रुतौ ।
KK-05-06-125-011c	आहतुस्त्वां हितं वाक्यं तज्जुषस्व नराधिप ॥
KK-05-06-125-012a	अनुतिष्ठ महाप्राज्ञ कृष्णभीष्मौ यदूचतुः ।
KK-05-06-125-012c	माधवं बुद्धिमोहेन माऽवमंस्थाः परन्तप ॥
KK-05-06-125-013a	ये त्वां प्रोत्साहयन्त्येते नैते कृत्याय कर्हिचित् ।
KK-05-06-125-013ca	वैरं परेषां ग्रीवायां प्रतिमोक्ष्यन्ति संयुगे ॥
KK-05-06-125-014a	मा जीघनः प्रजाः सर्वाः पुत्रान्भ्रातॄंस्तथैव च ।
KK-05-06-125-014c	वासुदेवार्जुनौ यत्र विद्ध्यजेयानलं हि तान् ॥
KK-05-06-125-015a	एतच्चैव मतं सत्यं सुहृदोः कृष्णभीष्मयोः ।
KK-05-06-125-015c	यदि नादास्यसे तात पश्चात्तप्स्यसि भारत ॥
KK-05-06-125-016a	यथोक्तं जामदग्न्येन भूयानेष ततोऽर्जुनः ।
KK-05-06-125-016c	कृष्णो हि देवकीपुत्रो देवैरपि सुदुःसहः ।
KK-05-06-125-016e 	किं ते सुखप्रियेणेह प्रोक्तेन भरतर्षभ ॥
KK-05-06-125-017a	एतत्ते सर्वमाख्यातं यथेच्छसि तथा कुरु ।
KK-05-06-125-017c	न हि त्वामुत्सहे वक्तुं भूयो भरतसत्तम ॥
KK-05-06-125-018  	वैशम्पायन उवाच ।
KK-05-06-125-018a	तस्मिन्वाक्यान्तरे वाक्यं क्षत्ताऽपि विदुरोऽब्रवीत् ।
KK-05-06-125-018c	दुर्योधनमभिप्रेक्ष्य धार्तराष्ट्रममर्षणम् ॥
KK-05-06-125-019a	दुर्योधन न शोचामि त्वामहं भरतर्षभ ।
KK-05-06-125-019c	इमौ तु वृद्धौ शोचामि गान्धारीं पितरं च ते ॥
KK-05-06-125-020a	यावनाथौ चरिष्येते त्वया नाथेन दुर्हृदा ।
KK-05-06-125-020a	हतमित्रौ हतामात्यौ लूनपक्षाविवाण्डजौ ॥
KK-05-06-125-021a	भिक्षुकौ विचरिष्येते शोचन्तौ पृथिवीमिमाम् ।
KK-05-06-125-021c	कुलघ्नमीदृशं पापं जनयित्वा कुपूरुषम् ॥
KK-05-06-125-022a	अथ दुर्योधनं राजा धृतराष्ट्रोऽभ्यभाषत ।
KK-05-06-125-022c	आसीनं भ्रातृभिः सार्धं राजभिः परिवारितम् ॥
KK-05-06-125-023a	दुर्योधन निबोधेदं शौरिणोक्तं महात्मना ।
KK-05-06-125-023c	आदत्स्व शिवमत्यन्तं योगक्षेमवदव्ययम् ॥
KK-05-06-125-024a	अनेन हि सहायेन कृष्णेनाक्लिष्टकर्मणा ।
KK-05-06-125-024c	इष्टान्सर्वानभिप्रायान्प्राप्स्यामः सर्वराजसु ॥
KK-05-06-125-025a	सुसंहतः केशवेन तात गच्छ युधिष्ठिरम् ।
KK-05-06-125-025c	चर स्वस्त्ययनं कृत्स्नं भरतानामनामयम् ॥
KK-05-06-125-026a	वासुदेवेन तीर्थेन तात गच्छस्व संशमम् ।
KK-05-06-125-026c	कालप्राप्तमिदं मन्ये मा त्वं दुर्योधनातिगाः ॥
KK-05-06-125-027a	शमं चेद्याचमानं त्वं प्रत्याख्यास्यसि केशवम् ।
KK-05-06-125-027c	त्वदर्थमभिजल्पन्तं न तवास्त्यपराभवः ॥ ॥

इति श्रीमन्महाभारते उद्योगपर्वणि भगवाद्यनपर्वणि पञ्चविंशत्यधिकशततमोऽध्यायः ॥

5-125-25 सुसंहतः सुष्ठ्रु एकीभूतः ॥ 5-125-26 तीर्थेन उपायेन ॥ 5-125-27 अपराभवो जयः ॥
