अध्यायः 190

दाशार्णकेन पुनर्दूतप्रेषणे द्रुपदेन पत्न्यासह कर्तव्यालोचनम् ॥ 1 ॥
KK05-10-190-001	भीष्म उवाच 
KK05-10-190-001a	एवमुक्तस्य दूतेन द्रुपदस्य तदा नृप ।
KK05-10-190-001c	चोरस्येव गृहीतस्य न प्रावर्तत भारती ॥
KK05-10-190-002a	स यत्नमकरोत्तीव्रं सम्बन्धिन्यनुमानने ।
KK05-10-190-002c	दूतैर्मधुरसम्भाषैर्न तदस्तीति सन्दिशन् ॥
KK05-10-190-003a	स राजा भूय एवाथ ज्ञात्वा तत्त्वमथागमत् ।
KK05-10-190-003c	कन्येति पाञ्चालसुतां त्वरमाणो विनिर्ययौ ॥
KK05-10-190-004a	ततः सम्प्रेषयामास मित्राणाममितौजसाम् ।
KK05-10-190-004c	दुहितुर्विप्रलम्भं तं धात्रीणां वचनात्तदा ॥
KK05-10-190-005a	ततः समुदयं कृत्वा बलानां राजसत्तमः ।
KK05-10-190-005c	अभियाने मतिं चक्रे द्रुपदं प्रति भारत ॥
KK05-10-190-006a	ततः सम्मन्त्रयामास मन्त्रिभिः स महीपतिः ।
KK05-10-190-006c	हिरण्यवर्मा राजेन्द्र पाञ्चाल्यं पार्थिवं प्रति ॥
KK05-10-190-007a	तत्र वै निश्चितं तेषामभूद्राज्ञां महात्मनाम् ।
KK05-10-190-007c	तथ्यं भवति चेदेतत्कन्या राजञ्शिखण्डिनी ॥
KK05-10-190-008a	बद्ध्वा पाञ्चालराजानमानयिष्यामहे गृहम् ।
KK05-10-190-008c	अन्यं राजानमाधाय पाञ्चालेषु नरेश्वरम् ॥
KK05-10-190-009ac	घातयिष्याम नृपतिं पाञ्चालं सशिखण्डिनम् ॥
KK05-10-190-010a	स तदा द्रुतमाज्ञाय पुनर्दूतान्नराधिपः ।
KK05-10-190-010c	प्रास्थापयत्पार्षताय निहन्मीति स्थिरो भव ॥
KK05-10-190-011	भीष्म उवाच 
KK05-10-190-011a	स हि प्रकृत्या वै भीतः किल्बिषी च नराधिपः ।
KK05-10-190-011c	भयं तीव्रमनुप्राप्तो द्रुपदः पृथिवीपतिः ॥
KK05-10-190-012a	विसृज्य दूतान्दाशार्णे द्रुपदः शोकमूर्च्छितः ।
KK05-10-190-012c	समेत्य भार्यां रहिते वाक्यमाह नराधिपः ॥
KK05-10-190-013a	भयेन महताऽऽविष्टो हृदि शोकेन चाहतः ।
KK05-10-190-013c	पाञ्चालराजो दयितां मातरं वै शिखण्डिनः ॥
KK05-10-190-014a	अभियास्यति मां कोपात्सम्बन्धी सुमहाबलः ।
KK05-10-190-014c	हिरण्यवर्मा नृपतिः कर्षमाणो वरूथिनीम् ॥
KK05-10-190-015a	किमिदानीं करिष्यावो मूढौ कन्यामिमां प्रति ।
KK05-10-190-015c	शिखण्डी किल पुत्रस्ते कन्येति परिशङ्कितः ॥
KK05-10-190-016a	इति सञ्चिन्त्य यत्नेन समित्रः सबलानुगः ।
KK05-10-190-016c	वञ्चितोऽस्मीति मन्वानो मां किलोद्धर्तुमिच्छति ॥
KK05-10-190-017a	किमत्र तथ्यं सुश्रोणि मिथ्या किं ब्रूहि शोभने ।
KK05-10-190-017a	श्रुत्वा त्वत्तः शुभं वाक्यं संविधास्याम्यहं तथा ॥
KK05-10-190-018a	अहं हि संशयप्राप्तो बाला चेयं शिखण्डिनी ।
KK05-10-190-018c	त्वं च राज्ञि महत्कृच्छ्रं सम्प्राप्ता वरवर्णिनि ॥
KK05-10-190-019a	सा त्वं सर्वविमोक्षाय तत्त्वमाख्याहि पृच्छतः ।
KK05-10-190-019c	तथा विदध्यां सुश्रोणि कृत्यमाशु शुचिस्मिते ॥
KK05-10-190-020a	शिखण्डिनि च मा भैस्त्वं विधास्ये तत्र तत्त्वतः ।
KK05-10-190-020c	कृपयाहं वरारोहे वञ्चितः पुत्रधर्मतः ॥
KK05-10-190-021a	मया दाशार्णको राजा वञ्चितः स महीपतिः ।
KK05-10-190-021c	तदाचक्ष्व महाभागे विधास्ये तत्र यद्धितम् ॥
KK05-10-190-022a	जानता हि नरेन्द्रेण ख्यापनार्थं परस्य वै ।
KK05-10-190-022c	प्रकाशं चोदिता देवी प्रत्युवाच महीपतिम् ॥ ॥

इति श्रीमन्महाभारते उद्योगपर्वणि अम्बोपाख्यानपर्वणि नवत्यधिकशततमोऽध्यायः ॥

5-190-3 अगमत् ज्ञातवान् ॥ 5-190-5 समुदयं समुदायम् ॥
