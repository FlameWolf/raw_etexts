अध्यायः 193

दुर्योधनेन भीष्मादीन्प्रति युष्माभिः कियता कालेन समग्रपरसेनाक्षपणं कर्तुं शक्यमिति प्रश्ने तैः पृथक्पृथक्तदुत्तरदानम् ॥ 1 ॥
KK05-10-193-001	सञ्जय उवाच 
KK05-10-193-001a	प्रभातायां तु शर्वर्यां पुनरेव सुतस्तव ।
KK05-10-193-001c	मध्ये सर्वस्य सैन्यस्य पितामहमपृच्छत ॥
KK05-10-193-002	दुर्योधन उवाच 
KK05-10-193-002a	पाण्डवेयस्य गाङ्गेय यदेतत्सैन्यमुद्यतम् ।
KK05-10-193-002c	प्रभूतनरनागाश्वं महारथसमाकुलम् ॥
KK05-10-193-003a	भीमार्जुनप्रभृतिभिर्महेष्वासैर्महाबलैः ।
KK05-10-193-003c	लोकपालसमैर्गुप्तं धृष्टद्युम्नपुरोगमैः ॥
KK05-10-193-004a	अप्रधृष्यमनावार्यमुद्धूतमिव सागरम् ।
KK05-10-193-004c	सेनासागरमक्षोभ्यमपि देवैर्महाहवे ॥
KK05-10-193-005a	केन कालेन गाङ्गेय क्षपयेथा महाद्युते ।
KK05-10-193-005c	आचार्यो वा महेष्वासः कृपो वाऽऽशु महाबलः ॥
KK05-10-193-006a	कर्णो वा समरश्लाघी द्रौणिर्वा द्विजसत्तमः ।
KK05-10-193-006c	दिव्यास्त्रविदुषः सर्वे भवन्तो हि बले मम ॥
KK05-10-193-007a	एतदिच्छाम्यहं ज्ञातुं परं कौतूहलं हि मे ।
KK05-10-193-007c	हृदि नित्यं महाबाहो वक्तुमर्हसि तन्मम ॥
KK05-10-193-008	भीष्म उवाच 
KK05-10-193-008a	अनुरूपं कुरुश्रेष्ठ त्वय्येतत्पृथिवीपते ।
KK05-10-193-008c	बलाबलममित्राणां तेषां यदिह पृच्छसि ॥
KK05-10-193-009a	शृणु राजन्मम रणे या शक्तिः परमा भवेत् ।
KK05-10-193-009c	शस्त्रवीर्ये रणे यच्च भुजयोश्च महाभुज ॥
KK05-10-193-010a	आर्जवेनैव युद्धेन योद्धव्य इतरो जनः ।
KK05-10-193-010c	मायायुद्धेन मायावी इत्येतद्धर्मनिश्चयः ॥
KK05-10-193-011a	हन्यामहं महाभाग पाण्डवानामनीकिनीम् ।
KK05-10-193-011c	दिवसे दिवसे कृत्वा भागान्भागान्निजान्मम ॥
KK05-10-193-012a	योधानां दशसाहस्रं कृत्वा भागं महाद्युते ।
KK05-10-193-012c	सहस्रं रथिनामेकमेष भागो मतो मम ॥
KK05-10-193-013a	अनेनाहं विधानेन सन्नद्धः सततोत्थितः ।
KK05-10-193-013c	क्षपयेयं महत्सैन्यं कालेनानेन भारत ॥
KK05-10-193-014a	मुञ्चेयं यदि वास्त्राणि महान्ति समरे स्थितः ।
KK05-10-193-014c	शतसाहस्रघातीनि हन्यां मासेन भारत ॥
KK05-10-193-015	सञ्जय उवाच 
KK05-10-193-015a	श्रुत्वा भीष्मस्य तद्वाक्यं राजा दुर्योधनस्ततः ।
KK05-10-193-015c	पर्यपृच्छत राजेन्द्र द्रोणमङ्गिरसां वरम् ॥
KK05-10-193-016a	आचार्य केन कालेन पाण्डुपुत्रस्य सैनिकान् ।
KK05-10-193-016c	निहन्या इति तं द्रोणः प्रत्युवाच हसन्निव ॥
KK05-10-193-017a	स्थविरोऽस्मि महाबाहो मन्दप्राणविचेष्टितः ।
KK05-10-193-017c	शस्त्राग्निना निर्दहेयं पाण्डवानामनीकिनीम् ॥
KK05-10-193-018a	यथा भीष्मः शान्तनवो मासेनेति मतिर्मम ।
KK05-10-193-018c	एषा मे परमा शक्तिरेतन्मे परमं बलम् ॥
KK05-10-193-019a	द्वाभ्यामेव तु मासाभ्यां कृपः शारद्वतोऽब्रवीत् ।
KK05-10-193-019c	द्रौणिस्तु दशरात्रेण प्रतिजज्ञे बलक्षयम् ।
KK05-10-193-019e	कर्णस्तु पञ्चरात्रेण प्रतिजज्ञे महास्त्रवित् ॥
KK05-10-193-020a	तच्छ्रुत्वा सूतपुत्रस्य वाक्यं सागरगासुतः ।
KK05-10-193-020c	जहास सस्वनं हासं वाक्यं चेदमुवाच ह ॥
KK05-10-193-021a	न हि यावद्रणे पार्थं बाणशङ्खधनुर्धरम् ।
KK05-10-193-021c	वासुदेवसमायुक्तं रथेनायान्तमाहवे ॥
KK05-10-193-022a	समागच्छसि राधेय तेनैवमभिमन्यसे ।
KK05-10-193-022c	शक्यमेवं च भूयश्च त्वया वक्तुं यथेष्टतः ॥ ॥

इति श्रीमन्महाभारते उद्योगपर्वणि अम्बोपाख्यानपर्वणि त्रिनवत्यधिकशततमोऽध्यायः ॥
