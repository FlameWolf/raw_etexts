अध्यायः 102

नारदेन मातलिं रसातलमुपनीय तत्र वास्तव्यसुरभिसन्ततिगुणस्तवनम् ॥ 1 ॥
001 	नारद उवाच ।
001a	इदं रसातलं नाम सप्तमं पृथिवीतलम् ।
001c	यत्रास्ते सुरभिर्माता गवाममृतसंभवा ॥
002a	क्षरन्ती सततं क्षीरं पृथिवीसारसंभवम् ।
002c	षण्णां रसानां सारेण रसमेकमनुत्तमम् ॥
003a	अमृतेनाभितृप्तस्य सारमुद्गिरतः पुरा ।
003c	पितामहस्य वदनादुदतिष्ठदनिन्दिता ॥
004a	यस्याः क्षीरस्य धाराया निपतन्त्या महीतले ।
004c	ह्रदः कृतः क्षीरनिधिः पवित्रं परमुच्यते ॥
005a	पुष्पितस्येव फेनेन पर्यन्तमनुवेष्टितम् ।
005c	पिबन्तो निवसन्त्यत्र फेनपा मुनिसत्तमाः ॥
006a	फेनपा नाम ते ख्याताः फेनाहाराश्च मातले ।
006c	उग्रे तपसि वर्तन्ते येषां बिभ्यति देवताः ॥
007a	अस्याश्चतस्रो धेन्वोऽन्या दिक्षु सर्वासु मातले ।
007c	निवसन्ति दिशां पाल्यो धारयन्त्योदिशःस्म ताः ॥
008a	पूर्वां दिशं धारयते सुरूपा नाम सौरभी ।
008c	दक्षिणां हंसिका नाम धारयत्यपरां दिशम् ॥
009a	पश्चिमा वारुणी दिक्च धार्यते वै सुभद्रया ।
009c	महानुभावया नित्यं मातले विश्वरूपया ॥
010a	सर्वकामदुघा नाम धेनुर्धारयते दिशम् ।
010c	उत्तरां मातले धर्म्यां तथैलविलसंश्रिताम् ॥
011a	आसां तु पयसा मिश्रं पयो निर्मथ्य सागरे ।
011c	मन्थानं मन्दरं कृत्वा देवैरसुरसंहितैः ॥
012a	अद्धृता वारुणी लक्ष्मीरमृतं चापि मातले ।
012c	उच्चैःश्रवाश्चाश्वराजो मणिरत्नं च कौस्तुभम् ॥
013a	सुधाहारेषु च सुधां स्वधाभोजिषु च स्वधाम् ।
013c	अमृतं चामृताशेषु सुरभी क्षरते पयः ॥
014a	अत्र गाथा पुरा गीता रसातलनिवासिभिः ।
014c	पौराणी श्रूयते लोके गीयते या मनीषिभिः ॥
015a	न नागलोके न स्वर्गे न विमाने त्रिविष्टपे ।
015c	परिवासः सुखस्तादृक् रसातलतले यथा ॥ ॥

इति श्रीमन्महाभारते उद्योगपर्वणि भगवाद्यानपर्वणि द्व्यधिकशततमोऽध्यायः ॥

5-102-11 असुरसंहितैः असुरसहितैः ॥ 5-102-15 परिवासः निवासः । सुखः सुखकरः ॥ 15 ॥
