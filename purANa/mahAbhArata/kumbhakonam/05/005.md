अध्यायः 005
 
श्रीकृष्णेन द्रुपदवाक्यप्रशंसनपूर्वकं राज्ञां धृतराष्ट्रस्य च दूतपुरोहितप्रेषणं सन्दिश्य द्वारकाम् प्रति गमनम् ॥ 1 ॥ विराटद्रुपददूताहूतानां राज्ञामागमनम् ॥ 2 ॥ दुर्योधनदूताहूतानाञ्च राज्ञामागमनम् ॥ 3 ॥
KK05-01-005-001	वैशम्पायन उवाच 
KK05-01-005-001a	द्रुपदेनैवमुक्ते तु वाक्ये वाक्यविदां वरः ।
KK05-01-005-001c	वसुदेवसुतस्तत्र वृष्णिसिंहोऽब्रवीदिदम् ॥
KK05-01-005-002a	उपपन्नमिदं वाक्यं सोमकानां धुरन्धरे ।
KK05-01-005-002c	अर्थसिद्धिकरं राज्ञः पाण्डवस्यामितौजसः ॥
KK05-01-005-003a	एतच्च पूर्वं कार्यं नः सुनीतिमभिकाङ्क्षताम् ।
KK05-01-005-003c	अन्यथा ह्याचरन्कर्म पुरुषः स्यात्सुबालिशः ॥
KK05-01-005-004a	किं तु सम्बन्धकं तुल्यमस्माकं कुरुपाण्डुषु ।
KK05-01-005-004c	यथेष्टं वर्तमानेषु पाण्डवेषु च तेषु च ॥
KK05-01-005-005a	ते विवाहार्थमानीता वयं सर्वे तथा भवान् ।
KK05-01-005-005c	कृते विवाहे मुदिता गमिष्यामो गृहान्प्रति ॥
KK05-01-005-006a	भवान्वृद्धतमो राज्ञां वयसा च श्रुतेन च ।
KK05-01-005-006c	शिष्यवत्ते वयं सर्वे भवामेह न संशयः ॥
KK05-01-005-007a	भवन्तं धृतराष्ट्रश्च सततं बहु मन्यते ।
KK05-01-005-007c	आचार्ययोः सखा चासि द्रोणस्य च कृपस्य च ॥
KK05-01-005-008a	स भवान्प्रेषयत्वद्य पाण्डवार्थकरं वचः ।
KK05-01-005-008c	सर्वेषां निश्चितं तन्नः प्रेषयिष्यति यद्भवान् ॥
KK05-01-005-009a	यदि तावच्छमं कुर्यासन्न्यायेन कुरुपुङ्गवः ।
KK05-01-005-009c	न भवेत्कुरुपाण्डूनां सौभ्रात्रेण महान्क्षयः ॥
KK05-01-005-010a	अथ दर्पान्वितो मोहान्न कुर्याद्धृतराष्ट्रजः ।
KK05-01-005-010c	अन्येषां प्रेषयित्वा च पश्चादस्मान्सभाह्वयेः ॥
KK05-01-005-011a	ततो दुर्योधनो मन्दः सहामात्यः सबान्धवः ।
KK05-01-005-011c	निष्ठामापत्स्यते मूढः क्रुद्धे गाण्डीवधन्वनि ॥
KK05-01-005-012	वैशम्पायन उवाच 
KK05-01-005-012a	ततः सत्कृत्य वार्ष्णेयं विराटः पृथिवीपतिः ।
KK05-01-005-012c	गृहान्प्रस्थापयामास सगणं सहबान्धवम् ॥
KK05-01-005-013a	द्वारकां तु गते कृष्णे युधिष्ठिरपुरोगमाः ।
KK05-01-005-013c	चक्रुः साङ्ग्रामिकं सर्वं विराटश्च महीपतिः ॥
KK05-01-005-014a	ततः सम्प्रेषयामास विराटः सह बान्धवैः ।
KK05-01-005-014c	सर्वेषां भूमिपालानां द्रुपदश्च महीपतिः ॥
KK05-01-005-015a	वचनात्कुरुसिंहानां मत्स्यपाञ्चालयोश्च ते ।
KK05-01-005-015c	समाजग्मुर्महीपालाः सम्प्रहृष्टा महाबलाः ॥
KK05-01-005-016a	तच्छ्रुत्वा पाण्डुपुत्राणां समागच्छन्महद्बलम् ।
KK05-01-005-016c	धृतराष्ट्रसुताश्चापि समानिन्युर्महीपतीन् ॥
KK05-01-005-017a	समाकुला मही राजन्कुरुपाण्डवकारणात् ।
KK05-01-005-017c	तदा समभवत्कृत्स्ना सम्प्रयाणे महीक्षिताम् ॥
KK05-01-005-018a	सङ्कुला च तदा भूमिश्चतुरङ्गबलान्विता ।
KK05-01-005-018c	बलानि तेषां वीराणामागच्छन्ति ततस्ततः ॥
KK05-01-005-019a	चालयन्तीव गां देवीं सपर्वतवनामिमाम् ।
KK05-01-005-019c	ततः प्रज्ञावयोवृद्धं पाञ्चाल्यः स्वपुरोहितम् ।
KK05-01-005-019e	कुरुभ्यः प्रेषयामास युधिष्ठिरमते स्थितः ॥ ॥

इति श्रीमन्महाभारते उद्योगपर्वणि सेनोद्येगपर्वणि प़ञ्चमोऽध्यायः ॥

5-5-4 सम्बन्धकं तुल्यमिति । पाण्डवेषु कुन्तीद्वारा । कुरुषु दुर्योधनकन्यायाः साम्बेनाहरणात् ॥ 5-5-11 निष्टां नाशम् ॥
