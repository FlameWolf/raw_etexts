अध्यायः 019

सात्यकिप्रमुखानां राज्ञां स्वस्वसेनाऽऽनयनपूर्वकं युधिष्ठिरम् प्रत्यागमनम् ॥ 1 ॥ भगदत्तादीनां राज्ञां दुर्योधनसाहाय्यकरणाय आगमनम् ॥ 2 ॥
KK05-01-019-001	वैशम्पायन उवाच 
KK05-01-019-001a	युयुधानस्ततो वीरः सात्वतानां महारथः ।
KK05-01-019-001c	महता चतुरङ्गेण बलेनागाद्युधिष्ठिरम् ॥
KK05-01-019-002a	तस्य योधा महावीर्या नानादेशसमागताः ।
KK05-01-019-002c	नानाप्रहरणा वीराः शोभयाञ्चक्रिरे बलम् ॥
KK05-01-019-003a	परश्वथैर्भिण्डिपालैः शूलतोमरमुद्गरैः ।
KK05-01-019-003c	परिघैर्यष्टिभिः पाशैः करवालैश्च निर्मलैः ॥
KK05-01-019-004a	खड्गकार्मुकनिर्यूहैः शरैश्च विविधैरपि ।
KK05-01-019-004c	तैलधौतैः प्रकाशद्भिस्तदशोभत वै बलम् ॥
KK05-01-019-005a	तस्य मेघप्रकाशस्य सौवर्णैः शोभितस्य च ।
KK05-01-019-005c	बभूव रूपं सैन्यस्य मेघस्येव सविद्युतः ॥
KK05-01-019-006a	अक्षौहिणी तु सा सेना तदा यौधिष्ठिरं बलम् ।
KK05-01-019-006c	प्रविश्यान्तर्दधे राजन्सागरं कुनदी यथा ॥
KK05-01-019-007a	तथैवाक्षौहिणीं गृह्य चेदीनामृषभो बली ।
KK05-01-019-007c	धृष्टकेतुरुपागच्छत्पाण्डवानमितौजसः ॥
KK05-01-019-008a	मागधश्च जयत्सेनो जारासन्धिर्महाबलः ।
KK05-01-019-008c	अक्षौहिण्यैव सैन्यस्य धर्मराजमुपागमत् ॥
KK05-01-019-009a	तथैव पाण्ड्यो राजेन्द्र सागरानूपवासिभिः ।
KK05-01-019-009c	वृतो बहुविधैर्योधैर्युधिष्ठिरमुपागमत् ॥
KK05-01-019-010a	तस्य सैन्यमतीवासीत्तस्मिन्बलसमागमे ।
KK05-01-019-010c	प्रेक्षणीयतरं राजन्सुवेषं बलवत्तदा ॥
KK05-01-019-011a	`केकयाश्च नरव्याघ्राः सोदराः पञ्च पार्थिवाः ।
KK05-01-019-011c	संहर्षयन्तः कौन्तेयानक्षौहिण्या समागताः ॥'
KK05-01-019-012a	द्रुपदस्याप्यभूत्सेना नानादेशसमागतैः ।
KK05-01-019-012c	शोभिता पुरुषैः शूरैः पुत्रैश्चास्य महारथैः ॥
KK05-01-019-013a	तथैव राजा मत्स्यानां विराटो वाहिनीपतिः ।
KK05-01-019-013c	पार्वतीयैर्महीपालैः सहितः पाण्डवानयात् ॥
KK05-01-019-014a	इतश्चेतश्च पाण्डूनां समाजग्मुर्महात्मनाम् ।
KK05-01-019-014c	अक्षौहिण्यस्तु सप्तैव विविधध्वजसङ्कुलाः ॥
KK05-01-019-015a	युयुत्समानाः कुरुभिः पाण्डवान्समहर्षयन् ।
KK05-01-019-015c	तथैव धार्तराष्ट्रस्य हर्षं समभिवर्धयन् ॥
KK05-01-019-016a	भगदत्तो महीपालः सेनामक्षौहिणीं ददौ ।
KK05-01-019-016c	तस्य चीनैः किरातैश्च काञ्चनैरिव संवृतम् ॥
KK05-01-019-017a	बभौ बलमनाधृष्यं कर्णिकारवनं यथा ।
KK05-01-019-017c	तथा भूरिश्रवाः शूरः शल्यश्च कुरुनन्दन ॥
KK05-01-019-018a	दुर्योधनमुपायातावक्षौहिण्या पृथक्पृथक् ।
KK05-01-019-018c	कृतवर्मा च हार्दिक्यो भोजान्धकुकुरैः सह ॥
KK05-01-019-019a	अक्षौहिण्यैव सेनाया दुर्योधनमुपागमत् ।
KK05-01-019-019c	तस्य तैः पुरुषव्याघ्रैर्वनमालाधरैर्बलम् ॥
KK05-01-019-020a	अशोभत यथा मत्तैर्वनं प्रक्रीडितैर्गजैः ।
KK05-01-019-020a	जयद्रथमुखाश्चान्ये सिन्धुसौवीरवासिनः ॥
KK05-01-019-021a	आजग्मुः पृथिवीपालाः कम्पयन्त इवाचलान् ।
KK05-01-019-021c	तेषामक्षौहिणी सेना बहुला विबभौ तदा ॥
KK05-01-019-022a	विधूयमानो वातेन बहुरूप इवाम्बुदः ।
KK05-01-019-022c	सुदक्षिणश्च काम्भोजो यवनैश्च शकैस्तथा ॥
KK05-01-019-023a	उपाजगाम कौरव्यमक्षौहिण्या विशाम्पते ।
KK05-01-019-023c	तस्य सेनासमावायः शलभानामिवाबभौ ॥
KK05-01-019-024a	स च सम्प्राप्य कौरव्यं तत्रैवान्तर्दधे तदा ।
KK05-01-019-024c	तथा महिष्मतीवासी नीलो नीलायुधैः सह ॥
KK05-01-019-025a	महीपालो महावीर्यैर्दक्षिणापथवासिभिः ।
KK05-01-019-025c	आवन्त्यौ च महीपालौ महाबलसुसंवृतौ ॥
KK05-01-019-026a	पृथगक्षौहिणीभ्यां तावभियातौ सुयोधनम् ।
KK05-01-019-026c	ततस्ततस्तु सर्वेषां भूमिपानां महात्मनाम् ॥
KK05-01-019-027a	तिस्रोऽन्याः समवर्तन्त वाहिन्यो भरतर्षभ ।
KK05-01-019-027c	एवमेकादशावृत्ताः सेना दुर्योधनस्य ताः ॥
KK05-01-019-028a	युयुत्समानाः कौन्तेयान्नानाध्वजसमाकुलाः ।
KK05-01-019-028c	न हास्तिनपुरे राजन्नवकाशोऽभवत्तदा ॥
KK05-01-019-029a	राज्ञां स्वबलमुख्यानां प्राधान्येनापि भारत ।
KK05-01-019-029c	ततः प़ञ्चनदं चैव कृत्स्नं च कुरुजाङ्गलम् ॥
KK05-01-019-030a	तथा रोहितकारण्यं मरुभूमिश्च केवला ।
KK05-01-019-030c	अहिच्छत्रं कालकूटं गङ्गाकूलं च भारत ॥
KK05-01-019-031a	वारणं वाटधानं च यामुनश्चैव पर्वतः ।
KK05-01-019-031c	एष देशः सुविस्तीर्णः प्रभूतधनधान्यवान् ॥
KK05-01-019-032a	बभूव कौरवेयाणां बलेनातीव संवृतः ।
KK05-01-019-032c	तत्र सैन्यं तथा युक्तं ददर्श स पुरोहितः ॥
KK05-01-019-033ac	यः स पाञ्चालराजेन प्रेषितः कौरवान्प्रति ॥ ॥

इति श्रीमन्महाभारते उद्योगपर्वणि सेनोद्योगपर्वणि एकोनविंशोऽध्यायः ॥

5-19-1 युयुधानः सात्यकिः ॥ 5-19-19 वनमाला आपादलम्बिनी माला 5-19-23 समावायः समूहः ॥ 5-19-30 अहिच्छत्रादयः प्रदेशविशेषाः ॥
