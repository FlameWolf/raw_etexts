अध्यायः 129

विदुरेण धृतराष्ट्राज्ञया गान्धार्याः सभां प्रत्यानयनम् ॥ 1 ॥ गान्धार्या दुर्योधनं पुनः सभामानाय्य तंप्रति नीतिकथ नपूर्वकं पाण्डवैः सह शमविधानम् ॥ 2 ॥
001  	वैशम्पायन उवाच ।
001a	कृष्णस्य तु वचः श्रुत्वा धृतराष्ट्रो जनेश्वरः ।
001c	विदुरं सर्वधर्मज्ञं त्वरमाणोऽभ्यभाषत ॥
002a	गच्छ तात महाप्राज्ञ गान्धारीं दीर्घदर्शिनीम् ।
002c	आनयेह तया सार्धमनुनेष्यामि दुर्मतिम् ॥
003a	यदि सा न दुरात्मानं शमयेद्दुष्टचेतसम् ।
003c	अपि कृष्णस्य सुहृदस्तिष्ठेम वचने वयम् ॥
004a	अपि लोभाभिभूतस्य पन्थानमनुदर्शयेत् ।
004c	दुर्बुद्धेर्दुःसहायस्य शमार्थं ब्रुवती वचः ॥
005a	अपि नो व्यसनं घोरं दुर्योधनकृतं महत् ।
005c	शमयेच्चिररात्राय योगक्षेमवदव्ययम् ॥
006a	राज्ञस्तु वचनं श्रुत्वा विदुरो दीर्घदर्शिनीम् ।
006c	आनयामास गान्धारीं धृतराष्ट्रस्य शासनात् ॥
007  	धृतराष्ट्र उवाच ।
007a	एष गान्धारि पुत्रस्ते दुरात्मा शासनातिगः ।
007c	ऐश्वर्यलोभादैश्वर्यं जीवितं च प्रहास्यति ॥
008a	अशिष्टवदमर्यादः पापैः सह दुरात्मवान् ।
008c	सभाया निर्गतो मूढो व्यतिक्रम्य सुहृद्वचः ॥
009  	वैशम्पायन उवाच ।
009a	सा भर्तृवचनं श्रुत्वा राजपुत्री यशस्विनी ।
009c	अन्विच्छन्ती महच्छ्रेयो गान्धारी वाक्यमब्रवीत् ॥
010a	आनायय सुतं क्षिप्रं राज्यकामुकमातुरम् ।
010c	नहि राज्यमशिष्टेन शक्यं धर्मार्थलोपिना ।
010e 	आप्तुमाप्तं तथाऽपीदमविनीतेन सर्वथा ॥
011a	त्वं ह्येवात्र भृशं गर्ह्यो धृतराष्ट्र सुतप्रियः ।
011c	यो जानन्पापतामस्य तत्प्रज्ञामनुवर्तसे ॥
012a	स एष काममन्युभ्यां प्रलब्धो लोभमास्थितः ।
012c	अशक्योऽद्य त्वया राजन्विनिवर्तयितुं बलात् ॥
013a	राष्ट्रप्रदाने मूढस्य बालिशस्य दुरात्मनः ।
013c	दुःसहायस्य लुब्धस्य धृतराष्ट्रोऽश्नुते फलम् ॥
014a	कथं हि स्वजने भेदमुपेक्षेत महीपतिः ।
014c	भिन्नं हि स्वजनेन त्वां प्रहरिष्यन्ति शत्रवः ॥
015a	या हि शक्या महाराज साम्ना भेदेन वा पुनः ।
015c	निस्तर्तुमापदः स्वेषु दण्डं कस्तत्र पातयेत् ॥
016  	वैशम्पायन उवाच ।
016a	शासनाद्धृतराष्ट्रस्य दुर्योधनममर्षणम् ।
016c	मातुश्च वचनात्क्षत्ता सभां प्रावेशयत्पुनः ॥
017a	स मातुर्वचनाकाङ्क्षी प्रविवेश पुनः सभाम् ।
017c	अभिताम्रेक्षणः क्रोधान्निश्वसन्निव पन्नगः ॥
018a	तं प्रविष्टमभिप्रेक्ष्य पुत्रमुत्पथमास्थितम् ।
018c	विगर्हमाणा गान्धारी शमार्थं वाक्यमब्रवीत् ॥
019a	दुर्योधन निबोधेदं वचनं मम पुत्रक ।
019c	हितं ते सानुबन्धस्य तथाऽऽयत्यांसुखोदयम् ॥
020a	दुर्योधन यदाह त्वां पिता भरतसत्तम ।
020c	भीष्मो द्रोणः कृपः क्षत्ता सुहृदां कुरु तद्वचः ॥
021c	भीष्मस्य तु पितुश्चैव मम चापचितिः कृता ।
021c	भवेद्द्रोणमुखानां च सुहृदां शाम्यता त्वया ॥
022a	न हि राज्यं महाप्राज्ञ स्वेन कामेन शक्यते ।
022c	अवाप्तुं रक्षितुं वाऽपि भोक्तुं भरतसत्तम ॥
023a	न ह्यवश्येन्द्रियो राज्यमश्नीयाद्दीर्घमन्तरम् ।
023c	विजितात्मा तु मेधावी स राज्यमभिपालयेत् ॥
024a	कामक्रोधौ हि पुरुषमर्थेभ्यो व्यपकर्षतः ।
024c	तौ तु शत्रू विनिर्जित्य राजा विजयते महीम् ॥
025a	लोकेश्वर प्रभुत्वं हि महदेतद्दुरात्मभिः ।
025c	राज्यं नामेप्सितं स्थानं न शक्यमभिरक्षितुम् ॥
026a	इन्द्रियाणि महत्प्रेप्सुर्नियच्छेदर्थधर्मयोः ।
026c	इन्द्रियैर्नियतैर्बुद्धिर्वर्धतेऽग्निरिवेन्धनैः ॥
027a	अविधेयानि हीमानि व्यापादयितुमप्यलम् ।
027c	अविधेया इवादान्ता हयाः पथि कुसारथिम् ॥
028a	अविजित्य य आत्मानममात्यान्विजिगीषते ।
028c	अमित्रान्वाऽजितामात्यः सोऽवशः परिहीयते ॥
029a	आत्मानमेव प्रथमं द्वेष्यरूपेण योजयेत् ।
029c	ततोऽमात्यानमित्रांश्च न मोघं विजिगीषते ॥
030a	वश्येन्द्रियं जितामात्यं धृतदण्डं विकारिषु ।
030c	परीक्ष्यकारिणं धीरमत्यर्थं श्रीर्निषेवते ॥
031a	क्षुद्राक्षेणेव जालेन झषावपिहितावुभौ ।
031c	कामक्रोधौ शरीरस्थौ प्रज्ञानं तौ विलुम्पतः ॥
032a	याभ्यां हि देवाः स्वर्यातुः स्वर्गस्य पिदधुर्मुखम् ।
032c	बिभ्यतोऽनुपरागस्य कामक्रोधौ स्म वर्धितौ ॥
033a	कामं क्रोधं च लोभं च दम्भं दर्पं च भूमिपः ।
033c	सम्यग्विजेतुं यो वेद स महीमभिजायते ॥
034a	सततं निग्रहे युक्त इन्द्रियाणां भवेन्नृपः ।
034c	ईप्सन्नर्थं च धर्मं च द्विषतां च पराभवम् ॥
035a	कामाभिभूतः क्रोधाद्वा यो मिथ्या प्रतिपद्यते ।
035c	स्वेषु चान्येषु वा तस्य न सहाया भवन्त्युत ॥
036a	एकीभूतैर्महाप्राज्ञैः शूरैररिनिबर्हणैः ।
036c	पाण्डवैः पृथिवीं तात भोक्ष्यसे सहितः सुखी ॥
037a	यथा भीष्मः शान्तनवो द्रोणश्चापि महारथः ।
037c	आहतुस्तात तत्सत्यमजेयौ कृष्णपाण्डवौ ॥
038a	प्रपद्यष्व महाबाहुं कृष्णमक्लिष्टकारिणम् ।
038c	प्रसन्नो हि सुखाय स्यादुभयोरेव केशवः ॥
039a	सुहृदामर्थकामानां यो न तिष्ठति शासने ।
039c	प्राज्ञानां कृतविद्यानां स नरः शत्रुनन्दनः ॥
040a	न युद्धे तात कल्याणं न धर्मार्थौ कुतः सुखम् ।
040c	न चापि विजयो नित्यं मा युद्धे चेत आधिथाः ॥
041a	भीष्मेण हि महाप्राज्ञ पित्र ते बाह्लिकेन च ।
041c	दत्तोंऽशः पाण्डुपुत्राणां भेदाद्भतैररिन्दम ॥
042a	तस्य चैतत्प्रदानस्य फलमद्यानुपश्यसि ।
042c	यद्भुङ्क्षे पृथिवीं कृत्स्नां शूरैर्निहतकण्टकाम् ॥
043a	प्रयच्छ पाण्डुपुत्राणां यथोचितमरिन्दम ।
043c	यदीच्छसि सहामात्यो भोक्तुमर्धं प्रदीयताम् ॥
044a	अलमर्धं पृथिव्यास्ते सहामात्यस्य जीवितुम् ।
044c	सुहृदां वचने तिष्ठन्यशः प्राप्स्यति भारत ॥
045a	श्रीमद्भिरात्मवद्भिस्तैर्बुद्धिमद्भिर्जितेन्द्रियैः ।
045c	पाण्डवैर्विग्रहस्तात भ्रंशयेन्महतः सुखात् ॥
046a	निगृह्य सुहृदां मन्युं शाधि राज्यं यथोचितम् ।
046c	स्वमंशं पाण्डुपुत्रेभ्यः प्रदाय भरतर्षभ ॥
047a	अलमङ्ग निकारोऽयं त्रयोदशसमाः कृतः ।
047c	शमयैनं महाप्राज्ञ कामक्रोधसमेधितम् ॥
048a	न चैष शक्तः पार्थानां यस्त्वदर्थमभीप्सति ।
048c	सूतपुत्रो दृढक्रोधो भ्राता दुःशासनश्च ते ॥
049a	भीष्मे द्रोणे कृपे कर्णे भीमसेने धनञ्जये ।
049c	धृष्टद्युम्ने च सङ्क्रुद्धे न स्युः सर्वाः प्रजा ध्रुवम् ॥
050a	अमर्षवशमापन्नो मा कुरूंस्तात जीघनः ।
050c	एषा हि पृथिवी कृत्स्ना मा गमत्त्वत्कृते वधम् ॥
051a	यच्च त्वं मन्यसे मूढ भीष्मद्रोणकृपादयः ।
051c	योत्स्यन्ते सर्वशक्त्येति नैतदद्योपपद्यते ॥
052a	समं हि राज्यं प्रीतिश्च स्थानं हि विदितात्मनाम् ।
052c	पाण्डवेष्वथ युष्मासु धर्मस्त्वभ्यधिकस्ततः ॥
053a	राजपिण्डभयादेते यदि हास्यन्ति जीवितम् ।
053c	न हि शक्ष्यन्ति राजानं युधिष्ठिरमुदीक्षितुम् ॥
054a	न लोभादर्थसंपत्तिर्नराणामिह दृश्यते ।
054c	तदलं तात लोभेन प्रशाम्य भरतर्षभ ॥ ॥

इति श्रीमन्महाभारते उद्योगपर्वणि भगवद्यानपर्वणि एकोनत्रिंशदधिकशततमोऽध्यायः ॥

5-129-19 आयत्यां परिणामे ॥ 5-129-21 अपचितिः पूजा ॥ 5-129-23 दीर्घमन्तरं चिरकालम् ॥ 5-129-29 महद्राज्यं । महद्राज्यविशालयोरिति विश्वः ॥ 5-129-31 क्षुद्राक्षेण सूक्ष्मच्छिद्रेण ॥ 5-129-32 याभ्यां पिदधुः तौ कामक्रोधावित्यध्याहारेण योजना ॥ 5-129-33 अभिजायते शास्ति ॥ 5-129-47 निकारः अपकारः ॥
