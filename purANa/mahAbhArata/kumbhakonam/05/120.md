अध्यायः 120

ययातिना माधव्याः गङ्गायमुनासङ्गमदेशे स्वयंवरोद्घोषणेन यक्षगन्धर्वादीनां तत्रागमनम् ॥ 1 ॥ माधव्या तु सर्ववरानतिक्रम्य वनमध्ये तपश्चरणम् ॥ 2 ॥ कालान्तरे स्वर्गं गतस्य ययातेः बहुवर्षसहस्रावसाने सदसि देवर्ष्याद्यवमाननेन सद्यस्तेजोहानिः ॥ 3 ॥
KK-05-06-120-001  	नारद उवाच ।
KK-05-06-120-001a	स तु राजा पुनस्तस्याः कर्तुकामः स्वयंवरम् ।
KK-05-06-120-001c	उपगम्याश्रमपदं गङ्गायामुनसङ्गमे ॥
KK-05-06-120-002a	गृहीतमाल्यदामां तां रथमारोप्य माधवीम् ।
KK-05-06-120-002c	पूरुर्यदुश्च भगिनीमाश्रमे पर्यधावताम् ॥
KK-05-06-120-003a	नागयक्षमनुष्याणां गन्धर्वमृगपक्षिणाम् ।
KK-05-06-120-003c	शैलद्रुमवनौकानामासीत्तत्र समागमः ॥
KK-05-06-120-004a	नानापुरुषदेश्यानामीश्वरैश्च समाकुलम् ।
KK-05-06-120-004c	ऋषिभिर्ब्रह्मकल्पैश्च समन्तादावृतं वनम् ॥
KK-05-06-120-005a	निर्दिश्यमानेषु तु सा वरेषु वरवर्णिनी ।
KK-05-06-120-005c	वरानुत्क्रम्य सर्वास्तान्वरं वृतवती वनम् ॥
KK-05-06-120-006a	अवतीर्य रथात्कन्या नमस्कृत्य च बन्धुषु ।
KK-05-06-120-006c	उपगम्य वनं पुण्यं तपस्तेपे ययातिजा ॥
KK-05-06-120-007a	उपवासैश्च विविधैर्दीक्षाभिर्नियमैस्तथा ।
KK-05-06-120-007c	आत्मनो लघुतां कृत्वा बभूव मृगचारिणी ॥
KK-05-06-120-008a	वैदूर्याङ्कुरकल्पानि मृदूनि हरितानि च ।
KK-05-06-120-008c	चरन्ती श्लक्ष्णशष्पाणि तिक्तानि मधुराणि च ॥
KK-05-06-120-009a	स्रवन्तीनां च पुण्यानां सुरसानि शुचीनि च ।
KK-05-06-120-009c	पिबन्ती वारिमुख्यानि शीतानि विमलानि च ॥
KK-05-06-120-010a	वनेषु मृगराजेषु व्याघ्रविप्रोषितेषु च ।
KK-05-06-120-010c	दावाग्निविप्रयुक्तेषु शून्येषु गहनेषु च ॥
KK-05-06-120-011a	चरन्ती हरिणैः सार्धं मृगीव वनचारिणी ।
KK-05-06-120-011c	चचार विपुलं धर्मं ब्रह्मचर्येण संवृतम् ॥
KK-05-06-120-012a	ययातिरपि पूर्वेषां राज्ञां वृत्तमनुष्ठितः ।
KK-05-06-120-012c	बहुवर्षसहस्रायुर्युयुजे कालधर्मणा ॥
KK-05-06-120-013a	पुरुर्यदुश्च द्वौ वंशे वर्धमानौ नरोत्तमौ ।
KK-05-06-120-013c	ताभ्यां प्रतिष्ठितो लोके परलोके च नाहुषः ॥
KK-05-06-120-014a	महीपते नरपतिर्ययातिः स्वर्गमास्थितः ।
KK-05-06-120-014c	महर्षिकल्पो नृपतिः स्वर्गाग्र्यफलभुग्विभुः ॥
KK-05-06-120-015a	बहुवर्षसहस्राख्ये काले बहुगुणे गते ।
KK-05-06-120-015c	राजर्षिषु निषण्णेषु महीयःसु महर्धिषु ॥
KK-05-06-120-016a	अवमेने नरान्सर्वान्देवानृषिगणांस्तथा ।
KK-05-06-120-016c	ययातिर्मूढविज्ञानो विस्मयाविष्टचेतनः ॥
KK-05-06-120-017a	ततस्तं बुबुधे देवः शक्रो बलनिषूदनः ।
KK-05-06-120-017c	ते च राजर्षयः सर्वे धिग्धिगित्येवमब्रुवन् ॥
KK-05-06-120-018a	विचारश्च समुत्पन्नो निरीक्ष्य नहुषात्मजम् ।
KK-05-06-120-018c	कोऽन्वयं कस्य वा राज्ञः कथं वा स्वर्गमागतः ॥
KK-05-06-120-019a	कर्मणा केनसिद्धोऽयं क्व वाऽनेन तपश्चितम् ।
KK-05-06-120-019c	कथं वा ज्ञायते स्वर्गे केन वा ज्ञायतेऽप्युत ॥
KK-05-06-120-020a	एवं विचारस्यन्तस्ते राजानं स्वर्गवासिनः ।
KK-05-06-120-020c	दृष्ट्वा पप्रच्छुरन्योन्यं ययातिं नृपतिं प्रति ॥
KK-05-06-120-021a	विमानपालाः शतशः स्वर्गद्वाराभिरक्षिणः ।
KK-05-06-120-021c	पृष्टा आसनपालाश्च न जानीमेत्यथाऽब्रुवन् ॥
KK-05-06-120-022a	सर्वे ते ह्यावृतज्ञाना नाभ्यजानन्त तं नृपम् ।
KK-05-06-120-022c	स मुहूर्तादथ नृपो हतौजाश्चाभवत्तदा ॥ ॥

इति श्रीमन्महाभारते उद्योगपर्वणि भगवद्यानपर्वणि विंशत्यधिकशततमोऽध्यायः ॥

5-120-1 सतु राजा आश्रमपदमुपगम्य कर्तुकाभः अभूदिति शेषः ॥ 5-120-2 पर्यधावतां वरान्वेषणायेत्यर्थः ॥ 5-120-5 वनं वनवासम् ॥ 5-120-10 व्याघ्राणां विप्रोषितं पर्यटनं येषु ॥ 5-120-12 कालधर्मणा मृत्युना ॥ 5-120-13 नाहुषः ययातिः ॥
