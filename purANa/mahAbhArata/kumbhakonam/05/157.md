अध्यायः 157

युधिष्ठिरेण श्रीकृष्णानुमत्या द्रुपदादीनां सप्तानां पृथगक्षौहिण्याधिपत्येऽभिषेचनपूर्वकं धृष्टद्युम्नस्य सर्वसैन्याधिपत्येऽभिषेचनम् ॥ 1 ॥ बलरामस्य अक्रूरादिभिः सह पाण्डवदिदृक्षया कुरुक्षेत्रागमनम् ॥ 2 ॥ युधिष्ठिरादिपूजितस्य तस्य बन्धुनिधनावलोकनासहिष्णुतया तीर्थनिषेवणार्थं गमनम् ॥ 3 ॥
KK-05-07-157-001  	जनमेजय उवाच ।
KK-05-07-157-001a	आपगेयं महात्मानं भीष्मं शस्त्रभृतां वरम् ।
KK-05-07-157-001c	पितामहं भारतानां ध्वजं सर्वमहीक्षिताम् ॥
KK-05-07-157-002a	बृहस्पतिसमं बुद्ध्या क्षमया पृथिवीसमम् ।
KK-05-07-157-002c	समुद्रमिव गाम्भीर्ये हिमवन्तमिव स्थिरम् ॥
KK-05-07-157-003a	प्रजापतिमिवौदार्ये तेजसा भास्करोपमम् ।
KK-05-07-157-003c	महेन्द्रमिव शत्रूणां ध्वंसनं शरवृष्टिभिः ॥
KK-05-07-157-004a	रणयज्ञे प्रवितते सुभीमे लोमहर्षणे ।
KK-05-07-157-004c	दीक्षितं चिररात्राय श्रुत्वा तत्र युधिष्ठिरः ॥
KK-05-07-157-005a	किमब्रवीन्महाबाहुः सर्वशस्त्रभृतां वरः ।
KK-05-07-157-005c	भीमसेनार्जुनौ वापि कृष्णो वा प्रत्यभाषत ॥
KK-05-07-157-006  	वैशम्पायन उवाच ।
KK-05-07-157-006a	आपद्धर्मार्थकुशलो महाबुद्धिर्युधिष्ठिरः ।
KK-05-07-157-006c	सर्वान्भ्रातॄन्समानीय वासुदेवं च शाश्वतम् ॥
KK-05-07-157-007a	उवाच वदतां श्रेष्ठः सान्त्वपूर्वमिदं वचः ।
KK-05-07-157-007c	पर्याक्रामत सैन्यानि यत्तास्तिष्ठत दंशिताः ॥
KK-05-07-157-008a	पितामहेन वो युद्धं पूर्वमेव भविष्यति ।
KK-05-07-157-008c	तस्मात्सप्तसु सेनासु प्रणेतॄन्मम पश्यत ॥
KK-05-07-157-009  	कृष्ण उवाच ।
KK-05-07-157-009a	यथार्हति भवान्वक्तुमस्मिन्काले ह्युपस्थिते ।
KK-05-07-157-009c	तथेदमर्थवद्वाक्यमुक्तं ते भरतर्षभ ॥
KK-05-07-157-010a	रोचते मे महाबाहो क्रियतां यदनन्तरम् ।
KK-05-07-157-010c	नायकास्तव सेनायां क्रियन्तामिह सप्त वै ॥
KK-05-07-157-011  	वैशम्पायन उवाच ।
KK-05-07-157-011a	ततो द्रुपदमानाय्य विराटं शिनिपुङ्गवम् ।
KK-05-07-157-011c	धृष्टद्युम्नं च पाञ्चाल्यं धृष्टकेतुं च पार्थिव ।
KK-05-07-157-011e 	शिखण्डिनं च पाञ्चाल्यं सहदेवं च मागधम् ॥
KK-05-07-157-012a	एतान्सप्त महाभागान्वीरान्युद्धाभिकाङ्क्षिणः ।
KK-05-07-157-012c	सेनाप्रणेतॄन्विधिवदभ्यषिञ्चद्युधिष्ठिरः ॥
KK-05-07-157-013a	सर्वसेनापतिं चात्र धृष्टद्युम्नं चकार ह ।
KK-05-07-157-013c	द्रोणान्तहेतोरुत्पन्नो य इद्धाज्जातवेदसः ॥
KK-05-07-157-014a	सर्वेषामेव तेषां तु समस्तानां महात्मनाम् ।
KK-05-07-157-014c	सेनापतिपतिं चक्रे गडाकेशं धनञ्जयम् ॥
KK-05-07-157-015a	अर्जुनस्यापि नेता च संयन्ता चैव वाजिनाम् ।
KK-05-07-157-015c	सङ्कर्षणानुजः श्रीमान्महाबुद्धिर्जनार्दनः ॥
KK-05-07-157-016a	तद्दृष्ट्वोपस्थितं युद्धं समासन्नं महात्ययम् ।
KK-05-07-157-016c	प्राविशद्भवनं राज्ञः पाण्डवानां हलायुधः ॥
KK-05-07-157-017a	सहाक्रूरप्रभृतिभिर्ददसाम्बोद्धवादिभिः ।
KK-05-07-157-017c	रौक्मिणेयाहुकसुतैश्चारुदेष्णपुरोगमैः ॥
KK-05-07-157-018a	वृष्णिमुख्यैरधिगतैर्व्याघ्रैरिव बलोत्कटैः ।
KK-05-07-157-018c	अभिगुप्तो महाबाहुर्मरुद्भिरिव वासवः ॥
KK-05-07-157-019a	नीलकौशेयवसनः कैलासशिखरोपमः ।
KK-05-07-157-019c	सिंहखेलगतिः श्रीमान्मदरक्तान्तलोचनः ॥
KK-05-07-157-020a	तं दृष्ट्वा धर्मराजश्च केशवश्च महाद्युतिः ।
KK-05-07-157-020c	उदतिष्ठत्ततः पार्थो भीमकर्मा वृकोदरः ॥
KK-05-07-157-021a	गाण्डीवधन्वा ये चान्ये राजानस्तत्र केचन ।
KK-05-07-157-021c	पूजयाञ्चक्रिरे ते वै समायान्तं हलायुधम् ॥
KK-05-07-157-022a	ततस्तं पाण्डवो राजा करे पस्पर्श पाणिना ।
KK-05-07-157-022c	वासुदेवपुरोगास्तं सर्व एवाभ्यवादयन् ॥
KK-05-07-157-023a	विराटद्रुपदौ वृद्धावभिवाद्य हलायुधः ।
KK-05-07-157-023c	युधिष्ठिरेण सहित उपाविशदरिन्दमः ॥
KK-05-07-157-024a	ततस्तेषूपविष्टेषु पार्थिवेषु समन्ततः ।
KK-05-07-157-024c	वासुदेवमभिप्रेक्ष्य रौहिणेयोऽभ्यभाषत ॥
KK-05-07-157-025a	भवितायं महारौद्रो दारुणः पुरुषक्षयः ।
KK-05-07-157-025c	दिष्टमेतद्ध्रुवं मन्ये न शक्यमतिवर्तितुम् ॥
KK-05-07-157-026a	तस्माद्युद्धात्समुत्तीर्णानपि वः ससुहृज्जनान् ।
KK-05-07-157-026c	अरोगानक्षतैर्देहैर्द्रष्टास्मीति मतिर्मम ॥
KK-05-07-157-027a	समेतं पार्थिवं क्षत्रं कालपक्वमसंशयम् ।
KK-05-07-157-027c	विमर्दश्च महान्भावी मांसशोणितकर्दमः ॥
KK-05-07-157-028a	उक्तो मया वासुदेवः पुनः पुनरुपह्वरे ।
KK-05-07-157-028c	संबन्धिषु समां वृत्तिं वर्तस्व मधुसूदन ॥
KK-05-07-157-029a	पाण्डवा हि यथास्माकं तथा दुर्योधनो नृपः ।
KK-05-07-157-029c	तस्यापि क्रियतां साह्यं स पर्येति पुनःपुनः ॥
KK-05-07-157-030a	तच्च मे नाकरोद्वाक्यं त्वदर्थे मधुसूदनः ।
KK-05-07-157-030c	निर्विष्टः सर्वभावेन धनञ्जयमवेक्ष्य ह ॥
KK-05-07-157-031a	ध्रुवो जयः पाण्डवानामिति मे निश्चिता मतिः ।
KK-05-07-157-031c	तथा ह्यभिनिवेशोऽयं वासुदेवस्य भारत ॥
KK-05-07-157-032a	न चाहमुत्सहे कृष्णमृते लोकमुदीक्षितुम् ।
KK-05-07-157-032c	ततोऽहमनुवर्तामि केशवस्य चिकीर्षितम् ॥
KK-05-07-157-033a	उभौ शिष्यौ हि मे वीरौ गदायद्धविशारदौ ।
KK-05-07-157-033c	तुल्यस्नेहोऽस्म्यतो भीमे तथा दुर्योधने नृपे ॥
KK-05-07-157-034a	तस्माद्यास्यामि तीर्थानि सरस्वत्या निषेवितुम् ।
KK-05-07-157-034c	न हि शक्ष्यामि कौरव्यान्नश्यमानानवेक्षितुम् ॥
KK-05-07-157-035  	वैशम्पायन उवाच ।
KK-05-07-157-035a	एवमुक्त्वा महाबाहुरनुज्ञातश्च पाण्डवैः ।
KK-05-07-157-035c	तीर्थयात्रां ययौ रामो निवर्त्य मधुसूदनम् ॥ ॥

इति श्रीमन्महाभारते उद्योगपर्वणि सैन्यनिर्याणपर्वणि सप्तपञ्चाशदधिकशततमोऽध्यायः ॥

5-157-13 इद्धात्प्रदीप्तात् ॥ 5-157-16 महात्ययं अत्यन्तं क्षयकरम् ॥ 5-157-24 रौहिणेयो बलरामः ॥ 5-157-28 उपह्वरे एकान्ते ॥
