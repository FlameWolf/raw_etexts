अध्यायः 010

विष्ण्वाज्ञया ऋषिभिर्वृत्रस्य आसुधाद्यवध्यत्ववरदानपूर्वकम् इन्द्रवृत्रयोः सन्धिकरणम् ॥ 1 ॥ कदाचन समुद्रतीरे वृत्रं दृष्टवता इन्द्रेण वृत्रोपरि सवज्रे फेने प्रक्षिप्ते तत्प्रविष्टेन विष्णुना वृत्रहननम् ॥ 2 ॥ वृत्रवधजन्यब्रह्महत्यापीडितस्येन्द्रस्य स्वर्गात्प्रवासः ॥ 3 ॥
KK05-01-010-001	इन्द्र उवाच 
KK05-01-010-001a	सर्वं व्याप्तमिदं देवा वृत्रेण जगदव्ययम् ।
KK05-01-010-001c	न ह्यस्य सदृशं किञ्चित्प्रतिघाताय यद्भवेत् ॥
KK05-01-010-002a	समर्थो ह्यभवं पूर्वमसमर्थोऽस्मि साम्प्रतम् ।
KK05-01-010-002c	कथं नु कार्यं भद्रं वो दुर्धर्षः स हि मे मतः ॥
KK05-01-010-003a	तेजस्वी च महात्मा च युद्धे चामितविक्रमः ।
KK05-01-010-003c	ग्रसेत्त्रिभुवनं सर्वं सदेवासुरमानुषम् ॥
KK05-01-010-004a	तस्माद्विनिश्चयमिमं शृणुध्वं त्रिदिवौकसः ।
KK05-01-010-004c	विष्णोः क्षयमुपागम्य समेत्य च महात्मना ॥
KK05-01-010-005a	तेन सम्मन्त्र्य वेत्स्यामो वधोपायं दुरात्मनः ।
KK05-01-010-005	शल्य उवाच 
KK05-01-010-005c	एवमुक्ते मघवता देवाः सर्षिगणास्तदा ।
KK05-01-010-005e	शरण्यं शरणं देवं जग्मुर्विष्णुं महाबलम् ॥
KK05-01-010-006a	ऊचुश्च सर्वे देवेशं विष्णुं वृत्रभयार्दिताः ।
KK05-01-010-006c	त्रयो लोकास्त्वया क्रान्तास्त्रिभिर्विक्रमणैः पुरा ॥
KK05-01-010-007a	अमृतं चाहृतं विष्णो दैत्याश्च निहता रणे ।
KK05-01-010-007c	बलिं बद्ध्वा महादैत्यं शक्रो देवाधिपः कृतः ॥
KK05-01-010-008a	त्वं प्रभुः सर्वदेवानां त्वया सर्वमिदं ततम् ।
KK05-01-010-008c	त्वं हि देवो महादेव सर्वलोकनमस्कृतः ॥
KK05-01-010-009a	गतिर्भव त्वं देवानां सेन्द्राणाममरोत्तम ।
KK05-01-010-009c	जगद्व्याप्तमिदं सर्वं वृत्रेणासुरसूदन ॥
KK05-01-010-010	विष्णुरुवाच 
KK05-01-010-010a	अवश्यं करणीयं मे भवतां हितमुत्तमम् ।
KK05-01-010-010c	तस्मादुपायं वक्ष्यामि यथाऽसौ नभविष्यति ॥
KK05-01-010-011a	गच्छध्वं सर्षिगन्धर्वा यत्रासौ विश्वरूपधृक् ।
KK05-01-010-011c	साम तस्य प्रयुञ्जध्वं तत एनं विजेष्यथ ॥
KK05-01-010-012a	भविष्यति जयो देवाः शक्रस्य मम तेजसा ।
KK05-01-010-012c	अदृश्यश्च प्रवेक्ष्यामि वज्रे ह्यस्यायुधोत्तमे ॥
KK05-01-010-013a	गच्छध्वमृषिभिः सार्धं गन्धर्वैश्च सुरोत्तमाः ।
KK05-01-010-013c	वृत्रस्य सह शक्रेण सन्धिं कुरुत माचिरम् ॥
KK05-01-010-014	शल्य उवाच 
KK05-01-010-014a	एवमुक्ते तु देवेन ऋषयस्त्रिदशास्तथा ।
KK05-01-010-014c	ययुः समेत्य सहिताः शक्रं कृत्वा पुरःसरम् ॥
KK05-01-010-015a	समीपमेत्य च यदा सर्व एव महौजसः ।
KK05-01-010-015c	तं तेजसा प्रज्वलितं प्रतपन्तं दिशो दश ॥
KK05-01-010-016a	ग्रसन्तमिव लोकांस्त्रीन्सूर्याचन्द्रमसौ यथा ।
KK05-01-010-016c	ददृशुस्ते ततो वृत्रं शक्रेण सह देवताः ॥
KK05-01-010-017a	ऋषयोऽथ ततोऽभ्येत्य वृत्रमूचुः प्रियं वचः ।
KK05-01-010-017c	व्याप्तं जगदिदं सर्वं तेजसा तव दुर्जय ॥
KK05-01-010-018a	न च शक्नोषि निर्जेषुं वासवं बलिनां वर ।
KK05-01-010-018c	युध्यतोश्चापि वां कालो व्यतीतः सुमहानिह ॥
KK05-01-010-019a	पीड्यन्ते च प्रजाः सर्वाः सदेवासुरमानुषाः ।
KK05-01-010-019c	सख्यं भवतु ते वृत्र शक्रेण सह नित्यदा ॥
KK05-01-010-020a	अवाप्स्यसि सुखं त्वं च शक्रलोकांश्च शाश्वतान् ।
KK05-01-010-020c	ऋषिवाक्यं निशम्याथ वृत्रःस तु महाबलः ॥
KK05-01-010-021a	उवाच तानृषीन्सर्वान्प्रणम्य शिरसाऽसुरः ।
KK05-01-010-021c	सर्वे यूयं महाभागा गन्धर्वाश्चैव सर्वशः ॥
KK05-01-010-022a	यद्ब्रूथ तच्छ्रुतं सर्वं ममापि श्रृणुतानघाः ।
KK05-01-010-022c	सन्धिः कथं वै भविता मम शक्रस्य चोभयोः ।
KK05-01-010-022e	तेजसोर्हि द्वयोर्देवाः सख्यं वै भविता कथम् ॥
KK05-01-010-023	ऋषय ऊचुः 
KK05-01-010-023a	सकृत्सतां सङ्गतमीप्सितव्यं ततः परं भविता भव्यमेव ।
KK05-01-010-023c	नातिक्रामेत्सत्पुरुषेण सङ्गतं तस्मात्सतां सङ्गतमीप्सितव्यम् ॥
KK05-01-010-024a	दृढं सतां सङ्गतं चापि नित्यं ब्रूयाच्चार्थं ह्यर्थकृच्छ्रेषु धीराः ।
KK05-01-010-024c	महार्थवत्सत्पुरुषेण सङ्गतं तस्मात्सन्तं न जिघांसेत धीरः ॥
KK05-01-010-025a	इन्द्रः सतां सम्मतश्च निवासश्च महात्मनाम् ।
KK05-01-010-025c	सत्यवादी ह्यनिन्द्यश्च धर्मवित्सूक्ष्मनिश्चयः ॥
KK05-01-010-026a	तेन ते सह शक्रेण सन्धिर्भवतु नित्यदा ।
KK05-01-010-026c	एवं विश्वासमागच्छ मा ते भूद्बुद्धिरन्यथा ॥
KK05-01-010-027	शल्य उवाच 
KK05-01-010-027a	महर्षिवचनं श्रुत्वा तानुवाच महाद्युतिः ।
KK05-01-010-027c	अवश्यं भगवन्तो मे माननीयास्तपस्विनः ॥
KK05-01-010-028a	ब्रवीमि यदहं देवास्तत्सर्वं क्रियते यदि ।
KK05-01-010-028c	ततः सर्वं करिष्यामि यदूचुर्मां दिवौकसः ॥
KK05-01-010-029a	न शुष्केण न चार्द्रेण नाश्मना न च दारुणा ।
KK05-01-010-029c	न शस्त्रेण न चास्त्रेण न दिवा न तथा निशि ॥
KK05-01-010-030a	वध्यो भवेयं विप्रेन्द्राः शक्रस्य सह दैवतैः ।
KK05-01-010-030c	एवं मे रोचते सन्धिः शक्रेण सह नित्यदा ॥
KK05-01-010-031a	बाढमित्येव ऋषयस्तमूचुर्भरतर्षभ ।
KK05-01-010-031c	एवं वृत्ते तु सन्धाने वृत्रः प्रमुदितोऽभवत् ॥
KK05-01-010-032a	`ततः सन्धिं मिथः कृत्वा ऋषयो दीप्ततेजसः ।
KK05-01-010-032c	शक्रस्य सह वृत्रेण पुनर्जग्मुर्यथागतम् ' ॥
KK05-01-010-033a	युक्तः सदाऽभवच्चापि शक्रो हर्षसमन्वितः ।
KK05-01-010-033c	वृत्रस्य वधसंयुक्तानुपायानन्वचिन्तयत् ॥ 
KK05-01-010-034a	`अभिसन्धिर्महेन्द्रस्य सन्धिकर्मणि यः कृतः ।
KK05-01-010-034c	ऋषिभिस्त्वीरितं यच्च महेन्द्रस्तदनुस्मरन् ॥'
KK05-01-010-035a	छिद्रान्वेषी समुद्विग्नः सदा वसति देवराट् ।
KK05-01-010-035c	स कदाचित्समुद्रान्ते समपश्यन्महासुरम् ॥
KK05-01-010-036a	सन्ध्याकाल उपावृत्ते मुहूर्ते चातिदारुणे ।
KK05-01-010-036c	ततः सञ्चिन्त्य भगवान्वरदानं महात्मनः ॥
KK05-01-010-037a	सन्ध्येयं वर्तते रौद्रा न रात्रिर्दिवसं न च ।
KK05-01-010-037c	वृत्रश्चावश्यवध्योऽयं मम सर्वहरो रिपुः ॥
KK05-01-010-038a	यदि वृत्रं न हन्म्यद्य वञ्चयित्वा महासुरम् ।
KK05-01-010-038c	महाबलं महाकायं न मे श्रेयो भविष्यति ॥
KK05-01-010-039a	एवं सञ्चिन्तयन्नेव शक्रो विष्णुमनुस्मरन् ।
KK05-01-010-039c	अथ फेनं तदाऽपश्यत् समुद्रे पर्वतोपमप् ॥
KK05-01-010-040a	नायं शुष्को न चार्द्रोऽयं न च शस्त्रमिदं तथा ।
KK05-01-010-040c	एनं क्षेप्स्यामि वृत्रस्य क्षणादेव नशिष्यति ॥
KK05-01-010-041a	सवज्रमथ फेनं तं क्षिप्रं वृत्रे निसृष्टवान् ।
KK05-01-010-041c	प्रविश्य फेनं तं विष्णुरथ वृत्रं व्यनाशयत् ॥
KK05-01-010-042a	निहते तु ततो वृत्रे दिशो वितिमिराऽभवन् ।
KK05-01-010-042c	प्रववौ च शिवो वायुः प्रजाश्च जहृषुस्तथा ॥
KK05-01-010-043a	ततो देवाः सगन्धर्वा यक्षरक्षोमहोरगाः ।
KK05-01-010-043c	ऋषयश्च महेन्द्रं तमस्तुवन्विविधैः स्तवैः ॥
KK05-01-010-044a	नमस्कृतः सर्वभूतैः सर्वभूतान्यसान्त्वयत् ।
KK05-01-010-044c	हत्वा शत्रुं प्रहृष्टात्मा वासवः सह दैवतैः ॥
KK05-01-010-045a	विष्णुं त्रिभुवनश्रेष्ठं पूजयामास धर्मवित् ।
KK05-01-010-045c	ततो हते महावीर्ये वृत्रे देवभयङ्करे ॥
KK05-01-010-046a	अनृतेनाभिभूतोऽभूच्छक्रः परमदुर्मनाः ।
KK05-01-010-046c	त्रैशीर्षयाऽभिभूतश्च स पूर्वं ब्रह्महत्यया ॥
KK05-01-010-047a	`महादेवस्य भूतैश्च स पुनर्ब्रह्महा इति ।
KK05-01-010-047c	आक्रुष्टो निर्भयैर्भूयो व्रीडितो बलवृत्रहा ' ॥
KK05-01-010-048a	सोऽन्तमाश्रित्य लोकानां नष्टसञ्ज्ञो विचेतनः ।
KK05-01-010-048c	न प्राज्ञायत देवेन्द्रस्त्वभिभूतः स्वकर्मभिः ॥
KK05-01-010-049a	प्रतिच्छन्नोऽवसच्चाप्सु चेष्टमान इवोरगः ।
KK05-01-010-049c	ततः प्रनष्टे देवेन्द्रे ब्रह्महत्या भयार्दिते ॥
KK05-01-010-050a	भूमिः प्रध्वस्तसङ्काशा निर्वृक्षा शुष्ककानना ।
KK05-01-010-050c	विच्छिन्नस्रोतसो नद्यः सरांस्यनुदकानि च ॥
KK05-01-010-051a	सङ्क्षोभश्चापि सत्वानामनावृष्टिकृतोऽभवत् ।
KK05-01-010-051c	देवाश्चापि भृशं त्रस्तास्तथा सर्वे महर्षयः ॥
KK05-01-010-052a	अराजकं जगत्सर्वमभिभूतमुपद्रवैः ।
KK05-01-010-052c	ततो भीताऽभवन्देवाः को नो राजा भवेदिति ॥
KK05-01-010-053a	दिवि देवर्षयश्चापि देवराजविनाकृताः ।
KK05-01-010-053c	न स्म कश्चन देवानां राज्ये वै कुरुते मतिम् ॥ ॥

इति श्रीमन्महाभारते उद्योगपर्वणि सेनोद्योगपर्वणि दशमोऽध्यायः ॥

5-10-4 क्षयं गृहम् ॥ 4 ॥
