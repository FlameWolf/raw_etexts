अध्यायः 172

भीष्मेण दुर्योधनं प्रति शिखण्डिनः स्त्रीपूर्वत्वमभिधाय तेन सह युद्धाकरणप्रतिज्ञा ॥ 1 ॥
KK05-09-172-001	भीष्म उवाच 
KK05-09-172-001a	रोचमानो महाराज पाण्डवानां महारथः ।
KK05-09-172-001c	योत्स्यतेऽमरवत्सङ्ख्ये परसैन्येषु भारत ॥
KK05-09-172-002a	पुरुजित्कुन्तिभोजश्च महेष्वासो महाबलः ।
KK05-09-172-002c	मातुलो भीमसेनस्य स च मेऽतिरथो मतः ॥
KK05-09-172-003a	एष वीरो महेष्वासः कृती च निपुणश्च ह ।
KK05-09-172-003c	चित्रयोधी च शक्तश्च मतो मे रथपुङ्गवः ॥
KK05-09-172-004a	स योत्स्यति हि विक्रम्य मघवानिव दानवैः ।
KK05-09-172-004c	योधा ये चास्य विख्याताः सर्वे युद्धविशारदाः ॥
KK05-09-172-005a	भागिनेयकृते वीरः स करिष्यति सङ्गरे ।
KK05-09-172-005c	सुमहत्कर्म पाण्डूनां स्थितः प्रियहिते रतः ॥
KK05-09-172-006a	भैमसेनिर्महाराज हैडिम्बो राक्षसेश्वरः ।
KK05-09-172-006c	मतो मे बहुमायावी रथयूथपयूथपः ॥
KK05-09-172-007a	योत्स्यते समरे तात मायावी समरप्रियः ।
KK05-09-172-007c	ये चास्य राक्षसा वीराः सचिवा वशवर्तिनः ॥
KK05-09-172-008a	एते चान्ये च बहवो नानाजनपदेश्वराः ।
KK05-09-172-008c	समेताः पाण्डवस्यार्थे वासुदेवपुरोगमाः ॥
KK05-09-172-009a	एते प्राधान्यतो राजन्पाण्डवस्य महात्मनः ।
KK05-09-172-009c	रथाश्चातिरथाश्चैव ये चान्येऽर्धरथा नृप ॥
KK05-09-172-010a	नेष्यन्ति समरे सेनां भीमां यौधिष्ठिरीं नृप ।
KK05-09-172-010c	महेन्द्रेणेव वीरेण पाल्यमानां किरीटिना ॥
KK05-09-172-011a	तैरहं समरे वीर मायाविद्भिर्जयैषिभिः ।
KK05-09-172-011c	योत्स्यामि जयमाकाङ्क्षन्नथ वा निधनं रणे ॥
KK05-09-172-012a	वासुदेवं च पार्थं च चक्रगाण्डीवधारिणौ ।
KK05-09-172-012c	सन्ध्यागताविवार्केन्दू समेष्येते रथोत्तमौ ॥
KK05-09-172-013a	यं चैव ते रथोदाराः पाण्डुपुत्रस्य सैनिकाः ।
KK05-09-172-013c	सह सैन्यानहं तांश्च प्रतीयां रणमूर्धनि ॥
KK05-09-172-014a	एते रथाश्चातिरथाश्च तुभ्यं यथाप्रधानं नृप कीर्तिता मया ।
KK05-09-172-014c	तथा परे येऽर्धरथाश्च केचित्तथैव तेषामपि कौरवेन्द्र ॥
KK05-09-172-015a	अर्जुनं वासुदेवं च ये चान्ये तत्र पार्थिवाः ।
KK05-09-172-015c	सर्वांस्तान्वारयिष्यामि यावद्द्रक्ष्यामि भारत ॥
KK05-09-172-016a	पाञ्चाल्यं तु महाबाहो नाहं हन्यां शिखण्डिनम् ।
KK05-09-172-016c	उद्यतेषुमथो दृष्ट्वा प्रतियुध्यन्तमाहवे ॥
KK05-09-172-017a	लोकस्तं वेद यदहं पितुः प्रियचिकीर्षया ।
KK05-09-172-017c	प्राप्तं राज्यं परित्यज्य ब्रह्मचर्यव्रते स्थितः ॥
KK05-09-172-018a	चित्राङ्गदं कौरवाणामाधिपत्येऽभ्यषेचयम् ।
KK05-09-172-018c	विचित्रवीर्यं च शिशुं यौवराज्येऽभ्यषेचयम् ॥
KK05-09-172-019a	देवव्रतत्वं विज्ञाप्य पृथिवीं सर्वराजसु ।
KK05-09-172-019c	नैव हन्यां स्त्रियं जातु न स्त्रीपूर्वं कदाचन ॥
KK05-09-172-020a	स हि स्त्रीपूर्वको राजञ्शिखण्डी यदि ते श्रुतः ।
KK05-09-172-020c	कन्या भूत्वा पुमाञ्जातो न योत्स्ये तेन भारत ॥
KK05-09-172-021a	सर्वांस्त्वन्यान्हनिष्यामि पार्थिवान्भरतर्षभ ।
KK05-09-172-021c	यान्समेष्यामि समरे न तु कुन्तीसुतान्नृप ॥ ॥

इति श्रीमन्महाभारते उद्योगपर्वणि रथातिरथसङ्ख्यानपर्वणि द्विसप्तत्यधिकशततमोऽध्यायः ॥ ॥ समाप्तं च रथातिरथसङ्ख्यानपर्व ॥

5-172-19 देवव्रतत्वं ब्रह्मचारिव्रतवत्त्वम् ॥
