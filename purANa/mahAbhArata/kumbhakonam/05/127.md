अध्यायः 127

दुर्योधनेन श्रीकृष्णंप्रति स्वस्मिन्नपराधलेशोऽपि नास्तीति कथनम् ॥ 1 ॥ भीष्मादिरक्षितस्य स्वस्याजय्यत्वकथनपूर्वकं युद्धे निधनसंभवेऽपि पाण्डवेभ्यः सूच्यग्रपरिमितभूमेरप्यप्रदानवचनम् ॥ 2 ॥
KK-05-06-127-001  	वैशम्पायन उवाच ।
KK-05-06-127-001a	श्रुत्वा दुर्योधनो वाक्यमप्रियं कुरुसंसदि ।
KK-05-06-127-001c	प्रत्युवाच महाबाहुं वासुदेवं यशस्विनम् ॥
KK-05-06-127-002a	प्रसमीक्ष्य भवानेतद्वक्तुमर्हति केशव ।
KK-05-06-127-002c	मामेव हि विशेषेण विभाष्य परिगर्हसे ॥
KK-05-06-127-003a	भक्तिवादेन पार्थानामकस्मान्मधुसूदन ।
KK-05-06-127-003c	भवान्गर्हयते नित्यं किं समीक्ष्य बलाबलम् ॥
KK-05-06-127-004a	भवान्क्षत्ता च राजा वाऽप्याचार्यो वा पितामहः ।
KK-05-06-127-004c	मामेव परिगर्हन्ते नान्यं कञ्चन पाण्डवम् ॥
KK-05-06-127-005a	न चाहं लक्षये कञ्चिद्व्यभिचारमिहात्मनः ।
KK-05-06-127-005c	अथ सर्वे भवन्तो मां विद्विषन्ति सराजकाः ॥
KK-05-06-127-006a	न चाहं कञ्चिदत्यर्थमपराधमरिन्दम ।
KK-05-06-127-006c	विचिन्तयन्प्रपश्यामि सुसूक्ष्ममपि केशव ॥
KK-05-06-127-007a	प्रियाभ्युपगते द्यूते पाण्डवा मधूसूदन ।
KK-05-06-127-007c	जिताः शकुनिना राज्यं तत्र किं मम दुष्कृतम् ॥
KK-05-06-127-008a	यत्पुनर्द्रविणं किञ्चित्तत्राजीयन्त पाण्डवाः ।
KK-05-06-127-008c	तेभ्य एवाभ्यनुज्ञातं तत्तद मधुसूदन ॥
KK-05-06-127-009a	अपराधो न चास्माकं यत्ते ह्यक्षैः पराजिताः ।
KK-05-06-127-009c	अजेया जयतां श्रेष्ठ पार्थाः प्रव्राजिता वनम् ॥
KK-05-06-127-010a	केन वाऽप्यपवादेन विरुद्ध्यन्त्यरिभिः सह ।
KK-05-06-127-010c	अशक्ताः पाण्डवाः कृष्ण प्रहृष्टाः प्रत्यमित्रवत् ॥
KK-05-06-127-011a	किमस्माभिः कृतं तेषां कस्मिन्वा पुनरागसि ।
KK-05-06-127-011c	धार्तराष्ट्राञ्जिघांसन्ति पाण्डवाः सृञ्जयैः सह ॥
KK-05-06-127-012a	न चापि वयमुग्रेण कर्मणा वचनेन वा ।
KK-05-06-127-012c	प्रभ्रष्टाः प्रणमामेह भयादपि शतक्रतुम् ॥
KK-05-06-127-013a	न च तं कृष्ण पश्यामि क्षत्रधर्ममनुष्ठितम् ।
KK-05-06-127-013c	उत्सहेत युधा जेतुं यो नः शत्रुनिबर्हण ॥
KK-05-06-127-014a 	न हि भीष्मकृपद्रोणाः सकर्णा मधुसूदन ।
KK-05-06-127-014c	देवैरपि युधा जेतुं शक्याः किमुत पाण्डवैः ॥
KK-05-06-127-015a	स्वधर्ममनुपश्यन्तो यदि माधव संयुगे ।
KK-05-06-127-015c	अस्त्रेण निधनं काले प्राप्स्यामः स्वर्ग्यमेव तत् ॥
KK-05-06-127-016a	मुख्यश्चैवैष नो धर्मः क्षत्रियाणां जनार्दन ।
KK-05-06-127-016c	यच्छयीमहि सङ्ग्रामे शरतल्पगता वयम् ॥
KK-05-06-127-017a	ते वयं वीरशयनं प्राप्स्यामो यदि संयुगे ।
KK-05-06-127-017c	अप्रणम्यैव शत्रूणां न नस्तप्स्यन्ति माधव ॥
KK-05-06-127-018a	कश्च जातु कुले जातः क्षत्रधर्मेण वर्तयन् ।
KK-05-06-127-018c	भयाद्वृत्तिं समीक्ष्यैवं प्रणमेदिह कर्हिचित् ॥
KK-05-06-127-019a	उद्यच्छेदेव न नमेदुद्यमो ह्येव पौरुषम् ।
KK-05-06-127-019c	अप्यपर्वणि भज्येत न नमेदिह कर्हिचित् ॥
KK-05-06-127-020a	इति मातङ्गवचनं परिप्सन्ति हितेप्सवः ।
KK-05-06-127-020c	धर्माय चैव प्रणमेद्ब्राह्मणेभ्यश्च मद्विधः ॥
KK-05-06-127-021a	अचिन्तयन्कञ्चिदन्यं यावज्जीवं तथा चरेत् ।
KK-05-06-127-021c	एष धर्मः क्षत्रियाणां मतमेतच्च मे सदा ॥
KK-05-06-127-022a	राज्यांशश्चाभ्यनुज्ञातो यो मे पित्रा पुराऽभवत् ।
KK-05-06-127-022c	न स लभ्यः पुनर्जातु मयि जीवति केशव ॥
KK-05-06-127-023a	यावच्च राजा ध्रियते धृतराष्ट्रो जनार्दन ।
KK-05-06-127-023c	न्यस्तशस्त्रा वयं ते वाऽप्युपजीवाम माधव ।
KK-05-06-127-023e 	अप्रदेयं पुरा दत्तं राज्यं परवतो मम ॥
KK-05-06-127-024a	अज्ञानाद्वा भयाद्वाऽपि मयि बाले जनार्दन ।
KK-05-06-127-024c	न तदद्य पुनर्लभ्यं पाण्डवैर्वृष्णिनन्दन ॥
KK-05-06-127-025a	ध्रियमाणे महाबाहौ मयि संप्रति केशव ।
KK-05-06-127-025c	यावद्धि तीक्ष्णया सूच्या विद्ध्येदग्रेण केशव ।
KK-05-06-127-025e 	तावदप्यपरित्याज्यं भूमेर्नः पाण्डवान्प्रति ॥ ॥

इति श्रीमन्महाभारते उद्योगपर्वणि भगवद्यानपर्वणि सप्तविंशत्यधिकशततमोऽध्यायः ॥

5-127-19 अपर्वणि अप्रस्तावे ॥ 5-127-20 मातङ्गः मुनिः ॥
