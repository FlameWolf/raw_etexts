अध्यायः 064
विदुरेण शकुनिदृष्टान्तेन ज्ञातिभिर्विरोधस्यानर्थहेतुत्वकथनम् ॥ 1 ॥ तथा किरातदृष्टान्तप्रदर्शनेन अत्याशाया अनर्थहेतुताकथनम् ॥ 2 ॥ तथा युद्धे जयपराजययोरव्यवस्थितत्वाभिधानम् ॥ 3 ॥
KK05-05-064-001	विदुर उवाच 
KK05-05-064-001a	शकुनीनामिहार्थाय पाशं भूमावयोजयत् ।
KK05-05-064-001c	कश्चिच्छाकुनिकस्तात पूर्वेषामिति शुश्रुम ॥
KK05-05-064-002a	तस्मिंस्तौ शकुनौ बद्धौ युगपत्सहचारिणौ ।
KK05-05-064-002c	तावुपादाय तं पाशं जग्मतुः खचरावुभौ ॥
KK05-05-064-003a	तौ विहायसमाक्रान्तौ दृष्ट्वा शाकुनिकस्तदा ।
KK05-05-064-003c	अन्वधावदनिर्विण्णो येन येन स्म गच्छतः ॥
KK05-05-064-004a	तथा तमनुधावन्तमृगयुं शकुनार्थिनम् ।
KK05-05-064-004c	आश्रमस्थो मुनिः कश्चिद्ददर्शाथ कृताह्निकः ॥
KK05-05-064-005a	तावन्तरिक्षगौ शीघ्रमनुयान्तं महीचरम् ।
KK05-05-064-005c	श्लोकेनानेन कौरव्य पप्रच्छ स मुनिस्तदा ॥
KK05-05-064-006a	विचित्रमिदमाश्चर्यं मृगहन्प्रतिभाति मे ।
KK05-05-064-006c	प्लवमानौ हि खचरौ पदातिरनुधावसि ॥
KK05-05-064-007	शाकुनिक उवाच 
KK05-05-064-007a	पाशमेकमुभावेतौ सहितौ हरतो मम ।
KK05-05-064-007c	यत्र वै विवदिष्येते तत्र मे वशमेष्यतः ॥
KK05-05-064-008	विदुर उवाच 
KK05-05-064-008a	तौ विवादमनुप्राप्तौ शकुनौ मृत्युसन्धितौ ।
KK05-05-064-008c	विगृह्य च सुदुर्बुद्धी पृथिव्यां सन्निपेततुः ॥
KK05-05-064-009a	तौ युध्यमानौ संरब्धौ मृत्युपाशवशानुगौ ।
KK05-05-064-009c	उपसृत्य प्रमत्तौ तौ जग्राह मृगहा तदा ॥
KK05-05-064-010a	एवं ये ज्ञातयोऽर्थेषु मिथो गच्छन्ति विग्रहम् ।
KK05-05-064-010c	ते मृत्युवशमायान्ति शकुनाविव विग्रहात् ॥
KK05-05-064-011a	सम्भोजनं सङ्कथनं सम्प्रश्नोऽथ समागमः ।
KK05-05-064-011c	एतानि ज्ञातिकार्याणि न विरोधः कदाचन ॥
KK05-05-064-012a	ये स्म काले सुमनसः सर्वे वृद्धानुपासते ।
KK05-05-064-012c	सिंहगुप्तमिवारण्यमप्रधृष्या भवन्ति ते ॥
KK05-05-064-013a	येऽर्थं सन्ततमासाद्य दीना इव समासते ।
KK05-05-064-013c	श्रियं ते सम्प्रयच्छन्ति द्विषद्भ्यो भरतर्षभ ॥
KK05-05-064-014a	धूमायन्ते व्यपेतानि ज्वलन्ति सहितानि च ।
KK05-05-064-014c	धृतराष्ट्रोल्मुकानीव ज्ञातयो भरतर्षभ ॥
KK05-05-064-015a	इदमन्यत्प्रवक्ष्यामि यथा दृष्टं गिरौ मया ।
KK05-05-064-015c	श्रुत्वा तदपि कौरव्य यथा श्रेयस्तथा कुरु ॥
KK05-05-064-016a	वयं किरातैः सहिता गच्छामो गिरिमुत्तरम् ।
KK05-05-064-016c	ब्राह्मणैर्देवकल्पैश्च विद्याजम्भकवार्तिकैः ॥
KK05-05-064-017a	कुञ्चभूतं गिरिं सर्वमभितो गन्धमादनम् ।
KK05-05-064-017c	दीप्यमानौषधिगणं सिद्धगन्धर्वसेवितम् ॥
KK05-05-064-018a	तत्रापश्याम वै सर्वे मधु पीतकमाक्षिकम् ।
KK05-05-064-018c	मरुप्रपाते विषमे निविष्टं कुम्भसम्मितम् ॥
KK05-05-064-019a	आशीविषै रक्ष्यमाणं कुबेरदयितं भृशम् ।
KK05-05-064-019c	यत्प्राप्य पुरुषो मर्त्योऽप्यमरत्वं नियच्छति ॥
KK05-05-064-020a	अचक्षुर्लभते चक्षुर्वृद्धो भवति वै युवा ।
KK05-05-064-020c	इति ते कथयन्ति स्म ब्राह्मणा जम्भसाधकाः ॥
KK05-05-064-021a	ततः किरातास्तद्दृष्ट्वा प्रार्थयन्तो महीपते ।
KK05-05-064-021c	विनेशुर्विषमे तस्मिन्ससर्पे गिरिगह्वरे ॥
KK05-05-064-022a	तथैव तव पुत्रोऽयं पृथिवीमेक इच्छति ।
KK05-05-064-022c	मधु पश्यति सम्मोहात्प्रपातं नानुपश्यति ॥
KK05-05-064-023a	दुर्योधनो योद्धुमनाः समरे सव्यसाचिना ।
KK05-05-064-023c	न च पश्यामि तेजोस्य विक्रमं वा तथाविधम् ॥
KK05-05-064-024a	एकेन रथमास्थाय पृथिवी येन निर्जिता ।
KK05-05-064-024c	भीष्मद्रोणप्रभृतयः सन्त्रस्ताः साधुयायिनः ॥
KK05-05-064-025a	विराटनगरे भग्नाः किं तत्र तव दृश्यताम् ।
KK05-05-064-025c	प्रतीक्षमाणो यो वीरः क्षमते वीक्षितं तव ॥
KK05-05-064-026a	द्रुपदो मत्स्यराजश्च सङ्कुद्धश्च धनञ्जयः ।
KK05-05-064-026c	न शेषयेयुः समरे वायुयुक्ता इवाग्नयः ॥
KK05-05-064-027a	अङ्के कुरुष्व राजानं धृतराष्ट्र युधिष्ठिरम् ।
KK05-05-064-027c	युध्यतोर्हि द्वयोर्युद्धे नैकान्तेन भवेज्जयः ॥ ॥

इति श्रीमन्महाभारते उद्योगपर्वणि यानसन्धिपर्वणि चतुःषष्टितमोऽध्यायः ॥

5-64-16 विद्याजम्भकवार्तिकाः । विद्या मन्त्रयन्त्रादिरूपा । जम्भक औषधसाधनानि तद्वार्ताप्रियाः ॥ 5-64-17 कुञ्जभूतं सर्वतो लताभिः परिवृतम् ॥
