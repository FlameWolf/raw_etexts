अध्यायः 097

कण्वेन सुयोधनस्य बलाबलेपविलोपनाय मातलिवरान्वेषणकथाकथनारम्भः ॥ 1 ॥ मातलिना गुणकेशीनामकस्वकन्याया अनुगुणवरान्वेषणाय नागलोकं प्रति प्रस्थानम् ॥ 2 ॥
KK05-06-097-001	वैशम्पायन उवाच 
KK05-06-097-001a	जामदग्न्यवचः श्रुत्वा कण्वेऽपि भगवानृषिः ।
KK05-06-097-001c	दुर्योधनमिदं वाक्यमब्रवीत्कुरुसंसदि ॥
KK05-06-097-002	कण्व उवाच 
KK05-06-097-002a	अक्षयश्चाव्ययश्चैव ब्रह्मा लोकपितामहः ।
KK05-06-097-002c	तथैव भगवन्तौ तौ नरनारायणावृषी ॥
KK05-06-097-003a	आदित्यानां हि सर्वेषां विष्णुरेकः सनातनः ।
KK05-06-097-003c	अजय्यश्चाव्ययश्चैव शाश्वतः प्रभुरीश्वरः ॥
KK05-06-097-004a	निमित्तमरणाश्चान्ये चन्द्रसूर्यौ मही जलम् ।
KK05-06-097-004c	वायुरग्निस्तथाऽऽकाशं ग्रहास्तारागणास्तथा ॥
KK05-06-097-005a	ते च क्षयान्ते जगतो हित्वा लोकत्रयं सदा ।
KK05-06-097-005c	क्षयं गच्छन्ति वै सर्वे सृज्यन्ते च पुनः पुनः ॥
KK05-06-097-006a	मुहूर्तमरणास्त्वन्ये मानुषा मृगपक्षिणः ।
KK05-06-097-006c	तैर्यग्योन्याश्च ये चान्ये जीवलोकचरास्तथा ॥
KK05-06-097-007a	भूयिष्ठेन तु राजानः श्रियं भुक्त्वाऽऽयुषः क्षये ।
KK05-06-097-007c	तरुणाः प्रतिपद्यन्ते भोक्तुं सुकृतदुष्कृते ॥
KK05-06-097-008a	स भवान्धर्मपुत्रेण शमं कर्तुमिहार्हसि ।
KK05-06-097-008c	पाण्डवाः कुरवश्चैव पालयन्तु वसुन्धराम् ॥
KK05-06-097-009a	बलवानहमित्येव न मन्तव्यं सुयोधन ।
KK05-06-097-009c	बलवन्तो बलिभ्यो हि दृश्यन्ते पुरुषर्षभ ॥
KK05-06-097-010a	न बलं बलिनां मध्ये बलं भवति कौरव ।
KK05-06-097-010c	बलवन्तो हि ते सर्वे पाण्डवा देवविक्रमाः ॥
KK05-06-097-011a	अत्राप्युदाहरन्तीममितिहासं पुरातनम् ।
KK05-06-097-011c	मातलेर्दातुकामस्य कन्यां मृगयतो वरम् ॥
KK05-06-097-012a	मतस्त्रिलोकराजस्य मातलिर्नाम सारथिः ।
KK05-06-097-012c	तस्यैकैव कुले कन्या रूपतो लोकविश्रुता ॥
KK05-06-097-013a	गुणकेशीति विख्याता नाम्ना सा देवरूपिणी ।
KK05-06-097-013c	श्रिया च वपुषा चैव स्त्रियोऽन्याःसाऽतिरिच्यते ॥
KK05-06-097-014a	तस्याः प्रदानसमयं मातलिः सह भार्यया ।
KK05-06-097-014c	ज्ञात्वा विममृशे राजंस्तत्परः परिचिन्तयन् ॥
KK05-06-097-015a	धिक्खल्वलघुशीलानामुच्छ्रितानां यशस्विनाम् ।
KK05-06-097-015c	नराणां मृदुसत्वानां कुले कन्याप्ररोहणम् ॥
KK05-06-097-016a	मातुः कुलं पितृकुलं यत्र चैव प्रदीयते ।
KK05-06-097-016c	कुलत्रयं संशयितं कुरुते कन्यका सताम् ॥
KK05-06-097-017a	देवमानुषलोकौ द्वौ मानुषेणैव चक्षुषा ।
KK05-06-097-017c	अवगाह्यैव विचितौ न च मे रोचते वरः ॥
KK05-06-097-018	कण्व उवाच 
KK05-06-097-018a	न देवान्नैव दितिजान्न गन्धर्वान्न मानुषान् ।
KK05-06-097-018c	अरोचयद्वरकृते तथैव बहुलानृषीन् ॥
KK05-06-097-019a	भार्यया तु स सम्मन्त्र्य सह रात्रौ सुधर्मया ।
KK05-06-097-019c	मातलिर्नागलोकाय चकार गमने मतिम् ॥
KK05-06-097-020a	न मे देवमनुष्येषु गुणकेश्याः समो वरः ।
KK05-06-097-020c	रूपतो दृश्यते कश्चिन्नागेषु भविता ध्रुवम् ॥
KK05-06-097-021a	इत्यामन्त्र्य सुधर्मां स कृत्वा चाभिप्रदक्षिणम् ।
KK05-06-097-021c	कन्यां शिरस्युपाघ्राय प्रविवेश महीतलम् ॥ ॥

इति श्रीमन्महाभारते उद्योगपर्वणि भगवद्यानपर्वणि सप्तनवतितमोऽध्यायः ॥

5-97-7 तरुणाः अपीति शेषः । युद्धेन मरणं प्राप्नुवन्तीत्यर्थः ॥ 5-97-10 बलं सैन्यम् । बलिनां स्वाभाविकबलवतां बलं सामर्थ्यं न भवति ॥ 5-97-11 मातलेरितिहासमिति सम्बन्धः ॥ 5-97-15 उच्छ्रितानां महत्तया ख्यातानाम् ॥
