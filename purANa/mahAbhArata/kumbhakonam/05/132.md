अध्यायः 132

कृष्णेन कुन्तींप्रति सप्रणामं सभावृत्तन्तकथनम् ॥ 1 ॥ कुन्त्या कृष्णचोदनया तस्मिन् युधिष्ठिराय संदेशप्रेषणम् ॥ 2 ।
KK-05-06-132-001  	वैशम्पायन उवाच ।
KK-05-06-132-001a	प्रविश्याथ गृहं तस्याश्चरणावभिवाद्य च ।
KK-05-06-132-001c	आचख्यौ तत्समासेन यद्वृत्तं कुरुसंसदि ॥
KK-05-06-132-002  	वासुदेव उवाच ।
KK-05-06-132-002a	उक्तं बहुविधं वाक्यं ग्रहणीयं सहेतुकम् ।
KK-05-06-132-002c	ऋषिभिश्चैव च मया न चासौ तद्गृहीतवान् ॥
KK-05-06-132-003a	कालपक्वमिदं सर्वं सुयोधनवशानुगम् ।
KK-05-06-132-003c	`सर्वक्षत्रं क्षणेनैव दह्यते पार्थवह्निना ।'
KK-05-06-132-003e 	आपृच्छे भवतीं शीघ्रं प्रयास्ये पाण्डवान्प्रति ॥
KK-05-06-132-004a	किं वाच्याः पाण्डवेयास्ते भवत्या वचनान्मया ।
KK-05-06-132-004c	तद्ब्रूहि त्वं महाप्रज्ञे शुश्रूषे वचनं तव ॥
KK-05-06-132-005  	कुन्त्युवाच ।
KK-05-06-132-005a	ब्रूयाः केशव राजानं धर्मात्मानं युधिष्ठिरम् ।
KK-05-06-132-005c	भूयांस्ते हीयते धर्मो मा पुत्रक वृथा कृथाः ॥
KK-05-06-132-006a	श्रोत्रियस्येव ते राजन्मन्दकस्याविपश्चितः ।
KK-05-06-132-006c	अनुवाकहता बुद्धिर्धर्ममेवैकमीक्षते ॥
KK-05-06-132-007a	अङ्गावेक्षस्व धर्मं त्वं यथा सृष्टः स्वयंभुवा ।
KK-05-06-132-007c	बाहुभ्यां क्षत्रियाः सृष्टा बाहुवीर्योपजीविनः ॥
KK-05-06-132-008a	क्रूराय कर्मणे नित्यं प्रजानां परिपालने ।
KK-05-06-132-008c	श्रृणु चात्रोपमामेकां या वृद्धेभ्यः श्रुता मया ॥
KK-05-06-132-009a	मुचुकुन्दस्य राजर्षेरददत्पृथिवीमिमाम् ।
KK-05-06-132-009c	पुरा वैश्रवणः प्रीतो न चासौ तद्गृहीतवान् ॥
KK-05-06-132-010a	बाहुवीर्यार्जितं राज्यमश्रीयामिति कामये ।
KK-05-06-132-010c	ततो वैश्रवणः प्रीतो विस्मितः समपद्यत ॥
KK-05-06-132-011a	मुचुकुन्दस्ततो राजा सोऽन्वशासद्वसुन्धराम् ।
KK-05-06-132-011c	बाहुवीर्यार्जितां सम्यक् क्षत्रधर्ममनुव्रतः ॥
KK-05-06-132-012a	यं हि धर्मं चरन्तीह प्रजा राज्ञा सुरक्षिताः ।
KK-05-06-132-012c	चतुर्थं तस्य धर्मस्य राजा विन्देन भारत ॥
KK-05-06-132-013a	राजा चरति चेद्धर्मं देवत्वायैव कल्पते ।
KK-05-06-132-013c	स चेदधर्मं चरति नरकायैव गच्छति ॥
KK-05-06-132-014a	दण्डनीतिः स्वधर्मेण चातुर्वर्ण्यं नियच्छति ।
KK-05-06-132-014c	प्रयुक्ता स्वामिना सम्यगधर्मेभ्यो नियच्छति ॥
KK-05-06-132-015a	दण्डनीत्यां यदा राजा सम्यक्कार्त्स्न्येन वर्तते ।
KK-05-06-132-015c	तदा कृतयुगं नाम कालः श्रेष्ठः प्रवर्तते ॥
KK-05-06-132-016a	कालो वा कारणं राज्ञो राजा वा कालकारणम् ।
KK-05-06-132-016c	इति ते संशयो मा भूद्राजा कालस्य कारणम् ॥
KK-05-06-132-017a	राजा कृतयुगस्रष्टा त्रेताया द्वापरस्य च ।
KK-05-06-132-017c	युगस्य च चतुर्थस्य राजा भवति कारणम् ॥
KK-05-06-132-018a	कृतस्य करणाद्राजा स्वर्गमत्यन्तमश्नुते ।
KK-05-06-132-018c	त्रेतायाः करणाद्राजा स्वर्गं नात्यन्तमश्नुते ॥
KK-05-06-132-019a	प्रवर्तनाद्द्वापरस्य यथाभागमुपाश्रुते ।
KK-05-06-132-019c	कलेः प्रवर्तनाद्राजा पापमत्यन्तमश्नुते ॥
KK-05-06-132-020a	ततो वसति दुष्कर्मा नरके शाश्वतीः समाः ।
KK-05-06-132-020c	राजदोषेण हि जगत्स्पृश्यते जगतः स च ॥
KK-05-06-132-021a	राजधर्मानवेक्षस्व पितृपैतामहोचितान् ।
KK-05-06-132-021c	नैतद्राजर्षिवृत्तं हि यत्र त्वं स्थातुमिच्छसि ॥
KK-05-06-132-022a	न हि वैक्लब्यसंसृष्ट आनृशंस्ये व्यवस्थितः ।
KK-05-06-132-022c	प्रजापालनसंभूतं फलं किञ्चन लब्धवान् ॥
KK-05-06-132-023a	न ह्येतामाशिषं पाण्डुर्न चाहं न पितामहः ।
KK-05-06-132-023c	प्रयुक्तवन्तः पूर्वं ते यया चरसि मेधया ॥
KK-05-06-132-024a	यज्ञो दानं तपः शौर्यं प्रज्ञा सन्तानमेव च ।
KK-05-06-132-024c	माहात्म्यं बलमोजश्च नित्यमाशंसितं मया ॥
KK-05-06-132-025a	नित्यं स्वाहा स्वधा नित्यं दद्युर्मानुषदेवताः ।
KK-05-06-132-025c	दीर्घमायुर्धनं पुत्रान्सम्यगाराधिताः शुभाः ॥
KK-05-06-132-026a	पुत्रेष्वाशासते नित्यं पितरो दैवतानि च ।
KK-05-06-132-026c	दानमध्ययनं यज्ञः प्रजानां परिपालनम् ॥
KK-05-06-132-027a	एतद्धर्ममधर्मं वा जन्मनैवाभ्यजायथाः ।
KK-05-06-132-027c	ते तु वैद्याः कुले जाता अवृत्त्या तात पीडिताः ॥
KK-05-06-132-028a	यत्र दानपतिं शूरं क्षुधिताः पृथिवीचराः ।
KK-05-06-132-028c	प्राप्य तुष्टाः प्रतिष्ठन्ते धर्मः कोऽभ्यधिकस्ततः ॥
KK-05-06-132-029a	दानेनान्यं बलेनान्यं तथा सूनृतयाऽपरम् ।
KK-05-06-132-029c	सर्वतः प्रतिगृह्णीयाद्राज्यं प्राप्येह धार्मिकः ॥
KK-05-06-132-030a	ब्राह्मणः प्रचरेद्भैक्षं क्षत्रियः परिपालयेत् ।
KK-05-06-132-030c	वैश्यो धनार्जनं कुर्याच्छूद्रः परिचरेच्च तान् ॥
KK-05-06-132-031a	भैक्षं विप्रतिषिद्धं ते कृषिर्नैवोपपद्यते ।
KK-05-06-132-031c	क्षत्रियोऽसि क्षतात्राता बाहुवीर्योपजीविता ॥
KK-05-06-132-032a	पित्र्यमंशं महाबाहो निमग्नं पुनरुद्धर ।
KK-05-06-132-032c	साम्ना भेदेन दानेन दण्डेनाथ नयेन वा ॥
KK-05-06-132-033a	इतो दुःखतरं किं नु यदहं दीनबान्धवा ।
KK-05-06-132-033c	परपिण्डमुदीक्षे वै त्वां सूत्वा मित्रनन्दन ॥
KK-05-06-132-034c	युध्यस्व राजधर्मेण मा निमञ्जीः पितामहान् ।
KK-05-06-132-034c	मा गमः क्षीणपुण्यस्त्वं सानुजः पापिकां गतिं ॥ ॥

इति श्रीमन्महाभारते उद्योगपर्वणि भगवद्यानपर्वणि द्वात्रिंशदधिकशततमोऽध्यायः ॥

5-132-5 भूयान् पृथ्वीपालनजो धर्मः ॥ 5-132-6 श्रोत्रियस्य वेदाध्यायिनः । मन्दकस्य अर्थज्ञानशून्यस्य । अनुवाकेन अत्यन्तं वेदाक्षसंवृत्त्या हता नष्टाः ॥ 5-132-20 जगतः दोषेण सच राजा स्पृश्यते ॥ 5-132-22 फलं न लब्धवान् असीति शेषः ॥ 5-132-25 नित्यमिति । मानुषाश्च देवताश्च सम्यगाराधिताः सत्यः इह लोके आयुरादीनि परलोकसाधनानि स्वधादीनि सत्कर्माणि च दद्युः ॥ 5-132-27 एतत् मद्वाक्यं धर्मं धर्मयुक्तं अधर्मं वा जन्मनैव स्वभावत एव अभ्यजायथाः अभिजानीषे । हे कृष्ण ते तु पाण्डवास्तु वैद्याः विद्यावन्तः ॥ 5-132-29 राज्य राजत्वं क्षत्रियत्वमित्यर्थः ॥
