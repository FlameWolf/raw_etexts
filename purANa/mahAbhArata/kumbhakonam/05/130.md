अध्यायः 130

मातृवाक्यमनादृत्य निर्गतेन दुर्योधनेन कर्णादिभिः सहालोच्य कृष्णबन्धननिर्धारणम् ॥ 1 ॥ इङ्गितज्ञेन सात्यकिना कृष्णादिषु तन्नवेदनम् ॥ 2 ॥ धृतराष्ट्रेण पुनर्दुर्योधनमानाय्य कृष्णस्य दुर्ग्रहत्वनिरूपणम् ॥ 3 ॥ विदुरेण संगृह्य कृष्ण चरित्रनिरूपणपूर्वकं दुर्योधनगर्हणम् ॥ 4 ॥
KK-05-06-130-001  	वैशम्पायन उवाच ।
KK-05-06-130-001a	तत्तु वाक्यमनादृत्य सोऽर्थवन्मातृभाषितम् ।
KK-05-06-130-001c	पुनः प्रतस्थे संरम्भात्सकाशमकृतात्मनाम् ॥
KK-05-06-130-002a	ततः सभाया निर्गम्य मन्त्रयामास कौरवः ।
KK-05-06-130-002c	सौबलेन मताक्षेण राज्ञा शकुनिना सह ॥
KK-05-06-130-003a	`दुर्योधनं धार्तराष्ट्रं कर्णं दुःशासनोऽब्रवीत् ।
KK-05-06-130-003c	नोचेत्सन्धास्यसे राजन्स्वेन कामेन पाण्डवैः ।
KK-05-06-130-003e 	बद्ध्वैव त्वां प्रदास्यन्ति पाण्डुपुत्राय भारत ॥
KK-05-06-130-004a	वैकर्तनं त्वां च मां च त्रीनेतान्भरतर्षभ ।
KK-05-06-130-004c	पाण्डवेभ्यः प्रदास्यन्ति भीष्मद्रोणौ पिता च ते ॥
KK-05-06-130-005a	दुःशासनस्य तद्वाक्यं निशम्य भरतर्षभ ।
KK-05-06-130-005c	दुर्योधनो धार्तराष्ट्रो निश्वस्य प्रहसन्निव ॥
KK-05-06-130-006a	एकान्तमुपसृत्येह मन्त्रं पुनरमन्त्रयत् ।
KK-05-06-130-006c	सौबलेन मताक्षेण राज्ञा शकुनिना सह ॥'
KK-05-06-130-007a	दुर्योधनस्य कर्णस्य शकुनेः सौबलस्य च ।
KK-05-06-130-007c	दुःशासनचतुर्थानामिदमासीद्विचेष्टितम् ॥
KK-05-06-130-008a	पुराऽयमस्मान्गृह्णाति क्षिप्रकारी जनार्दनः ।
KK-05-06-130-008c	सहितो धृतराष्ट्रेण राज्ञा शान्तनवेन च ॥
KK-05-06-130-009a	वयमेव हृषीकेशं निगृह्णीम बलादिव ।
KK-05-06-130-009c	प्रसह्य पुरुषव्याघ्रमिन्द्रो वैरोचनिं यथा ॥
KK-05-06-130-010a	श्रुत्वा गृहीतं वार्ष्णेयं पाण्डवा हतचेतसः ।
KK-05-06-130-010c	निरुत्साहा भविष्यन्ति भग्नदंष्ट्रा इवोरगाः ॥
KK-05-06-130-011a	अयं ह्येषां महाबाहुः सर्वेषां शर्म वर्म च ।
KK-05-06-130-011c	अस्मिन्गृहीते वरदे ऋषभे सर्वसात्वताम् ।
KK-05-06-130-011e 	निरुद्यमा भविष्यन्ति पाण्डवाः सोमकैः सह ॥
KK-05-06-130-012a	तस्माद्वयमिहैवैकं केशवं क्षिप्रकारिणम् ।
KK-05-06-130-012c	क्रोशतो धृतराष्ट्रस्य बद्ध्वा योत्स्यामहे रिपून् ॥
KK-05-06-130-013 	वैशम्पायन उवाच ।
KK-05-06-130-013a	तेषां पापमभिप्रायं पापानां दुष्टचेतसाम् ।
KK-05-06-130-013c	इङ्गितज्ञः कविः क्षिप्रमन्वबुद्ध्यत सात्यकिः ॥
KK-05-06-130-014a	तदर्थमभिनिष्क्रम्य हार्दिक्येन सहास्थितः ।
KK-05-06-130-014c	अब्रवीत्कृतवर्माणं क्षिप्रं योजय वाहिनीम् ॥
KK-05-06-130-015a	व्यूढानीकः सभाद्वारमुपतिष्ठस्व दंशितः ।
KK-05-06-130-015c	यावदाख्याम्यहं चैतत्कृष्णायाक्लिष्टकारिणे ॥
KK-05-06-130-016a	स प्रविश्य सभां वीरः सिंहो गिरिगुहामिव ।
KK-05-06-130-016c	आचष्ट तमभिप्रायं केशवाय महात्मने ॥
KK-05-06-130-017a	धृतराष्ट्रं ततश्चैव विदुरं चान्वभाषत ।
KK-05-06-130-017c	तेषामेतमभिप्रायमाचचक्षे स्मयन्निव ॥
KK-05-06-130-018a	धर्मादर्थाच्च कामाच्च कर्म साधुविगर्हितम् ।
KK-05-06-130-018c	मन्दाः कर्तुमिहेच्छन्ति न चावाप्यं कथञ्चन ॥
KK-05-06-130-019a	पुरा विकुर्वते मूढाः पापात्मानः समागताः ।
KK-05-06-130-019c	धर्षिताः काममन्युभ्यां क्रोधलोभवशानुगाः ॥
KK-05-06-130-020a	इमं हि पुण्डरीकाक्षं जिघृक्षन्त्यल्पचेतसः ।
KK-05-06-130-020c	पटेनाग्निं प्रज्वलितं यथा बाला यथा जडाः ॥
KK-05-06-130-021a	सात्यकेस्तद्वचः श्रुत्वा विदुरो दीर्घदर्शिवान् ।
KK-05-06-130-021c	धृतराष्ट्रं महाबाहुमब्रवीत्कुरुसंसदि ॥
KK-05-06-130-022a	राजन्परीतकालास्ते पुत्राः सर्वे परन्तप ।
KK-05-06-130-022c	अशक्यमयशस्यं च कर्तुं कर्म समुद्यताः ॥
KK-05-06-130-023a	इमं हि पुण्डरीकाक्षमभिभूय प्रसह्य च ।
KK-05-06-130-023c	निग्रहीतुं किलेच्छन्ति सहिता वासवानुजम् ॥
KK-05-06-130-024a	इमं पुरुषशार्दूलमप्रधृष्यं दुरासदम् ।
KK-05-06-130-024c	आसाद्य नभविष्यन्ति पतङ्गा इव पावकम् ॥
KK-05-06-130-025a	अयमिच्छन्हि तान्सर्वान्युध्यमानाञ्जनार्दनः ।
KK-05-06-130-025c	सिंहो नागानिव क्रुद्धो गमयेद्यमसादनम् ॥
KK-05-06-130-026a	न त्वयं निन्दितं कर्म कुर्यात्पापं कथञ्चन ।
KK-05-06-130-026c	न च धर्मादपक्रामदेच्युतः पुरुषोत्तमः ॥
KK-05-06-130-027a	`यथा वाराणसी दग्धा साश्वा सरथकुञ्जरा ।
KK-05-06-130-027c	सानुबन्धस्तु कृष्णेन काशीनामृषभो हतः ॥
KK-05-06-130-028a	तथा नागपुरं दग्ध्वा शङ्खचक्रगदाधरः ।
KK-05-06-130-028c	स्वयं कालेश्वरो भूत्वा नाशयिष्यति कौरवान् ॥
KK-05-06-130-029a	पारिजातहरं ह्येनमेकं यदुसुखावहम् ।
KK-05-06-130-029c	नाभ्यवर्तत संरब्धो वृत्रहा वसुभिः सह ॥
KK-05-06-130-030a	प्राप्य निर्मोचने पाशान्षट्सहस्रांस्तरस्विनः ।
KK-05-06-130-030c	हृतास्ते वासुदेवेन ह्युपसङ्क्रम्य कौरवान् ॥
KK-05-06-130-031a	द्वारमासाद्य सौभस्य विधूय गदया गिरिम् ।
KK-05-06-130-031c	द्युमत्सेनः सहामात्यः कृष्णेन विनिपातितः ॥
KK-05-06-130-032a	शेषवत्त्वात्कुरूणां तु धर्मापेक्षी तथाऽच्युतः ।
KK-05-06-130-032c	क्षमते पुण्डरीकाक्षः शक्तः सन्पापकर्मणाम् ॥
KK-05-06-130-033a	एते हि यदि गोविन्दमिच्छन्ति सह राजभिः ।
KK-05-06-130-033c	अद्यैवातिथयः सर्वे भविष्यन्ति यमस्य ते ॥
KK-05-06-130-034a	यथा वायोस्तृणाग्राणि वशं यान्ति बलीयसः ।
KK-05-06-130-034c	तथा चक्रभृतः सर्वे वशमेष्यन्ति कौरवाः ॥
KK-05-06-130-035  	वैशम्पायन उवाच ।'
KK-05-06-130-035a	विदुरेणैवमुक्ते तु केशवो वाक्यमब्रवीत् ।
KK-05-06-130-035c	धृतराष्ट्रमभिप्रेक्ष्य सुहृदां श्रृण्वतां मिथः ॥
KK-05-06-130-036a	राजन्नेते यदि क्रुद्धा मां निगृह्णीयुरोजसा ।
KK-05-06-130-036c	एते वा मामहं वैनाननुजानीहि पार्थिव ॥
KK-05-06-130-037a	एतान्हि सर्वान्संरब्धान्नियन्तुमहमुत्सहे ।
KK-05-06-130-037c	न त्वहं निन्दितं कर्म कुर्यां पापं कथञ्चन ॥
KK-05-06-130-038a	पाण्डवार्थे हि लुभ्यन्तः स्वार्थान्हास्यन्ति ते सुताः ।
KK-05-06-130-038c	एते चेदेवमिच्छन्ति कृतकार्यो युधिष्ठिरः ॥
KK-05-06-130-039a	अद्यैव ह्यहमेनांश्च ये चैनाननु भारत ।
KK-05-06-130-039c	निगृह्य राजन्पार्थेभ्यो दद्यां किं दुष्कृतं भवेत् ॥
KK-05-06-130-040a	`एष मे निश्चयो राजन्यद्येषोऽस्य विनिश्चयः ।
KK-05-06-130-040c	नर्दन्तु सहिताः शङ्खाः पणवानकनिस्वनैः ॥
KK-05-06-130-041a	अनायासेन पार्थानां पर्वतां च शिवं महत् ।
KK-05-06-130-041c	निगृह्य राजन्पार्थेभ्यो दद्यां चेत्सुकृतं भवेत् ॥'
KK-05-06-130-042a	इदं तु न प्रवर्तेयं निन्दितं कर्म भारत ।
KK-05-06-130-042c	सन्निधौ ते महाराज क्रोधजं पापबुद्धिजम् ॥
KK-05-06-130-043a	एष दुर्योधनो राजन्यथेच्छति तथाऽस्तु तत् ।
KK-05-06-130-043c	अहं तु सर्वांस्तनयाननुजानामि ते नृप ॥
KK-05-06-130-044a	एतच्छ्रुत्वा तु विदुरं धृतराष्ट्रोऽभ्यभाषत ।
KK-05-06-130-044c	क्षिप्रमानय तं पापं राज्यलुब्धं सुयोधनम् ॥
KK-05-06-130-045a	सहमित्रं सहामात्यं ससोदर्यं सहानुगम् । 
KK-05-06-130-045c	शक्नुयां यदि पन्थानमवतारयितुं पुनः ॥
KK-05-06-130-046a	ततो दुर्योधनं क्षत्ता पुनः प्रावेशयत्मभाम् ।
KK-05-06-130-046c	अकामं भ्रातृभिः सार्धं राजभिः परिवारितम् ॥
KK-05-06-130-047a	अथ दुरोयधनं राजा धृतराष्ट्रोऽभ्यभाषत ।
KK-05-06-130-047c	कर्णदुःशासनाभ्यां च राजभिश्चापि संवृतम् ॥
KK-05-06-130-048a	नृशंस पापभूयिष्ठ क्षुद्रकर्मसहायवान् ।
KK-05-06-130-048c	पापैः सहायैः संहत्य पापं कर्म चिकीर्षसि ॥
KK-05-06-130-049a	अशक्यमयशस्यं च सद्भिश्चापि विगर्हितम् ।
KK-05-06-130-049c	यथा त्वादृशको मूढो व्यवस्येत्कुलपांसनः ॥
KK-05-06-130-050a	त्वमिमं पुण्डरीकाक्षमप्रधृष्यं दुरासदम् ।
KK-05-06-130-050c	पापैः सहायैः संहत्य निग्रहीतुं किलेच्छसि ॥
KK-05-06-130-051a	यो न शक्यो बलात्कर्तुं देवैरपि सवासवैः ।
KK-05-06-130-051c	तं त्वं प्रार्थयसे मन्द बालश्चन्द्रमसं यथा ॥
KK-05-06-130-052a	देवैर्मनुष्यैर्गन्धर्वैरसुरैरुरगैश्च यः ।
KK-05-06-130-052c	न सोढुं समरे शक्यस्तं न बुध्यसि केशवम् ॥
KK-05-06-130-053a	दुर्ग्राह्यः पाणिना वायुर्दुस्पर्शः पाणिना शशी ।
KK-05-06-130-053c	दुर्धरा पृथिवी मूर्ध्ना दुर्ग्राह्यः केशवो बलात् ॥
KK-05-06-130-054a	इत्युक्ते धृतराष्ट्रेण क्षत्ताऽपि विदुरोऽब्रवीत् ।
KK-05-06-130-054c	दुर्योधनमभिप्रेक्ष्य धार्तराष्ट्रममर्षणम् ॥
KK-05-06-130-055a	दुर्योधन निबोधेदं वचनं मम सांप्रतम् ।
KK-05-06-130-055c	सौभद्वारे वानरेन्द्रो द्विविदो नाम नामतः ।
KK-05-06-130-055e 	शिलावर्षेण महता छादयामास केशवम् ॥
KK-05-06-130-056a	ग्रहीतुकामो विक्रम्य सर्वयत्नेन माधवम् ।
KK-05-06-130-056c	ग्रहीतुं नाशकच्चैनं तं त्वं प्रार्थयसे बलात् ॥
KK-05-06-130-057a	प्राग्ज्योतिषगतं शौरिं नरकः सह दानवैः ।
KK-05-06-130-057c	ग्रहीतुं नाशकत्तत्र तं त्वं प्रार्थयसे बलात् ॥
KK-05-06-130-058a	अनेकयुगवर्षायुर्निहत्य नरकं मृधे ।
KK-05-06-130-058c	नीत्वा कन्यासहस्राणि उपयेमे यथाविधि ॥
KK-05-06-130-059a	निर्मोचने षट्सहस्राः पाशैर्बद्ध्वा महासुराः ।
KK-05-06-130-059c	ग्रहीतुं नाशकंश्चैनं तं त्वं प्रार्थयसे बलात् ॥
KK-05-06-130-060a	अनेन हि हता बाल्ये पूतना शिशुना तदा ।
KK-05-06-130-060c	गोवर्धनो धारितश्च गवार्थे भरतर्षभ ॥
KK-05-06-130-061a	अरिष्टो धेनुकश्चैव चाणूरश्च महाबलः ।
KK-05-06-130-061c	अश्वराजश्च निहतः कंसश्चारिष्टमाचरन् ॥
KK-05-06-130-062a	जरासन्धश्च वक्रश्च शिशुपालश्च वीर्यवान् ।
KK-05-06-130-062c	बाणाश्च निहतः सङ्ख्ये राजानश्च निषूदिताः ॥
KK-05-06-130-063a	वरुणो निर्जितो राजा पावकश्चामितौजसा ।
KK-05-06-130-063c	पारिजातं च हरता जितः साक्षाच्छचीपतिः ॥
KK-05-06-130-064a	एकार्णवे च स्वपता निहतौ मधुकैटभौ ।
KK-05-06-130-064c	जन्मान्तरमुपागम्य हयग्रीवस्तथा हतः ॥
KK-05-06-130-065a	अयं कर्ता न क्रियते कारणं चापि पौरुषे ।
KK-05-06-130-065c	यद्यदिच्छेदयं शौरिस्तत्तत्कुर्यादयत्नतः ॥
KK-05-06-130-066a	तं न बुध्यसि गोविन्द घोरविक्रममच्युतम् ।
KK-05-06-130-066c	आशीविषमिव क्रूद्धं तेजोराशिमनिन्दितम् ॥
KK-05-06-130-067a	प्रधर्षयन्महाबाहुं कृष्णमक्लिष्टकारिणम् ।
KK-05-06-130-067c	पतङ्गोऽग्निमिवासाद्य सामात्यो नभविष्यसि ॥ ॥



5-130-9 वैरोचनिं बलिम् ॥ 5-130-18 कर्म दूतनिग्रहाख्यम् ॥ 5-130-38 पाण्डवार्थे पाण्डवधने ॥ 5-130-42 इदं तु कर्म कर्तुमिति शेषः ॥ 5-130-49 निर्मोचने नगरविशेषे ॥
