अध्यायः 130

मातृवाक्यमनादृत्य निर्गतेन दुर्योधनेन कर्णादिभिः सहालोच्य कृष्णबन्धननिर्धारणम् ॥ 1 ॥ इङ्गितज्ञेन सात्यकिना कृष्णादिषु तन्नवेदनम् ॥ 2 ॥ धृतराष्ट्रेण पुनर्दुर्योधनमानाय्य कृष्णस्य दुर्ग्रहत्वनिरूपणम् ॥ 3 ॥ विदुरेण संगृह्य कृष्ण चरित्रनिरूपणपूर्वकं दुर्योधनगर्हणम् ॥ 4 ॥
001  	वैशम्पायन उवाच ।
001a	तत्तु वाक्यमनादृत्य सोऽर्थवन्मातृभाषितम् ।
001c	पुनः प्रतस्थे संरम्भात्सकाशमकृतात्मनाम् ॥
002a	ततः सभाया निर्गम्य मन्त्रयामास कौरवः ।
002c	सौबलेन मताक्षेण राज्ञा शकुनिना सह ॥
003a	`दुर्योधनं धार्तराष्ट्रं कर्णं दुःशासनोऽब्रवीत् ।
003c	नोचेत्सन्धास्यसे राजन्स्वेन कामेन पाण्डवैः ।
003e 	बद्ध्वैव त्वां प्रदास्यन्ति पाण्डुपुत्राय भारत ॥
004a	वैकर्तनं त्वां च मां च त्रीनेतान्भरतर्षभ ।
004c	पाण्डवेभ्यः प्रदास्यन्ति भीष्मद्रोणौ पिता च ते ॥
005a	दुःशासनस्य तद्वाक्यं निशम्य भरतर्षभ ।
005c	दुर्योधनो धार्तराष्ट्रो निश्वस्य प्रहसन्निव ॥
006a	एकान्तमुपसृत्येह मन्त्रं पुनरमन्त्रयत् ।
006c	सौबलेन मताक्षेण राज्ञा शकुनिना सह ॥'
007a	दुर्योधनस्य कर्णस्य शकुनेः सौबलस्य च ।
007c	दुःशासनचतुर्थानामिदमासीद्विचेष्टितम् ॥
008a	पुराऽयमस्मान्गृह्णाति क्षिप्रकारी जनार्दनः ।
008c	सहितो धृतराष्ट्रेण राज्ञा शान्तनवेन च ॥
009a	वयमेव हृषीकेशं निगृह्णीम बलादिव ।
009c	प्रसह्य पुरुषव्याघ्रमिन्द्रो वैरोचनिं यथा ॥
010a	श्रुत्वा गृहीतं वार्ष्णेयं पाण्डवा हतचेतसः ।
010c	निरुत्साहा भविष्यन्ति भग्नदंष्ट्रा इवोरगाः ॥
011a	अयं ह्येषां महाबाहुः सर्वेषां शर्म वर्म च ।
011c	अस्मिन्गृहीते वरदे ऋषभे सर्वसात्वताम् ।
011e 	निरुद्यमा भविष्यन्ति पाण्डवाः सोमकैः सह ॥
012a	तस्माद्वयमिहैवैकं केशवं क्षिप्रकारिणम् ।
012c	क्रोशतो धृतराष्ट्रस्य बद्ध्वा योत्स्यामहे रिपून् ॥
013 	वैशम्पायन उवाच ।
013a	तेषां पापमभिप्रायं पापानां दुष्टचेतसाम् ।
013c	इङ्गितज्ञः कविः क्षिप्रमन्वबुद्ध्यत सात्यकिः ॥
014a	तदर्थमभिनिष्क्रम्य हार्दिक्येन सहास्थितः ।
014c	अब्रवीत्कृतवर्माणं क्षिप्रं योजय वाहिनीम् ॥
015a	व्यूढानीकः सभाद्वारमुपतिष्ठस्व दंशितः ।
015c	यावदाख्याम्यहं चैतत्कृष्णायाक्लिष्टकारिणे ॥
016a	स प्रविश्य सभां वीरः सिंहो गिरिगुहामिव ।
016c	आचष्ट तमभिप्रायं केशवाय महात्मने ॥
017a	धृतराष्ट्रं ततश्चैव विदुरं चान्वभाषत ।
017c	तेषामेतमभिप्रायमाचचक्षे स्मयन्निव ॥
018a	धर्मादर्थाच्च कामाच्च कर्म साधुविगर्हितम् ।
018c	मन्दाः कर्तुमिहेच्छन्ति न चावाप्यं कथञ्चन ॥
019a	पुरा विकुर्वते मूढाः पापात्मानः समागताः ।
019c	धर्षिताः काममन्युभ्यां क्रोधलोभवशानुगाः ॥
020a	इमं हि पुण्डरीकाक्षं जिघृक्षन्त्यल्पचेतसः ।
020c	पटेनाग्निं प्रज्वलितं यथा बाला यथा जडाः ॥
021a	सात्यकेस्तद्वचः श्रुत्वा विदुरो दीर्घदर्शिवान् ।
021c	धृतराष्ट्रं महाबाहुमब्रवीत्कुरुसंसदि ॥
022a	राजन्परीतकालास्ते पुत्राः सर्वे परन्तप ।
022c	अशक्यमयशस्यं च कर्तुं कर्म समुद्यताः ॥
023a	इमं हि पुण्डरीकाक्षमभिभूय प्रसह्य च ।
023c	निग्रहीतुं किलेच्छन्ति सहिता वासवानुजम् ॥
024a	इमं पुरुषशार्दूलमप्रधृष्यं दुरासदम् ।
024c	आसाद्य नभविष्यन्ति पतङ्गा इव पावकम् ॥
025a	अयमिच्छन्हि तान्सर्वान्युध्यमानाञ्जनार्दनः ।
025c	सिंहो नागानिव क्रुद्धो गमयेद्यमसादनम् ॥
026a	न त्वयं निन्दितं कर्म कुर्यात्पापं कथञ्चन ।
026c	न च धर्मादपक्रामदेच्युतः पुरुषोत्तमः ॥
027a	`यथा वाराणसी दग्धा साश्वा सरथकुञ्जरा ।
027c	सानुबन्धस्तु कृष्णेन काशीनामृषभो हतः ॥
028a	तथा नागपुरं दग्ध्वा शङ्खचक्रगदाधरः ।
028c	स्वयं कालेश्वरो भूत्वा नाशयिष्यति कौरवान् ॥
029a	पारिजातहरं ह्येनमेकं यदुसुखावहम् ।
029c	नाभ्यवर्तत संरब्धो वृत्रहा वसुभिः सह ॥
030a	प्राप्य निर्मोचने पाशान्षट्सहस्रांस्तरस्विनः ।
030c	हृतास्ते वासुदेवेन ह्युपसङ्क्रम्य कौरवान् ॥
031a	द्वारमासाद्य सौभस्य विधूय गदया गिरिम् ।
031c	द्युमत्सेनः सहामात्यः कृष्णेन विनिपातितः ॥
032a	शेषवत्त्वात्कुरूणां तु धर्मापेक्षी तथाऽच्युतः ।
032c	क्षमते पुण्डरीकाक्षः शक्तः सन्पापकर्मणाम् ॥
033a	एते हि यदि गोविन्दमिच्छन्ति सह राजभिः ।
033c	अद्यैवातिथयः सर्वे भविष्यन्ति यमस्य ते ॥
034a	यथा वायोस्तृणाग्राणि वशं यान्ति बलीयसः ।
034c	तथा चक्रभृतः सर्वे वशमेष्यन्ति कौरवाः ॥
035  	वैशम्पायन उवाच ।'
035a	विदुरेणैवमुक्ते तु केशवो वाक्यमब्रवीत् ।
035c	धृतराष्ट्रमभिप्रेक्ष्य सुहृदां श्रृण्वतां मिथः ॥
036a	राजन्नेते यदि क्रुद्धा मां निगृह्णीयुरोजसा ।
036c	एते वा मामहं वैनाननुजानीहि पार्थिव ॥
037a	एतान्हि सर्वान्संरब्धान्नियन्तुमहमुत्सहे ।
037c	न त्वहं निन्दितं कर्म कुर्यां पापं कथञ्चन ॥
038a	पाण्डवार्थे हि लुभ्यन्तः स्वार्थान्हास्यन्ति ते सुताः ।
038c	एते चेदेवमिच्छन्ति कृतकार्यो युधिष्ठिरः ॥
039a	अद्यैव ह्यहमेनांश्च ये चैनाननु भारत ।
039c	निगृह्य राजन्पार्थेभ्यो दद्यां किं दुष्कृतं भवेत् ॥
040a	`एष मे निश्चयो राजन्यद्येषोऽस्य विनिश्चयः ।
040c	नर्दन्तु सहिताः शङ्खाः पणवानकनिस्वनैः ॥
041a	अनायासेन पार्थानां पर्वतां च शिवं महत् ।
041c	निगृह्य राजन्पार्थेभ्यो दद्यां चेत्सुकृतं भवेत् ॥'
042a	इदं तु न प्रवर्तेयं निन्दितं कर्म भारत ।
042c	सन्निधौ ते महाराज क्रोधजं पापबुद्धिजम् ॥
043a	एष दुर्योधनो राजन्यथेच्छति तथाऽस्तु तत् ।
043c	अहं तु सर्वांस्तनयाननुजानामि ते नृप ॥
044a	एतच्छ्रुत्वा तु विदुरं धृतराष्ट्रोऽभ्यभाषत ।
044c	क्षिप्रमानय तं पापं राज्यलुब्धं सुयोधनम् ॥
045a	सहमित्रं सहामात्यं ससोदर्यं सहानुगम् । 
045c	शक्नुयां यदि पन्थानमवतारयितुं पुनः ॥
046a	ततो दुर्योधनं क्षत्ता पुनः प्रावेशयत्मभाम् ।
046c	अकामं भ्रातृभिः सार्धं राजभिः परिवारितम् ॥
047a	अथ दुरोयधनं राजा धृतराष्ट्रोऽभ्यभाषत ।
047c	कर्णदुःशासनाभ्यां च राजभिश्चापि संवृतम् ॥
048a	नृशंस पापभूयिष्ठ क्षुद्रकर्मसहायवान् ।
048c	पापैः सहायैः संहत्य पापं कर्म चिकीर्षसि ॥
049a	अशक्यमयशस्यं च सद्भिश्चापि विगर्हितम् ।
049c	यथा त्वादृशको मूढो व्यवस्येत्कुलपांसनः ॥
050a	त्वमिमं पुण्डरीकाक्षमप्रधृष्यं दुरासदम् ।
050c	पापैः सहायैः संहत्य निग्रहीतुं किलेच्छसि ॥
051a	यो न शक्यो बलात्कर्तुं देवैरपि सवासवैः ।
051c	तं त्वं प्रार्थयसे मन्द बालश्चन्द्रमसं यथा ॥
052a	देवैर्मनुष्यैर्गन्धर्वैरसुरैरुरगैश्च यः ।
052c	न सोढुं समरे शक्यस्तं न बुध्यसि केशवम् ॥
053a	दुर्ग्राह्यः पाणिना वायुर्दुस्पर्शः पाणिना शशी ।
053c	दुर्धरा पृथिवी मूर्ध्ना दुर्ग्राह्यः केशवो बलात् ॥
054a	इत्युक्ते धृतराष्ट्रेण क्षत्ताऽपि विदुरोऽब्रवीत् ।
054c	दुर्योधनमभिप्रेक्ष्य धार्तराष्ट्रममर्षणम् ॥
055a	दुर्योधन निबोधेदं वचनं मम सांप्रतम् ।
055c	सौभद्वारे वानरेन्द्रो द्विविदो नाम नामतः ।
055e 	शिलावर्षेण महता छादयामास केशवम् ॥
056a	ग्रहीतुकामो विक्रम्य सर्वयत्नेन माधवम् ।
056c	ग्रहीतुं नाशकच्चैनं तं त्वं प्रार्थयसे बलात् ॥
057a	प्राग्ज्योतिषगतं शौरिं नरकः सह दानवैः ।
057c	ग्रहीतुं नाशकत्तत्र तं त्वं प्रार्थयसे बलात् ॥
058a	अनेकयुगवर्षायुर्निहत्य नरकं मृधे ।
058c	नीत्वा कन्यासहस्राणि उपयेमे यथाविधि ॥
059a	निर्मोचने षट्सहस्राः पाशैर्बद्ध्वा महासुराः ।
059c	ग्रहीतुं नाशकंश्चैनं तं त्वं प्रार्थयसे बलात् ॥
060a	अनेन हि हता बाल्ये पूतना शिशुना तदा ।
060c	गोवर्धनो धारितश्च गवार्थे भरतर्षभ ॥
061a	अरिष्टो धेनुकश्चैव चाणूरश्च महाबलः ।
061c	अश्वराजश्च निहतः कंसश्चारिष्टमाचरन् ॥
062a	जरासन्धश्च वक्रश्च शिशुपालश्च वीर्यवान् ।
062c	बाणाश्च निहतः सङ्ख्ये राजानश्च निषूदिताः ॥
063a	वरुणो निर्जितो राजा पावकश्चामितौजसा ।
063c	पारिजातं च हरता जितः साक्षाच्छचीपतिः ॥
064a	एकार्णवे च स्वपता निहतौ मधुकैटभौ ।
064c	जन्मान्तरमुपागम्य हयग्रीवस्तथा हतः ॥
065a	अयं कर्ता न क्रियते कारणं चापि पौरुषे ।
065c	यद्यदिच्छेदयं शौरिस्तत्तत्कुर्यादयत्नतः ॥
066a	तं न बुध्यसि गोविन्द घोरविक्रममच्युतम् ।
066c	आशीविषमिव क्रूद्धं तेजोराशिमनिन्दितम् ॥
067a	प्रधर्षयन्महाबाहुं कृष्णमक्लिष्टकारिणम् ।
067c	पतङ्गोऽग्निमिवासाद्य सामात्यो नभविष्यसि ॥ ॥



5-130-9 वैरोचनिं बलिम् ॥ 5-130-18 कर्म दूतनिग्रहाख्यम् ॥ 5-130-38 पाण्डवार्थे पाण्डवधने ॥ 5-130-42 इदं तु कर्म कर्तुमिति शेषः ॥ 5-130-49 निर्मोचने नगरविशेषे ॥
