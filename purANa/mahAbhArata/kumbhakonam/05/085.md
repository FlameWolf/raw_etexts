अध्यायः 085

दूतैः श्रीकृष्णागमनं ज्ञातवतो धृतराष्ट्रस्याज्ञया दुर्योधनेन पथि तदाराधनाय तत्रतत्र सभानिर्मापणम् ॥ 1 ॥ श्रीकृष्णेन तदनवलोकनेनैव गमनम् ॥ 2 ॥
KK05-06-085-001	वैशम्पायन उवाच 
KK05-06-085-001a	तदा दूतैः समाज्ञाय आयान्तं मधुसूदनम् ।
KK05-06-085-001c	धृतराष्ट्रोऽब्रवीद्भीष्ममर्चयित्वा महाभुजम् ॥
KK05-06-085-002a	द्रोणं च सञ्जयं चैव विदुरं च महामतिम् ।
KK05-06-085-002c	दुर्योधनं सहामात्यं हृष्टरोमाऽब्रवीदिदम् ॥
KK05-06-085-003a	अद्भुतं महदाश्चर्यं श्रूयते कुरुनन्दन ।
KK05-06-085-003c	स्त्रियो बालाश्च वृद्धाश्च कथयन्ति गृहेगृहे ॥
KK05-06-085-004a	सत्कृत्याचक्षते चान्ये तथैवान्ये समागताः ।
KK05-06-085-004c	पृथग्वादाश्च वर्तन्ते चत्वरेषु सभासु च ॥
KK05-06-085-005a	उपायास्यति दाशार्हः पाण्डवार्थे पराक्रमी ।
KK05-06-085-005c	स नो मान्यश्च पूज्यश्च सर्वथा मधुसूदनः ॥
KK05-06-085-006a	तस्मिन्हि यात्रा लोकस्य भूतानामीश्वरोऽहि सः ।
KK05-06-085-006c	तस्मिन्धृतिश्च वीर्यं च प्रज्ञा चौजश्च माधवे ॥
KK05-06-085-007a	स मान्यतां नरश्रेष्ठः स हि धर्मः सनातनः ।
KK05-06-085-007c	पूजितो हि सुखाय स्यादसुखः स्यादपूजितः ॥
KK05-06-085-008a	स चेत्तुष्यति दाशार्ह उपचरैररिन्दमः ।
KK05-06-085-008c	कृष्णात्सर्वानभिप्रायान्प्राप्स्यामः सर्वराजसु ॥
KK05-06-085-009a	तस्य पूजार्थमद्यैव संविधस्त्व परन्तप ।
KK05-06-085-009c	सभाः पथि विधीयन्तां सर्वकामसमन्विताः ॥
KK05-06-085-010a	यथा प्रीतिर्महाबाहो त्वयि जायेत तस्य वै ।
KK05-06-085-010c	तथा कुरुष्व गान्धारे कथं वा भीष्म मन्यसे ॥
KK05-06-085-011	वैशम्पायन उवाच 
KK05-06-085-011a	ततो भीष्मादयः सर्वे धृतराष्ट्रं जनाधिपम् ।
KK05-06-085-011c	ऊचुःक परममित्येवं पूजयन्तोऽस्य तद्वचः ॥
KK05-06-085-012a	तेषामनुमतं ज्ञात्वा राजा दुर्योधनस्तदा ।
KK05-06-085-012c	सभावास्तूनि रम्याणि प्रदेष्टुमुपचक्रमे ॥
KK05-06-085-013a	ततो देशेषु देशेषु रमणीयेषु भागशः ।
KK05-06-085-013c	सर्वरत्नसमाकीर्णाः सभाश्चक्रुरनेकशः ॥
KK05-06-085-014a	आसनानि विचित्राणि युतानि विविधैर्गुणैः ।
KK05-06-085-014c	स्त्रियो गन्धानलङ्कानारान्सूक्ष्माणि वसनानि च ॥
KK05-06-085-015a	गुणवन्त्यन्नपानानि भोज्यानि विविधानि च ।
KK05-06-085-015c	माल्यानि च सुगन्धीनि तानि राजा ददौ ततः ॥
KK05-06-085-016a	विशेषतश्च वासार्थं सभां ग्रामे वृकस्थले ।
KK05-06-085-016c	विदधे कौरवो राजा बहुरत्नां मनोरमाम् ॥
KK05-06-085-017a	एतद्विधाय वै सर्वं देवार्हमतिमानुषम् ।
KK05-06-085-017c	आचख्यौ धृतराष्ट्राय राजा दुर्योधनस्तदा ॥
KK05-06-085-018a	ताः सभाः केशवः सर्वा रत्नानि विविधानि च ।
KK05-06-085-018c	असमीक्ष्यैव दाशार्ह उपायात्कुरुसद्म तत् ॥ ॥

इति श्रीमन्महाभारते उद्योगपर्वणि भगवद्यानपर्वणि पञ्चाशीतितमोऽध्यायः ॥

5-85-8 अभिप्रायान् मनोरथान् ॥
