अध्यायः 081

श्रीकृष्णेन द्यूतसभायां स्वानुभूतदुःसहदुःखमभिनिवेद्य रुदन्तीं द्रौपदीं प्रति सुयोधनादिनिधनप्रतिज्ञानपूर्वकं समाश्वासनम् ॥ 1 ॥
KK05-06-081-001	वैशम्पायान उवाच 
KK05-06-081-001a	राज्ञस्तु वचनं श्रुत्वा धर्मार्थसहितं हितम् ।
KK05-06-081-001c	कृष्णा दाशार्हमासीनमब्रवीच्छोककर्शिता ॥
KK05-06-081-002a	सुता द्रुपदराजस्य स्वसितायतमूर्धजा ।
KK05-06-081-002c	सम्पूज्य सहदेवं च सात्यकिं च महारथम् ॥
KK05-06-081-003a	भीमसेनं च संशान्तं दृष्ट्वा परमदुर्मनाः ।
KK05-06-081-003c	अश्रुपूर्णेक्षणा वाक्यमुवाचेदं मनस्विनी ॥
KK05-06-081-004a	विदितं ते महाबाहो धर्मज्ञ मधुसूदन ।
KK05-06-081-004c	यथा निकृतिमास्थाय भ्रंशिताः पाण्डवाः सुखात् ॥
KK05-06-081-005a	धृतराष्ट्रस्य पुत्रेण सामात्येन जनार्दन ।
KK05-06-081-005c	यथा च सञ्जयो राज्ञा मन्त्रं रहसि श्रावितः ॥
KK05-06-081-006a	युधिष्ठिरस्य दाशार्ह तच्चापि विदितं तव ।
KK05-06-081-006c	यथोक्तः सञ्जयश्चैव तच्च सर्वं श्रुतं त्वया ॥
KK05-06-081-007a	पञ्च नस्तात दीयन्तां ग्रामा इति महाद्युते ।
KK05-06-081-007c	अविस्थलं वृकस्थलं माकन्दीं वारणावतम् ॥
KK05-06-081-008a	अवसानं महाबाहो कञ्चिदेकं च पञ्चमम् ।
KK05-06-081-008c	इति दुर्योधनो वाच्यः सुहृदश्चास्य केशव ॥
KK05-06-081-009a	न चापि ह्यकरोद्वाक्यं श्रुत्वा कृष्ण सुयोधनः ।
KK05-06-081-009c	युधिष्ठिरस्य दाशार्ह श्रीमतः सन्धिमिच्छतः ॥
KK05-06-081-010a	अप्रदानेन राज्यस्य यदि कृष्ण सुयोधनः ।
KK05-06-081-010c	सन्धिमिच्छेन्न कर्तव्यं तत्र गत्वा कथञ्चन ॥
KK05-06-081-011a	शक्ष्यन्ति हि महाबाहो पाण्डवाः सृञ्जयैः सह ।
KK05-06-081-011c	धार्तराष्ट्रबलं घोरं क्रुद्धं प्रतिसमासितुम् ॥
KK05-06-081-012a	न हि साम्ना न दानेन शक्योऽर्थस्तेषु कश्चन ।
KK05-06-081-012c	तस्मात्तेषु न कर्तव्या कृपा ते मधुसूदन ॥
KK05-06-081-013a	साम्ना दानेन वा कृष्ण ये न शाम्यन्ति शत्रवः ।
KK05-06-081-013c	योक्तव्यस्तेषु दण्डः स्याज्जीवितं परिरक्षता ॥
KK05-06-081-014a	तस्मात्तेषु महादण्डः क्षेप्तव्यः क्षिप्रमच्युत ।
KK05-06-081-014c	त्वया चैव महाबाहो पाण्डवैः सह सृञ्जयैः ॥
KK05-06-081-015a	एतत्समर्थं पार्थानां तव चैव यशस्करम् ।
KK05-06-081-015c	क्रियमाणं भवेत्कृष्ण क्षत्रस्य च सुखावहम् ॥
KK05-06-081-016a	क्षत्रियेण हि हन्तव्यः क्षत्रियो लोभमास्थितः ।
KK05-06-081-016c	अक्षत्रियो वा दाशार्ह स्वधर्ममनुतिष्ठता ॥
KK05-06-081-017a	अन्यत्र ब्राह्मणात्तात सर्वपापेष्ववस्थितात् ।
KK05-06-081-017c	गुरुर्हि सर्ववर्णानां ब्राह्मणः प्रसृताग्रभुक् ॥
KK05-06-081-018a	यथाऽवध्ये वध्यमाने भवेद्दोषो जनार्दन ।
KK05-06-081-018c	स वध्यस्यावधे दृष्ट इति धर्मविदो विदुः ॥
KK05-06-081-019a	यथा त्वां न स्पृशेदेष दोषः कृष्ण तथा कुरु ।
KK05-06-081-019c	पाण्डवैः सह दाशार्हैः सृञ्जयैश्च ससैनिकैः ॥
KK05-06-081-020a	पुनरुक्तं च वक्ष्यामि विश्रम्भेण जनार्दन ।
KK05-06-081-020c	का तु सीमन्तिनी मादृक् पृथिव्यामस्ति केशव ॥
KK05-06-081-021a	सुता द्रुपदराजस्य वेदिमध्यात्समुत्थिता ।
KK05-06-081-021c	धृष्टद्युम्नस्य भगिनी तव कृष्ण प्रिया सखी ॥
KK05-06-081-022a	आजमीढकुलं प्राप्ता स्नुषा पाण्डोर्महात्मनः ।
KK05-06-081-022c	महिषी पाण्डुपुत्राणां पञ्चेन्द्रसमवर्चसाम् ॥
KK05-06-081-023a	सुता मे पञ्चभिर्वीरैः पञ्च जाता महारथाः ।
KK05-06-081-023c	अभिमन्युर्यथा कृष्ण तथा ते तव धर्मतः ॥
KK05-06-081-024a	साऽहं केशग्रहं प्राप्ता परिक्लिष्टा सभां गता ।
KK05-06-081-024c	पश्यतां पाण्डुपुत्राणां त्वयि जीवति केशव ॥
KK05-06-081-025a	जीवस्तु पाण्डुपुत्रेषु पञ्चालेष्वथ वृष्णिषु ।
KK05-06-081-025c	दासीभूताऽस्मि पापानां सभामध्ये व्यवस्थिता ॥
KK05-06-081-026a	निरमर्षेष्वचेष्टेषु प्रेक्ष्यमाणेषु पाण्डुषु ।
KK05-06-081-026c	पाहि मामिति गोविन्द मनसा चिन्तितोसि मे ॥
KK05-06-081-027a	यत्र मां भगवान्राजा श्वशुरो वाक्यमब्रवीत् ।
KK05-06-081-027c	वरं वृणीष्व पाञ्चालि वरार्हाऽसि मता मम ॥
KK05-06-081-028a	अदासाः पाण्डवाः सन्तु सरथाः सायुधा इति ।
KK05-06-081-028c	मयोक्ते यत्र निर्मुक्ता वनवासाय केशव ॥
KK05-06-081-029a	एवंविधानां दुःखानामभिज्ञोऽसि जनार्दन ।
KK05-06-081-029c	त्रायस्व पुण्डरीकाक्ष सभर्तृज्ञातिबान्धवान् ॥
KK05-06-081-030a	नन्वहं कृष्ण भीष्मस्य धृतराष्ट्रस्य चोभयोः ।
KK05-06-081-030c	श्नुषा भवामि धर्मेण साऽहं दासीकृता बलात् ॥
KK05-06-081-031a	धिक्पार्थस्य धनुष्मत्तां भीमसेनस्य धिग्बलम् ।
KK05-06-081-031c	यत्र दुर्योधनः कृष्ण मुहूर्तमपि जीवति ॥
KK05-06-081-032a	यदि तेऽहमनुग्राह्या यदि तेऽस्ति कृपा मयि ।
KK05-06-081-032c	धार्तराष्ट्रेषु वै कोपः सर्वः कृष्ण विधीयताम् ॥
KK05-06-081-033	वैशम्पायन उवाच 
KK05-06-081-033a	इत्युक्त्वा मृदुसंहारं वृजिनाग्रं सुदर्शनम् ।
KK05-06-081-033c	सुनीलमसितापाङ्गी सर्वगन्धादिवासितम् ॥
KK05-06-081-034a	सर्वलक्षणसम्पन्नं महाभुजगवर्चसम् ।
KK05-06-081-034c	केशपक्षं वरारोहा गृह्य वामेन पाणिना ॥
KK05-06-081-035a	पद्माक्षी पुण्डरीकाक्षमुपेत्य गजगामिनी ।
KK05-06-081-035c	अश्रुपूर्णेक्षणा कृष्णा कृष्णं वचनमब्रवीत् ॥
KK05-06-081-036a	अयं ते पुण्डरीकाक्ष दुःशासनकरोद्धृतः ।
KK05-06-081-036c	स्मर्तव्यः सर्वकार्येषु परेषां सन्धिमिच्छताम् ॥
KK05-06-081-037a	यदि भीमार्जुनौ कृष्ण कृपणौ सन्धिकामुकौ ।
KK05-06-081-037c	पिता मे योत्स्यते वृद्धः सह पुत्रैर्महारथैः ॥
KK05-06-081-038a	पञ्च चैव महावीर्याः पुत्रा मे मधुसूदन ।
KK05-06-081-038c	अभिमन्युं पुरस्कृत्य योत्स्यन्ते कुरुभिः सह ॥
KK05-06-081-039a	दुःशासनभुजं श्यामं सञ्छिन्नं पांसुकुण्ठितम् ।
KK05-06-081-039c	यद्यहं तु न पश्यामि का शान्तिर्हृदयस्य मे ॥
KK05-06-081-040a	त्रयोदश हि वर्षाणि प्रतीक्षन्त्या गतानि मे ।
KK05-06-081-040c	विधाय हृदये मन्युं प्रदीप्तमिव पावकम् ॥
KK05-06-081-041a	विदीर्यते मे हृदयं भीमवाक्शल्यपीडितम् ।
KK05-06-081-041c	योऽयमद्य महाबाहुर्धर्ममेवानुपश्यति ॥
KK05-06-081-042a	इत्युक्त्वा बाष्परुद्धेन कण्ठेनायतलोचना ।
KK05-06-081-042c	रुरोद कृष्णा सोत्कम्पं सस्वरं बाष्पगद्गदम् ॥
KK05-06-081-043a	स्तनौ पीनायतश्रोणी सहितावभिवर्षती ।
KK05-06-081-043c	द्रवीभूतमिवात्युष्णं मुञ्चन्ती वारि नेत्रजम् ॥
KK05-06-081-044a	तामुवाच महाबाहुः केशवः परिसान्त्वयन् ।
KK05-06-081-044c	अचिराद्द्रक्ष्यसे कृष्णे रुदतीर्भरतस्त्रियः ॥
KK05-06-081-045a	एवं ता भीरु रोस्त्यन्ति निहतज्ञातिबान्धवाः ।
KK05-06-081-045c	हतमित्रा हतबला येषां क्रुद्धाऽसि भामिनी ॥
KK05-06-081-046a	अहं च तत्करिष्यामि भीमार्जुनयमैः सह ।
KK05-06-081-046c	युधिष्ठिरनियोगेन दैवाच्च विधिनिर्मितात् ॥
KK05-06-081-047a	धार्तराष्ट्राः कालपक्वा न चेच्छृण्वन्ति मे वचः ।
KK05-06-081-047c	शेष्यन्ते निहता भूमौ श्वसृगालादनीकृताः ॥
KK05-06-081-048a	चलेद्धि हिमवाञ्शैलो मेदिनी शतधा भवेत् ।
KK05-06-081-048c	द्यौः पतेच्च सनक्षत्रा न मे मोघं वचो भवेत् ॥
KK05-06-081-049a	`शुष्येत्तोयनिधिः कृष्णे न मे मोघं वचो भवेत् ।
KK05-06-081-049c	'सत्यं ते प्रतिजानामि कृष्णे बाष्पो निगृह्यताम् ।
KK05-06-081-049e	हतामित्राञ्श्रिया युक्तानचिदाद्द्रक्ष्यसे पतीन् ॥ ॥

इति श्रीमन्महाभारते उद्योगपर्वणि भगवद्यानपर्वणि एकाशीतितमोऽध्यायः ॥

5-81-11 प्रतिसमासितुं प्रतिपक्षतया स्थातुम् ॥ 5-81-15 समर्थं युक्तम् ॥ 5-81-17 प्रसृतं प्रदत्तं च तदग्रं च तस्य भोक्ता प्रसृताग्रभुक् ॥ 5-81-33 मृदुसंहारं वेणीरूपेण समाहृतमपि मृदुम् । वृजिनाग्रं कुटिलाग्रं केशवत्सूक्ष्माग्रं वा । वृजिनः कुटिलेऽन्यवदिति विश्वः । सुदर्शनं रमणीयम् ॥ 5-81-45 रोत्स्यन्ति रोदिष्यन्ति ॥
