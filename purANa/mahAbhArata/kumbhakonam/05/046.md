अध्यायः 046

सनत्सुजातेन धृतराष्ट्रम् प्रति तत्वोपदेशः ॥ 1 ॥
KK05-04-046-001	सनत्सुजात उवाच 
KK05-04-046-001a	यत्तच्छुक्रं महज्ज्योतिर्दीप्यमानं महद्यशः ।
KK05-04-046-001c	तद्वै देवा उपासते तस्मात्सूर्यो विराजते ।
KK05-04-046-001e	योगिनस्तं प्रपश्यन्ति भगवन्तं सनातनम् ॥
KK05-04-046-002a	शुक्राद्ब्रह्म प्रभवति ब्रह्म शुक्रेण वर्धते ।
KK05-04-046-002c	तच्छुकं ज्योतिषां मध्येऽतप्तं तपति तापनम् ।
KK05-04-046-002e	योगिनस्तं प्रपश्यन्ति भगवन्तं सनातनम् ॥
KK05-04-046-003a	आपोऽथाद्भ्यः सलिलस्य मध्ये उभौ देवौ शिश्रियातेऽन्तरिक्षे ।
KK05-04-046-003c	अतन्द्रितः सवितुर्विवस्वानुभौ बिभर्ति पृथिवीं दिवं च ॥
KK05-04-046-004ac	योगिनस्तं प्रपश्यन्ति भगवन्तं सनातनम् ॥
KK05-04-046-005a	उभौ च देवौ पृथिवीं दिवं च दिशः शुक्रो भुवनं बिभर्ति ।
KK05-04-046-005c	तस्माद्दिशः सरितश्च स्रवन्ति तस्मात्समुद्रा विहिता महान्ताः ॥
KK05-04-046-005e	योगिनस्तं प्रपश्यन्ति भगवन्तं सनातनम् ॥
KK05-04-046-006a	चक्रे रथस्य तिष्ठन्तोऽध्रुवस्याव्ययकर्मणः ।
KK05-04-046-006c	केतुमन्तं वहन्त्यश्वास्तं दिव्यमजरं दिवि ।
KK05-04-046-006e	योगिनस्तं प्रपश्यन्ति भगवन्तं सनातनम् ॥
KK05-04-046-006a	न सादृश्ये तिष्ठति रूपमस्य न चक्षुषा पश्यति कश्चिदेनम् ।
KK05-04-046-006c	मनीषयाथो मनसा हृदा च य एनं विदुरमृतास्ते भवन्ति ॥
KK05-04-046-006e	योगिनस्तं प्रपश्यन्ति भगवन्तं सनातनम् ॥
KK05-04-046-007a	द्वादशपूगां सरितं पिबन्तो देवरक्षिताम् ।
KK05-04-046-007c	मध्वीक्षन्तश्च ते तस्याः सञ्चरन्तीह घोराम् ।
KK05-04-046-007e	योगिनस्तं प्रपश्यन्ति भगवन्तं सनातनम् ॥
KK05-04-046-008a	तदर्धमासं पिबति सञ्चितं भ्रमरो मधु ।
KK05-04-046-008c	ईशानः सर्वभूतेषु हविर्भूतमकल्पयत् ।
KK05-04-046-008e	योगिनस्तं प्रपश्यन्ति भगवन्तं सनातनम् ॥
KK05-04-046-009a	हिरण्यपर्णमश्वत्थमभिपद्य ह्यपक्षकाः ।
KK05-04-046-009c	ते तत्र पक्षिणो भूत्वा प्रपतन्ति यथादिशम् ।
KK05-04-046-009e	योगिनस्तं प्रपश्यन्ति भगवन्तं सनातनम् ॥
KK05-04-046-010a	पूर्णात्पूर्णान्युद्धरन्ति पूर्णात्पूर्णानि चक्रिरे ।
KK05-04-046-010c	हरन्ति पूर्णात्पूर्णानि पूर्णमेवावशिष्यते ।
KK05-04-046-010e	योगिनस्तं प्रपश्यन्ति भगवन्तं सनातनम् ॥
KK05-04-046-011a	तस्माद्वै वायुरायातस्तस्मिंश्च प्रयतः सदा ।
KK05-04-046-011c	तस्मादग्निश्च सोमश्च तस्मिंश्च प्राण आततः ॥
KK05-04-046-012a	सर्वमेव ततो विद्यात्तत्तद्वक्तुं न शक्नुमः ।
KK05-04-046-012c	योगिनस्तं प्रपश्यन्ति भगवन्तं सनातनम् ॥
KK05-04-046-013a	अपानं गिरपि प्राणः प्राणं गिरति चन्द्रमाः ।
KK05-04-046-013c	आदित्यो गिरते चन्द्रमादित्यं गिरते परः ।
KK05-04-046-013e	योगिनस्तं प्रपश्यन्ति भगवन्तं सनातनम् ॥
KK05-04-046-014a	एकं पादं नोत्क्षिपति सलिलाद्धंस उच्चरन् ।
KK05-04-046-014c	तं चेत्सन्ततमूर्ध्वाय न मृत्युर्नामृतं भवेत् ।
KK05-04-046-014e	योगिनस्तं प्रपश्यन्ति भगवन्तं सनातनम् ॥
KK05-04-046-015a	अङ्गुष्ठमात्रः पुरुषोऽन्तरात्मा लिङ्गस्य योगेन स याति नित्यम् ।
KK05-04-046-015c	तमीशमीड्यमनुकल्पमाद्यं पश्यन्ति मूढा न विराजमानम् ॥
KK05-04-046-015e	योगिनस्तं प्रपश्यन्ति भगवन्तं सनातनम् ॥
KK05-04-046-016a	असाधना वापि ससाधना वा समानमेतद्दृश्यते मानुषेषु ।
KK05-04-046-016c	समानमेतदमृतस्येतरस्य मुक्तास्तत्र मध्व उत्सं समापुः ॥
KK05-04-046-016e	योगिनस्तं प्रपश्यन्ति भगवन्तं सनातनम् ॥
KK05-04-046-017a	उभौ लोकौ विद्यया व्याप्य याति तदा हुतं चाहुतमग्निहोत्रम् ।
KK05-04-046-017c	मा ते ब्राह्मी लघुतामादधीत प्रज्ञानं स्यान्नाम धीरा लभन्ते ॥
KK05-04-046-017e	योगिनस्तं प्रपश्यन्ति भगवन्तं सनातनम् ॥
KK05-04-046-018a	एवंरूपो महात्मा स पावकं पुरुषो गिरन् ।
KK05-04-046-018c	यो वै तं पुरुषं वेद तस्येहार्थो न रिष्यते ।
KK05-04-046-018e	योगिनस्तं प्रपश्यन्ति भगवन्तं सनातनम् ॥
KK05-04-046-019a	यः सहस्रं सहस्राणां पक्षान्सन्तत्य सम्पतेत् ।
KK05-04-046-019c	मध्यमे मध्य आगच्छेदपिचेत्स्यान्मनोजवः ।
KK05-04-046-019e	योगिनस्तं प्रपश्यन्ति भगवन्तं सनातनम् ॥
KK05-04-046-020a	न दर्शने तिष्ठति रूपमस्य पश्यन्ति चैनं सुविशुद्धसत्वाः ।
KK05-04-046-020c	हितो मनीषी मनसा न तप्यते ये प्रव्रजेयुरमृतास्ते भवन्ति ॥
KK05-04-046-020e	योगिनस्तं प्रपश्यन्ति भगवन्तं सनातनम् ॥
KK05-04-046-021a	गूहन्ति सर्पा इव गह्वराणि स्वशिक्षया स्वेन वृत्तेन मर्त्याः ।
KK05-04-046-021c	तेषु प्रमुह्यन्ति जना विमूढा यथाध्वानं मोहयन्ते भयाय ॥
KK05-04-046-021e	योगिनस्तं प्रपश्यन्ति भगवन्तं सनातनम् ॥
KK05-04-046-022a	नाहं सदाऽसत्कृतः स्यां न मृत्युर्न चामृत्युरमृतं मे कुतः स्यात् ।
KK05-04-046-022c	सत्यानृते सत्यसमानबन्धे सतश्च योनिरसतश्चैक एव ॥
KK05-04-046-022e	योगिनस्तं प्रपश्यन्ति भगवन्तं सनातनम् ॥
KK05-04-046-023a	न साधुना नोत असाधुना वाऽसमानमेतद्दृश्यते मानुषेषु ।
KK05-04-046-023c	समानमेतदमृतस्य विद्यादेवं युक्तो मधु तद्वै परीप्सेत् ॥
KK05-04-046-023e	योगिनस्तं प्रपश्यन्ति भगवन्तं सनातनम् ॥
KK05-04-046-024a	नास्यातिवादा हृदयं तापयन्ति नानधीतं नाहुतमग्निहोत्रम् ।
KK05-04-046-024c	मनो ब्राह्मी लघुतामादधीत प्रज्ञां चास्मै नाम धीरा लभन्ते ॥
KK05-04-046-024e	योगिनस्तं प्रपश्यन्ति भगवन्तं सनातनम् ॥
KK05-04-046-025a	एवं यः सर्वभूतेषु आत्मानमनुपश्यति ।
KK05-04-046-025c	अन्यत्रान्यत्र युक्तेषु किं स शोचेत्ततः परम् ।
KK05-04-046-026a	यथोदपाने महति सर्वतः सम्प्लुतोदके ।
KK05-04-046-026c	एवं सर्वेषु वेदेषु आत्मानमनुजानतः ॥
KK05-04-046-027a	अङ्गुष्ठमात्रः पुरुषो महात्मा न दृश्यतेऽसौ हृदि सन्निविष्टः ।
KK05-04-046-027c	अजश्चरो दिवारात्रमतन्द्रितश्च स तं मत्वा कविरास्ते प्रसन्नः ॥
KK05-04-046-028a	अहमेव स्मृतो माता पिता पुत्रोऽस्म्यहं पुनः ।
KK05-04-046-028c	आत्माहमपि सर्वस्य यच्च नास्ति यदस्ति च ॥
KK05-04-046-029a	पितामहोऽस्मि स्थविरः पिता पुत्रश्च भारत ।
KK05-04-046-029c	ममैव यूयमात्मस्था न मे यूयं न वो ह्यहम् ॥
KK05-04-046-030a	आत्मैव स्थानं मम जन्म चात्मा ओतप्रोतोऽहमजरप्रतिष्ठः ।
KK05-04-046-030c	अजश्चरो दिवारात्रमतन्द्रितोऽहं मां विज्ञाय कविरास्ते प्रसन्नः ॥
KK05-04-046-031a	अणोरणीयान्सुमनाः सर्वभूतेषु जाग्रति ।
KK05-04-046-031c	पितरं सर्वभूतेषु पुष्करे निहितं विदुः ॥ ॥

इति श्रीमन्महाभारते उद्यगपर्वणि सनत्सुजातपर्वणि षट्चत्वारिंशोऽध्यायः ॥ ॥ समाप्तमिदं सनत्सुजातपर्व ॥
