अध्यायः 134

कुन्त्या विदुलोपाख्यानकथनम् ॥ 1 ॥
001a	विदुलोवाच ।
001a	अथैतस्यामवस्थायां पौरुषं हातुमिच्छसि ।
001c	निहीनसेवितं मार्गं गमिष्यस्यचिरादिव ॥
002a	यो हि तेजो यथाशक्ति न कर्शयति विक्रमात् ।
002c	क्षत्रियो जीविताकाङ्क्षी स्तेन इत्येव तं विदुः ॥
003a	अर्थवन्त्युपपन्नानि वाक्यानि गुणवन्ति च ।
003c	नैव संप्राप्नुवन्ति त्वां मुमूर्षुमिव भेषजम् ॥
004a	सन्ति वै सिन्धुराजस्य सन्तुष्टा न तथा जनाः ।
004c	दौर्बल्यादासते मूढा व्यसनौघपतीक्षिणः ॥
005a	सहायोपचितिं कृत्वा व्यवसाय्य ततस्ततः ।
005c	अनुदुष्येयुरपरे पश्यन्तस्तव पौरुषम् ॥
006a	तैः कृत्वा सह संघातं गिरिदुर्गालयं चर ।
006c	काले व्यसनमाकाङ्क्षन्नैवायमजरामरः ॥
007a	सञ्जयो नामतश्च त्वं न च पश्यामि तत्त्वयि ।
007c	अन्वर्थनामा भव मे पुत्र मा व्यर्थनामकः ॥
008a	सम्यग्दृष्टिर्महाप्राज्ञो बालं त्वां ब्राह्मणोऽब्रवीत् ।
008c	अयं प्राप्य महत्कृच्छ्रं पुनर्वृद्धिं गमिष्यति ॥
009a	तस्य स्मरन्ती वचनमाशंसे विजयं तव ।
009c	तस्मात्तात ब्रवीमि त्वां वक्ष्यामि च पुनःपुनः ॥
010a	यस्य ह्यर्थाभिनिर्वृत्तौ भवन्त्याप्यायिताः परे ।
010c	तस्यार्थसिद्धिर्नियता नयेष्वर्थानुसारिणः ॥
011a	समृद्धिरसमृद्धिर्वा पूर्वेषां मम सञ्जय ।
011c	एवं विद्वान्युद्धमना भव मा प्रत्युपाहरः ॥
012a	नातः पापीयसीं कांचिदवस्थां शम्बरोऽब्रवीत् ।
012c	यत्र नैवाद्य न प्रातर्भोजनं प्रतिदृश्यते ॥
013a	पतिपुत्रवधादेतत्परमं दुःखमब्रवीत् ।
013c	दारिद्र्यमिति यत्प्रोक्तं पर्यायमरणं हि तत् ॥
014a	अहं महाकुले जाता ह्रदाद्ध्रदमिवागता ।
014c	ईश्वरी सर्वकल्याणी भर्त्रा परमपूजिता ॥
015a	महार्हमाल्याभरणां सुमृष्टाम्बरवाससम् ।
015c	पुरा हृष्टः सुहृद्वर्गो मामपश्यत्सुहृद्गताम् ॥
016a	यदा मां चैव भार्यां च द्रष्टासि भृशदुर्बलाम् ।
016c	न तदा जीवितेनार्थो भविता तव सञ्जय ॥
017a	दासकर्मकरान्भृत्यानाचार्यर्त्विक्पुरोहितान् ।
017c	अवृत्त्याऽस्मान्प्रजहतो दृष्ट्वा किं जीवितेन ते ॥
018a	यदि कृत्यं न पश्यामि तवाद्याहं यथा पुरा ।
018c	श्लाघनीयं यशस्यं च का शान्तिर्हृदयस्य मे ॥
019a	नेति चेद्ब्राह्मणं ब्रूयां दीर्येत हृदयं मम ।
019c	न ह्ययं न च मे भर्ता नेति ब्राह्मणमुक्तवान् ॥
020a	वयमाश्रयणीयाः स्म न श्रोतारः परस्य च ।
020c	अन्यमासाद्य जीवन्ती परित्यक्ष्यामि जीवितम् ॥
021a	अपारे भव नः पारमप्लवे भव नः प्लवः ।
021c	कुरुष्व स्थानमस्थाने मृतान्सञ्जीवयस्व नः ॥
022a	सर्वे ते शत्रवः शक्या न चेज्जीवितुमर्हसि ।
022c	अथ चेदीदृशीं वृत्तिं क्लीबामभ्युपपद्यसे ॥
023a	निर्विण्णात्मा हतमना मुञ्चैतां पापजीविकाम् ।
023c	एकशत्रुवधेनैव शूरो गच्छति विश्रुतिम् ॥
024a	इन्द्रो वृत्रवधेनैव महेन्द्रः समपद्यत ।
0240c	माहेन्द्रं च ग्रहं लेभे लोकानां चेश्वरोऽभवत् ॥
025a	नाम विश्राव्य वै सङ्ख्ये शत्रूनाहूय दंशितान् ।
025c	सेनाग्रं चापि विद्राव्य हत्वा वा पुरुषं वरम् ॥
026a	यदैव लभते वीरः सुयुद्धेन महद्यशः ।
026c	तदैव प्रव्यथन्तेऽस्य शत्रवो विनमन्ति च ॥
027a	त्यक्त्वात्मानं रणे दक्षं शूरं कापुरुषा जनाः ।
027c	अवशास्तर्पयन्ति स्म सर्वकामसमृद्धिभिः ॥
028a	राज्यं चाप्युग्रविभ्रंशं संशयो जीवितस्य वा ।
028c	न लब्धस्य हि शत्रोर्वै शेषं कुर्वन्ति साधवः ॥
029a	स्वर्गद्वारोपमं राज्यमथवाप्यमृतोपमम् ।
029c	रुद्धमेकायनं मत्वा पतोल्मुक इवारिषु ॥
030a	जहि शत्रून्रणे राजन्स्वधर्मनुपालय ।
030c	मा त्वा दृशं सुकृपणं शत्रूणां भयवर्धनम् ॥
031a	अस्मदीयैश्च शोचद्भिर्नदद्भिश्च परैर्वृतम् ।
031c	अपि त्वां नानुपश्येयं दीनाद्दीनमिवास्थितम् ॥
032a	हृष्य सौवीरकन्याभिः श्लाघस्वार्थैर्यथा पुरा ।
032c	मा च सैन्धवकन्यानामवसन्नो वशं गमः ॥
033a	युवा रूपेण संपन्नो विद्ययाभिजनेन च ।
033c	यत्त्वादृशो विकुर्वीत यशस्वी लोकविश्रुतः ॥
034a	अधुर्यवच्च वोढव्ये मन्ये मरणमेव तत् ।
034c	यदि त्वामनुपश्यामि परस्य प्रियवादिनम् ॥
035a	पृष्ठतोऽनुव्रजन्तं वा का शान्तिर्हृदयस्य मे ।
035c	नास्मिञ्जातु कुले जातो गच्छेद्योन्यस्य पृष्ठतः ।
036a	न त्वं परस्यानुचरस्तात जीवितुमर्हसि ।
036c	अहं हि क्षत्रहृदयं वेद यत्परिशाश्वतम् ॥
037a	पूर्वैः पूर्वतरैः प्रोक्तं परैः परतरैरपि ।
037c	शाश्वतं चाव्ययं चैव प्रजापतिविनिर्मितम् ॥
038a	यो वै कश्चिदिहाजातः क्षत्रियः क्षत्रधर्मवित् ।
038c	भयाद्वृत्तिसमीक्षो वा न नमेदिह कस्यचित् ॥
039a	उद्यच्छेदेव न नमेदुद्यमो ह्येव पौरुषम् ।
039c	अप्यपर्वणि भज्येत न नमेतेह कस्यचित् ॥
040a	मातङ्गो मत्त इव च परीयात्स महामनाः ।
040c	ब्राह्मणेभ्यो नमेन्नित्यं धर्मायैव च सञ्जय ॥
041a	नियच्छन्नितरान्वर्णान्विनिघ्नन्सर्वदुष्कृतः ।
041c	ससहायोऽसहायो वा यावज्जीवं तथा भवेत् ॥ ॥

इति श्रीमन्महाभारते उद्योगपर्वणि भगवद्यानपर्वणि चतुस्त्रिंशदधिकशततमोऽध्यायः ।

5-134-11 पूर्वेषां मम च युद्धे समृद्धिरसमृद्धिर्वाऽवश्यंभाविनीत्येव विद्वान् युद्धमना भव लाभालाभौ समौ कृत्वा युध्यस्त्वेति भावः । माप्रत्युपाहरः प्रत्युपहारं युद्धोपसंहारं माकार्षीरित्यर्थः ॥ 5-134-18 कृत्यं कर्तव्यं पराक्रमम् ॥ 5-134-20 श्रोतारः पराज्ञायाः ॥ 5-134-22 शक्याः जेतुमिति शेषः ॥ 5-134-23 निर्विण्णात्मा विरक्तचित्तः । यतो हतमना नष्टसङ्कल्पः । विश्रुतिं ख्यातिम् ॥ 5-134-24 ग्रहं सोमपात्रम् । प्रग्रहमिति पाठे नियमनं नियन्तृत्वमित्यर्थः ॥ 5-134-27 कापुरुषाः जनाः रणे आत्मानं देहं त्यक्त्वा रणे दक्षं शूरं समृद्धिभिस्तर्पयन्तिस्मेति संबन्धः ॥ 5-134-28 उग्रविभ्रंशं महाप्रपातम् । जीवितस्य संशयो मरणम् । लब्धस्य जितस्य । शेषं पुनः स्वल्पेन विभवेनावस्थापनम् ॥ 5-134-29 रुद्धं ग्रस्तं मत्वा एकायनं स्वर्गराज्ययोर्मध्ये एकं मार्गं पत गच्छ ॥ 5-134-30 शत्रूणां भयवर्धनं भयच्छेदनम् । अनुग्रत्वात् सुकृपणं दीनं त्वा त्वां मा दृशं माद्राक्षम् ॥ 5-134-32 हृष्य हर्षं प्राप्नुहि । सौवीरकन्याभिः स्वदारैः । माचेति । सैन्धवकन्यानां शत्रुदेशजकन्यानाम् ॥ 5-134-33 विकुर्वीत अपसरणं कुर्वीत ॥ 5-134-34 अधुर्यवत् अदान्तवृषभवत् । तत् विकारकरणम् ॥ 5-134-36 वेद वेद्मि । परिशाश्वतं सर्वथैवैकरूपम् । अक्षीणमित्यर्थः ॥ 5-134-37 अव्ययं अपक्षयहीनं क्षत्रहृदयं प्रोक्तमिति पूर्वेण संबन्धः ॥ 5-134-38 आजातः सम्यग्जातः कुले जात इत्यर्थः । य आजातः स भयात्कस्यचिन्न नमेत् । वृत्तिसमीक्षो वृत्तिं समीक्षमाणो वा न नमेत् ॥ 5-134-40 परीयात् पर्यटनं कुर्यात् ॥ 5-134-41 दुष्कृतः पापिष्टान् ॥
