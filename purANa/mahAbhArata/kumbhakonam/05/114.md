अध्यायः 114

गालवानुगतेन गरुडेन ययातिंगत्वा गालववृत्तान्तकथनपूर्वकं धनयाचनम् ॥ 1 ॥
KK-05-06-114-001  	नारद उवाच ।
KK-05-06-114-001a	अथाह गालवं दीनं सुपर्णः पततां वरः ।
KK-05-06-114-001c	निर्मितं वह्निना भूमौ वायुना शोधितं तथा ।
KK-05-06-114-002e	यस्माद्धिरण्मयं सर्वं हिरण्यं तेन चोच्यते ॥
KK-05-06-114-002a	धत्ते धारयते चेदमतस्मात्कारणाद्धनम् ।
KK-05-06-114-002c	तदेतत्रिषु लोकेषु धनं तिष्ठति शाश्वतम् ॥
KK-05-06-114-003a	नित्यं प्रोष्ठपदाभ्यां च शुक्रे धनपतौ तथा ।
KK-05-06-114-003c	मनुष्येभ्यः समादत्ते शुक्रश्चित्तार्जितं धनम् ॥
KK-05-06-114-004a	अजैकपादहिर्बुध्न्यौ रक्ष्येते धनदेन च ।
KK-05-06-114-004c	एवं न शक्यते लब्धुमलब्धव्यं द्विजर्षभ ।
KK-05-06-114-004e	ऋते च धनमश्वानां नावाप्तिर्विद्यते तव ॥
KK-05-06-114-005a	स त्वं याचात्र राजानं कञ्चिद्राजर्षिवंशजम् ।
KK-05-06-114-005c	अपीड्य राजा पौरान्हि यो नौ कुर्यात्कृतार्थिनौ ॥
KK-05-06-114-006a	अस्ति सोमान्ववाये मे जातः कश्चिन्नृपः सखा ।
KK-05-06-114-006c	अभिगच्छावहे तं वै तस्यास्ति विभवो भुवि ॥
KK-05-06-114-007a	ययातिर्नाम राजर्षिर्नोहुषः सत्यविक्रमः ।
KK-05-06-114-007c	स दास्यति मया चोक्तो भवता चार्थितः स्वयम् ॥
KK-05-06-114-008a	विभवश्चास्य सुमहानासीद्धनपतेरिव ।
KK-05-06-114-008c	एवं गुरुधनं विद्वन्दानेनैव विशोधय ॥
KK-05-06-114-009a	तथा तौ कथयन्तौ च चिन्तयन्तौ च यत्क्षमम् ।
KK-05-06-114-009c	प्रतिष्ठाने नरपतिं ययातिं प्रत्युपस्थितौ ॥
KK-05-06-114-010a	प्रतिगृह्य च सत्कारैरर्घ्यपाद्यादिकं वरम् ।
KK-05-06-114-010c	पृष्टश्चागमने हेतुमुवाच विनतासुतः ॥
KK-05-06-114-011a	अयं मे नाहुष सखा गालवस्तपसो निधिः ।
KK-05-06-114-011c	विश्वामित्रस्य शिष्योऽभूद्वर्षाण्ययुतशो नृप ॥
KK-05-06-114-012a	सोऽयं तेनाभ्यनुज्ञात उपकारेप्सया द्विजः ।
KK-05-06-114-012c	तमाह भगवान्किं ते ददानि गुरुदक्षिणाम् ॥
KK-05-06-114-013a	असकृत्तेन चोक्तेन किञ्चिदागतमन्युना ।
KK-05-06-114-013c	अयमुक्तः प्रयच्छेति जानता विभवं लघु ॥
KK-05-06-114-014a	एकतःश्यामकर्णानां शुभ्राणां शुद्धजन्मनाम् ।
KK-05-06-114-014c	अष्टौ शतानि मे देहि हयानां चन्द्रवर्चसाम् ॥
KK-05-06-114-015a	गुर्वर्थो दीयतामेव यदि गालव मन्यसे ।
KK-05-06-114-015c	इत्येवमाह सक्रोधो विश्वामित्रस्तपोधनः ॥
KK-05-06-114-016a	सोऽयं शोकेन महता तप्यमानो द्विजर्षभः ।
KK-05-06-114-016c	अशक्तः प्रतिकर्तुं तद्भवन्तं शरणं गतः ॥
KK-05-06-114-017a	प्रतिगृह्य नरव्याघ्र त्वत्तो भिक्षां गतव्यथः ।
KK-05-06-114-017c	कृत्वाऽऽपवर्गं गुरवे चरिष्यति महत्तपः ॥
KK-05-06-114-018a	तपसः संविभागेन भवन्तमपि योक्ष्यते ।
KK-05-06-114-018c	स्वेन राजर्षितपसा पूर्णं त्वां पूरयिष्यति ॥
KK-05-06-114-019a	यावन्ति रोमाणि हये भवन्तीह नरेश्वर ।
KK-05-06-114-019c	तावन्तो वाजिनो लोकान्प्राप्नुवन्ति महीपते ॥
KK-05-06-114-020a	पात्रं प्रतिग्रहस्यायं दातुं पात्रं तथा भवान् ।
KK-05-06-114-020c	शङ्खे क्षीरमिवासक्तं भवत्वेतत्तथोपमम् ॥ ॥

इति श्रीमन्महाभारते उद्योगपर्वणि भगवद्यानपर्वणि चतुर्दशाधिकशततमोऽध्यायः ॥

5-114-1 हिर्वह्निः वह्निशब्दघटकवर्णलोपादिना हिशब्दस्य निष्पन्नत्वात् । एवं रमणीयशब्दनिष्पन्नरणशब्दवाच्यो वायुः क्रमेण ताभ्यां जातत्वाच्छोधितत्वाच्च हिरण्यमित्युच्यते । यस्माच्च सर्वं जगत् हिरण्मयं हिरण्यप्रधानकं तेन च हिरण्यमित्युच्यत इत्यर्थः । हिरण्यस्य हितत्वाद्रमणीयत्वाच्च जगत्पतिप्राधान्यम् ॥ 5-114-2 धत्ते पुष्णाति । धारयते जीवयति ॥ 5-114-3 प्रोष्टपदाभ्याम् । तस्मिन्नक्षत्रद्वये शुक्रे शुक्रवासरे तद्योगे सति धनपतौ कुबेरस्य वृद्ध्यर्थम् ॥ 5-114-5 याच याचस्व ॥ 5-114-8 विशोधय परिहर ॥
