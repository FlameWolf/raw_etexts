अध्यायः 105

सुमुखाय आयुर्दानश्रवणकुपितेन गरुडेन इन्द्रोपेन्द्रावभ्येत्य दर्पेक्तिः ॥ 1 ॥ उपेन्द्रेण तार्क्ष्यदर्पविमोक्षणाय तदंसे स्वदक्षबाहुविक्षेपे तद्वहनाक्षमेण तेन तत्क्षमापनम् ॥ 2 ॥ कण्वेन सुयोधनंप्रति गरुडनिदर्शनप्रदर्शनपूर्वकं गर्वपरिहारेण पाण्डवैः सह शमविधानम् ॥ 3 ॥ दुर्योधनेन ऊरुताडनपूर्वकं कण्वोपहासे तेन तं प्रति तव ऊरावेव मृत्युर्भविष्यतीति शापदानम् ॥ 4 ॥
001  	कण्व उवाच ।
001a	गरुडस्तत्र शुश्राव यथावृत्तं महाबलः ।
001c	आयुःप्रदानं शक्रेण कृतं नागस्य भारत ॥
002a	पक्षवातेन महता रुद्ध्वा त्रिभुवनं खगः ।
002c	सुपर्णः परमक्रुद्धो वासवं समुपाद्रवत् ॥
003  	गरुड उवाच ।
003a	भगवन्किमवज्ञानाद्वृत्तिः प्रतिहता मम ।
003c	कामकारवरं दत्त्वा पुनश्चलितवानसि ॥
004a	निसर्गात्सर्वभूतानां सर्वभूतेश्वरेण मे ।
004c	आहारो विहितो धात्रा किमर्थं वार्यते त्वया ॥
005a	वृतश्चैष महानागः स्थापितः समयश्च मे ।
005c	अनेन च मया देव भर्तव्यः प्रसवो महान् ॥
006a	एतस्मिंस्तु तथाभूते नान्यं हिंसितुमुत्सहे ।
006c	क्रीडसे कामकारेण देवराज यथेच्छकम् ॥
007a	सोऽहं प्राणान्विमोक्ष्यामि तथा परिजनो मम ।
007c	ये च भृत्या मम गृहे प्रीतिमान्भव वासव ॥
008a	`कण्व उवाच ।
008a	श्रुत्वा सुपर्णवचनं सुमुखो दुर्मुखस्तदा ।
008c	त्यक्त्वा रूपं विवर्णस्तु सर्परूपधरोऽभवत् ।
008e 	गत्वा विष्णुसमीपं तु पादपीठं समाश्लिषत् ॥
009  	इन्द्र उवाच ।
009a	न मत्कृतं वैनतेय न मां क्रोद्धुं त्वमर्हसि ।
009c	दत्ताभयः स सुमुखो विष्णुना प्रभविष्णुना ।
009e 	श्रुत्वा पुरन्दरेणोक्तमुवाच विनतासुतः ॥'
010a	एतच्चैवाहमर्हामि भूयश्च बलवृत्रहन् ।
010c	त्रैलोक्यस्येश्वरो योऽहं परभृत्यत्वमागतः ॥
011a	त्वयि तिष्ठति देवेश न विष्णुः कारणं मम ।
011c	त्रैलोक्यराजराज्यं हि त्वयि वासव शाश्वतम् ॥
012a	ममापि दक्षस्य सुता जननी कश्यपः पिता ।
012c	अहमतप्युत्सहे लोकान्समन्ताद्वोढुमोजसा ॥
013a	असह्यं सर्वभूतानां ममापि विपुलं बलम् ।
013c	मयाऽपि सुमहत्कर्म कृतं दैतेयविग्रहे ॥
014a	श्रुतश्रीः श्रुतसेनश्च विवस्वान्रोचनामुखः ।
014c	प्रस्रुतः कालकाक्षश्च मयाऽपि दितिजा हताः ॥
015a	यत्तु ध्वजस्थानगतो यत्नात्परिचराम्यहम् ।
015c	वहामि चैवानुजं ते तेन मामवमन्यसे ॥
016a	कोऽन्यो भारसहो ह्यस्ति कोऽन्योस्ति बलवत्तरः ।
016c	मया योऽहं विशिष्टः सन्वहामीमं सबान्धवं ॥
017a	अवज्ञाय तु यत्तेऽहं भोजनाद्व्यपरोपितः ।
017c	तेन मे गौरवं नष्टं त्वत्तश्चास्माच्च वासव ॥
018a	अदित्यां य इमे जाता बलविक्रमशालिनः ।
018c	त्वमेषां किल सर्वेषां बलेन बलवत्तरः ॥
019a	सोऽहं पक्षैकदेशेन वहामि त्वां गतक्लमः ।
019c	विमृश त्वं शनैस्तात कोऽन्वत्र बलवानिति ॥
020  	कण्व उवाच ।
020a	स तस्य वचनं श्रुत्वा खगस्योदर्कदारुणम् ।
020c	अक्षोभ्यं क्षोभयंस्तार्क्ष्यमुवाच रथचक्रभृत् ॥
021a	गरुत्मन्मन्यसेत्मानं बलवन्तं सुदुर्बलम् ।
021c	अलमस्मत्समक्षं ते स्तोतुमात्मानमण्डज ॥
022a	त्रैलोक्यमपि मे कृत्स्नमशक्तं देहधारणे ।
022c	अहमेवात्मनात्मानं वहामि त्वां च धारये ॥
023a	`न त्वं वहसि मां दोर्भ्यां मोघं तव विकत्थनम् ।
023c	'इमं तावन्ममैकं त्वं बाहुं सव्येतरं वह ।
023e 	यद्येनं धारयस्येकं सफलं ते विकत्थितम् ॥
024a	इत्युक्त्वा भगवांस्तस्य स्कन्धे बाहुं समासजत् ।
024c	`आरोपितं समुद्वोढुं भारं तं नाशकद्बलात् ।'
024c	निपपात स भारार्तो विह्वलो नष्टचेतनः ॥
025a	यावान्हि भारः कृत्स्नायाः पृथिव्याः पर्वतैः सह ।
025c	एकस्या देहशाखायास्तावद्भारममन्यत ॥
026a	न त्वेनं पीडयामास बलेन बलवत्तरः ।
026c	ततो हि जीवितं तस्य न व्यनीनशदच्युतः ॥
027a	व्यात्तास्यः स्रस्तकायश्च विचेता विह्वलः खगः ।
027c	मुमोच पत्राणि तदा गुरुभारप्रपीडितः ॥
028a	स विष्णुं शिरसा पक्षी प्रणम्य विनतासुतः ।
028c	विचेता विह्वलो दीनः किञ्चिद्वचनमब्रवीत् ॥
029a	भगवँल्लोकसारस्य सदृशेन वपुष्मता ।
029c	भुजेन स्वैरमुक्तेन निष्पिष्टोऽस्मि महीतले ॥
030a	क्षन्तुमर्हसि मे देव विह्वलस्याल्पचेतसः ।
030c	बलदाहविदग्धस्य पक्षिणो ध्वजवासिनः ॥
031a	न हि ज्ञातं बलं देव मया ते परमं विभो ।
031c	तेन मन्याम्यहं वीर्यमात्मनो न समं परैः ॥
032  	कण्व उवाच ।
032a	ततश्चक्रे स भगवान्प्रसादं वै गरुत्मतः ।
032c	मैवं भूय इति स्नेहात्तदा चैनमुवाच ह ॥
033a	पादाङ्गुष्ठेन चिक्षेप सुमुखं गरुडोरसि ।
033c	ततः प्रभृति राजेन्द्र सहसर्पेण वर्तते ॥
034a	एवं विष्णुबलाक्रान्तो गर्वनाशमुपागतः ।
034c	गरुडो बलवान्राजन्वैनतेयो महायशाः ॥
035  	कण्व उवाच ।
035a	तथा त्वमपि गान्धारे यावत्पाण्डुसुतान्रणे ।
035c	नासादयसि तान्वीरांस्तावज्जीवसि पुत्रक ॥
036a	भीमः प्रहरतां श्रेष्ठो वायुपुत्रो महाबलः ।
036c	धनञ्जयश्चेन्द्रसुतो न हन्यातां तु कं रणे ॥
037a	विष्णुर्वायुश्च शक्रश्च धर्मस्तौ चाश्विनावुभौ ।
037c	एते देवास्त्वया केन हेतुना वीक्षितुं क्षमाः ॥
038a	तदलं ते विरोधेन शमं गच्छ नृपात्मज ।
038c	वासुदेवेन तीर्थेन कुलं रक्षितुमर्हसि ॥
039a	प्रत्यक्षदर्शी सर्वस्य नारदोऽयं महातपाः ।
039c	माहात्म्यस्य तदा विष्णोः सोऽयं चक्रगदाधरः ॥
040a	वैशम्पायन उवाच ।
040a	दुर्योधनस्तु तच्छ्रुत्वा निश्वसन्भृकुटीमुखः ।
040c	राधेयमभिसंप्रेक्ष्य जहास स्वनवत्तदा ॥
041a	कदर्थीकृत्य तद्वाक्यमृषेः कण्वस्य दुर्मतिः ।
041c	ऊरुं गजकराकारं ताडयन्निदमब्रवीत् ॥
042a	यथैवेश्वरसृष्टोऽस्मि यद्भावि या च मे गतिः ।
042c	तथा महर्षे वर्तामि किं प्रलापः करिष्यति ॥
043a	`ततः कण्वोऽब्रवीत्क्रुद्धो दुर्योधनमपण्डितम् ।
043c	यस्मादूकं ताडयसि ऊरौ मृत्युर्भविष्यति ॥' ॥

इति श्रीमन्महाभारते उद्योगपर्वणि भगवद्यानपर्वणि पञ्चाधिकशततमोऽध्यायः ॥
