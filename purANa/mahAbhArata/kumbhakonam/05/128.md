अध्यायः 128

श्रीकृष्णेन दुर्योधनंप्रति सगर्हणं पाण्डवेषु तत्कृतापनयानुस्मारणम् ॥ 1 ॥ दुर्योधनस्य पाण्डवैरसन्धाने कौरवैर्बन्धनपूर्वकं पाण्डवेभ्यः स्वसमर्पणप्रतिपादकदुश्शासनवचनश्रवणजकोपात् सभातो निर्गमनम् ॥ 2 ॥ कृष्णेन धृतराष्ट्रंप्रति कुलस्यार्थे दुर्योधनपरित्यागाविधानम् ॥ 3 ॥ तथा सदृष्टान्तप्रदर्शनं दुर्योधनस्य बन्धनपूर्वकं पाण्डवेभ्यः समर्पणविधानम् ॥ 4 ॥
KK-05-06-128-001  	वैशम्पायन उवाच ॥
KK-05-06-128-001a	ततः प्रहस्य दाशार्हः क्रोधपर्याकुलेक्षणः ।
KK-05-06-128-001c	दुर्योधनमिदं वाक्यमब्रवीत्कुरुसंसदि ॥
KK-05-06-128-002a	लप्स्यसे वीरशयनं काममेतदवाप्स्यसि ।
KK-05-06-128-002c	स्थिरो भव सहामात्यो विमर्दो भविता महान् ॥
KK-05-06-128-003a	यच्चैतन्मन्यसे मूढ न मे कश्चिद्व्यतिक्रमः ।
KK-05-06-128-003c	पाण्डवेष्विति तत्सर्वं निबोध त्वं नराधिप ॥
KK-05-06-128-004a	श्रियां संतप्यमानेन पाण्डवानां महात्मनाम् ।
KK-05-06-128-004c	त्वया दुर्मन्त्रितं द्यूतं सौबलेन च भारत ॥
KK-05-06-128-005a	कथं च ज्ञातयस्तात श्रेयांसः साधुसंमताः ।
KK-05-06-128-005c	तथाऽन्याय्यमुपस्थातुं जिह्मेनाजिह्मचारिणः ॥
KK-05-06-128-006a	अक्षद्यूतं महाप्रज्ञ सतां मतिविनाशनम् ।
KK-05-06-128-006c	असतां तत्र जायन्ते भेदाश्च व्यसनानि च ॥
KK-05-06-128-007a	तदिदं व्यसनं घोरं त्वया द्यूतमुखं कृतम् ।
KK-05-06-128-007c	असमीक्ष्य सदाचारान्सार्धं पापानुबन्धनैः ॥
KK-05-06-128-008a	कश्चान्यो भ्रातृभार्यां वै विप्रकर्तृं तथार्हति ।
KK-05-06-128-008c	आनीय च सभां व्यक्तं यथोक्ता द्रौपदी त्वया ॥
KK-05-06-128-009a	कुलीना शीलसंपन्ना प्राणेभ्योऽपि गरीयसी ।
KK-05-06-128-009c	महिषी पाण्डुपुत्राणां तथा विनिकृता त्वया ॥
KK-05-06-128-010a	जानन्ति कुरवः सर्वे यथोक्ताः कुरुसंसदि ।
KK-05-06-128-010c	दुःशासनेन कौन्तेयाः प्रव्रजन्तः परन्तपाः ॥
KK-05-06-128-011a	सम्यग्वृत्तेष्वलुब्धेषु सततं धर्मचारिषु ।
KK-05-06-128-011c	स्वेषु बन्धुषु कः साधुश्चरेदेवमसांप्रतम् ॥
KK-05-06-128-012a	नृशंसानामनार्याणां तथा परुषभाषणम् ।
KK-05-06-128-012c	कर्णदुःशासनाभ्यां च त्वया च बहुशः कृतम् ॥
KK-05-06-128-013a	सह मात्रा प्रदग्धुं तान्बालकान्वारणावते ।
KK-05-06-128-013c	आस्थितः परमो यत्नो न समृद्धश्च तत्तव ॥
KK-05-06-128-014a	ऊषुश्च सुचिरं कालं प्रच्छन्नाः पाण्डवास्तदा ।
KK-05-06-128-014c	मात्रा सहैकचक्रायां ब्राह्मणस्य निवेशने ॥
KK-05-06-128-015a	विषेण सर्पबन्धैश्च यतिताः पाण्डवास्त्वया ।
KK-05-06-128-015c	सर्वोपायैर्विनाशाय न समृद्धं च तत्तव ॥
KK-05-06-128-016a	एवंबुद्धिः पाण्डवेषु मिथ्यावृत्तिः सदा भवान् ।
KK-05-06-128-016c	कथं ते नापराधोऽस्ति पाण्डवेषु महात्मसु ॥
KK-05-06-128-017a	`एवंवृत्तः कथं राज्ये स्थातुमर्हसि पापकृत् ।
KK-05-06-128-017c	स राज्याच्च सुखाच्चैव हास्यसे कुलपांसन ॥
KK-05-06-128-018a	यच्चैभ्यो याचमानेभ्यः पित्र्यमंशं न दित्सति ।
KK-05-06-128-018c	तच्च पाप प्रदाताऽसि भ्रष्टैश्वर्यो निपातितः ॥
KK-05-06-128-019a	कृत्वा बहून्यकार्याणि पाण्डवेषु नृशंसवत् ।
KK-05-06-128-019c	मिथ्यावृत्तिरनार्यः सन्नद्य विप्रतिपद्यसे ॥
KK-05-06-128-020c	मातापितृभ्यां भीष्मेण द्रोणेन विदुरेण च ।
KK-05-06-128-020c	शाम्येति मुहुरुक्तोसि न च शाम्यसि पार्थिव ॥
KK-05-06-128-021a	शमे हि सुमहाँल्लाभस्तव पार्थस्य चोभयोः ।
KK-05-06-128-021c	न च रोचयसे राजन्किमन्यद्बुद्धिलाघवात् ॥
KK-05-06-128-022a	न शर्म प्राप्स्यसे राजन्नुत्क्रम्य सुहृदां वचः ।
KK-05-06-128-022c	अधर्म्यमयशस्यं च क्रियते पार्थिव त्वया ॥
KK-05-06-128-023  	वैशम्पायन उवाच ।
KK-05-06-128-023a	एवं ब्रुवति दाशार्हे दुर्योधनममर्षणम् ।
KK-05-06-128-023c	दुःशासन इदं वाक्यमब्रवीत्करुसंसदि ॥
KK-05-06-128-024a	न चेत्सन्धास्यसे राजन्स्वेन कामेन पाण्डवैः ।
KK-05-06-128-024c	बद्ध्वा किल त्वां दास्यन्ति कुन्तीपुत्राय कौरवाः ॥
KK-05-06-128-025a	वैकर्तनं त्वां च मां च त्रीनेतान्मनुजर्षभ ।
KK-05-06-128-025c	पाण्डवेभ्यः प्रदास्यन्ति भीष्मो द्रोणः पिता च ते ॥
KK-05-06-128-026a	भ्रातुरेतद्वचः श्रुत्वा धार्तराष्ट्रः सुयोधनः ।
KK-05-06-128-026c	क्रुद्धः प्रातिष्ठतोत्थाय महानाग इव श्वसन् ॥
KK-05-06-128-027a	विदुरं च सोमदत्तं च महाराजं च बाह्लिकम् ।
KK-05-06-128-027c	कृपं च सोमदत्तं च भीष्मं द्रोणं जनार्दनम् ॥
KK-05-06-128-028a	सर्वानेताननादृत्य दुर्मतिर्निरपत्रपः ।
KK-05-06-128-028c	अशिष्टवदमर्यादो मानी मान्यावमानिता ॥
KK-05-06-128-029a	तं प्रस्थितमभिप्रेक्ष्य भ्रातरो मनुजर्षभम् ।
KK-05-06-128-029c	अनुजग्मुः सहामात्या राजानश्चापि सर्वशः ॥
KK-05-06-128-030a	सभायामुत्थितं क्रुद्धं प्रस्थितं भ्रातृभिः सह ।
KK-05-06-128-030c	दुर्योधनमभिप्रेक्ष्य भीष्मः शान्तनवोऽब्रवीत् ॥
KK-05-06-128-031a	धर्मार्थावभिसन्त्यज्य संरम्भं योऽनुमन्यते ।
KK-05-06-128-031c	हसन्ति व्यसने तस्य दुर्हृदो नचिरादिव ॥
KK-05-06-128-032a	दुरात्मा राजपुत्रोऽयं धार्तराष्ट्रोऽनुपायवित् ।
KK-05-06-128-032c	मिथ्याभिमानी राज्यस्य क्रोधलोभवशानुगः ॥
KK-05-06-128-033a	कालपक्वमिदं मन्ये सर्वं क्षत्रं जनार्दन ।
KK-05-06-128-033c	सर्वे ह्यनुसृता मोहात्पार्थिवाः सह मन्त्रिभिः ॥
KK-05-06-128-034a	भीष्मस्याथ वचः श्रुत्वा दाशार्हः पुष्करेक्षणः ।
KK-05-06-128-034c	भीष्मद्रोणमुखान्सर्वानभ्यभाषत वीर्यवान् ॥
KK-05-06-128-035a	सर्वेषां कुरुवृद्धानां महानयमतिक्रमः ।
KK-05-06-128-035c	प्रसह्य मन्दमैश्वर्ये न नियच्छन्ति यन्नृपम् ॥
KK-05-06-128-036a	तत्र कार्यमहं मन्ये कालप्राप्तमरिन्दमाः ।
KK-05-06-128-036c	क्रियमाणे भवेच्छ्रेयस्तत्सर्वं श्रृणुतानघाः ॥
KK-05-06-128-037a	प्रत्यक्षमेतद्भवतां यद्वक्ष्यामि हितं वचः ।
KK-05-06-128-037c	भवतामानुकूल्येन यदि रोचेत भारताः ॥
KK-05-06-128-038a	पुत्रो वै भोजराजस्य दुराचारो ह्यनात्मवान् ।
KK-05-06-128-038c	जीवतः पितुरैश्वर्यं हृत्वा मृत्युवशं गतः ॥
KK-05-06-128-039a	उग्रसेनसुतः कंसः परित्यक्तः स बान्धवैः ।
KK-05-06-128-039c	ज्ञातीनां हितकामेन मया शस्तो महामृधे ॥
KK-05-06-128-040a	आहुकः पुनरस्माभिर्ज्ञातिभिश्चापि सत्कृतः ।
KK-05-06-128-040c	उग्रसेनः कृतो राजा भोजराजन्यवर्धनः ॥
KK-05-06-128-041a	कंसमेकं परित्यज्य कुलार्थे सर्वयादवाः ।
KK-05-06-128-041c	संभूय सुखमेधन्ते भारतान्धकवृष्णयः ॥
KK-05-06-128-042a	अपि चाप्यवदद्राजन्परमेष्ठी प्रजापतिः ।
KK-05-06-128-042c	व्यूढे देवासुरे युद्धेऽभ्युद्यतेष्वायुधेषु च ॥
KK-05-06-128-043a	द्वैधीभूतेषु लोकेषु विनश्यत्सु च भारत ।
KK-05-06-128-043c	अब्रवीत्तु तदा देवो भगवाँल्लोकभावनः ॥
KK-05-06-128-044a	पराभविष्यन्त्यसुरा दैतेया दानवैः सह ।
KK-05-06-128-044c	आदित्या वसवो रुद्रा भविष्यन्ति दिवौसकः ॥
KK-05-06-128-045a	देवासुरमनुष्याश्च गन्धर्वोरगराक्षसाः ।
KK-05-06-128-045c	अस्मिन्युद्धे सुसङ्क्रुद्धा हनिष्यन्ति परस्परम् ॥
KK-05-06-128-046a	`वर्तमानं जगत्सर्वं मुहूर्तान्न भविष्यति ।
KK-05-06-128-046c	'इति मत्वाऽब्रवीद्धर्मं परमेष्ठी प्रजापतिः ।
KK-05-06-128-046e 	वरुणाय प्रयच्छैतान्बद्ध्वा दैतेयदानवान् ॥
KK-05-06-128-047a	एवमुक्तस्ततो धर्मो नियोगात्परमेष्ठिनः ।
KK-05-06-128-047c	वरुणाय ददौ सर्वान्बद्ध्वा दैतेयदानवान् ॥
KK-05-06-128-048a	तान्बद्ध्वा धर्मपाशैश्च स्वैश्च पाशैर्जलेश्वरः ।
KK-05-06-128-048c	वरुणः सागरे यत्तो नित्यं रक्षति दानवान् ॥
KK-05-06-128-049a	तथा दुर्योधनं कर्णं शकुनिं चापि सौबलम् ।
KK-05-06-128-049a	बद्ध्वा दुःशासनं चापि पाण्डवेभ्यः प्रयच्छत ॥
KK-05-06-128-050c	त्यजेत्कुलार्थे पुरुषं ग्रामस्यार्थे कुलं त्यजेत् ।
KK-05-06-128-050c	ग्रामं जनपदस्यार्थे आत्मार्थे पृथिवीं त्यजेत् ॥
KK-05-06-128-051a	राजन्दुर्योधनं बद्ध्वा ततः संशाम्य पाण्डवैः ।
KK-05-06-128-051c	त्वत्कृते न विनश्येयुः क्षत्रियाः क्षत्रियर्षभ ॥ ॥

इति श्रीमन्महाभारते उद्योगपर्वणि भगवद्यानपर्वणि अष्टाविंशत्यधिकशततमोऽध्यायः ॥
