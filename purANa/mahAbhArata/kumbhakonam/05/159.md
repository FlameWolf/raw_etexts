अध्यायः 159

धृतराष्ट्रेण सञ्जयंप्रति कुरुपाण्डवसेनयोर्वृत्तवृत्तान्तकथनचोदना ॥ 1 ॥ सञ्जयेन धृतराष्ट्रंप्रति पुरुषस्याकर्तृत्वकथनपूर्वकं स्वेन वक्ष्यमाणबन्धुनिधनश्रवणेन शोकानधिगमोपदेशः ॥ 2 ॥
001  	जनमेजय उवाच ।
001a	तथा व्यूढेष्वनीकेषु कुरुक्षेत्रे द्विजर्षभ ।
001c	किमर्कुर्वंश्च कुरवः कालेनाभिप्रचोदिताः ॥
002 	वैशम्पायन उवाच ।
002a	तथा व्यूढेष्वनीकेषु यत्तेषु भरतर्षभ ।
002c	धृतराष्ट्रो महाराज सञ्जयं वाक्यमब्रवीत् ॥
003a	एहि सञ्जय सर्व मे आचक्ष्वानवशेषतः ।
003c	सेनानिवेशे यद्वृत्तं कुरुपाण्डवसेनयोः ॥
004a	दिष्टमेव परं मन्ये पौरुषं चाप्यनर्थकम् ।
004c	यदहं बुद्ध्यमानोऽपि युद्धदोषान्क्षयोदयान् ॥
005a	तथापि निकृतिप्रज्ञं पुत्रं दुर्द्यूतदेविनम् ।
005c	न शक्नोमि नियन्तुं वा कर्तुं वा हितमात्मनः ॥
006a	भवत्येव हि मे सूत बुद्धिर्दोषानुदर्शिनी ।
006c	दुर्योधनं समासाद्य पुनः सा परिवर्तते ॥
007a	एवं गते वै यद्भावि तद्भविष्यति सञ्जय ।
007c	क्षत्रधर्मः किल रणे तनुत्यागे हि पूजितः ॥
008  	सञ्जय उवाच ।
008a	त्वद्युक्तोऽयमनुप्रश्नो महाराज यथेच्छसि ।
008c	न तु दुर्योधने दोषमिममाधातुमर्हसि ॥
009a	शृणुष्वानवशेषेण वदतो मम पार्थिव ।
009c	य आत्मनो दुश्चरितादशुभं प्राप्नुयान्नरः ।
009e 	न स कालं न वा देवानेनसा गन्तुमर्हति ॥
010a	महाराज मनुष्येषु निन्द्यं यः सर्वमाचरेत् ।
010c	स वध्यः सर्वलोकस्य निन्दितानि समाचरन् ॥
011a	निकारा मनुजश्रेष्ठ पाण्डवैस्त्वत्प्रतीक्षया ।
011c	अनुभूताः सहामात्यैर्निकृतैरधिदेवने ॥
012a	हयानां च गजानां च राज्ञां चामिततेजसाम् ।
012c	वैशसं समरे वृत्तं यत्तन्मे शृणु सर्वशः ॥
013a	स्थिरो भूत्वा महाप्राज्ञ सर्वलोकक्षयोदयम् ।
013c	यथाभूतं महायुद्धे श्रुत्वा मा विमना भव ॥
014a	न ह्येव कर्ता पुरुषः कर्मणोः शुभपापयोः ।
014c	अस्वतन्त्रो हि पुरुषः कार्यते दारुयन्त्रवत् ॥
015a	केचिदीश्वरनिर्दिष्टाः केचिदेव यदृच्छया ।
015c	पूर्वकर्मभिरप्यन्ये त्रैधमेतत्प्रदृश्यते ।
015e 	तस्मादनर्थमापन्नः स्थिरो भूत्वा निशामय ॥ ॥

इति श्रीमन्महाभारते उद्योगपर्वणि सैन्यनिर्याणपर्वणि एकोनषष्ट्यधिकशततमोऽध्यायः ॥
 ॥ समाप्तं च सैन्यनिर्याणपर्व ॥

5-159-4 क्षयस्यैव उदयो येभ्यस्तान् क्षयोदयान् ॥ 5-159-5 निकृतिप्रज्ञं कपटविषयैव प्रज्ञा न धर्मविषया यस्य तम् ॥ 5-159-9 एनसा दोषेण देवान्कालं वा गुन्तुं उपलब्धुं नार्हति । न स कालं न वा देयं वक्तुमेतदिहार्हतीति पाठेप्ययमेवार्थः ॥ 5-159-11 निकाराः तिरस्काराः ॥
