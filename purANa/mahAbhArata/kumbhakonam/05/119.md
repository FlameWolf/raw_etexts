अध्यायः 119

गालवेन गरुडंप्रत्यश्वानां शतद्वयन्यूनताकथनम् ॥ 1 ॥ गरुडेन तस्य दुर्लभत्वकथनपूर्वकं तत्प्रतिनिधितया माधव्या एव दानकथनम् ॥ 2 ॥ विश्वामित्रेण गालवदत्तायां माधव्यां अष्टकाख्यपुत्रमुत्पाद्य तस्याः पुनर्गालवे प्रत्यर्पणम् ॥ 3 ॥ गालवेन पुनर्ययातये माधवीप्रत्यर्पणम् ॥ 4 ॥
KK-05-06-119-001  	नारद उवाच ।
KK-05-06-119-001a	गालवं वैनतेयोऽथ प्रहसन्निदमब्रवीत् ।
KK-05-06-119-001c	दिष्ट्या कृतार्थं पश्यामि भवन्तमिह वै द्विज ॥
KK-05-06-119-002a	गालवस्तु वचः श्रुत्वा वैनतेयेन भाषितम् ।
KK-05-06-119-002c	चतुर्भागावशिष्टं तदाचख्यौ कार्यमस्य हि ॥
KK-05-06-119-003a	सुपर्णस्त्वब्रवीदेनं गालवं वदतां वरः ।
KK-05-06-119-003c	प्रयत्नस्ते न कर्तव्यो नैष संपत्स्यते तव ॥
KK-05-06-119-004a	पुरा हि कान्यकुब्जे वै गाधेः सत्यवतीं सुताम् ।
KK-05-06-119-004c	भार्यार्थे वरयत्कन्यामृचीकस्तेन भाषितः ॥
KK-05-06-119-005a	एकतःश्यामकर्णानां हयानां चन्द्रवर्चसाम् ।
KK-05-06-119-005c	भगवन्दीयताकं मह्यं महस्रमिति गालव ॥
KK-05-06-119-006a	ऋचीकस्तु तथेत्युक्त्वा वरुणस्यालयं गतः ।
KK-05-06-119-006c	अश्वतीर्थे हयाँल्लब्ध्वा दत्तवान्पार्थिवाय वै ॥
KK-05-06-119-007a	इष्ट्वा ते पुण्डरीकेण दत्ता राज्ञा द्विजातिषु ।
KK-05-06-119-007c	तेभ्यो द्वे द्वे शते क्रीत्वा प्राप्ते तैः पार्थिवैस्तदा ॥
KK-05-06-119-008a	अपराण्यपि चत्वारि शतानि द्विजसत्तम ।
KK-05-06-119-008c	नीयमानानि संतारे हृतान्यासन्नितस्ततः ॥
KK-05-06-119-009a	एवं न शक्यमप्राप्यं प्राप्तुं गालव कर्हिचित् ।
KK-05-06-119-009c	इमामश्वशताभ्यां वै द्वाभ्यां तस्मै निवेदय ॥
KK-05-06-119-010a	विश्वामित्राय धर्मात्मन्षङ्भिरश्वशतैः सह ।
KK-05-06-119-010c	ततोऽसि गतसंमोहः कृतकृत्यो द्विजोत्तम ॥
KK-05-06-119-011a	गालवस्तं तथेत्युक्त्वा सुपर्णसहितस्ततः ।
KK-05-06-119-011c	आदायाश्वांश्च कन्यां च विश्वामित्रपुपागमत् ॥
KK-05-06-119-012a	अश्वानां काङ्क्षितार्थानां षडिमानि शतानि वै ।
KK-05-06-119-012c	शतद्वयेन कन्येयं भवता प्रतिगृह्यताम् ॥
KK-05-06-119-013a	अस्यां राजर्षिभिः पुत्रा जाता वै धार्मिकास्त्रयः ।
KK-05-06-119-013c	चतुर्थं जनयत्वेकं भवानपि नरोत्तमम् ॥
KK-05-06-119-014a	पूर्णान्येवं शतान्यष्टौ तुरगाणां भवन्तु ते ।
KK-05-06-119-014c	भवतो ह्यनृणो भूत्वा तपः कुर्यां यथासुखम् ॥
KK-05-06-119-015a	विश्वामित्रस्तु तं दृष्ट्वा गालवं सह पक्षिणा ।
KK-05-06-119-015c	कन्यां च तां वरारोहामिदमित्यब्रवीद्वचः ॥
KK-05-06-119-016a	किमियं पूर्वमेवेह न दत्ता मम गालव ।
KK-05-06-119-016c	पुत्रा ममैव चत्वारो भवेयुः कुलभावनाः ॥
KK-05-06-119-017a	प्रतिगृह्णामि ते कन्यामेकपुत्रफलाय वै ।
KK-05-06-119-017c	अश्वाश्चाश्रममासाद्य चरन्तु मम सर्वशः ॥
KK-05-06-119-018  	नारद उवाच ।
KK-05-06-119-018a	स तया रममाणोऽथ विश्वामित्रो महाद्युतिः ।
KK-05-06-119-018c	आत्मजं जनयामास माधवीपुत्रमष्टकम् ॥
KK-05-06-119-019a	जातमात्रं सुतं तं च विश्वामित्रो महामुनिः ।
KK-05-06-119-019c	संयोज्यार्थैस्तथा धर्मैरश्वैस्तैः समयोजयत् ॥
KK-05-06-119-020a	अथाष्टकः पुरं प्रायात्तदा सोमपुरप्रभम् ।
KK-05-06-119-020c	निर्यात्य कन्यां शिष्याय कौशिकोपि वनं ययौ ॥
KK-05-06-119-021a	गालवोपि सुपर्णेन सह निर्यात्य दक्षिणाम् ।
KK-05-06-119-021c	मनसाऽतिप्रतीतेन कन्यामिदमुवाच ह ॥
KK-05-06-119-022a	जातो दानपतिः पुत्रस्त्वया शूरस्तथाऽपरः ।
KK-05-06-119-022c	सत्यधर्मरतश्चान्यो यज्वा चापि तथाऽपरः ॥
KK-05-06-119-023a	तदागच्छ वरारोहे तारितस्ते पिता सुतैः ।
KK-05-06-119-023c	चत्वारश्चैव राजानस्तथा चाहं सुमध्यमे ॥
KK-05-06-119-024  	नारद उवाच ।
KK-05-06-119-024a	गालवस्त्वभ्यनुज्ञाय सुपर्णं पन्नगाशनम् ।
KK-05-06-119-024c	पितुर्निर्यात्य तां कन्यां प्रययौ वनमेव ह ॥ ॥

इति श्रीमन्महाभारते उद्योगपर्वणि भगवाद्यनपर्वणि एकोनविंशत्यधिकशततमोऽध्यायः ॥

5-119-8 संतारे मार्गे ॥ 5-119-18 अष्टकं तन्नामकम् ॥ 5-119-20 निर्यात्य प्रत्यर्प्य । शिष्याय गालवाय ॥
