अध्यायः 112

गरुडवेगमसहमानेन गालवेन गुरुदक्षिणानर्पणेनैव स्वप्राणविमोक्षणशङ्कया परिशोचनम् ॥ 1 ॥ गरुडेन गालवंप्रति प्रागेवाभिमतानिवेदनेन अकौशलाभिलपनपूर्वकं ॠषभाचले विश्रम्य पुनर्निवर्तनकीर्तनम् ॥ 2 ॥
KK-05-06-112-001  	गालव उवाच ।
KK-05-06-112-001a	गरुत्मन्भुजगेन्द्रारे सुपर्ण विनतात्मज ।
KK-05-06-112-001c	नय मां तार्क्ष्य पूर्वेण यत्र धर्मस्य चक्षुषी ॥
KK-05-06-112-002a	पूर्वमेतां दिशं गच्छ या पूर्वं परिकीर्तिता ।
KK-05-06-112-002c	देवतानां हि सान्निध्यमत्र कीर्तितवानसि ॥
KK-05-06-112-003a	अत्र सत्यं च धर्मश्च त्वया सम्यक्प्रकीर्तितः ।
KK-05-06-112-003c	इच्छेयं तु समागन्तुं समस्तैर्दैवतैरहम् ।
KK-05-06-112-003e	भूयश्च तान्सुरान्द्रष्टुमिच्छेयमरुणानुज ॥
KK-05-06-112-004	नारद उवाच ।
KK-05-06-112-004a	तमाह विनतासूनुरारोहस्वेति वै द्विजम् ।
KK-05-06-112-004c	आरुरोहाथ स मुनिर्गरुडं गालवस्तदा ॥
KK-05-06-112-005a	गालव उवाच ।
KK-05-06-112-005a	क्रममाणस्य ते रूपं दृश्यते पन्नगाशन ।
KK-05-06-112-005c	भास्करस्येव पूर्वाह्णे सहस्रांशोर्विवस्वतः ॥
KK-05-06-112-006a	पक्षवातप्रणुन्नानां वृक्षाणामनुगामिनाम् ।
KK-05-06-112-006c	प्रस्थितानामिव समं पश्यामीह गतिं खग ॥
KK-05-06-112-007a	ससागरवनामुर्वी सशैलवनकाननाम् ।
KK-05-06-112-007c	आकर्षन्निव चाभासि पक्षवातेन खेचर ॥
KK-05-06-112-008a	समीननागनक्रं च खमिवारोप्यते जलम् ।
KK-05-06-112-008c	वायुना चैव महता पक्षवातेन चानिशम् ॥
KK-05-06-112-009a	तुल्यरूपाननान्मत्स्यांस्तथा तिमितिमिङ्गिलान् ।
KK-05-06-112-009c	नागाश्वनरवक्रांश्च पश्याम्युन्मथितानिव ॥
KK-05-06-112-010a	महार्णवस्य च रवैः श्रोत्रे मे बधिरे कृते । ||
KK-05-06-112-010c	न श्रृणोमि न पश्यामि नात्मनो वेद्मि कारणम् ॥
KK-05-06-112-011a 	शनैः स तु भवात्यातु ब्रह्मवध्यामनुस्मरन् ।
KK-05-06-112-011c	न दृश्यते रविस्तात न दिशो न च खं खग ॥
KK-05-06-112-012a 	तम एव तु पश्यामि शरीरं ते न लक्षये ।
KK-05-06-112-012c	मणी व जात्यौ पश्यामि चक्षुषी तेऽहमण्डज ॥
KK-05-06-112-013a 	शरीरं तु न पश्यामि तव चैवात्मनश्च ह ।
KK-05-06-112-013c	पदेपदे तु पश्यामि शरीरादग्निमुत्थितम् ॥
KK-05-06-112-014a 	स मे निर्वाप्य सहसा चक्षुषी शाम्यते पुनः ।
KK-05-06-112-014c	तन्नियच्छ महावेगं गमने विनतात्मज ॥ 
KK-05-06-112-015a 	न मे प्रयोजनं किञ्चिद्गमने पन्नगाशन ।
KK-05-06-112-015c	संनिवर्त महाभाग न वेगं विषहामि ते ॥
KK-05-06-112-016a 	गुरवे संश्रुतानीह शतान्यष्टौ हि वाजिनाम् ।
KK-05-06-112-016c 	एकतःश्यामकर्णानां शुभ्राणां चन्द्रवर्चसाम् ॥
KK-05-06-112-017a 	तेषां चैवापवर्गाय मार्गं पश्यामि नाण्डज ।
KK-05-06-112-017c	ततोऽयं जीवितत्यागे दृष्टो मार्गोमयाऽऽत्मनः ॥
KK-05-06-112-018a 	नैव मेऽस्ति धनं किञ्चिन्न धनेनान्वितः सुहृत् ।
KK-05-06-112-018c	न चार्थेनापि महता शक्यमेतद्व्यपोहितुम् ॥
KK-05-06-112-019  	नारद उवाच ।
KK-05-06-112-019a 	एवं बहु च दीनं च ब्रुवाणं गालवं तदा ।
KK-05-06-112-019c	प्रत्युवाच व्रजन्नेव प्रहसन्विनतात्मजः ॥
KK-05-06-112-020a 	नातिप्रज्ञोऽसि विप्रर्षे योत्मानं त्युक्तुमिच्छसि ।
KK-05-06-112-020c	न चापि कृत्रिमः कालः कालो हि परमेश्वरः ॥
KK-05-06-112-021a 	किमहं पूर्वमेवेह भवता नाभिचोदितः ।
KK-05-06-112-021c	उपायोऽत्र महानस्ति येनैतदुपपद्यते ॥
KK-05-06-112-022a 	तदेष ऋषभो नाम पर्वतः सागरान्तिके ।
KK-05-06-112-022c	अत्र विश्रम्य भुक्त्वा च निवर्तिष्याव गालव ॥ ॥

इति श्रीमन्महाभारते उद्योगपर्वणि भगवद्यानपर्वणि द्वादशाधिकशततमोऽध्यायः ॥

5-112-12 मणी वेति इवार्थे वशब्दः ॥ 5-112-14 निर्वाप्य मन्दीकृत्य ॥ 5-112-15 संनिवर्त निवर्तस्व ॥ 5-112-20 योत्मानं संधिरार्षः । कृत्रिमः स्वेच्छासंपाद्यः । कालो मृत्युः ॥
