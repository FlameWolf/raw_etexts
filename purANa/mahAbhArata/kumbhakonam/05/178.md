अध्यायः 178

श्रीपरशुरामेण अम्बादिभिः सह कुरुक्षेत्रं गत्वा भीष्मानयनम् ॥ 1 ॥ रामेण स्वेन चोदनेपि भीष्मेण अम्बापरिग्रहानङ्गीकारे युद्धाय तस्याह्वानम् ॥ 2 ॥
KK05-10-178-001	भीष्म उवाच 
KK05-10-178-001a	एवमुक्तस्तदा रामो जहि भीष्ममिति प्रभो ।
KK05-10-178-001c	उवाच रुदतीं कन्यां चोदयन्तीं पुनः पुनः ॥
KK05-10-178-002a	काश्ये न कामं गृह्णामि शस्त्रं वै वरवर्णिनि ।
KK05-10-178-002c	ऋते ब्रह्मविदां हेतोः किमन्यत्करवाणि ते ॥
KK05-10-178-003a	वाचा भीष्मश्च साल्वश्च मम राज्ञि वशानुगौ ।
KK05-10-178-003c	भविष्यतोऽनवद्याङ्गि तत्करिष्यामि मा शुचः ॥
KK05-10-178-004a	न तु शस्त्रं ग्रहीष्यामि कथञ्चिदपि भामिनि ।
KK05-10-178-004c	ऋते नियोगाद्विप्राणामेष मे समयः कृतः ॥
KK05-10-178-005	अम्बोवाच 
KK05-10-178-005a	मम दुःखं भगवता व्यपनेयं यतस्ततः ।
KK05-10-178-005c	तच्च भीष्मप्रसूतं मे तं जहीश्वर मा चिरम् ॥
KK05-10-178-006	राम उवाच 
KK05-10-178-006a	काशिकन्ये पुनर्ब्रूहि भीष्मस्ते चरणावुभौ ।
KK05-10-178-006c	शिरसा वन्दनार्होऽपि ग्रहीष्यति गिरा मम ॥
KK05-10-178-007	अम्बोवाच 
KK05-10-178-007a	जहि भीष्मं रणे राम मम चेदिच्छसि प्रियम् ।
KK05-10-178-007c	प्रतिश्रुतं च यदपि तत्सत्यं कर्तुमर्हसि ॥
KK05-10-178-008	भीष्म उवाच 
KK05-10-178-008a	तयोः संवदतोरेवं राजन्रामाम्बयोस्तदा ।
KK05-10-178-008c	अकृतव्रणो जामदग्न्यमिदं वचनमब्रवीत् ॥
KK05-10-178-009a	शरणागतां महाबाहो कन्यां न त्यक्तुमर्हसि ।
KK05-10-178-009c	यदि भीष्मो रणे राम समाहूतस्त्वया मृधे ॥
KK05-10-178-010a	निर्जितोऽस्मीति वा ब्रूयात्कुर्याद्वा वचनं तव ।
KK05-10-178-010c	कृतमस्या भवेत्कार्यं कन्याया भृगुनन्दन ॥
KK05-10-178-011a	वाक्यं सत्यं च ते वीर भविष्यति कृतं विभो ।
KK05-10-178-011c	इयं चापि प्रतिज्ञा ते तदा राम महामुने ॥
KK05-10-178-012a	जित्वा वै क्षत्रियान्सर्वान्ब्राह्मणेषु प्रतिश्रुता ।
KK05-10-178-012c	ब्राह्मणः क्षत्रियो वैश्यः शूद्रश्चैव रणे यदि ॥
KK05-10-178-013a	ब्रह्मद्विड्भविता तं वै हनिष्यामीति भार्गव ।
KK05-10-178-013c	शरणार्थे प्रपन्नानां भीतानां शरणार्थिनाम् ॥
KK05-10-178-014a	न शक्ष्यामि परित्यागं कर्तुं जीवन्कथञ्चन ।
KK05-10-178-014c	यश्च कृत्स्नं रणे क्षत्रं विजेष्यति समागतम् ॥
KK05-10-178-015a	दीप्तात्मानमहं तं च हनिष्यामीति भार्गव ।
KK05-10-178-015c	स एवं विजयी राम भीष्मः कुरुकुलोद्वहः ।
KK05-10-178-015e	तेन युध्यस्व सङ्ग्रामे समेत्य भृगुनन्दन ॥
KK05-10-178-016	राम उवाच 
KK05-10-178-016a	स्मराम्यहं पूर्वकृतां प्रतिज्ञामृषिसत्तम ।
KK05-10-178-016c	तथैव च करिष्यामि यथा साम्नैव लप्स्यते ॥
KK05-10-178-017a	कार्यमेतन्महद्ब्रह्मन्काशिकन्यामनोगतम् ।
KK05-10-178-017c	गमिष्यामि स्वयं तत्र कन्यामादाय यत्र सः ॥
KK05-10-178-018a	यदि भीष्मो रणश्लाघी न करिष्यति मे वचः ।
KK05-10-178-018c	हनिष्याम्येनमुद्रिक्तमिति मे निश्चिता मतिः ॥
KK05-10-178-019a	न हि बाणा मयोत्सृष्टाः सज्जन्तीह शरीरिणाम् ।
KK05-10-178-019c	कायेषु विदितं तुभ्यं पुरा क्षत्रियसङ्गरे ॥
KK05-10-178-020	भीष्म उवाच 
KK05-10-178-020a	एवमुक्त्वा ततो रामः सह तैर्ब्रह्मवादिभिः ।
KK05-10-178-020c	प्रयाणाय मतिं कृत्वा समुत्तस्थौ महातपाः ॥
KK05-10-178-021a	ततस्ते तामुषित्वा तु रजनीं तत्र तापसाः ।
KK05-10-178-021c	हुताग्नयो जप्तजप्याः प्रतस्थुर्मञ्जिघांसया ॥
KK05-10-178-022a	अभ्यगच्छत्ततो रामः सह तैर्ब्रह्मवादिभिः ।
KK05-10-178-022c	कुरुक्षेत्रं महाराज कन्यया सह भारत ॥
KK05-10-178-023a	न्यविशन्त ततः सर्वे परिगृह्य सरस्वतीम् ।
KK05-10-178-023c	तापसास्ते महात्मानो भृगुश्रेष्ठपुरस्कृताः ॥
KK05-10-178-024a	ततस्तृतीये दिवसे समे देशे व्यवस्थितः ।
KK05-10-178-024c	प्रेषयामास मे राजन्प्राप्तोऽस्मीति महाव्रतः ॥
KK05-10-178-025a	तमागतमहं श्रुत्वा विषयान्तं महाबलम् ।
KK05-10-178-025c	अभ्यगच्छं जवेनाशु प्रीत्या तेजोनिधिं प्रभुम् ॥
KK05-10-178-026a	गां पुरस्कृत्य राजेन्द्र ब्राह्मणैः परिवारितः ।
KK05-10-178-026c	ऋत्विग्भिर्देवकल्पैश्च तथैव च पुरोहितैः ॥
KK05-10-178-027a	स मामभिगतं दृष्ट्वा जामदग्न्यः प्रतापवान् ।
KK05-10-178-027c	प्रतिजग्राह तां पूजां वचनं चेदमब्रवीत् ॥
KK05-10-178-028	राम उवाच 
KK05-10-178-028a	भीष्म कां बुद्धिमास्थाय काशिराजसुता तदा ।
KK05-10-178-028c	अकामेन त्वया नीता पुनश्चैव विसर्जिता ॥
KK05-10-178-029a	विभ्रंशिता त्वया हीयं धर्मादास्ते यशस्विनी ।
KK05-10-178-029c	परामृष्टां त्वया हीमां को हि गन्तुमिहार्हति ॥
KK05-10-178-030a	प्रत्याख्याता हि साल्वेन त्वया नीतेति भारत ।
KK05-10-178-030c	तस्मादिमां मन्नियोगात्प्रतिगृह्णीष्व भारत ॥
KK05-10-178-031a	स्वधर्मं पुरुषव्याघ्र राजपुत्री लभत्वियम् ।
KK05-10-178-031c	न युक्तस्त्ववमानोऽयं राज्ञां कर्तुं त्वयाऽनघ ॥
KK05-10-178-032	भीष्म उवाच 
KK05-10-178-032a	ततस्तं वै विमनसमुदीक्ष्याहमथाब्रुवम् ।
KK05-10-178-032c	नाहमेनां पुनर्दद्यां ब्रह्मन्भ्रात्रे कथञ्चन ॥
KK05-10-178-033a	साल्वस्याहमिति प्राह पुरा मामेव भार्गव ।
KK05-10-178-033c	मया चैवाभ्यनुज्ञाता गतेयं नगरं प्रति ॥
KK05-10-178-034a	न भयान्नाप्यनुक्रोशान्नार्थलोभान्न काम्यया ।
KK05-10-178-034c	क्षात्रं धर्ममहं जह्यामिति मे व्रतमाहितम् ॥
KK05-10-178-035a	अथ मामब्रवीद्रामः क्रोधपर्याकुलेक्षणः ।
KK05-10-178-035c	न करिष्यसि चेदेतद्वाक्यं मे नरपुङ्गव ॥
KK05-10-178-036a	हनिष्यामि सहामात्यं त्वामद्येति पुनः पुनः ।
KK05-10-178-036c	संरम्भादब्रवीद्रामः क्रोधपर्याकुलेक्षणः ॥
KK05-10-178-037a	तमहं गीर्भिरिष्टाभि पुनः पुनररिन्दम ।
KK05-10-178-037c	अयाचं भृगुशार्दूलं न चैव प्रशशाम सः ॥
KK05-10-178-038a	प्रणम्य तमहं मूर्ध्ना भूयो ब्राह्मणसत्तमम् ।
KK05-10-178-038c	अब्रुवं कारणं किं तद्यत्त्वं युद्धं मयेच्छसि ॥
KK05-10-178-039a	इष्वस्त्रं मम बालस्य भवतैव चतुर्विधम् ।
KK05-10-178-039c	उपदिष्टं महाबाहो शिष्योऽस्मि तव भार्गव ॥
KK05-10-178-040a	ततो मामब्रवीद्रामः क्रोधसंरक्तलोचनः ।
KK05-10-178-040c	जानीषे मां गुरुं भीष्म गृह्णासीमां न चैव ह ॥
KK05-10-178-041a	सुतां काश्यस्य कौरव्य मत्प्रियार्थं महामते ।
KK05-10-178-041c	न हि मे विद्यते शान्तिरन्यथा कुरुनन्दन ॥
KK05-10-178-042a	गृहाणेमां महाबाहो रक्षस्व कुलमात्मनः ।
KK05-10-178-042c	त्वया विभ्रंशिता हीयं भर्तारं नाधिगच्छति ॥
KK05-10-178-043a	तथा ब्रुवन्तं तमहं रामं परपुरञ्जयम् ।
KK05-10-178-043c	नैतदेवं पुनर्भावि ब्रह्मर्षे किं श्रमेण ते ॥
KK05-10-178-044a	गुरुत्वं त्वयि सम्प्रेक्ष्य जामदग्न्य पुरातनम् ।
KK05-10-178-044c	प्रसादये त्वां भगवंस्त्यक्तैषा तु पुरा मया ॥
KK05-10-178-045a	को जातु परभावां हि नारीं व्यालीमिव स्थिताम् ।
KK05-10-178-045c	वासयेत गृहे जानन्स्त्रीणां दोषो महात्ययः ॥
KK05-10-178-046a	न भयाद्वासवस्यापि धर्मं जह्यां महाव्रत ।
KK05-10-178-046c	प्रसीद मा वा यद्वा ते कार्यं तत्कुरु मा चिरम् ॥
KK05-10-178-047a	अयं चापि विशुद्धात्मन्पुराणे श्रूयते विभो ।
KK05-10-178-047c	मरुत्तेन महाबुद्धे गीतः श्लोको महात्मना ॥
KK05-10-178-048a	गुरोरप्यवलिप्तस्य कार्याकार्यमजानतः ।
KK05-10-178-048c	उत्पथं प्रतिपन्नस्य परित्यागो विधीयते ॥
KK05-10-178-049a	स त्वं गुरुरिति प्रेम्णा मया सम्मानितो भृशम् ।
KK05-10-178-049c	गुरुवृत्तिं न जानीषे तस्माद्योत्स्यामि वै त्वया ॥
KK05-10-178-050a	गुरुं न हन्यां समरे ब्राह्मणं च विशेषतः ।
KK05-10-178-050c	विशेषतस्तपोवृद्धमेवं क्षान्तं मया तव ॥
KK05-10-178-051a	उद्यतेषुमथो दृष्ट्वा ब्राह्मणं क्षत्रबन्धुवत् ।
KK05-10-178-051c	यो हन्यात्समरे क्रुद्धं युध्यन्तमपलायिनम् ॥
KK05-10-178-052a	ब्रह्महत्या न तस्य स्यादिति धर्मेषु निश्चयः ।
KK05-10-178-052c	क्षत्रियाणां स्थितो धर्म क्षत्रियोऽस्मि तपोधन ॥
KK05-10-178-053a	यो यथा वर्तते यस्मिंस्तस्मिन्नेव प्रवर्तयन् ।
KK05-10-178-053c	नाधर्मं समवाप्नोति न चाश्रेयश्च विन्दति ॥
KK05-10-178-054a	अर्थे वा यदि वा धर्मे समर्थो देशकालवित् ।
KK05-10-178-054c	अर्थसंशयमापन्नः श्रोयान्निःसंशयो नरः ॥
KK05-10-178-055a	यस्मात्संशयितेऽप्यर्थेऽयथान्यायं प्रवर्तसे ।
KK05-10-178-055c	तस्माद्योत्स्यामि सहितस्त्वया राम महाहवे ॥
KK05-10-178-056a	पश्य मे बाहुवीर्यं च विक्रमं चातिमानुषम् ।
KK05-10-178-056c	एवं गतेऽपि तु मया यच्छक्यं भृगुनन्दन ॥
KK05-10-178-057a	तत्करिष्ये कुरुक्षेत्रे योत्स्ये विप्र त्वया सह ।
KK05-10-178-057c	द्वन्द्वे राम यथेष्टं मे सज्जीभव महाद्युते ॥
KK05-10-178-058a	तत्र त्वं निहतो राम मया शरशतार्दितः ।
KK05-10-178-058c	प्राप्स्यसे निर्जिताँल्लोकाञ्शस्त्रपूतो महारणे ॥
KK05-10-178-059a	स गच्छ विनिवर्तस्व कुरुक्षोत्रं रणप्रिय ।
KK05-10-178-059c	तत्रैष्यामि महाबाहो युद्धाय त्वां तपोधन ॥
KK05-10-178-060a	अपि यत्र त्वया राम कृतं शौचं पुरा पितुः ।
KK05-10-178-060c	तत्राहमपि हत्वा त्वां शौचं कर्तास्मि भार्गव ॥
KK05-10-178-061a	तत्र राम समागच्छ त्वरितं युद्धदुर्मद ।
KK05-10-178-061c	व्यपनेष्यामि ते दर्पं पौराणं ब्राह्मणब्रुव ॥
KK05-10-178-062a	यच्चापि कत्थसे राम बहुशः परिवत्सरे ।
KK05-10-178-062c	निर्जिताः क्षत्रिया लोके मयैकेनेति तच्छ्रृणु ॥
KK05-10-178-063a	न तदा जातवान्भीष्मः क्षत्रियो वापि मद्विधः ।
KK05-10-178-063c	पञ्चाञ्जातानि तेजांसि तृणेषु ज्वलितं त्वया ॥
KK05-10-178-064a	यस्ते युद्धमयं दर्पं कामं च व्यपनाशयेत् ।
KK05-10-178-064c	सोऽहं जातो महाबाहो भीष्मः परपुरञ्जयः ।
KK05-10-178-064e	व्यपनेष्यामि ते दर्पं युद्धे राम न संशयः ॥
KK05-10-178-065a	ततो मामब्रवीद्रामः प्रहसन्निव भारत ।
KK05-10-178-065c	दिष्ट्या भीष्म मया सार्धं योद्धुमिच्छसि सङ्गरे ॥
KK05-10-178-066a	अयं गच्छामि कौरव्य कुरुक्षेत्रं त्वया सह ।
KK05-10-178-066c	भाषितं ते करिष्यामि तत्रागच्छ परन्तप ॥
KK05-10-178-067a	तत्र त्वां निहतं माता मया शरशताचितम् ।
KK05-10-178-067c	जाह्नवी पश्यतां भीष्म गृध्रकङ्कबलाशनम् ॥
KK05-10-178-068a	कृपणं त्वामभिप्रेक्ष्य सिद्धचारणसेविता ।
KK05-10-178-068c	मया विनिहतं देवी रोदतामद्य पार्थिव ॥
KK05-10-178-069a	अतदर्हा महाभागा भगीरथसुताऽनघा ।
KK05-10-178-069c	या त्वामजीजनन्मन्दं युद्धकामुकमातुरम् ॥
KK05-10-178-070a	एहि गच्छ मया भीष्म युद्धकामुक दुर्मद ।
KK05-10-178-070c	गृहाण सर्वं कौरव्य रथादि भरतर्षभ ॥
KK05-10-178-071a	इति ब्रुवाणं तमहं रामं परपुरञ्जयम् ।
KK05-10-178-071c	प्रणम्य शिरसा राममेवमस्त्वित्यथाब्रुवम् ॥
KK05-10-178-072a	एवमुक्त्वा ययौ रामः कुरुक्षेत्रं युयुत्सया ।
KK05-10-178-072c	प्रविश्य नगरं चाहं सत्यवत्यै न्यवेदयम् ॥
KK05-10-178-073a	ततः कृतस्वस्त्ययनो मात्रा च प्रतिनन्दितः ।
KK05-10-178-073c	द्विजातीन्वाच्य पुण्याहं स्वस्ति चैव महाद्युते ॥
KK05-10-178-074a	रथमास्थाय रुचिरं राजतं पाण्डुरैर्हयैः ।
KK05-10-178-074c	सूपस्करं स्वधिष्ठानं वैयाघ्रपरिवारणम् ॥
KK05-10-178-075a	उपपन्नं महाशस्त्रैः सर्वोपकरणान्वितम् ।
KK05-10-178-075c	तत्कुलीनेन वीरेण हयशास्त्रविदा रणे ॥
KK05-10-178-076a	यत्तं सूतेन शिष्टेन बहुशो दृष्टकर्मणा ।
KK05-10-178-076c	दंशितः पाण्डुरेणाहं कवचेन वपुष्मता ॥
KK05-10-178-077a	पाण्डुरं कार्मुकं गृह्य प्रायां भरतसत्तम ।
KK05-10-178-077c	पाण्डुरेणातपत्रेण ध्रियमाणेन मूर्धनि ॥
KK05-10-178-078a	पाण्डुरैश्चापि व्यजनैर्वीज्यमानो नराधिप ।
KK05-10-178-078c	शुक्लवासाः सितोष्णीषः सर्वशुक्लविभूषणः ॥
KK05-10-178-079a	स्तूयमानो जयाशीर्भिर्निष्क्रम्य गजसाह्वयात् ।
KK05-10-178-079c	कुरुक्षेत्रं रणक्षेत्रमुपायां भरतर्षभ ॥
KK05-10-178-080a	ते हयाश्चोदितास्तेन सूतेन परमाहवे ।
KK05-10-178-080c	अवहन्मां भृशं राजन्मनोमारुतरंहसः ॥
KK05-10-178-081a	गत्वाऽहं तत्कुरुक्षेत्रं स च रामः प्रतापवान् ।
KK05-10-178-081c	युद्धाय सहसा राजन्पराक्रान्तौ परस्परम् ॥
KK05-10-178-082a	ततः सन्दर्शनेऽतिष्ठं रामस्यातितपस्विनः ।
KK05-10-178-082c	प्रगृह्य शङ्खप्रवरं ततः प्राधममुत्तमम् ॥
KK05-10-178-083a	ततस्तत्र द्विजा राजंस्तापसाश्च वनौकसः ।
KK05-10-178-083c	अपश्यन्त रणं दिव्यं देवाः सेन्द्रगणास्तदा ॥
KK05-10-178-084a	ततो दिव्यानि माल्यानि प्रादुरासंस्ततस्ततः ।
KK05-10-178-084c	वादित्राणि च दिव्यानि मेघवृन्दानि चैव ह ॥
KK05-10-178-085a	ततस्ते तापसाः सर्वे भार्गवस्यानुयायिनः ।
KK05-10-178-085c	प्रेक्षकाः समपद्यन्त परिवार्य रणाजिरम् ॥
KK05-10-178-086a	ततो मामब्रवीद्देवी सर्वभूतहितैषिणी ।
KK05-10-178-086c	माता स्वरूपिणी राजन्किमिदं ते चिकीर्षितम् ॥
KK05-10-178-087a	गत्वाऽहं जामदग्न्यं तु प्रयाचिष्ये कुरूद्वह ।
KK05-10-178-087c	भीष्मेण सह मा योत्सीः शिष्येणेति पुनः पुनः ॥
KK05-10-178-088a	मा मैवं पुत्र निर्बन्धं कुरु विप्रेण पार्थिव ।
KK05-10-178-088c	जामदग्न्येन समरे योद्धुमित्येव भर्त्सयत् ॥
KK05-10-178-089a	किं न वै क्षत्रियहणो हरतुल्यपराक्रमः ।
KK05-10-178-089c	विदितः पुत्र रामस्ते यतस्तं योद्धुमिच्छसि ॥
KK05-10-178-090a	ततोऽहमब्रवं देवीमभिवाद्य कृताञ्जलिः ।
KK05-10-178-090c	सर्वं तद्भरतश्रेष्ठ यथावृत्तं स्वयंवरे ॥
KK05-10-178-091a	यथा च रामो राजेन्द्र मया पूर्वं प्रचोदितः ।
KK05-10-178-091c	काशिराजसुतायाश्च यथा कर्म पुरातनम् ॥
KK05-10-178-092a	ततः सा राममभ्येत्य जननी मे महानदी ।
KK05-10-178-092c	मदर्थं तमृषिं वीक्ष्य क्षमयामास भार्गवम् ॥
KK05-10-178-093a	भीष्मेण सह मा योत्सीः शिष्येणेति वचोऽब्रवीत् ।
KK05-10-178-093c	स च तामाह याचन्तीं भीष्ममेव निवर्तय ।
KK05-10-178-094a	न च मे कुरुते काममित्यहं तमुपागमम् ॥
KK05-10-178-094c	ततो गङ्गा सुतस्नोहान्मां सा पुनरुपागमत् ।
KK05-10-178-094e	नास्या अकरवं वाक्यं क्रोधपर्याकुलेक्षणः ॥
KK05-10-178-095a	अथादृश्यत धर्मात्मा भृगुश्रेष्ठो महातपाः ।
KK05-10-178-095c	आह्वयामास च तदा युद्धाय द्विजसत्तमः ॥ ॥

इति श्रीमन्महाभारते उद्योगपर्वणि अम्बोपाख्यानपर्वणि अष्टसप्तत्यधिकशततमोऽध्यायः ॥

5-178-2 काश्ये काशिराजकन्ये ॥ 5-178-48 अवलिप्तस्य दृप्तस्य । प्रतिपन्नस्य कार्यं भवति शासनमिति क. ध. पाठः ॥ 5-178-53 यः पुमान् यस्मिन्नरे यथा प्रीत्या द्वेषेण वा वर्तते स नरस्तस्मिन् तथैव प्रीतिं द्वेषं वा प्रवर्तयन् ॥ 5-178-54 ननु त्वामर्थे प्रवर्तयन्नहं त्वयि प्रीतिमेव करोमीत्याशङ्क्याह अर्थेवेति । अर्थे गुरुवाक्याद्दारकरणे धर्मे पितृप्रीत्यर्थं स्वीकृते ब्रह्मचर्ये विषये देशकालानुसारेण समर्थो विवेककुशलः । तत्र धर्मलोपेन गुरुवाक्यात् प्राप्यमाणोऽर्थः श्रेयानुत नेत्यर्थे संशयवानुत गुरुवाक्यविरोधेनापि पाल्यमानो धर्मः श्रेयानुत नेति धर्मे संशयवान् । एतयोर्मध्ये अर्थे संशयमापन्नोऽर्थमननुतिष्ठन् श्रेयान् । परिशेषात् धर्मे तु निःसंशयो धर्ममेवानुतिष्ठन् श्रोयानित्यर्थः ॥ 5-178-61 पौराणं पुराकृतम् ॥ 5-178-67 बलाः काकाः तेषामशनम् अन्नभूतम् ॥
