अध्यायः 061

दुर्योधनेन सहेतुकम् पाण्डवानां देवैः साहाय्यकरणपक्षप्रतिक्षेपः ॥ 1 ॥ तथा जलस्तम्भनादिस्वसामर्थ्याभिधानपूर्वकं स्वेन पाण्डवपराजयकरणाभिधानम् ॥ 2 ॥
KK05-05-061-001	वैशम्पायन उवाच 
KK05-05-061-001a	पितुरेतद्वचः श्रुत्वा धार्तराष्ट्रोऽत्यमर्षणः ।
KK05-05-061-001c	आधाय विपुलं क्रोधं पुनरेवेदमब्रवीत् ॥
KK05-05-061-002a	अशक्या देवसचिवाः पार्थाः स्युरिति यद्भवान् ।
KK05-05-061-002c	मन्यते तद्भयं व्येतु भवतो राजसत्तम ॥
KK05-05-061-003a	अकामद्वेषसंयोगाल्लोभद्रोहाच्च भारत ।
KK05-05-061-003c	उपेक्षया च भावानां देवा देवत्वमाप्नुवन् ॥
KK05-05-061-004a	इति द्वैपायनो व्यासो नारदश्च महातपाः ।
KK05-05-061-004c	जामदग्न्यश्च रामो नः कथामकथयत्पुरा ॥
KK05-05-061-005a	नैव मानुषवद्देवाः प्रवर्तन्ते कदाचन ।
KK05-05-061-005c	कामात्क्रोधात्तथा लोभाद्द्वेषाच्च भरतर्षभ ॥
KK05-05-061-006a	यदा ह्यग्निश्च वायुश्च धर्म इन्द्रोऽश्विनावपि ।
KK05-05-061-006c	कामयोगात्प्रवर्तेरन्न पार्था दुःखमाप्नुयुः ॥
KK05-05-061-007a	तस्मान्न भवता चिन्ता कार्यैषा स्यात्कथञ्चन ।
KK05-05-061-007c	दैवेष्वपेक्षका ह्येते शश्वद्भावेषु भारत ॥
KK05-05-061-008a	अथ चेत्कामसंयोगाद्द्वेषो लोभश्च लक्ष्यते ।
KK05-05-061-008c	देवेषु दैवप्रामाण्यान्नैषां तद्विक्रमिष्यति ॥
KK05-05-061-009a	मयाऽभिमन्त्रतः शश्वज्जातवेदाः प्रशाम्यति ।
KK05-05-061-009c	दिधक्षुः सकलाँल्लोकान्परिक्षिप्य समन्ततः ॥
KK05-05-061-010a	यद्वा परमकं तेजो येन युक्ता दिवौकसः ।
KK05-05-061-010c	ममाप्यनुपमं भूयो देवेभ्यो विद्धि भारत ॥
KK05-05-061-011a	विदीर्यमाणां वसुधां गिरीणां शिखराणि च ।
KK05-05-061-011c	लोकस्य पश्यतो राजन्स्थापयाम्यभिमन्त्रणात् ॥
KK05-05-061-012a	चेतनाचेतनस्यास्य जङ्गमस्थावरस्य च ।
KK05-05-061-012c	विनाशाय समुत्पन्नमहं घोरं महास्वनम् ॥
KK05-05-061-013a	अश्मवर्षं च वायुं च शमयामीह नित्यशः ।
KK05-05-061-013c	जगतः पश्यतोऽभीक्ष्णं भूतानामनुकम्पया ॥
KK05-05-061-014a	स्तम्भितास्वप्सु गच्छन्ति मया रथपदातयः ।
KK05-05-061-014c	देवासुराणां भावानामहमेकः प्रवर्तिता ॥
KK05-05-061-015a	अक्षौहिणीभिर्यान्देशान्यामि कार्येण केनचित् ।
KK05-05-061-015c	तत्रापो मे प्रवर्तन्ते यत्र यत्राभिकामये ॥
KK05-05-061-016a	भयानकानि विषये व्यालादीनि न सन्ति मे ।
KK05-05-061-016c	मन्त्रगुप्तानि भूतानि न हिंसन्ति भयङ्कराः ॥
KK05-05-061-017a	निकामवर्षी पर्जन्यो राजन्विषयवासिनाम् ।
KK05-05-061-017c	धर्मिष्ठाश्च प्रजाः सर्वा ईतयश्च न सन्ति मे ॥
KK05-05-061-018a	अश्विनावथ वाय्वग्नी मरुद्भिः सह वृत्रहा ।
KK05-05-061-018c	धर्मश्चैव मया द्विष्टान्नोत्सहन्तेऽभिरक्षितुम् ॥
KK05-05-061-019a	यदि ह्येते समर्थाः स्युर्मद्द्विषस्त्रातुमञ्जसा ।
KK05-05-061-019c	न स्म त्रयोदश समाः पार्था दुःखमवाप्नुयुः ॥
KK05-05-061-020a	नैव देवा न गन्धर्वा नासुरा न च राक्षसाः ।
KK05-05-061-020c	शक्तास्त्रातुं मया द्विष्टं सत्यमेतद्ब्रवीमि ते ॥
KK05-05-061-021a	यदभिध्याम्यहं शश्वच्छुभं वा यदि वाऽशुभम् ।
KK05-05-061-021c	नैतद्विपन्नपूर्वं मे मित्रेष्वरिषु चोभयोः ॥
KK05-05-061-022a	भविष्यतीदमिति वा यद्ब्रवीमि परन्तप ।
KK05-05-061-022c	नान्यथा भूतपूर्वं च सत्यवागिति मां विदुः ॥
KK05-05-061-023a	लोकसाक्षिकमेतन्मे माहात्म्यं दिक्षु विश्रुतम् ।
KK05-05-061-023c	आश्वासनार्थं भवतः प्रोक्तं न श्लाघया नृप ॥
KK05-05-061-024a	न ह्यहं श्लाघनो राजन्भूतपूर्वः कदाचन ।
KK05-05-061-024c	असदाचरितं ह्येतद्यदात्मानं प्रशंसति ॥
KK05-05-061-025a	पाण्डवांश्चैव मत्स्यांश्च पाञ्चालान्केकयैः सह ।
KK05-05-061-025c	सात्यकिं वासुदेवं च श्रोतासि विजितान्मया ॥
KK05-05-061-026a	सरितः सागरं प्राप्य यथा नश्यन्ति सर्वशः ।
KK05-05-061-026c	तथैव ते विनङ्क्ष्यन्ति मामासाद्य सहान्वयाः ॥
KK05-05-061-027a	परा बुद्धिः परं तेजो वीर्यं च परमं मम ।
KK05-05-061-027c	परा विद्या परो योगो मम तेभ्यो विशिष्यते ॥
KK05-05-061-028a	पितामहश्च द्रोणश्च कृपः शल्यः शलस्तथा ।
KK05-05-061-028c	अस्त्रेषु यत्प्रजानन्ति सर्वं तन्मयि विद्यते ॥
KK05-05-061-029a	इत्युक्ते सञ्जयं भूयः पर्यपृच्छत भारत ।
KK05-05-061-029c	ज्ञात्वा युयुत्सोः कार्याणि प्राप्तकालमरिन्दमः ॥ ॥

इति श्रीमन्महाभारते उद्योगपर्वणि यानसन्धिपर्वणि एकषष्टितमोऽध्यायः ॥

5-61-3 अकामेति कामद्वेषयोरसंयोगात् । लोभद्रोहात् लोभे द्रोहकरणात्, लोभत्यागादित्यर्थः ॥ 5-61-7 एते देवाः दैवेषु भावेषु शमदमादिषु शश्वदपेक्षका अपेक्षमाणः नत्वासुरेषु कामक्रोधादिषु ॥ 5-61-8 कामादिमता कृतमपि निष्फलं भविष्यतीत्यर्थः ॥ 5-61-29 अभिध्यामि चिन्तयामि ॥
