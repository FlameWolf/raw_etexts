अध्यायः 187

अम्बया तपस्तोषितान्महादेवात् जन्मान्तरे पुंस्त्वप्राप्त्या भीष्महननरूपवरमुपलभ्याग्नौ प्रवेशः ॥ 1 ॥
KK05-10-187-001	भीष्म उवाच 
KK05-10-187-001a	ततस्ते तापसाः सर्वे तपसे धृतनिश्चयाम् ।
KK05-10-187-001c	दृष्ट्वा न्यवर्तयंस्तात किं कार्यमिति चाब्रुवन् ॥
KK05-10-187-002a	तानुवाच ततः कन्या तपोवृद्धानृषींस्तदा ।
KK05-10-187-002c	निराकृतास्मि भीष्मेण भ्रंशिता पतिधर्मतः ॥
KK05-10-187-003a	वधार्थं तस्य दीक्षा मे न लोकार्थं तपोधनाः ।
KK05-10-187-003c	निहत्य भीष्मं गच्छेयं शान्तिमित्येव निश्चयः ॥
KK05-10-187-004a	यत्कृते दुःखवसतिमिमां प्राप्ताऽस्मि शाश्वतीम् ।
KK05-10-187-004c	पतिलोकाद्विहीना च नैव स्त्री न पुमानिह ॥
KK05-10-187-005a	नाहत्वा युधि गाङ्गेयं निवर्तिष्ये तपोधनाः ।
KK05-10-187-005c	एष मे हृदि सङ्कल्पो यदिदं कथितं मया ॥
KK05-10-187-006a	स्त्रीभावे परिनिर्विण्णा पुंस्त्वार्थे कृतनिश्चया ।
KK05-10-187-006c	भीष्मे प्रतिचिकीर्षामि नास्मि वार्येति वै पुनः ॥
KK05-10-187-007a	तां देवो दर्शयामास शूलपाणिरुमापतिः ।
KK05-10-187-007c	मध्ये तेषां महर्षीणां स्वेन रूपेण तापसीम् ॥
KK05-10-187-008a	छन्द्यमाना वरेणाथ सा वव्रे मत्पराजयम् ।
KK05-10-187-008c	हनिष्यसीति तां देवः प्रत्युवाच मनस्विनीम् ॥
KK05-10-187-009a	ततः सा पुनरेवाथ कन्या रुद्रमुवाच ह ।
KK05-10-187-009c	उपपद्येत्कथं देव स्त्रिया युधि जयो मम ॥
KK05-10-187-010a	स्त्रीभावेन च मे गाढं मनः शान्तमुमापते ।
KK05-10-187-010c	प्रतिश्रुतश्च भूतेश त्वया भीष्मपराजयः ॥
KK05-10-187-011a	यथा स सत्यो भवति तथा कुरु वृषध्वज ।
KK05-10-187-011c	यथा हन्यां समागम्य भीष्मं शान्तनवं युधि ॥
KK05-10-187-012a	तामुवाच महादेवः कन्यां किल वृषध्वजः ।
KK05-10-187-012c	न मे वागमृतं प्राह सत्यं भद्रे भविष्यति ॥
KK05-10-187-013a	हनिष्यसि रणे भीष्मं पुरुषत्वं च लप्स्यसे ।
KK05-10-187-013c	स्मरिष्यसि च तत्सर्वं देहमन्यं गता सती ॥
KK05-10-187-014a	द्रुपदस्य कुले जाता भविष्यसि महारथः ।
KK05-10-187-014c	शीघ्रास्त्रश्चित्रयोधी च भविष्यसि सुसम्मतः ॥
KK05-10-187-015a	यथोक्तमेव कल्याणि सर्वमेतद्भविष्यति ।
KK05-10-187-015c	भविष्यसि पुमान्पश्चात्कस्माच्चित्कालपर्ययात् ॥
KK05-10-187-016a	एवमुक्त्वा महादेवः कपर्दी वृषभध्वजः ।
KK05-10-187-016c	पश्यतामेव विप्राणां तत्रैवान्तरधीयत ॥
KK05-10-187-017a	ततः सा पश्यतां तेषां महर्षीणामनिन्दिता ।
KK05-10-187-017c	समाहृत्य वनात्तस्मात्काष्ठानि वरवर्णिनी ॥
KK05-10-187-018a	चितां कृत्वा सुमहतीं प्रदाय च हुताशनम् ।
KK05-10-187-018c	प्रदीप्तेऽग्नौ महाराज रोषदीप्तेन चेतसा ॥
KK05-10-187-019a	उक्त्वा भीष्मवधायेति प्रविवेश हुताशनम् ।
KK05-10-187-019c	ज्येष्ठा काशिसुता राजन्यमुनामभितो नदीम् ॥ ॥

इति श्रीमन्महाभारते उद्योगपर्वणि अम्बोपाख्यानपर्वणि सप्ताशीत्यधिकशततमोऽध्यायः ॥

5-187-10 शान्तं शौर्यधर्मरहितम् ॥ 5-187-19 यमुनामभितः यमुनाद्वीपे इत्यर्थः ॥
