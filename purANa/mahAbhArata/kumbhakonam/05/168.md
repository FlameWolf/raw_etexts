अध्यायः 168

भीष्मेण कर्णस्यार्धरथत्वे कथिते तेन भीष्मोपालम्भनपूर्वकं तज्जीवितावधि स्वेन युद्धाकरणप्रतिज्ञा ॥ 1 ॥ भीष्मेण कर्णगर्हणे दुर्योधनेन भीष्मंप्रति सान्त्वनपूर्वकं परसेनायां रथातिरथसंख्यानप्रार्थना ॥ 2 ॥
KK-05-09-168-001   	भीष्म उवाच ।
KK-05-09-168-001a	अचलो वृषकश्चैव सहितौ भ्रातरावुभौ ।
KK-05-09-168-001c	रथौ तव दुराधर्षौ शत्रून्विध्वंसयिष्यतः ॥
KK-05-09-168-002a	बलवन्तौ नरव्याघ्रौ दृढक्रोधौ प्रहारिणौ ।
KK-05-09-168-002c	गान्धारमुख्यौ तरुणौ दर्शनीयौ महाबलौ ॥
KK-05-09-168-003a	सखा ते दयितो नित्यं य एष रणकर्कशः ।
KK-05-09-168-003c	उत्साहयति राजंस्त्वां विग्रहे पाण्डवैः सह ॥
KK-05-09-168-004a	परुषः कत्थनो नीचः कर्णो वैकर्तनस्तव ।
KK-05-09-168-004c	मन्त्री नेता च बन्धुश्च मानी चात्यन्तमुच्छ्रितः ॥
KK-05-09-168-005a	एष नैव रथः पूर्णो न चाप्यतिरथो रणे ।
KK-05-09-168-005c	वियुक्तः कवचेनैष सहजेन विचेतनः ॥
KK-05-09-168-006a	कुण्डलाभ्यां च दिव्याभ्यां वियुक्तः सततं घृणी ।
KK-05-09-168-006c	अभिशापाच्च रामस्य ब्राह्मणस्य च भाषणात् ॥
KK-05-09-168-007a	करणानां वियोगाच्च तेन मेऽर्धरथो मतः ।
KK-05-09-168-007c	नैष फाल्गुनमासाद्य पुनर्जीवन्विमोक्ष्यते ॥
KK-05-09-168-008a	ततोऽब्रवीत्पुनर्द्रोणः सर्वशस्त्रभृतां वरः ।
KK-05-09-168-008c	एवमेतद्यथाऽऽत्थ त्वं न मिथ्यास्ति कदाचन ॥
KK-05-09-168-009a	रणेरणेऽभिमानी च विमुखश्चापि दृश्यते ।
KK-05-09-168-009c	घृणी कर्णः प्रमादी च तेन मेऽर्धरथो मतः ॥
KK-05-09-168-010   	सञ्जय उवाच ।
KK-05-09-168-010a	एतच्छ्रुत्वा तु राधेयः क्रोधादुल्फाल्य लोचने ।
KK-05-09-168-010c	उवाच भीष्मं राधेयस्तुदन्वाग्भिः प्रतोदवत् ॥
KK-05-09-168-011a	पितामह यथेष्टं मां वाक्शरैरुपकृन्तसि ।
KK-05-09-168-011c	अनागसं सदा द्वेषादेवमेव पदेपदे ॥
KK-05-09-168-012a	मर्षयामि च तत्सर्वं दुर्योधनकृतेन वै ।
KK-05-09-168-012c	त्वं तुं मां मान्यसे मन्दं यथा कापुरुषं तथा ॥
KK-05-09-168-013a	भवानर्धरथो मह्यं मतो वै नात्र संशयः ।
KK-05-09-168-013c	सर्वस्य जगतश्चैव गाङ्गेयो न मृषा वदेत् ॥
KK-05-09-168-014a	कुरूणामहितो नित्यं न च राजाऽवबुध्यते ।
KK-05-09-168-014c	को हि नाम समानेषु राजसूदारकर्मसु ॥
KK-05-09-168-015a	तेजोवधमिमं कुर्याद्विभेदयिषुराहवे ।
KK-05-09-168-015c	यथा त्वं गुणविद्वेषादपरागं चिकीर्षसि ॥
KK-05-09-168-016a	न हायनैर्न पलितैर्न वित्तैर्न च बन्धुभिः ।
KK-05-09-168-016c	महारथत्वं संख्यातुं शक्यं क्षत्रस्य कौरव ॥
KK-05-09-168-017a	बलज्येष्ठं स्मृतं क्षत्रं मन्त्रज्येष्ठा द्विजातयः ।
KK-05-09-168-017c	धनज्येष्ठाः स्मृता वैश्याः शूद्रास्तु वयसाऽधिकाः ॥
KK-05-09-168-018a	यथेच्छकं स्वयं ब्रूया रथानतिरथांस्तथा ।
KK-05-09-168-018c	कामद्वेषसमायुक्तो मोहात्प्रकुरुते भवान् ॥
KK-05-09-168-019a	दुर्योधन महाबाहो साधु सम्यगवेक्ष्यताम् ।
KK-05-09-168-019c	त्यज्यतां दुष्टभावोऽयं भीष्मः किल्बिषकृत्तव ॥
KK-05-09-168-020a 	भिन्ना हि सेना नृपते दुःसन्धेया भवत्युत ।
KK-05-09-168-020c	मौला हि पुरुषव्याघ्र किमु नानासमुत्थिताः ॥
KK-05-09-168-021a	एषां द्वैधं समुत्पन्नं योधानां युधि भारत ।
KK-05-09-168-021c	तेजोवधो नः क्रियते प्रत्यक्षेण विशेषतः ॥
KK-05-09-168-022a	रथानां क्वच विज्ञानं क्वच भीष्मोऽल्पचेतनः ।
KK-05-09-168-022c	अहमावारयिष्यामि पाण्डवानामनीकिनीम् ॥
KK-05-09-168-023a	आसाद्य माममोघेषुं गमिष्यन्ति दिशो दश ।
KK-05-09-168-023c	पाण्डवाः सहपञ्चालाः शार्दूलं वृषभा इव ॥
KK-05-09-168-024a	क्वच युद्धं विमर्दो वा मन्त्रे सुव्याहृतानि च ।
KK-05-09-168-024c	क्वचभीष्मो गतवयामन्दात्मा कालचोदितः ॥
KK-05-09-168-025a	एकाकी स्पर्धते नित्यं सर्वेण रमता सह ।
KK-05-09-168-025c	न चान्यं पुरुषं कञ्चिन्मन्यते मोघदर्शनः ॥
KK-05-09-168-026a	श्रोतव्यं खलु वृद्धानमिति शास्त्रनिदर्शनम् ।
KK-05-09-168-026c	न त्वेव ह्यतिवृद्धानां पुनर्बालाहि ते मताः ॥
KK-05-09-168-027a	अहमेको हनिष्यामि पाण्डवानामनीकिनीम् ।
KK-05-09-168-027c	सुयुद्धे राज्यशार्दूल यशो भीष्मं गमिष्यति ॥
KK-05-09-168-028a	कृतः सेनापतिस्त्वेष त्वया भीष्मो नराधिप ।
KK-05-09-168-028c	सेनापतौ यशो गन्ता न तु योधान्कथञ्चन ॥
KK-05-09-168-029a	नाहं जीवति गाङ्गेये योत्स्ये राजन्कथञ्चन ।
KK-05-09-168-029c	हते भीष्मे तु योद्धाऽस्मि सर्वैरेव महारथैः ॥
KK-05-09-168-030   	भीष्म उवाच ।
KK-05-09-168-030a	समुद्यतोयं भारो मे सुमहान्सागरोपमः ।
KK-05-09-168-030c	धार्तराष्ट्रस्य सङ्ग्रामे वर्षपूगाभिचिन्तितः ॥
KK-05-09-168-031a	तस्मिन्नभ्यागते काले प्रतप्ते रोमहर्षणे ।
KK-05-09-168-031c	मिथो भेदो न मे कार्यस्तेन जीवसि सूतज ॥
KK-05-09-168-032a	न ह्यहं त्वद्य विक्रम्य स्थविरोऽपि शिशोस्तव ।
KK-05-09-168-032c	युद्धश्रद्धामहं छिन्द्यां जीवितस्य च सूतज ॥
KK-05-09-168-033a	जामदग्न्येन रामेण महास्त्राणि विमुञ्चता ।
KK-05-09-168-033c	न मे व्यथा कृता काचित्त्वं तु मे कि करिष्यसि ॥
KK-05-09-168-034a	कामं नैतत्प्रशंसन्ति सन्तः स्वबलसंस्तवम् ।
KK-05-09-168-034c	वक्ष्यामि तु त्वां सन्तप्तो निहीन कुलपांसन ॥
KK-05-09-168-035a	समेतं पार्थिवं क्षत्रं काशिराजस्वयंवरे ।
KK-05-09-168-035c	निर्जित्यैकरथेनैव याः कन्यास्तरसाहृताः ॥
KK-05-09-168-036a	ईदृशानां सहस्राणि विशिष्टानामथो पुनः ।
KK-05-09-168-036c	मयैकेन निरस्तानि ससैन्यानि रणाजिरे ॥
KK-05-09-168-037a	त्वां प्राप्य वैरपुरुषं कुरूणामनयो महान् ।
KK-05-09-168-037c	उपस्थितो विनाशाय यतस्व पुरुषो भव ॥
KK-05-09-168-038a	युध्यस्व समरे पार्थं येन विस्पर्धसे सह ।
KK-05-09-168-038c	द्रक्ष्यामि त्वां विनिर्मुक्तमस्माद्युद्धात्सुदुर्मते ॥
KK-05-09-168-039a	तमुवाच ततो राजा धार्तराष्ट्रः प्रतापवान् ।
KK-05-09-168-039c	मां समीक्षस्व गाङ्गेय कार्यं हि महदुद्यतम् ॥
KK-05-09-168-040a	चिन्त्यतामिदमेकाग्रं मम निःश्रेयसं परम् ।
KK-05-09-168-040c	उभावपि भवन्तौ मे महत्कर्म करिष्यतः ॥
KK-05-09-168-041a	भूयश्च श्रोतुमिच्छामि परेषां रथसत्तमान् ।
KK-05-09-168-041c	ये चैवातिरथास्तत्र ये चैव रथयूथपाः ॥
KK-05-09-168-042a	बलाबलममित्राणां श्रोतुमिच्छामि कौरव ।
KK-05-09-168-042c	प्रभातायां रजन्यां वै इदं युद्धं भविष्यति ॥ ॥

इति श्रीमन्महाभारते उद्योगपर्वणि रथातिरथसंख्यानपर्वणि अष्टषष्ट्यधिकशततमोऽध्यायः ॥

5-168-5 विचेतनः मूर्खः ॥ 5-168-6 घृणी निन्दकः ॥ 5-168-7 करणानां सहजकवचादीनाम् ॥ 5-168-13 भवान् कर्णोऽर्धरथो मह्यं मम मत इति गाङ्गेयो वदेत्तन्न मृषेति सर्वस्य जगतो मत इति संबन्धः । त्वद्वाक्यात्सर्वेपि मामवमंस्यन्त इति भावः । गाङ्गेय न मृषावदे इति खo घo पाठः ॥ 5-168-15 अपरागं द्वेषम् ॥ 5-168-18 प्रकुरुते प्रकारं भेदं कुरुते । प्रकारस्तुल्यभेदयोरिति विश्वः ॥ 5-168-20 मौलाः पारंपर्यागताः तेपि भिन्नाः सन्तो दुःसधेया भवन्ति किमु नाना पृथक्भूताः सन्त एककार्यार्थं समुत्थिता इति ॥
