अध्यायः 060

धृतराष्ट्रेण दुर्योधनम् प्रति स्वपरपक्षयोः बलाबलविमर्शनेन पाण्डवेषु पुत्रप्रेम्णा धर्मादिदेवानां साहाय्यकरणाभिधानपूर्वकं स्वस्य शमाभिरोचनवचनम् ॥ 1 ॥
KK05-05-060-001	वैशम्पायन उवाच 
KK05-05-060-001a	सञ्जयस्य वचः श्रुत्वा प्रज्ञाचक्षुर्जनेश्वरः ।
KK05-05-060-001c	ततः सङ्ख्यातुमारेभे तद्वचो गुणदोषतः ॥
KK05-05-060-002a	प्रसङ्ख्याय च सौक्ष्म्येण गुणदोषान्विचक्षणः ।
KK05-05-060-002c	यथावन्मतितत्त्वेन जयकामः सुतान्प्रति ॥
KK05-05-060-003a	बलाबलं विनिश्चित्य याथातथ्येन बुद्धिमान् ।
KK05-05-060-003c	`यदा तु मेने भूयिष्ठं तद्वचो गुणदोषतः ॥
KK05-05-060-004a	पुनरेव कुरूणां च पाण्डवानां च बुद्धिमान् ।'
KK05-05-060-004c	शक्तिं शङ्ख्यातुमारेभे तदा वै मनुजाधिपः ॥
KK05-05-060-005a	देवमानुषयोः शक्त्या तेजसा चैव पाण्डवान् ।
KK05-05-060-005c	कुरूञ्शक्त्याऽल्पतरया दुर्योधनमथाब्रवीत् ॥
KK05-05-060-006a	दुर्योधनेयं चिन्ता मे शश्वन्न व्युपशाम्यति ।
KK05-05-060-006c	सत्यं ह्येतदहं मन्ये प्रत्यक्षं नानुमानतः ॥
KK05-05-060-007a	आत्मजेषु परं स्नेहं सर्वभूतानि कुर्वते ।
KK05-05-060-007c	प्रियाणि चैषां कुर्वन्ति यथाशक्ति हितानि च ॥
KK05-05-060-008a	एवमेवोपकर्तॄणां प्रायशो लक्षयामहे ।
KK05-05-060-008c	इच्छन्ति बहुलं सन्तः प्रतिकर्तुं महत्प्रियम् ॥
KK05-05-060-009a	अग्निः साचिव्यकर्ता स्यात्खाण्डवे तत्कृतं स्मरन् ।
KK05-05-060-009c	अर्जुनस्यापि भीमेऽस्मिन्कुरुपाण्डुसमागमे ॥
KK05-05-060-010a	जातिगृद्ध्याऽभिपन्नाश्च पाण्डवानामनेकशः ।
KK05-05-060-010c	धर्मादयः समेष्यन्ति समाहूता दिवौकसः ॥
KK05-05-060-011a	भीष्मद्रोणकृपादीनां भयादशनिसन्निभम् ।
KK05-05-060-011c	रिरक्षिषन्तः संरम्भं गमिष्यन्तीति मे मतिः ॥
KK05-05-060-012a	ते देवैः सहिताः पार्था न शक्याः प्रतिवीक्षितुम् ।
KK05-05-060-012c	मानुषेण नरव्याघ्रा वीर्यवन्तोऽस्त्रपारगाः ॥
KK05-05-060-013a	दुरासदं यस्य दिव्यं गाण्डीवं धनुरुत्तमम् ।
KK05-05-060-013c	वारुणौ चाक्षयौ दिव्यौ शरपूर्णौ महेषुधी ॥
KK05-05-060-014a	वानरश्च ध्वजे दिव्यो निःसङ्गो धूमवद्गतिः ।
KK05-05-060-014c	रथश्च चतुरन्तायां यस्य नास्ति समः क्षितौ ॥
KK05-05-060-015a	महामेघनिभश्चापि निर्घोषः श्रूयते जनैः ।
KK05-05-060-015c	महाशनिसमः शब्दः शात्रवाणां भयङ्करः ॥
KK05-05-060-016a	यं चातिमानुषं वीर्ये कृत्स्नो लोको व्यवस्यति ।
KK05-05-060-016c	देवानामपि जेतारं यं विदुः पार्थिवा रणे ॥
KK05-05-060-017a	शतानि पञ्च चैवेषून्यो गृह्णन्नैव दृश्यते ।
KK05-05-060-017c	निमेषान्तरमात्रेण मुञ्चन्दूरं च पातयन् ॥
KK05-05-060-018a	यमाह भीष्मो द्रोणश्च कृपो द्रौणिस्तथैव च ।
KK05-05-060-018c	मद्रराजस्तथा शल्यो मध्यस्था ये च मानवाः ॥
KK05-05-060-019a	युद्धायावस्थितं पार्थं पार्थिवैरतिमानुषैः ।
KK05-05-060-019c	अशक्यं रथशार्दूलं पराजेतुमरिन्दमम् ॥
KK05-05-060-020a	क्षिपत्येकेन वेगेन पञ्चबाणशतानि यः ।
KK05-05-060-020c	सदृशं बाहुवीर्येण कार्तवीर्यस्य पाण्डवम् ॥
KK05-05-060-021a	तमर्जुनं महेष्वासं महेन्द्रोपेन्द्रविक्रमम् ।
KK05-05-060-021c	निघ्नन्तमिव पश्याभि विमर्देऽस्मिन्महाहवे ॥
KK05-05-060-022a	इत्येवं चिन्तयन्कृत्स्नमहोरात्राणि भारत ।
KK05-05-060-022c	अनिद्रो निःसुखश्चास्मि कुरूणां शमचिन्तया ॥
KK05-05-060-023a	क्षयोदयोऽयं सुमहान्कुरूणां प्रत्युपस्थितः ।
KK05-05-060-023c	अस्य चेत्कलहस्यान्तः शमादन्यो न विद्यते ॥
KK05-05-060-024a	शमो मे रोचते नित्यं पार्थैस्तात न विग्रहः ।
KK05-05-060-024c	कुरुभ्यो हि सदा मन्ये पाण्डवाञ्शक्तिमत्तरान् ॥ ॥

इति श्रीमन्महाभारते उद्योगपर्वणि यानसन्धिपर्वणि षष्टितमोऽध्यायः ॥

5-60-5 शक्त्या परिच्छिद्येति शेषः ॥ 5-60-9 भीमे भयङ्करे ॥ 5-60-10 जातिगृद्ध्या जन्मग्रहणाद्धेतोः युधिष्ठिरादीनां पितरो धर्मादयोपि तेषां सहायाः सन्ति ॥
