अध्यायः 007

दुर्योधनार्जुनयोः कृष्णदर्शनाय यदृच्छया युगपत् द्वारकागमनम् ॥ 1 ॥ अर्जुनेन सारथ्येन वरयित्वा तेन सह युधिष्ठिरसमीपगमनम् ॥ 2 ॥ दुर्योधनेन नारायणाह्वयकृष्णकुमारानादाय कृतवर्मणासह स्वपुरगमनम् ॥ 3 ॥
KK05-01-007-001	वैशम्पायन उवाच 
KK05-01-007-001a	पुरोहितं ते प्रस्थाप्य नगरं नागसाह्वयम् ।
KK05-01-007-001c	दूतान्प्रस्थापयामासुः पार्थिवेभ्यस्ततस्ततः ॥
KK05-01-007-002a	प्रस्थाप्य दूतानन्यत्र द्वारकां पुरुषर्षभः ।
KK05-01-007-002c	स्वयं जगाम कौरव्यः कुन्तीपुत्रो धनञ्जयः ॥
KK05-01-007-003a	गते द्वारवतीं कृष्ण बलदेवे च माधवे ।
KK05-01-007-003c	सह वृष्ण्यन्धकैः सर्वैर्भोजैश्च शतशस्तदा ॥
KK05-01-007-004a	सर्वमागमयामास पाण्डवानां विचेष्टितम् ।
KK05-01-007-004c	धृतराष्ट्रात्मजो राजा गूढैः प्रणिहितैश्चरैः ॥
KK05-01-007-005a	स श्रुत्वा माधवं यान्तं सदश्वैरनिलोपमैः ।
KK05-01-007-005c	बलेन नातिमहता द्वारकामभ्ययात्पुरीम् ॥
KK05-01-007-006a	तमेव दिवसं चापि कौन्तेयः पाण्डुनन्दनः ।
KK05-01-007-006c	आनर्तनगरीं रम्यां जगामाशु धनञ्जयः ॥
KK05-01-007-007a	तौ यात्वा पुरुषव्याघ्रौ द्वारकां कुरुनन्दनौ ।
KK05-01-007-007c	सुप्तं ददृशतुः कृष्णं शयानं चाभिजग्मतुः ॥
KK05-01-007-008a	दुर्योधनस्तु प्रथमं वासुदेवमुपाश्रयत् ।
KK05-01-007-008c	उच्छीर्षतश्च कृष्णस्य निषसाद वरासने ॥
KK05-01-007-009a	ततः किरीटी तस्यानु प्रविवेश महामनाः ।
KK05-01-007-009c	पश्चार्धे तु स कृष्णस्य प्रह्वोऽतिष्ठत्कृताञ्जलिः ॥
KK05-01-007-010a	प्रतिबुद्धः स वार्ष्णेयो ददर्शाग्रे किरीटिनाम् ।
KK05-01-007-010c	सिंहासनगतं पश्चात्परिवृत्य च दृष्टवान् ॥
KK05-01-007-011a	स तयोः स्वागतं कृत्वा यथावत्प्रतिपूज्य तौ ।
KK05-01-007-011c	तदागमनजं हेतुं पप्रच्छ मधुसूदनः ॥
KK05-01-007-012a	ततो दुर्योधनः कृष्णमुवाच प्रहसन्निव ।
KK05-01-007-012c	विग्रहेऽस्मिन्भवान्साह्यं मम दातुमिहार्हति ॥
KK05-01-007-013a	समं हि भवतः सख्यं मम चैवार्जुनेऽपि च ।
KK05-01-007-013c	तथा सम्बन्धकं तुल्यमस्माकं त्वयि माधव ॥
KK05-01-007-014a	अहं चाभिगतः पूर्वं त्वामद्य मधुसूदन ।
KK05-01-007-014c	अहं चाभिगतं सन्तो भजन्ते पूर्वसारिणः ॥
KK05-01-007-015a	त्वं च श्रेष्ठतमो लोके सतामद्य जनार्दन ।
KK05-01-007-015c	सततं सम्मतश्चैव सद्वृत्तमनुपालय ॥
KK05-01-007-016	कृष्ण उवाच 
KK05-01-007-016a	भवानभिगतः पूर्वमत्र मे नास्ति संशयः ।
KK05-01-007-016c	दृष्टस्तु प्रथमं राजन्मया पार्थो धनञ्जयः ॥
KK05-01-007-017a	तव पूर्वाभिगमनात्पूर्वं चाप्यस्य दर्शनात् ।
KK05-01-007-017c	साहाय्यमुभयोरेव करिष्यामि सुयोधन ॥
KK05-01-007-018a	प्रवारणं तु बालानां पूर्वं कार्यमिति श्रुतिः ।
KK05-01-007-018c	तस्मात्प्रवारणं पूर्वमर्हः पार्थो धनञ्जयः ॥
KK05-01-007-019a	मत्संहननतुल्यानां गोपानामर्बुदं महत् ।
KK05-01-007-019c	नारायणा इति ख्याताः सर्वे सङ्ग्रामयोधिनः ॥
KK05-01-007-020a	ते वा युधि दुराधर्षा भवन्त्वेकस्य सैनिकाः ।
KK05-01-007-020c	अयुध्यमानः सङ्ग्रामे न्यस्तशस्त्रोऽहमेकतः ॥
KK05-01-007-021a	आभ्यामन्यतरं पार्थ यत्ते हृद्यतरं मतम् ।
KK05-01-007-021c	तद्वृणीतां भवानग्रे प्रवार्यस्त्वं हि धर्मतः ॥
KK05-01-007-022a	`एतद्विदित्वा कौन्तेय विचार्य च पुनः पुनः ।
KK05-01-007-022c	तान्वा वरय साहाय्ये मां साचिव्येऽथवा पुनः '॥
KK05-01-007-023	वैशम्पायन उवाच 
KK05-01-007-023a	एवमुक्तस्तु कृष्णेन कुन्तीपुत्रे धनञ्जयः ।
KK05-01-007-023c	अयुध्यमानं सङ्ग्रामे वरयामास केशवम् ॥
KK05-01-007-024a	नारायणममित्रघ्नं कामाज्जातमजं नृषु ।
KK05-01-007-024c	सर्वक्षत्रस्य पुरतो देवदानवयोरपि ॥
KK05-01-007-025a	दुर्योधनस्तु तत्सैन्यं सर्वमावरयत्तदा ।
KK05-01-007-025c	सहस्राणां सहस्रं तु योधानां प्राप्य भारत ॥
KK05-01-007-026a	कृष्णं चापहृतं ज्ञात्वा सम्प्राप परमां मुदम् ।
KK05-01-007-026c	दुर्योधनस्तु तत्सैन्यं सर्वमादाय पार्थिवः ॥
KK05-01-007-027a	ततोऽभ्ययाद्भीमबलो रौहिणेयं महाबलम् ।
KK05-01-007-027c	सर्वं चागमने हेतुं स तस्मै सन्न्यवेदयत् ।
KK05-01-007-027e	प्रत्युवाच ततः शौरिर्धार्तराष्ट्रमिदं वचः ॥
KK05-01-007-028	बलदेव उवाच 
KK05-01-007-028a	विदितं ते नरव्याघ्र सर्वं भवितुमर्हति ।
KK05-01-007-028c	यन्मयोक्तं विराटस्य पुरा वैवाहिके तदा ॥
KK05-01-007-029a	निगृह्योक्तो हृषीकेशस्त्वदर्थं कुरुनन्दन ।
KK05-01-007-029c	मया सम्बन्धकं तुल्यमिति राजन्पुनःपुनः ॥
KK05-01-007-030a	न च तद्वाक्यमुक्तं वै केशवं प्रत्यपद्यत ।
KK05-01-007-030c	न चाहमुत्सहे कृष्णं विना स्थातुमपि क्षणम् ॥
KK05-01-007-031a	नाहं सहायः पार्थस्य नापि दुर्योधनस्य वै ।
KK05-01-007-031c	इति मे निश्चिता बुद्धिर्वासुदेवमवेक्ष्य ह ॥
KK05-01-007-032a	जातोऽसि भारते वंशे सर्वपार्थिवपूजिते ।
KK05-01-007-032c	गच्छ युध्यस्व धर्मेण क्षात्रेण पुरुषर्षभ ॥
KK05-01-007-033	वैशम्पायन उवाच 
KK05-01-007-033a	इत्येवमुक्तस्तु तदा परिष्वज्य हलायुधम् ।
KK05-01-007-033c	कृष्णं चापि महाबाहुमामन्त्र्य भरतर्षभ ॥
KK05-01-007-034a	सोऽभ्ययात्कृतवर्माणं धृतराष्ट्रसुतो नृपः ।
KK05-01-007-034c	कृतवर्मा ददौ तस्य सेनामक्षौहिणीं तदा ॥
KK05-01-007-035a	स तेन सर्वसैन्येन भीमेन कुरुनन्दनः ।
KK05-01-007-035c	वृतः परिययौ हृष्टः सुहृदः सम्प्रहर्षयन् ॥
KK05-01-007-036a	ततः पीताम्बरधरो जगत्स्रष्टा जनार्दनः ।
KK05-01-007-036c	गते दुर्योधने कृष्णः किरीटिनमथाब्रवीत् ॥
KK05-01-007-037a	अयुध्यमानः कां बृद्धिमास्थायाहं वृतस्त्वया ।
KK05-01-007-037	अर्जुन उवाच 
KK05-01-007-037c	भवान्समर्थस्तान्सर्वान्निहन्तुं नात्र संशयः ।
KK05-01-007-037e	निहन्तुमहमप्येकः समर्थः पुरुषर्षभ ॥
KK05-01-007-038a	भवांस्तु कीर्तिमाँल्लोके तद्यशस्त्वां गमिष्यति ।
KK05-01-007-038c	यशसां चाहमप्यर्थी तस्मादसि मया वृतः ॥
KK05-01-007-039a	सारथ्यं तु त्वया कार्यमिति मे मानसं सदा ।
KK05-01-007-039c	चिररात्रेप्सितं कामं तद्भवान्कर्तुमर्हति ॥
KK05-01-007-040	वासुदेव उवाच 
KK05-01-007-040a	उपपन्नमिदं पार्थ यत्स्पर्धसि मया सह ।
KK05-01-007-040c	सारथ्यं ते करिष्यामि कामः सम्पद्यतां तव ॥
KK05-01-007-041	वैशम्पायन उवाच 
KK05-01-007-041a	एवं प्रमुदितः पार्थः कृष्णेन सहितस्तदा ।
KK05-01-007-041c	वृतो दाशार्हप्रवरैः पुनरायाद्युधिष्ठिरम् ॥ ॥

इति श्रीमन्महाभारते उद्योगपर्वणि सेनोद्योगपर्वणि सप्तमोऽध्यायः ॥

5-7-10 प्रवारणम् ईप्सितप्रदानम् । पूर्वमर्हः त्वत्तः कनिष्ठत्वादित्यर्थः ॥ 10 ॥
