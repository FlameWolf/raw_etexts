अध्यायः 180

रामभीष्मसमरवर्णनम् ॥ 1 ॥
KK05-10-180-001	भीष्म उवाच 
KK05-10-180-001a	आत्मनस्तु ततः सूतो हयानां च विशाम्पते ।
KK05-10-180-001c	मम चापनयामास शल्यान्कुशलसम्मतः ॥
KK05-10-180-002a	स्नातापवृत्तैस्तुरगैर्लब्धतोयैरविह्वलैः ।
KK05-10-180-002c	प्रभाते चोदिते सूर्ये ततो युद्धमवर्तत ॥
KK05-10-180-003a	दृष्ट्वा मां तूर्णमायान्तं दंशितं स्यन्दने स्थितम् ।
KK05-10-180-003c	अकरोद्रथमत्यर्थं रामः सज्जं प्रतापवान् ॥
KK05-10-180-004a	ततोऽहं राममायान्तं दृष्ट्वा समरकाङ्क्षिणम् ।
KK05-10-180-004c	धनुःश्रेष्ठं समुत्सृज्य सहसावतरं रथात् ॥
KK05-10-180-005a	अभिवाद्य तथैवाहं रथमारुह्य भारत ।
KK05-10-180-005c	युयुत्सुर्जामदग्न्यस्य प्रमुखे वीतभीः स्थितः ॥
KK05-10-180-006a	ततोऽहं शरवर्षेण महता समवाकिरम् ।
KK05-10-180-006c	स च मां शरवर्षेण वर्षन्तं समवाकिरत् ॥
KK05-10-180-007a	सङ्क्रुद्धो जामदग्न्यस्तु पुनरेव सुतेजितान् ।
KK05-10-180-007c	सम्प्रैषीन्मे शरान्घोरान्दीप्तास्यानुरगानिव ॥
KK05-10-180-008a	ततोऽहं निशितैर्भल्लैः शतशोऽथ सहस्रशः ।
KK05-10-180-008c	अच्छिदं सहसा राजन्नन्तरिक्षे पुनः पुनः ॥
KK05-10-180-009a	ततस्त्वस्त्राणि दिव्यानि जामदग्न्यः प्रतापवान् ।
KK05-10-180-009c	मयि प्रयोजयामास तान्यहं प्रत्यषेधयम् ॥
KK05-10-180-010a	अस्त्रैरेव महाबाहो चिकीर्षन्नधिकां क्रियाम् ।
KK05-10-180-010c	ततो दिवि महान्नादः प्रादुरासीत्समन्ततः ॥
KK05-10-180-011a	ततोऽहमस्त्रं वायव्यं जामदग्न्ये प्रयुक्तवान् ।
KK05-10-180-011c	प्रत्याजघ्ने च तद्रामो गुह्यकास्त्रेण भारत ॥
KK05-10-180-012a	ततोऽहमस्त्रमाग्नेयमनुमन्त्र्य प्रयुक्तवान् ।
KK05-10-180-012c	वारुणेनैव तद्रामो वारयामास मे विभुः ॥
KK05-10-180-013a	एवमस्त्राणि दिव्यानि रामस्याहमवारयम् ।
KK05-10-180-013c	रामश्च मम तेजस्वी दिव्यास्त्रविदरिन्दमः ॥
KK05-10-180-014a	ततो मां सव्यतो राजन्रामः कुर्वन्द्विजोत्तमः ।
KK05-10-180-014c	उरस्यविध्यत्सङ्क्रुद्धो जामदग्न्यः प्रतापवान् ॥
KK05-10-180-015a	ततोऽहं भारतश्रेष्ठ संन्यषीदं रथोत्तमे ।
KK05-10-180-015c	ततो मां कश्मलाविष्टं सूतस्तूर्णमुदावहत् ॥
KK05-10-180-016a	ग्लायन्तं भरतश्रेष्ठ रामबाणप्रपीडितम् ।
KK05-10-180-016c	ततो मामपयातं वै भृशं विद्धमचेतसम् ॥
KK05-10-180-017a	रामस्यानुचरा हृष्टाः सर्वे दृष्ट्वा विचुक्रुशुः ।
KK05-10-180-017c	अकृतव्रणप्रभृतयः काशिकन्या च भारत ॥
KK05-10-180-018a	ततस्तु लब्धसञ्ज्ञोऽहं ज्ञात्वा सूतमथाब्रुवम् ।
KK05-10-180-018c	याहि सूत यतो रामः सज्जोऽहं गतवेदनः ॥
KK05-10-180-019a	ततो मामवहत्सूतो हयैः परमशोभितैः ।
KK05-10-180-019c	नृत्यद्भिरिव कौरव्य मारुतप्रतिमैर्गतौ ॥
KK05-10-180-020a	ततोऽहं राममासाद्य बाणवर्षैश्च कौरव ।
KK05-10-180-020c	अवाकिरं सुसंरब्धः संरब्धं च जिगीषया ॥
KK05-10-180-021a	तानापतत एवासौ रामो बाणानजिह्मगान् ।
KK05-10-180-021c	बाणैरेवाच्छिनत्तूर्णमेकैकं त्रिभिराहवे ॥
KK05-10-180-022a	ततस्ते सूदिताः सर्वे मम बाणाः सुसंशिताः ।
KK05-10-180-022c	रामबाणैर्द्विधा च्छिन्नाः शतशोऽथ सहस्रशः ॥
KK05-10-180-023a	ततः पुनः शरं दीप्तं सुप्रभं कालसम्मितम् ।
KK05-10-180-023c	असृजं जामदग्न्याय रामायाहं जिघांसया ॥
KK05-10-180-024a	तेन त्वभिहतो गाढं बाणवेगवशं गतः ।
KK05-10-180-024c	मुमोह समरे रामो भूमौ च निपपात ह ॥
KK05-10-180-025a	ततो हाहाकृतं सर्वं रामे भूतलमाश्रिते ।
KK05-10-180-025c	जगद्भारत संविग्नं यथार्कपतने भवेत् ॥
KK05-10-180-026a	तत एनं समुद्विग्नाः सर्व एवाभिदुद्रुवुः ।
KK05-10-180-026c	तपोधनास्ते सहसा काश्या च कुरुनन्दन ॥
KK05-10-180-027a	तत एनं परिष्वज्य शनैराश्वासयंस्तदा ।
KK05-10-180-027c	पाणिभिर्जलशीतैश्च जयाशीर्भिश्च कौरव ॥
KK05-10-180-028a	ततः स विह्वलं वाक्यं राम उत्थाय चाब्रवीत् ।
KK05-10-180-028c	तिष्ठ भीष्म हतोऽसीति बाणं सन्धाय कार्मुके ॥
KK05-10-180-029a	स मुक्तो न्यपतत्तूर्णं सव्ये पार्श्वे महाहवे ।
KK05-10-180-029c	येनाहं भृशमुद्विग्नो व्याघूर्णित इव द्रुमः ॥
KK05-10-180-030a	हत्वा हयांस्ततो रामः शीघ्रास्त्रेण महाहवे ।
KK05-10-180-030c	अवाकिरन्मां विस्रब्धो बाणैस्तैर्लोमवाहिभिः ॥
KK05-10-180-031a	ततोऽहमपि शीघ्रास्त्रं समरप्रतिवारणम् ।
KK05-10-180-031c	अवासृजं महाबाहो तेन्तराधिष्ठिताः शराः ॥
KK05-10-180-032a	रामस्य मम चैवाशु व्योमावृत्य समन्ततः ।
KK05-10-180-032c	न स्म सूर्यः प्रतपति शरजालसमावृतः ॥
KK05-10-180-033a	मातरिश्वा ततस्तस्मिन्मेघरुद्ध इवाभवत् ।
KK05-10-180-033c	ततो वायोः प्रकम्पाच्च सूर्यस्य च गभस्तिभिः ॥
KK05-10-180-034a	अभिघातप्रभावाच्च पावकः समजायत ।
KK05-10-180-034c	ते शराः स्वसमुत्थेन प्रदीप्ताश्चित्रभानुना ॥
KK05-10-180-035a	भूमौ सर्वे तदा राजन्भस्मभूताः प्रपेदिरे ।
KK05-10-180-035c	तदा शतसहस्राणि प्रयुतान्यर्बुदानि च ॥
KK05-10-180-036a	अयुतान्यथ खर्वाणि निखर्वाणि च कौरव ।
KK05-10-180-036c	रामः शराणां सङ्क्रुद्धो मयि तूर्णं न्यपातयत् ॥
KK05-10-180-037a	ततोऽहं तानपि रणे शरैराशीविषोपमैः ।
KK05-10-180-037c	सञ्छिद्य भूमौ नृपते पातयेयं नगानिव ॥
KK05-10-180-038a	एवं तदभवद्युद्धं तदा भरतसत्तम ।
KK05-10-180-038c	सन्ध्याकाले व्यतीते तु व्यपायात्स च मे गुरुः ॥ ॥

इति श्रीमन्महाभारते उद्योगपर्वणि अम्बोपाख्यानपर्वणि अशीत्यधिकशततमोऽध्यायः ॥
