अध्यायः 131

श्रीकृष्णेन सभायां विश्वरूपप्रदर्शनम् ॥ 1 ॥ कृष्णप्रसादाल्लब्धचक्षुषा धृतराष्ट्रेण कृष्णं दृष्टवता वक्षुषा इतरेषामदि दृक्षया कृष्णवरात्पुनः स्वचक्षुषोरन्तर्धानाधिगमः ॥ 2 ॥ कृष्णेन तद्रूपोपसंहारपूर्वकं पूर्वरूपं स्वीकृत्य रथाधिरोहणेन कुन्तीसमीपगमनम् ॥ 3 ॥
KK-05-06-131-001  	वैशम्पायन उवाच ।
KK-05-06-131-001a	विदुरेणैवमुक्तस्तु केशवः शत्रुपूगहा ।
KK-05-06-131-001c	दुर्योधनं धार्तराष्ट्रमभ्यभाषत वीर्यवान् ॥
KK-05-06-131-002a	एकोऽहमिति यन्मोहान्मन्यसे मां सुयोधन ।
KK-05-06-131-002c	परिभूय सुदुर्बुद्धे ग्रहीतुं मां चिकीर्षसि ॥
KK-05-06-131-003a	इहैव पाण्डवाः सर्वे तथैवान्धकवृष्णयः ।
KK-05-06-131-003c	इहादित्याश्च रुद्राश्च वसवश्च महर्षिभिः ॥
KK-05-06-131-004a	एवमुक्त्वा जाहासोच्चैः केशवः परवीरहा ।
KK-05-06-131-004c	तस्य संस्मयतः शौरेर्विद्युद्रूपा महात्मनः ।
KK-05-06-131-004e 	`युगपच्च विनिष्पेतुः साक्षात्सर्वास्तु देवताः ॥'
KK-05-06-131-005a	अङ्गुष्ठमात्रास्त्रिदशा बभूवुः पावकार्चिषः ।
KK-05-06-131-005c	तस्य ब्रह्मा ललाटस्थो रुद्रो वक्षसि चाभवत् ॥
KK-05-06-131-006a	लोकपाला भुजेष्वासन्नग्निरास्यादजायत ।
KK-05-06-131-006c	आदित्याश्चैव साध्याश्च वसवोऽथाश्विनावपि ॥
KK-05-06-131-007a	मरुतश्च सहेन्द्रेण विश्वेदेवास्तथैव च ।
KK-05-06-131-007c	बभूवुश्चैव यक्षाश्च गन्धर्वोरगराक्षसाः ॥
KK-05-06-131-008a	प्रादुरास्तां तथा दोर्भ्यां सङ्कर्षणधनञ्जयौ ।
KK-05-06-131-008c	दक्षिणेऽथार्जुनो धन्वी हली रामश्च सव्यतः ॥
KK-05-06-131-009a	भीमो युधिष्ठिरश्चैव माद्रीपुत्रौ च पृष्ठतः ।
KK-05-06-131-009c	अन्धका वृष्णयश्चैव प्रद्युम्नपरमुखास्ततः ॥
KK-05-06-131-010a	अग्रे बभूवुः कृष्णस्य समुद्यतमहायुधाः । ||
KK-05-06-131-010c	शङ्खचक्रगदाशक्तिशार्ङ्गलाङ्गलनन्दकाः ॥
KK-05-06-131-011a	अदृश्यन्तोद्यतान्येव सर्वप्रहरणानि च ।
KK-05-06-131-011c	नानाबाहुषु कृष्णस्य दीप्यमानानि सर्वशः ॥
KK-05-06-131-012a	नेत्राभ्यां नासिकाभ्यां च श्रोत्राभ्यां च समन्ततः ।
KK-05-06-131-012c	प्रादुरासन्महारौद्राः सधूमाः पावकार्चिषः ॥
KK-05-06-131-013a	रोमकूपेषु च तथा सूर्यस्येव मरीचयः ।
KK-05-06-131-013c	`सहस्रचरणः श्रीमाञ्शतबाहुः सहस्रदृक् ॥'
KK-05-06-131-014a	तस्य वै नागलोकश्च गुल्फाधो ददृशे तदा ।
KK-05-06-131-014c	चन्द्रसूर्यौ तथा नेत्रे ग्रहा वै सर्वतः स्थिताः ॥
KK-05-06-131-015a	ऊर्ध्वलोकाश्च सर्वेऽपि कुक्षौ तस्य व्यवस्थिताः ।
KK-05-06-131-015c	सरितः सागराश्चैव स्वेदस्तस्य महात्मनः ॥ 
KK-05-06-131-016a	अस्थीनि पर्वताः सर्वे वृक्षा रोमाणि तस्य हि ।
KK-05-06-131-016c	निमेषणं रात्र्यहनी जिह्वायां शारदा तथा ॥ '
KK-05-06-131-017a	तं दृष्ट्वा घोरमात्मानं केशवस्य महात्मनः ।
KK-05-06-131-017c	न्यमीलयन्त नेत्राणि राजानस्त्रस्तचेतसः ॥
KK-05-06-131-018a	ऋते द्रोणं च भीष्मं च विदुरं च महामतिम् ।
KK-05-06-131-018c	सञ्जयं धृतराष्ट्रं च ऋषींश्चैव तपोधनान् ॥
KK-05-06-131-019a	प्रादात्तेषां स भगवान्दिव्यं चक्षुर्जनार्दनः ॥
KK-05-06-131-020a	`धृतराष्ट्राय प्रददौ भगवान्दिव्यचक्षुषी ।
KK-05-06-131-020c	ददर्श परमं रूपं धृतराष्ट्रोऽम्बिकासुतः ॥
KK-05-06-131-021a	ततो देवाः सगन्धर्वाः किन्नराश्च महोरगाः ।
KK-05-06-131-021c	ऋषयश्च महाभागा लोकपालैः समन्विताः ।
KK-05-06-131-021e 	प्रणम्य शिरसा देवं तुष्टुवुः प्राञ्जलिस्थिताः ॥
KK-05-06-131-022a	क्रोधं प्रभो संहर संहर स्वंरूपं च यद्दर्शितमात्मसंस्थम् ।
KK-05-06-131-022c	यावत्त्विमे देवगणैः समेतालोकाः समस्ता भुवि नाशमीयुः ॥
KK-05-06-131-023a	त्वं च कर्ता विकर्ता च त्वमेव परिरक्षसे ।
KK-05-06-131-023c	त्वया व्याप्तमिदं सर्वं जगत्स्थावरजङ्गमम् ॥
KK-05-06-131-024a	कियन्मात्रा महीपालाः किंवीर्याः किंपराक्रमाः ।
KK-05-06-131-024c	तेषामर्थे महाबाहो दिव्यं रूपं प्रदर्शिवान् ।
KK-05-06-131-024e 	एवमुच्चारिता वाचः सह देवार्विभुं तदा ॥'
KK-05-06-131-025a	तद्दृष्ट्वा महदाश्चर्यं माधवस्य सभातले ।
KK-05-06-131-025c	देवदुन्दुभयो नेदुः पुष्पवर्षं पपात च ॥
KK-05-06-131-026  	धृतराष्ट्र उवाच ।
KK-05-06-131-026a	त्वमेव पुण्डरीकाक्ष सर्वस्य जगतो हितः ।
KK-05-06-131-026c	तस्मान्मे यादवश्रेष्ठ प्रसादं कर्तुमर्हसि ॥
KK-05-06-131-027a	भगवन्मम नेत्राभ्यामन्तर्धानं वृणे पुनः ।
KK-05-06-131-027c	भवन्तं दृष्टवानस्मि नान्यं द्रष्टुमिहोत्सहे ॥
KK-05-06-131-028a	ततोऽब्रवीन्महाबाहुर्धृतराष्ट्रं जनार्दनः ।
KK-05-06-131-028c	अदृश्यमाने नेत्रे द्वे भवेतां कुरुनन्दन ॥
KK-05-06-131-029a	तत्राद्भुतं महाराज धृतराष्ट्रश्च चक्षुषी ।
KK-05-06-131-029c	लब्धवान्वासुदेवाच्च विश्वरूपदिदृक्षया ॥
KK-05-06-131-030a	लब्धचक्षुषमासीनं धृतराष्ट्रं नराधिपाः ।
KK-05-06-131-030c	विस्मिता ऋषिभिः सार्धं तुष्टुवुर्मधुसूदनम् ॥
KK-05-06-131-031a	चचाल च मही कृत्स्ना सागरश्चापि चुक्षुभे ।
KK-05-06-131-031c	विस्मयं परमं जग्मुः पार्थिवा भरतर्षभ ॥
KK-05-06-131-032a	ततः स पुरुषव्याघ्रः सञ्जहार वपुः स्वकम् ।
KK-05-06-131-032c	तां दिव्यामद्भुतां चित्रामृद्धिमत्तामरिन्दमः ॥
KK-05-06-131-033a	ततः सात्यकिमादाय पाणौ विदुरमेव च ।
KK-05-06-131-033c	ऋषिभिस्तैरनुज्ञातो निर्ययौ मधुसूदनः ॥
KK-05-06-131-034a	ऋषयोऽन्तर्हिता जग्मुस्ततस्ते नारदादयः ।
KK-05-06-131-034c	तस्मिन्कोलाहले वृत्ते तदद्भुतमिवाभवत् ॥
KK-05-06-131-035a	तं प्रस्थितमभिप्रेक्ष्य कौरवाः सह राजभिः ।
KK-05-06-131-035c	अनुजग्मुर्नरव्याघ्रं देवा इव शतक्रतम् ॥
KK-05-06-131-036a	अचिन्तयन्नमेयात्मा सर्वं तद्राजमण्डलम् ।
KK-05-06-131-036c	निश्चक्राम ततः शौरिः सधूम इव पावकः ॥
KK-05-06-131-037a	ततो रथेन शुभ्रेण महता किङ्किणीकिना ।
KK-05-06-131-037c	हेमजालविचित्रेण लघुना मेघनादिना ॥
KK-05-06-131-038a	सूपस्करेण शुभ्रेण वैयाघ्रेण वरूथिना ।
KK-05-06-131-038c	शैब्यसुग्रीवयुक्तेन प्रत्यदृश्यत दारुकः ॥ 
KK-05-06-131-039a	तथैव रथमास्थाय कृतवर्मा महारथः ।
KK-05-06-131-039c	वृष्णीनां संमतो वीरो हार्दिक्यः समदृश्यत ॥
KK-05-06-131-040a	उपस्थितरथं शौरिं प्रयास्यन्तमरिन्दमम् ।
KK-05-06-131-040c	धृतराष्ट्रो महाराजः पुनरेवाभ्यभाषत ॥
KK-05-06-131-041a	यावद्बलं मे पुत्रेषु पश्यतस्ते जनार्दन ।
KK-05-06-131-041c	प्रत्यक्षं ते न ते किञ्चित्परोक्षं शत्रुकर्शन ॥
KK-05-06-131-042a	कुरूणां शममिच्छन्तं यतमानं च केशव ।
KK-05-06-131-042c	विदित्वैतामवस्थां मे नातिशङ्कितुमर्हसि ॥
KK-05-06-131-043a	न मे पापोऽस्त्यभिप्रायः पाण्डवान्प्रति केशव ।
KK-05-06-131-043c	ज्ञातमेव हितं वाक्यं यन्मयोक्तः सुयोधनः ॥
KK-05-06-131-044a	जानन्ति कुरवः सर्वे राजानश्चैव पार्थिवाः ।
KK-05-06-131-044c	शमे प्रयतमानं मां सर्वयत्नेन माधव ॥
KK-05-06-131-045  	वैशम्पायन उवाच ।
KK-05-06-131-045a	ततोऽब्रवीन्महाबाहुर्धृतराष्ट्रं जनार्दनः ।
KK-05-06-131-045c	द्रोणं पितामहं भीष्मं क्षत्तारं बाह्लिकं कृपम् ॥
KK-05-06-131-046a	प्रत्यक्षमेतद्भवतां यद्वृत्तं कुरुसंसदि ।
KK-05-06-131-046c	यथा चाशिष्टवन्मन्दो रोषादद्य समुत्थितः ॥
KK-05-06-131-047a	वदत्यनीशमात्मानं धृतराष्ट्रो महीपतिः ।
KK-05-06-131-047c	आपृच्छे भवतः सर्वान्गमिष्यामि युधिष्ठिरम् ॥
KK-05-06-131-048a	आमन्त्र्य प्रस्थितं शौरिं रथस्थं पुरुषर्षभ ।
KK-05-06-131-048c	अनुजग्मुर्महेष्वासाः प्रवीरा भरतर्षभाः ॥
KK-05-06-131-049a	भीष्मो द्रोणः कृपः क्षत्ता धृतराष्ट्रोऽथ बाह्लिकः ।
KK-05-06-131-049c	अश्वत्थामा विकर्णश्च युयुत्सुश्च महारथः ॥
KK-05-06-131-050a	ततो रथेन शुभ्रेण महता किङ्किणीकिना ।
KK-05-06-131-050c	कुरूणां पश्यतां द्रष्टुं स्वसारं स पितुर्ययौ ॥ ॥

इति श्रीमन्महाभारते उद्योगपर्वणि भगवद्यानर्वणि एकत्रिंशदधिकशततमोऽध्यायः ॥

5-131-28 अदृश्यमाने दर्शनशक्तिरहिते ॥ 5-131-38 वरूथिना रथगुप्तिमता ॥ 5-131-46 मन्दो दुर्योधनः ॥

