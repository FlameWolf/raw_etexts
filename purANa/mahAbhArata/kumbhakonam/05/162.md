अध्यायः 162

भीमादिभिर्दुर्योधनंप्रति उलूकद्वारा प्रतिसन्देशप्रेषणम् ॥ 1 ॥
KK-05-08-162-001  	सञ्जय उवाच ।
KK-05-08-162-001a	उलूकस्त्वर्जुनं भूयो यथोक्तं वाक्यमब्रवीत् ।
KK-05-08-162-001c	आशीविषमिव क्रुद्धं तुदन्वाक्यशलाकया ॥
KK-05-08-162-002a	तस्य तद्वचनं श्रुत्वा रुषिताः पाण्डवा भृशम् ।
KK-05-08-162-002c	प्रागेव भृशसङ्क्रुद्धाः कैतव्येनापि धर्षिताः ॥
KK-05-08-162-003a	आसनेषूदतिष्ठन्त बाहूंश्चैव प्रचिक्षिपुः ।
KK-05-08-162-003c	आशीविषा इव क्रुद्धा वीक्षाञ्चक्रुः परस्परम् ॥
KK-05-08-162-004a	अवाक्छिरा भीमसेनः समुदैक्षत कैतवम् ।
KK-05-08-162-004c	नेत्राभ्यां लोहितान्ताभ्यामाशीविष इव श्वसन् ॥
KK-05-08-162-005a	आर्तं वातात्मजं दृष्ट्वा क्रोधेनाभिहतं भृशम् ।
KK-05-08-162-005c	उत्स्मयन्निव दाशार्हः कैतव्यं प्रत्यभाषत ॥
KK-05-08-162-006a	प्रयाहि शीघ्रं कैतव्य ब्रूयाश्चैव सुयोधनम् ।
KK-05-08-162-006c	श्रुतं वाक्यं गृहीतोर्थो मतं यत्ते तथास्तु तत् ॥
KK-05-08-162-007a	एवमुक्त्वा महाबाहुः केशवो राजसत्तम ।
KK-05-08-162-007c	पुनरेव महाप्राज्ञं युधिष्ठिरमुदैक्षत ॥
KK-05-08-162-008a	सृञ्जयानां च सर्वेषां कृष्णस्य च यशस्विनः ।
KK-05-08-162-008c	द्रुपदस्य सपुत्रस्य विराटस्य च संनिधौ ॥
KK-05-08-162-009a	भूमिपानां च सर्वेषां मध्ये वाक्यं जगाद ह ।
KK-05-08-162-009c	उलूकोऽप्यर्जुनं भूयो यथोक्तं वाक्यमब्रवीत् ॥
KK-05-08-162-010a	आशीविषमिव क्रुद्धं तुदन्वाक्यशलाकया ।
KK-05-08-162-010c	कृष्णादींश्चैव तान्सर्वान्यथोक्तं वाक्यमब्रवीत् ॥
KK-05-08-162-011a	उलूकस्य तु तद्वाक्यं पापं दारुणमीरितम् ।
KK-05-08-162-011c	श्रुत्वा विचुक्षुभे पार्थो ललाटं चाप्यमार्जयत् ॥
KK-05-08-162-012a	तदवस्थं तदा दृष्ट्वा पार्थं सा समितिर्नृप ।
KK-05-08-162-012c	नामृष्यत महाराज पाण्डवानां महारथाः ॥
KK-05-08-162-013a	अधिक्षेपेण कृष्णस्य पार्थस्य च महात्मनः ।
KK-05-08-162-013c	श्रुत्वा ते पुरुषव्याघ्राः क्रोधाज्जज्वलुरच्युत ॥
KK-05-08-162-014a	धृष्टद्युम्नः शिखण्डी च सात्यकिश्च महारथः ।
KK-05-08-162-014c	केकया भ्रातरः पञ्च राक्षसश्च घटोत्कचः ॥
KK-05-08-162-015a	द्रौपदेयाभिमन्युश्च धृष्टकेतुश्च पार्थिवः ।
KK-05-08-162-015c	भीमसेनश्च विक्रान्तो यमजौ च महारथौ ॥
KK-05-08-162-016a	उत्पेतुरासनात्सर्वे क्रोधसंरक्तलोचनाः ।
KK-05-08-162-016c	बाहून्प्रगृह्य रुचिरान्रक्तचन्दनरूषितान् ।
KK-05-08-162-016e 	अङ्गदैः पारिहार्यैश्च केयूरैश्च विभूषितान् ॥
KK-05-08-162-017a	दन्तान्दन्तेषु निष्पिष्य सृक्किणी परिलेलिहन् ।
KK-05-08-162-017c	तेषामाकारभावज्ञः कुन्तीपुत्रो वृकोदरः ॥
KK-05-08-162-018a	उदतिष्ठत्स वेगेन क्रोधेन प्रज्वलन्निव ।
KK-05-08-162-018c	उद्वृत्य सहसा नेत्रे दन्तान्कटकटाय्य च ॥
KK-05-08-162-019a	हस्तं हस्तेन निष्पिष्य उलूकं वाक्यमब्रवीत् ।
KK-05-08-162-019c	अशक्तानामिवास्माकं प्रोत्साहननिमित्तकम् ॥
KK-05-08-162-020a	श्रुतं ते चवनं मूर्ख यत्त्वां दुर्योधनोऽब्रवीत् ।
KK-05-08-162-020c	तन्मे कथयतो मन्द श्रृणु वाक्यं दुरासदम् ॥
KK-05-08-162-021a	सर्वक्षत्रस्य मध्ये तं यद्वक्ष्यसि सुयोधनम् ।
KK-05-08-162-021c	श्रृण्वतः सूतपुत्रस्य पितुश्च त्वं दुरात्मनः ॥
KK-05-08-162-022a	अस्माभिः प्रीतिकामैस्तु भ्रातुर्ज्येष्ठस्य नित्यशः ।
KK-05-08-162-022c	मर्षितं ते दुराचार तत्त्वं न बहु मन्यसे ॥
KK-05-08-162-023a	प्रेषितश्च हृषीकेशः शमाकाङ्क्षी कुरून्प्रति ।
KK-05-08-162-023c	कुलस्य हितकामेन धर्मराजेन धीमता ॥
KK-05-08-162-024a	त्वं कालचोदितो नूनं गन्तुकामो यमक्षयम् ।
KK-05-08-162-024c	गच्छस्वाहवमस्माभिस्तच्च श्वो भविता ध्रुवम् ॥
KK-05-08-162-025a	मयापि च प्रतिज्ञातो वधः सभ्रातृकस्य ते ।
KK-05-08-162-025c	स तथा भविता पाप नात्र कार्या विचारणा ॥
KK-05-08-162-026a	वेलामतिक्रमेत्सद्यः सागरो वरुणालयः ।
KK-05-08-162-026c	पर्वताश्च विशीर्येयुर्मयोक्तं न मृषा भवेत् ॥
KK-05-08-162-027a	सहायस्ते यदि यमः कुबेरो रुद्र एव वा ।
KK-05-08-162-027c	यथाप्रतिज्ञं दुर्बुद्धे प्रकरिष्यन्ति पाण्डवाः ।
KK-05-08-162-027e 	दुःशासनस्य रुधिरं पाता चास्मि यथेप्सितम् ॥
KK-05-08-162-028a	यश्चेह प्रतिसंरब्धः क्षत्रियो माभियास्यति ।
KK-05-08-162-028c	अपि भीष्मं पुरस्कृत्य तं नेष्यामि यमक्षयम् ॥
KK-05-08-162-029a	यच्चैतदुक्तं वचनं मया क्षत्रस्य संसदि ।
KK-05-08-162-029c	यथैतद्भविता सत्यं तथैवात्मानमालभे ॥
KK-05-08-162-030a	भीमसेनवचः श्रुत्वा सहदेवोऽप्यमर्षणः ।
KK-05-08-162-030c	क्रोधसंरक्तनयनस्ततो वाक्यमुवाच ह ॥
KK-05-08-162-031a	शौटीरशूरसदृशमनीकजनसंसदि ।
KK-05-08-162-031c	श्रृणु पाप वचो मह्यं यद्वाच्यो हि पितात्वया ॥
KK-05-08-162-032a	नास्माकं भविता भेदः कदाचित्कुरुभिः सह ।
KK-05-08-162-032c	धृतराष्ट्रस्य संबन्धो यदि न स्यात्त्वया सह ॥
KK-05-08-162-033a	त्वं तु लोकविनाशाय धृतराष्ट्रकुलस्य च ।
KK-05-08-162-033c	उत्पन्नो वैरपुरुषः स्वकुलघ्नश्च पापकृत् ॥
KK-05-08-162-034a	जन्मप्रभृति चास्माकं पिता ते पापपूरुषः ।
KK-05-08-162-034c	अहितानि नृशंसानि नित्यशः कर्तुमिच्छति ॥
KK-05-08-162-035a	तस्य वैरानुषङ्गस्य गन्तास्म्यन्तं सुदुर्गमम् ।
KK-05-08-162-035c	अहमादौ निहत्य त्वां शकुनेः संप्रपश्यतः ॥
KK-05-08-162-036a	ततोऽस्मि शकुनिं हन्ता मिषतां सर्वधन्विनाम् ।
KK-05-08-162-036c	भीमस्य वचनं श्रुत्वा सहदेवस्य चोभयोः ॥
KK-05-08-162-037a	उवाच फाल्गुनो वाक्यं भीमसेनं स्मयन्निव ।
KK-05-08-162-037c	भीमसेन न ते सन्ति येषां वैरं त्वया सह ॥
KK-05-08-162-038a	मन्दा गृहेषु सुखिनो मृत्युपाशवशं गताः ।
KK-05-08-162-038c	उलूकश्च न ते वाच्यः परुषं पुरुषोत्तम ॥
KK-05-08-162-039a	दूताः किमपराध्यन्ते यथोक्तस्यानुभाषिणः ।
KK-05-08-162-039c	एवमुक्त्वा महाबाहुर्भीमं भीमपराक्रमम् ॥
KK-05-08-162-040a	धृष्टद्युम्नसुखान्वीरान्सुहृदः समभाषत ।
KK-05-08-162-040c	श्रुतं वस्तस्य पापस्य धार्तराष्ट्रस्य भाषितम् ॥
KK-05-08-162-041a	कुत्सनं वासुदेवस्य मम चैव विशेषतः ।
KK-05-08-162-041c	श्रुत्वा भवन्तः संरब्धा अस्माकं हितकाम्यया ॥
KK-05-08-162-042a	प्रभावाद्वासुदेवस्य भवतां च प्रयत्नतः ।
KK-05-08-162-042c	समग्रं पार्थिवं क्षत्रं सर्वं न गणयाम्यहम् ॥
KK-05-08-162-043a	भवद्भिः समनुज्ञातो वाक्यमस्य यदुत्तरम् ।
KK-05-08-162-043c	उलूके प्रापयिष्यामि यद्वक्ष्यति सुयोधनम् ॥
KK-05-08-162-044a	श्वो भूते कत्थितस्यास्य प्रतिवाक्यं चमूमुखे ।
KK-05-08-162-044c	गाण्डीवेनाभिधास्यामि क्लीबा हि वचनोत्तराः ॥
KK-05-08-162-045a	ततस्ते पार्थिवाः सर्वे प्रशशंसुर्धनञ्जयम् ।
KK-05-08-162-045c	तेन वाक्योपचारेण विस्मिता राजसत्तमाः ॥
KK-05-08-162-046a	अनुनीय च तान्सर्वान्यथामान्यं यथावयः ।
KK-05-08-162-046c	धर्मराजं तदा वाक्यं तत्प्राप्यं प्रत्यभाषत ॥
KK-05-08-162-047a	आत्मानमवमन्वानो न हि स्यात्पार्थिवोत्तमः ।
KK-05-08-162-047c	तत्रोत्तरं प्रवक्ष्यामि तव शुश्रूषणे रतः ॥
KK-05-08-162-048a	उलूकं भरतश्रेष्ठ सामपूर्वमथोर्जितम् ।
KK-05-08-162-048c	दुर्योधनस्य तद्वाक्यं निशम्य भरतर्षभः ॥
KK-05-08-162-049a	अतिलोहितनेत्राभ्यामाशीविष इव श्वसन् ।
KK-05-08-162-049c	स्मयमान इव क्रोधात्सृक्किणी परिसंलिहन् ॥
KK-05-08-162-050a	जनार्दनमभिप्रेक्ष्य भ्रातॄंश्चैवेदमब्रवीत् ।
KK-05-08-162-050c	अभ्यभाषत कैतव्यं प्रगृह्य विपुलं भुजम् ॥
KK-05-08-162-051a	उलूक गच्छ कैतव्य ब्रूहि तात सुयोधनम् ।
KK-05-08-162-051c	कृतघ्नं वैरपुरुषं दुर्मतिं कुलपांसनम् ॥
KK-05-08-162-052a	पाण्डवेषु सदा पाप नित्यं जिह्मं प्रवर्तते ।
KK-05-08-162-0521c	स्ववीर्याद्यः पराक्रम्य पाप आह्वयते परान् ।
KK-05-08-162-052e 	अभीतः पूरयन्वाक्यमेष वैः क्षत्रियः पुमान् ॥
KK-05-08-162-053a	स पापः क्षत्रियो भूत्वा अस्मानाहूय संयुगे ।
KK-05-08-162-053c	मान्यामान्यान्पुरस्कृत्य युद्धं मा गाः कुलाधम ॥
KK-05-08-162-054a	आत्मवीर्यं समाश्रिकत्य भृत्यवीर्यं च कौरव ।
KK-05-08-162-054c	आह्वयस्व रणे पार्थान्सर्वथा क्षत्रियो भव ॥
KK-05-08-162-055a	परवीर्यं समाश्रित्य यः समाह्वयते परान् ।
KK-05-08-162-055c	अशक्तः स्वयमादातुमेतदेव नपुंसकम् ॥
KK-05-08-162-056a	स त्वं परेषां वीर्येण आत्मानं बहुमन्यसे ।
KK-05-08-162-056c	कथमेवमशक्तस्त्वमस्मान्समभिगर्जसि ॥
KK-05-08-162-057  	कृष्ण उवाच ।
KK-05-08-162-057a	मद्वचश्चापि भूयस्ते वक्तव्यः स सुयोधनः ।
KK-05-08-162-057c	श्व इदानीं प्रपद्येथाः पुरुषो भव दुर्मते ॥
KK-05-08-162-058a	मन्यसे यच्च मूढ त्वं न योत्स्यति जनार्दनः ।
KK-05-08-162-058c	सारथ्येन वृतः पार्थैरिति त्वं न बिभेषि च ॥
KK-05-08-162-059a	जघन्यकालमप्येतन्न भवेत्सर्वपार्थिवान् ।
KK-05-08-162-059c	निर्दहेयमहं क्रोधात्तृणानीव हुताशनः ॥
KK-05-08-162-060a	युधिष्ठिरनियोगात्तु फाल्गुनस्य महात्मनः ।
KK-05-08-162-060c	करिष्ये युध्यमानस्य सारथ्यं विजितात्मनः ॥
KK-05-08-162-061a	यद्युत्पतसि लोकांस्त्रीन्यद्याविशसि भूतलम् ।
KK-05-08-162-061c	तत्रतत्रार्जुनरथं प्रभाते द्रक्ष्यसे पुनः ॥
KK-05-08-162-062a	यच्चापि भीमसेनस्य मन्यसे मोघभाषितम् ।
KK-05-08-162-062c	दुःशासनस्य रुधिरं पीतमद्यावधारय ॥
KK-05-08-162-063a	न त्वां समीक्षते पार्थो नापि राजा युधिष्ठिरः ।
KK-05-08-162-063c	न भीमसेनो न यमौ प्रतिकूलप्रभाषिणम् ॥ ॥

इति श्रीमन्महाभारते उद्योगपर्वणि उलूकदूतागमनपर्वणि द्विषष्ट्यधिकशततमोऽध्यायः ॥

5-162-12 समितिः सभा ॥ 5-162-31 शौटीरः सगर्वः । शूरो विक्रान्तः । मह्यं मम ॥ 5-162-55 नपुंसकं नपुंसकत्वं तव ॥ 5-162-63 समीक्षते गणयति ॥
