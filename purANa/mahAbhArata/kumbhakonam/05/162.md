अध्यायः 162

भीमादिभिर्दुर्योधनंप्रति उलूकद्वारा प्रतिसन्देशप्रेषणम् ॥ 1 ॥
001  	सञ्जय उवाच ।
001a	उलूकस्त्वर्जुनं भूयो यथोक्तं वाक्यमब्रवीत् ।
001c	आशीविषमिव क्रुद्धं तुदन्वाक्यशलाकया ॥
002a	तस्य तद्वचनं श्रुत्वा रुषिताः पाण्डवा भृशम् ।
002c	प्रागेव भृशसङ्क्रुद्धाः कैतव्येनापि धर्षिताः ॥
003a	आसनेषूदतिष्ठन्त बाहूंश्चैव प्रचिक्षिपुः ।
003c	आशीविषा इव क्रुद्धा वीक्षाञ्चक्रुः परस्परम् ॥
004a	अवाक्छिरा भीमसेनः समुदैक्षत कैतवम् ।
004c	नेत्राभ्यां लोहितान्ताभ्यामाशीविष इव श्वसन् ॥
005a	आर्तं वातात्मजं दृष्ट्वा क्रोधेनाभिहतं भृशम् ।
005c	उत्स्मयन्निव दाशार्हः कैतव्यं प्रत्यभाषत ॥
006a	प्रयाहि शीघ्रं कैतव्य ब्रूयाश्चैव सुयोधनम् ।
006c	श्रुतं वाक्यं गृहीतोर्थो मतं यत्ते तथास्तु तत् ॥
007a	एवमुक्त्वा महाबाहुः केशवो राजसत्तम ।
007c	पुनरेव महाप्राज्ञं युधिष्ठिरमुदैक्षत ॥
008a	सृञ्जयानां च सर्वेषां कृष्णस्य च यशस्विनः ।
008c	द्रुपदस्य सपुत्रस्य विराटस्य च संनिधौ ॥
009a	भूमिपानां च सर्वेषां मध्ये वाक्यं जगाद ह ।
009c	उलूकोऽप्यर्जुनं भूयो यथोक्तं वाक्यमब्रवीत् ॥
010a	आशीविषमिव क्रुद्धं तुदन्वाक्यशलाकया ।
010c	कृष्णादींश्चैव तान्सर्वान्यथोक्तं वाक्यमब्रवीत् ॥
011a	उलूकस्य तु तद्वाक्यं पापं दारुणमीरितम् ।
011c	श्रुत्वा विचुक्षुभे पार्थो ललाटं चाप्यमार्जयत् ॥
012a	तदवस्थं तदा दृष्ट्वा पार्थं सा समितिर्नृप ।
012c	नामृष्यत महाराज पाण्डवानां महारथाः ॥
013a	अधिक्षेपेण कृष्णस्य पार्थस्य च महात्मनः ।
013c	श्रुत्वा ते पुरुषव्याघ्राः क्रोधाज्जज्वलुरच्युत ॥
014a	धृष्टद्युम्नः शिखण्डी च सात्यकिश्च महारथः ।
014c	केकया भ्रातरः पञ्च राक्षसश्च घटोत्कचः ॥
015a	द्रौपदेयाभिमन्युश्च धृष्टकेतुश्च पार्थिवः ।
015c	भीमसेनश्च विक्रान्तो यमजौ च महारथौ ॥
016a	उत्पेतुरासनात्सर्वे क्रोधसंरक्तलोचनाः ।
016c	बाहून्प्रगृह्य रुचिरान्रक्तचन्दनरूषितान् ।
016e 	अङ्गदैः पारिहार्यैश्च केयूरैश्च विभूषितान् ॥
017a	दन्तान्दन्तेषु निष्पिष्य सृक्किणी परिलेलिहन् ।
017c	तेषामाकारभावज्ञः कुन्तीपुत्रो वृकोदरः ॥
018a	उदतिष्ठत्स वेगेन क्रोधेन प्रज्वलन्निव ।
018c	उद्वृत्य सहसा नेत्रे दन्तान्कटकटाय्य च ॥
019a	हस्तं हस्तेन निष्पिष्य उलूकं वाक्यमब्रवीत् ।
019c	अशक्तानामिवास्माकं प्रोत्साहननिमित्तकम् ॥
020a	श्रुतं ते चवनं मूर्ख यत्त्वां दुर्योधनोऽब्रवीत् ।
020c	तन्मे कथयतो मन्द श्रृणु वाक्यं दुरासदम् ॥
021a	सर्वक्षत्रस्य मध्ये तं यद्वक्ष्यसि सुयोधनम् ।
021c	श्रृण्वतः सूतपुत्रस्य पितुश्च त्वं दुरात्मनः ॥
022a	अस्माभिः प्रीतिकामैस्तु भ्रातुर्ज्येष्ठस्य नित्यशः ।
022c	मर्षितं ते दुराचार तत्त्वं न बहु मन्यसे ॥
023a	प्रेषितश्च हृषीकेशः शमाकाङ्क्षी कुरून्प्रति ।
023c	कुलस्य हितकामेन धर्मराजेन धीमता ॥
024a	त्वं कालचोदितो नूनं गन्तुकामो यमक्षयम् ।
024c	गच्छस्वाहवमस्माभिस्तच्च श्वो भविता ध्रुवम् ॥
025a	मयापि च प्रतिज्ञातो वधः सभ्रातृकस्य ते ।
025c	स तथा भविता पाप नात्र कार्या विचारणा ॥
026a	वेलामतिक्रमेत्सद्यः सागरो वरुणालयः ।
026c	पर्वताश्च विशीर्येयुर्मयोक्तं न मृषा भवेत् ॥
027a	सहायस्ते यदि यमः कुबेरो रुद्र एव वा ।
027c	यथाप्रतिज्ञं दुर्बुद्धे प्रकरिष्यन्ति पाण्डवाः ।
027e 	दुःशासनस्य रुधिरं पाता चास्मि यथेप्सितम् ॥
028a	यश्चेह प्रतिसंरब्धः क्षत्रियो माभियास्यति ।
028c	अपि भीष्मं पुरस्कृत्य तं नेष्यामि यमक्षयम् ॥
029a	यच्चैतदुक्तं वचनं मया क्षत्रस्य संसदि ।
029c	यथैतद्भविता सत्यं तथैवात्मानमालभे ॥
030a	भीमसेनवचः श्रुत्वा सहदेवोऽप्यमर्षणः ।
030c	क्रोधसंरक्तनयनस्ततो वाक्यमुवाच ह ॥
031a	शौटीरशूरसदृशमनीकजनसंसदि ।
031c	श्रृणु पाप वचो मह्यं यद्वाच्यो हि पितात्वया ॥
032a	नास्माकं भविता भेदः कदाचित्कुरुभिः सह ।
032c	धृतराष्ट्रस्य संबन्धो यदि न स्यात्त्वया सह ॥
033a	त्वं तु लोकविनाशाय धृतराष्ट्रकुलस्य च ।
033c	उत्पन्नो वैरपुरुषः स्वकुलघ्नश्च पापकृत् ॥
034a	जन्मप्रभृति चास्माकं पिता ते पापपूरुषः ।
034c	अहितानि नृशंसानि नित्यशः कर्तुमिच्छति ॥
035a	तस्य वैरानुषङ्गस्य गन्तास्म्यन्तं सुदुर्गमम् ।
035c	अहमादौ निहत्य त्वां शकुनेः संप्रपश्यतः ॥
036a	ततोऽस्मि शकुनिं हन्ता मिषतां सर्वधन्विनाम् ।
036c	भीमस्य वचनं श्रुत्वा सहदेवस्य चोभयोः ॥
037a	उवाच फाल्गुनो वाक्यं भीमसेनं स्मयन्निव ।
037c	भीमसेन न ते सन्ति येषां वैरं त्वया सह ॥
038a	मन्दा गृहेषु सुखिनो मृत्युपाशवशं गताः ।
038c	उलूकश्च न ते वाच्यः परुषं पुरुषोत्तम ॥
039a	दूताः किमपराध्यन्ते यथोक्तस्यानुभाषिणः ।
039c	एवमुक्त्वा महाबाहुर्भीमं भीमपराक्रमम् ॥
040a	धृष्टद्युम्नसुखान्वीरान्सुहृदः समभाषत ।
040c	श्रुतं वस्तस्य पापस्य धार्तराष्ट्रस्य भाषितम् ॥
041a	कुत्सनं वासुदेवस्य मम चैव विशेषतः ।
041c	श्रुत्वा भवन्तः संरब्धा अस्माकं हितकाम्यया ॥
042a	प्रभावाद्वासुदेवस्य भवतां च प्रयत्नतः ।
042c	समग्रं पार्थिवं क्षत्रं सर्वं न गणयाम्यहम् ॥
043a	भवद्भिः समनुज्ञातो वाक्यमस्य यदुत्तरम् ।
043c	उलूके प्रापयिष्यामि यद्वक्ष्यति सुयोधनम् ॥
044a	श्वो भूते कत्थितस्यास्य प्रतिवाक्यं चमूमुखे ।
044c	गाण्डीवेनाभिधास्यामि क्लीबा हि वचनोत्तराः ॥
045a	ततस्ते पार्थिवाः सर्वे प्रशशंसुर्धनञ्जयम् ।
045c	तेन वाक्योपचारेण विस्मिता राजसत्तमाः ॥
046a	अनुनीय च तान्सर्वान्यथामान्यं यथावयः ।
046c	धर्मराजं तदा वाक्यं तत्प्राप्यं प्रत्यभाषत ॥
047a	आत्मानमवमन्वानो न हि स्यात्पार्थिवोत्तमः ।
047c	तत्रोत्तरं प्रवक्ष्यामि तव शुश्रूषणे रतः ॥
048a	उलूकं भरतश्रेष्ठ सामपूर्वमथोर्जितम् ।
048c	दुर्योधनस्य तद्वाक्यं निशम्य भरतर्षभः ॥
049a	अतिलोहितनेत्राभ्यामाशीविष इव श्वसन् ।
049c	स्मयमान इव क्रोधात्सृक्किणी परिसंलिहन् ॥
050a	जनार्दनमभिप्रेक्ष्य भ्रातॄंश्चैवेदमब्रवीत् ।
050c	अभ्यभाषत कैतव्यं प्रगृह्य विपुलं भुजम् ॥
051a	उलूक गच्छ कैतव्य ब्रूहि तात सुयोधनम् ।
051c	कृतघ्नं वैरपुरुषं दुर्मतिं कुलपांसनम् ॥
052a	पाण्डवेषु सदा पाप नित्यं जिह्मं प्रवर्तते ।
0521c	स्ववीर्याद्यः पराक्रम्य पाप आह्वयते परान् ।
052e 	अभीतः पूरयन्वाक्यमेष वैः क्षत्रियः पुमान् ॥
053a	स पापः क्षत्रियो भूत्वा अस्मानाहूय संयुगे ।
053c	मान्यामान्यान्पुरस्कृत्य युद्धं मा गाः कुलाधम ॥
054a	आत्मवीर्यं समाश्रिकत्य भृत्यवीर्यं च कौरव ।
054c	आह्वयस्व रणे पार्थान्सर्वथा क्षत्रियो भव ॥
055a	परवीर्यं समाश्रित्य यः समाह्वयते परान् ।
055c	अशक्तः स्वयमादातुमेतदेव नपुंसकम् ॥
056a	स त्वं परेषां वीर्येण आत्मानं बहुमन्यसे ।
056c	कथमेवमशक्तस्त्वमस्मान्समभिगर्जसि ॥
057  	कृष्ण उवाच ।
057a	मद्वचश्चापि भूयस्ते वक्तव्यः स सुयोधनः ।
057c	श्व इदानीं प्रपद्येथाः पुरुषो भव दुर्मते ॥
058a	मन्यसे यच्च मूढ त्वं न योत्स्यति जनार्दनः ।
058c	सारथ्येन वृतः पार्थैरिति त्वं न बिभेषि च ॥
059a	जघन्यकालमप्येतन्न भवेत्सर्वपार्थिवान् ।
059c	निर्दहेयमहं क्रोधात्तृणानीव हुताशनः ॥
060a	युधिष्ठिरनियोगात्तु फाल्गुनस्य महात्मनः ।
060c	करिष्ये युध्यमानस्य सारथ्यं विजितात्मनः ॥
061a	यद्युत्पतसि लोकांस्त्रीन्यद्याविशसि भूतलम् ।
061c	तत्रतत्रार्जुनरथं प्रभाते द्रक्ष्यसे पुनः ॥
062a	यच्चापि भीमसेनस्य मन्यसे मोघभाषितम् ।
062c	दुःशासनस्य रुधिरं पीतमद्यावधारय ॥
063a	न त्वां समीक्षते पार्थो नापि राजा युधिष्ठिरः ।
063c	न भीमसेनो न यमौ प्रतिकूलप्रभाषिणम् ॥ ॥

इति श्रीमन्महाभारते उद्योगपर्वणि उलूकदूतागमनपर्वणि द्विषष्ट्यधिकशततमोऽध्यायः ॥

5-162-12 समितिः सभा ॥ 5-162-31 शौटीरः सगर्वः । शूरो विक्रान्तः । मह्यं मम ॥ 5-162-55 नपुंसकं नपुंसकत्वं तव ॥ 5-162-63 समीक्षते गणयति ॥
