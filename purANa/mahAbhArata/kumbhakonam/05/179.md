अध्यायः 179

भीष्मजामदग्न्ययुद्धवर्णनम् ॥ 1 ॥
KK05-10-179-001	भीष्म उवाच 
KK05-10-179-001a	तमहं स्मयन्निव रणे प्रत्यभाषं व्यवस्थितम् ।
KK05-10-179-001c	भूमिष्ठं नोत्सहे योद्धुं भवन्तं रथमास्थितः ॥
KK05-10-179-002a	आरोह स्यन्दनं वीर कवचं च महाभुज ।
KK05-10-179-002c	बधान समरे राम यदि योद्धुं मयेच्छसि ॥
KK05-10-179-003a	ततो मामब्रवीद्रामः स्मयमानो रणाजिरे ।
KK05-10-179-003c	रथो मे मेदिनी भीष्म वाहा वेदाः सदश्ववत् ॥
KK05-10-179-004a	सूतश्च मातरिश्वा वै कवचं वेदमातरः ।
KK05-10-179-004c	सुसंवीतो रणे ताभिर्योत्स्येऽहं कुरुनन्दन ॥
KK05-10-179-005a	एवं ब्रुवाणो गान्धारे रामो मां सत्यविक्रमः ।
KK05-10-179-005c	शरव्रातेन महता सर्वतः प्रत्यवारयत् ॥
KK05-10-179-006a	ततोऽपश्यं जामदग्न्यं रथमध्ये व्यवस्थितम् ।
KK05-10-179-006c	सर्वायुधवरे श्रीमत्यद्भुतोपमदर्शने ॥
KK05-10-179-007a	मनसा विहिते पुण्ये विस्तीर्णे नगरोपमे ।
KK05-10-179-007c	दिव्याश्वयुजि सन्नद्धे काञ्चनेन विभूषिते ॥
KK05-10-179-008a	कवचेन महाबाहो सोमार्ककृतलक्ष्मणा ।
KK05-10-179-008c	धनुर्धरो बद्धतूणो बद्धगोधाङ्गुलित्रवान् ॥
KK05-10-179-009a	सारथ्यं कृतवांस्तत्र युयुत्सोरकृतव्रणः ।
KK05-10-179-009c	सखा वेदविदत्यन्तं दयितो भार्गवस्य ह ॥
KK05-10-179-010a	आह्वयानः स मां युद्धे मनो हर्षयतीव मे ।
KK05-10-179-010c	पुनः पुनरभिक्रोशन्नभियाहीति भार्गवः ॥
KK05-10-179-011a	तमादित्यमिवोद्यन्तमनाधृष्यं महाबलम् ।
KK05-10-179-011c	क्षत्रियान्तकरं राममेकमेकः समासदम् ॥
KK05-10-179-012a	ततोऽहं बाणपातेषु त्रिषु वाहान्निगृह्य वै ।
KK05-10-179-012c	अवतीर्य धनुर्न्यस्य पदातिर्ऋषिसत्तमम् ॥
KK05-10-179-013a	अभ्यागच्छं तदा राममर्चिष्यन्द्विजसत्तमम् ।
KK05-10-179-013c	अभिवाद्य चैनं विधिवदब्रुवं वाक्यमुत्तमम् ॥
KK05-10-179-014a	योत्स्ये त्वया रणे राम सदृशेनाधिकेन वा ।
KK05-10-179-014c	गुरुणा धर्मशीलेन जयमाशास्व मे विभो ॥
KK05-10-179-015	राम उवाच 
KK05-10-179-015a	एवमेतत्कुरुश्रेष्ठ कर्तव्यं भूतिमिच्छता ।
KK05-10-179-015c	धर्मो ह्येष महाबाहो विशिष्टैः सह युध्यताम् ॥
KK05-10-179-016a	शपेयं त्वां नचेदेवमागच्छेथा विशाम्पते ।
KK05-10-179-016c	युध्यस्व त्वं रणे यत्तो धैर्यमालम्ब्य कौरव ॥
KK05-10-179-017a	न तु ते जयमाशासे त्वां विजेतुमहं स्थितः ।
KK05-10-179-017c	गच्छ युध्यस्व धर्मेण प्रीतोऽस्मि चरितेन ते ॥
KK05-10-179-018a	ततोऽहं तं नमस्कृत्य रथमारुह्य सत्वरः ।
KK05-10-179-018c	प्राध्मापयं रणे शङ्खं पुनर्हेमपरिष्कृतम् ॥
KK05-10-179-019a	ततो युद्धं समभवन्मम तस्य च भारत ।
KK05-10-179-019c	दिवसान्सुबहून्राजन्परस्परजिगीषया ॥
KK05-10-179-020a	स मे तस्मिन्रणे पूर्वं प्राहरत्कङ्कपत्रिभिः ।
KK05-10-179-020c	षष्ट्या शतैश्च नवभिः शराणां नतपर्वणाम् ॥
KK05-10-179-021a	चत्वारस्तेन मे वाहाः सूतश्चैव विशाम्पते ।
KK05-10-179-021c	प्रतिरुद्धास्तथैवाहं समरे दंशितः स्थितः ॥
KK05-10-179-022a	नमस्कृत्य च देवेभ्यो ब्राह्मणेभ्यो विशेषतः ।
KK05-10-179-022c	तमहं स्मयन्निव रणे प्रत्यभाषं व्यवस्थितम् ॥
KK05-10-179-023a	आचार्यता मानिता मे निर्मर्यादे ह्यपि त्वयि ।
KK05-10-179-023c	भूयश्च शृणु मे ब्रह्मन्सम्पदं धर्मसङ्ग्रहे ॥
KK05-10-179-024a	ये ते वेदाः शरीरस्था ब्राह्मण्यं यच्च ते महत् ।
KK05-10-179-024c	तपश्च ते महत्तप्तं न तेभ्यः प्रहराम्यहम् ॥
KK05-10-179-025a	प्रहरे क्षत्रधर्मस्य यं त्वं राम समाश्रितः ।
KK05-10-179-025c	ब्राह्मणः क्षत्रियत्वं हि याति शस्त्रसमुद्यमात् ॥
KK05-10-179-026a	पश्य मे धनुषो वीर्यं पश्य बाह्वोर्बलं मम ।
KK05-10-179-026c	एष ते कार्मुकं वीर छिनद्मि निशितेषुणा ॥
KK05-10-179-027a	तस्याहं निशितं भल्लं चिक्षेप भरतर्षभ ।
KK05-10-179-027c	तेनास्य धनुषः कोटिं छित्वा भूमावपातयम् ॥
KK05-10-179-028a	तथैव च पृषत्कानां शतानि नतपर्वणाम्  ।
KK05-10-179-028c	चिक्षेप कङ्कपत्राणां जामदग्न्यरथं प्रति ॥
KK05-10-179-029a	काये विषक्तास्तु तदा वायुना समुदीरिताः ।
KK05-10-179-029c	चेलुः क्षरन्तो रुधिरं नागा इव च ते शराः ॥
KK05-10-179-030a	क्षतजोक्षितसर्वाङ्गः क्षरन्स रुधिरं रणे ।
KK05-10-179-030c	बभौ रामस्तथा राजन्प्रफुल्ल इव किंशुकः ॥
KK05-10-179-031a	हेमन्तान्तेऽशोक इव रक्तस्तबकमण्डितः ।
KK05-10-179-031c	बभौ रामस्तथा राजन्प्रफुल्ल इव किंशुकः ॥
KK05-10-179-032a	ततोऽन्यद्धनुरादाय रामः क्रोधसमन्वितः ।
KK05-10-179-032c	हेमपुङ्खान्सुनिशिताञ्शरांस्तान्हि ववर्ष सः ॥
KK05-10-179-033a	ते समासाद्य मां रौद्रा बहुधा मर्मभेदिनः ।
KK05-10-179-033c	अकम्पयन्महावेगाः सर्पानलविषोपमाः ॥
KK05-10-179-034a	तमहं समवष्टभ्य पुनरात्मानमाहवे ।
KK05-10-179-034c	शतसङ्ख्यैः शरैः क्रुद्धस्तदा राममवाकिरम् ॥
KK05-10-179-035a	स तैरग्न्यर्कसङ्काशैः शरैराशीविषोपमैः ।
KK05-10-179-035c	शितैरभ्यर्दितो रामो मन्दचेता इवाभवत् ॥
KK05-10-179-036a	ततोऽहं कृपयाऽऽविष्टो विनिन्द्यात्मानमात्मना ।
KK05-10-179-036c	धिग्धिगित्यब्रुवं युद्धं क्षत्रधर्मं च भारत ॥
KK05-10-179-037a	असकृच्चाब्रुवं राजञ्शोकवेगपरिप्लुतः ।
KK05-10-179-037c	अहो बत कृतं पापं मयेदं क्षत्रधर्मं च भारत ॥
KK05-10-179-038a	गुरुर्द्विजातिर्धर्मात्मा यदेवं पीडितः शरैः ।
KK05-10-179-038c	ततो न प्राहरं भूयो जामदग्न्याय भारत ॥
KK05-10-179-039a	अथावताप्य पृथिवीं पूषा दिवससङ्क्षये ।
KK05-10-179-039c	जगामास्तं सहस्रांशुस्ततो युद्धमुपारमत् ॥ ॥
	
इति श्रीमन्महाभारते उद्योगपर्वणि अम्बोपाख्यानपर्वणि एकोनाशीत्यधिकशततमोऽध्यायः ॥
