अध्यायः 107

विश्वामित्रोक्तलक्षणाश्वाधिगमोपायापरिज्ञानेन शोचता गालवेन स्वार्थलाभाय श्रीविष्णूपासनम् ॥ 1 ॥ सुहृदा गरुडेन गालवमुपगम्य स्वेन तस्याभिमतदेशप्राणकथनम् ॥ 2 ॥
KK-05-06-107-001	नारद उवच ।
KK-05-06-107-001a	एवमुक्तस्तदा तेन विश्वामित्रेण धीमता ।
KK-05-06-107-001c	नास्ते न शेते नाहारं कुरुते गालवस्तदा ॥
KK-05-06-107-002a	त्वगस्थिभूतो हरिणाश्चिन्ताशोकपरायणः ।
KK-05-06-107-002c	शोचमानोऽतिमात्रं स दह्यमानश्च मन्युना ।
KK-05-06-107-002e 	गालवो दुःखितो दुःखाद्विललाप सुयोधन ॥
KK-05-06-107-003a	कुतः पुष्टानि मित्राणि कुतोऽर्थाः सञ्चयः कृतः ।
KK-05-06-107-003c	हयानां चन्द्रशुभ्राणां शतान्यष्टौ कुतो मम ॥
KK-05-06-107-004a	कुतो मे भोजने श्रद्धा सुखश्रद्धा कुतश्च मे ।
KK-05-06-107-004c	श्रद्धा मे जीवितस्यापि छिन्ना किं जीवितेन मे ॥
KK-05-06-107-005a	अहं पारे समुद्रस्य पृथिव्या वा परं परात् ।
KK-05-06-107-005c	गत्वाऽऽत्मानं विमुञ्चामि किं फलं जीवितेन मे ॥
KK-05-06-107-006a	अधनस्याकृतार्थस्य त्यक्तस्य विविधैः फलैः ।
KK-05-06-107-006c	ऋणं धारयमाणस्य कुतः सुखमनीहया ॥
KK-05-06-107-007a	सुहृदां हि धनं भुक्त्वा कृत्वा प्रणयमीप्सितम् ।
KK-05-06-107-007c	प्रतिकर्तुमशक्तस्य जीवितान्मरणं वरम् ॥
KK-05-06-107-008a	प्रतिश्रुत्य करिष्येति कर्तव्यं तदकुर्वतः ।
KK-05-06-107-008c	मिथ्यावचनदग्धस्य इष्टापूर्तं प्रणश्यति ॥
KK-05-06-107-009a	न रूपमनृतस्यास्ति नानृतस्यास्ति सन्ततिः ।
KK-05-06-107-009c	नानृतस्याधिपत्यं च कुत एव गतिः शुभा ॥
KK-05-06-107-010a	कुतः कृतघ्नस्य यशः कुतः स्थानं कुतः सुखम् ।
KK-05-06-107-010c	अश्रद्धेयः कृतघ्नो हि कृतघ्ने नास्ति निष्कृतिः ॥
KK-05-06-107-011a	न जीवत्यधनः पापः कुतः पापस्य तन्त्रणम् ।
KK-05-06-107-011c	पापो ध्रुवमवाप्नोति विनाशं नाशयन्कृतम् ॥
KK-05-06-107-012a	सोऽहं पापः कृतघ्नश्च कृपणश्चानृतोऽपि च ।
KK-05-06-107-012c	गुरोर्यः कृतकार्यः संस्तत्करोमि न भाषितम् ॥
KK-05-06-107-013a	सोऽहं प्राणान्विमोक्ष्यामि कृत्वा यत्नमनुत्तमम् ।
KK-05-06-107-013c	अर्थिता न मया काचित्कृतपूर्वा दिवौकसाम् ॥
KK-05-06-107-014a	मानयन्ति च मां सर्वे त्रिदशा यज्ञसंस्तरे ।
KK-05-06-107-014c	अहं तु विबुधश्रेष्ठं देवं त्रिभुवनेश्वरम् ।
KK-05-06-107-014e 	विष्णुं गच्छाम्यहं कृष्णं गतिं गतिमतां वरम् ॥
KK-05-06-107-015a	भोगा यस्मात्प्रतिष्ठन्ते व्याप्य सर्वान्सुरासुरान् ।
KK-05-06-107-015c	प्रणतो द्रष्टुमिच्छामि कृष्णं योगिनमव्ययम् ॥
KK-05-06-107-016a	एवमुक्ते सखा तस्य गरुडो विनतात्मजः ।
KK-05-06-107-016c	दर्शयामास तं प्राह संहृष्टः प्रियकाम्यया ॥
KK-05-06-107-017a	सहृद्भवान्मम मतः सुहृदां च मतः सुहृत् ।
KK-05-06-107-017c	ईप्सितेनाभिलाषेण योक्तव्यो विभवे सति ॥
KK-05-06-107-018a	विभवश्चास्ति मे विप्र वासवावरजो द्विज ।
KK-05-06-107-018c	पूर्वमुक्तस्त्वदर्थं च कृतः कामश्च तेन मे ॥
KK-05-06-107-019a	स भवानेतु गच्छाव नयिष्ये त्वां यथासुखम् ।
KK-05-06-107-019c	देशं पारं पृथिव्या वा गच्छ गालव मा चिरम् ॥

5-107-5 परं परात् दूरादपि दूरम् । आत्मानं देहम् । 5-107-6 अनीहया अनुद्यमेन ॥ 5-107-7 ईप्सितं दास्यामीति विश्वासमुत्पाद्य ॥ 5-107-8 करिष्येतीति संधिरार्षः ॥ 5-107-9 अनृतस्य सत्यहीनस्य ॥ 5-107-11 तन्त्रणं कुटुम्बधारणम् ॥ 5-107-14 अत्राहमितिपदस्य द्विरावृत्तिर्वक्तुर्वैक्लव्याददोषः ॥
