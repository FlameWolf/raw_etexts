अध्यायः 101

नारदेन मातलिं सुपर्णलोकमुपनीय सुपर्णवंश्यानां पक्षिणां नामनिर्देशपूर्वकं गुणानुकीर्तनम् ॥ 1 ॥ तत्र वरानभिरोचने देशान्तरनयनवचनम् ॥ 2 ॥
001 	नारद उवाच ।
001a	अयं लोकः सुपर्णानां पक्षिणां पन्नगाशिनाम् ।
001c	विक्रमे गमने भारे नैषामस्ति परिश्रमः ॥
002a	वैनतेयसुतैः सूत पङ्भिस्ततमिदं कुलम् ।
002c	सुमुखेन सुनाम्ना च सुनेत्रेण सुवर्चसा ॥
003a	सुरुचा पक्षिराजेन सुबलेन च मातले ।
003c	वर्धितानि प्रसृत्या वै विनाताकुलकर्तृभिः ॥
004a	पक्षिराजाभिजात्यानां सहस्राणि शतानि च ।
004c	कश्यपस्य ततो वंशे जातैर्भूतिविवर्धनैः ॥
005a	सर्वे ह्येते श्रिया युक्ताः सर्वे श्रीवत्सलक्षणाः ।
005c	सर्वे श्रियमभीप्सन्तो धारयन्ति बलान्युत ॥
006a	कर्मणा क्षत्रियाश्चैते निर्घृणा भोगिभोजिनः ।
006c	ज्ञातिसङ्क्षयकर्तृत्वाद्ब्राह्मण्यं न लभन्ति वैः ॥
007a	नामानि चैषां वक्ष्यामि यथाप्राधान्यतः श्रृणु ।
007c	मातले श्लाघ्यमेतद्धि कुलं विष्णुपरिग्रहम् ॥
008a	दैवतं विष्णुरेतेषां विष्णुरेव परायणम् ।
008c	हृदि चैषां सदा विष्णुर्विष्णुरेव सदा गतिः ॥
009a	सुवर्णचूडो नागाशी दारुणश्चण्डतुण्डकः ।
009c	अनिलश्चानलश्चैव विशालाक्षोऽथ कुण्डली ॥
010a	पङ्कजिद्वज्रविष्कम्भो वैनतेयोऽथ वामनः ।
010c	वातवेगो दिशाचक्षुर्निमेषोऽनिमिषस्तथा ॥
011a	त्रिरावः सप्तरावश्च वाल्मीकिर्दीपकस्तथा ।
011c	दैत्यद्वीपः सरिद्द्वीपः सारसः पद्मकेतनः ॥
012a	सुमुखश्चित्रकेतुश्च चित्रबर्हस्तथाऽनघः ।
012c	मेषहृत्कुमुदो दक्षः सर्पान्तः सोमभोजनः ॥
013a	गुरुभारः कपोतश्च सूर्यनेत्रश्चिरान्तकः ।
013c	विष्णुधर्मा कुमारश्च परिबर्हो हरिस्तथा ॥
014a	सुस्वरो मधुपर्कश्च हेमवर्णस्तथैव च ।
014c	मालयो मातरिश्वा च निशाकरदिवाकरौ ॥
015a	एते प्रदेशमात्रेण मयोक्ता गरुडात्मजाः ।
015c	प्राधान्यतस्ते यशसा कीर्तिताः प्राणिनश्चये ॥
016a	यद्यत्र न रुचिः काचिदेहि गच्छाव मातले ।
016c	तं नयिष्यामि देशं त्वां वरं यत्रोपलप्स्यसे ॥ ॥

इति श्रीमन्महाभारते उद्योगपर्वणि भगवद्यानपर्वणि एकाधिकशततमोऽध्यायः ॥

5-101-3 प्रसृत्या प्रकृष्टगत्या जवेन वृद्धिमन्तीत्यर्थः ॥
