अध्यायः 177

अकृतव्रणेन सविमर्शं भीष्मस्य प्रतीकारनिर्धारणम् ॥ 1 ॥ अम्बया परेद्युरागतं जामदग्न्यं प्रति भीष्मवधप्रार्थना ॥ 2 ॥
KK05-10-177-001	अकृतव्रण उवाच 
KK05-10-177-001a	दुःखं द्वयोरिदं भद्रे कतरस्य चिकीर्षसि ।
KK05-10-177-001c	प्रतिकर्तव्यमबले तत्त्वं वत्से वदस्व मे ॥
KK05-10-177-002a	यदि सौभपतिर्भद्रे नियोक्तव्यो मतस्तव ।
KK05-10-177-002c	नियोक्ष्यति महात्मा स रामस्त्वद्धितकाम्यया ॥
KK05-10-177-003a	अथापगेयं भीष्मं त्वं रामेणेच्छसि धीमता ।
KK05-10-177-003c	रणे विनिर्जितं द्रष्टुं कुर्यात्तदपि भार्गवः ॥
KK05-10-177-004a	सृञ्जयस्य वचः श्रुत्वा तव चैव शुचिस्मिते ।
KK05-10-177-004c	यदत्र ते भृशं कार्यं तदद्यैव विचिन्त्यताम् ॥
KK05-10-177-005	अम्बोवाच 
KK05-10-177-005a	अपनीतास्मि भीष्मेण भगवन्नविजानता ।
KK05-10-177-005c	नाभिजानाति मे भीष्मो ब्रह्मन्साल्वगतं मनः ॥
KK05-10-177-006a	एतद्विचार्य मनसा भवानेतद्विनिश्चयम् ।
KK05-10-177-006c	विचिनोतु यथान्यायं विधानं क्रियतां तथा ॥
KK05-10-177-007a	भीष्मे वा कुरुशार्दूले शाल्वराजेऽथवा पुनः ।
KK05-10-177-007c	उभयोरेव वा ब्रह्मन्युक्तं यत्तत्समाचर ॥
KK05-10-177-008a	निवेदितं मया ह्येतद्दुःखमूलं यथातथम् ।
KK05-10-177-008c	विधानं तत्र भगवन्कर्तुमर्हसि युक्तितः ॥
KK05-10-177-009	अकृतव्रण उवाच 
KK05-10-177-009a	उपपन्नमिदं भद्रे यदेवं वरवर्णिनि ।
KK05-10-177-009c	धर्मं प्रतिवचो ब्रूयाः शृणु चेदं वचो मम ॥
KK05-10-177-010a	यदि त्वामापगेयो वै न नयेद्गजसाह्वयम् ।
KK05-10-177-010c	साल्वस्त्वां शिरसा भीरु गृह्णीयाद्रामचोदितः ॥
KK05-10-177-011a	तेन त्वं निर्जिता भद्रे यस्मान्नीतासि भामिनि ।
KK05-10-177-011c	संशयः साल्वराजस्य तेन त्वयि सुमध्यमे ॥
KK05-10-177-012a	भीष्मः पुरुषमानी च जितकाशी तथैव च ।
KK05-10-177-012c	तस्मात्प्रतिक्रिया युक्ता भीष्मे कारयितुं तव ॥
KK05-10-177-013	अम्बोवाच 
KK05-10-177-013a	ममाप्येष सदा ब्रह्मन्हृदि कामोऽभिवर्तते ।
KK05-10-177-013c	घातयेयं यदि रणे भीष्ममित्येव नित्यदा ॥
KK05-10-177-014a	भीष्मं वा साल्वराजं वा यं वा दोषेण गच्छसि ।
KK05-10-177-014c	प्रशाधि तं महाबाहो यत्कृतेऽहं सुदुःखिता ॥
KK05-10-177-015	भीष्म उवाच 
KK05-10-177-015a	एवं कथयतामेव तेषां स दिवसो गतः ।
KK05-10-177-015c	रात्रिश्च भरतश्रेष्ठ सुखशीतोष्णमारुता ॥
KK05-10-177-016a	ततो रामः प्रादुरासीत्प्रज्वलन्निव तेजसा ।
KK05-10-177-016c	शिष्यैः परिवृतो राजञ्जटाचीरधरो मुनिः ॥
KK05-10-177-017a	धनुष्पाणिरदीनात्मा खड्गं बिभ्रत्परश्वधी ।
KK05-10-177-017c	विरजा राजशार्दूल सृञ्जयं सोऽभ्ययान्नृपम् ॥
KK05-10-177-018a	ततस्तं तापसा दृष्ट्वा स च राजा महातपाः ।
KK05-10-177-018c	तस्थुः प्राञ्जलयो राजन्सा च कन्या तपस्विनी ॥
KK05-10-177-019a	पूजयामासुरव्यग्रा मधुपर्केण भार्गवम् ।
KK05-10-177-019c	अर्चितश्च यथान्यायं निषसाद सहैव तैः ॥
KK05-10-177-020a	ततः पूर्वव्यतीतानि कथयन्तौ स्म तावुभौ ।
KK05-10-177-020c	आसातां जामदग्न्यश्च सृञ्जयश्चैव भारत ॥
KK05-10-177-021a	तथा कथान्ते राजर्षिर्भृगुश्रेष्ठं महाबलम् ।
KK05-10-177-021c	उवाच मधुरं काले रामं वचनमर्थवत् ॥
KK05-10-177-022a	रामेयं मम दौहित्री काशिराजसुता प्रभो ।
KK05-10-177-022c	अस्याः शृणु यथातत्त्वं कार्यं कार्यविशारद ॥
KK05-10-177-023a	परमं कथ्यतां चेति तां रामः प्रत्यभाषत ।
KK05-10-177-023c	ततः साभ्यवदद्रामं ज्वलन्तमिव पावकम् ॥
KK05-10-177-024a	ततोऽभिवाद्य चरणौ रामस्य शिरसा शुभौ ।
KK05-10-177-024c	स्पृष्ट्वा पद्मदलाभाभ्यां पाणिभ्यामग्रतः स्थिता ॥
KK05-10-177-025a	रुरोद सा शोकवती बाष्पव्याकुललोचना ।
KK05-10-177-025c	प्रपेदे शरणं चैव शरण्यं भृगुनन्दनम् ॥
KK05-10-177-026	राम उवाच 
KK05-10-177-026a	यथा त्वं सृञ्जयस्यास्य तथा मे त्वं नृपात्मजे ।
KK05-10-177-026c	ब्रूहि यत्ते मनोदुःखं करिष्ये वचनं तव ॥
KK05-10-177-027	अम्बोवाच 
KK05-10-177-027a	भगवञ्शरणं त्वाद्य प्रपन्नाऽस्मि महाव्रतम् ।
KK05-10-177-027c	शोकपङ्कार्णवान्मग्नं घोरादुद्धर मां विभो ॥
KK05-10-177-028	भीष्म उवाच 
KK05-10-177-028a	तस्याश्च दृष्ट्वा रूपं च वपुश्चाभिनवं पुनः ।
KK05-10-177-028c	सौकुमार्यं परं चैव रामश्चिन्तापरोऽभवत् ॥
KK05-10-177-029a	किमियं वक्ष्यतीत्येवं विममर्श भृगूद्वहः ।
KK05-10-177-029c	इति दध्यौ चिरं रामः कृपयाभिपरिप्लुतः ॥
KK05-10-177-030a	कथ्यतामिति सा भूयो रामेणोक्ता शुचिस्मिता ।
KK05-10-177-030c	सर्वमेव यथातत्त्वं कथयामास भार्गवे ॥
KK05-10-177-031a	तच्छ्रुत्वा जामदग्न्यस्तु राजपुत्र्या वचस्तदा ।
KK05-10-177-031c	उवाच तां वरारोहां निश्चित्यार्थविनिश्चयम् ॥
KK05-10-177-032	राम उवाच 
KK05-10-177-032a	प्रेषयिष्यामि भीष्माय कुरुश्रेष्ठाय भामिनि ।
KK05-10-177-032c	करिष्यति वचो मह्यं श्रुत्वा च स नराधिपः ॥
KK05-10-177-033a	न चेत्करिष्यति वचो मयोक्तं जाह्नवीसुतः ।
KK05-10-177-033c	धक्ष्याम्यहं रणे भद्रे सामात्यं शस्त्रतेजसा ॥
KK05-10-177-034a	अथवा ते मतिस्तत्र राजपुत्रि न वर्तते ।
KK05-10-177-034c	यावत्साल्वपतिं वीरं योजयाम्यत्र कर्मणि ॥
KK05-10-177-035	अम्बोवाच 
KK05-10-177-035a	विसर्जिताऽहं भीष्मेण श्रुत्वैव भृगुनन्दन ।
KK05-10-177-035c	साल्वराजगतं भावं मम पूर्वं मनीषितम् ॥
KK05-10-177-036a	सौभराजमुपेत्याहमवोचं दुर्वचं वचः ।
KK05-10-177-036c	न च मां प्रत्यगृह्णात्स चारित्र्यपरिशङ्कितः ॥
KK05-10-177-037a	एतत्सर्वं विनिश्चित्य स्वबुद्ध्या भृगुनन्दन ।
KK05-10-177-037c	यदत्रौपयिकं कार्यं तच्चिन्तयितुमर्हसि ॥
KK05-10-177-038a	मम तु व्यसनस्यास्य भीष्मो मूलं महाव्रतः ।
KK05-10-177-038c	येनाहं वशमानीता समत्क्षिप्य बलात्तदा ॥
KK05-10-177-039a	भीष्मं जहि महाबाहो यत्कृते दुःखमीदृशम् ।
KK05-10-177-039c	प्राप्ताहं भृगुशार्दूल चराम्यप्रियमुत्तमम् ॥
KK05-10-177-040a	स हि लुब्धश्च नीचश्च जितकाशी च भार्गव ।
KK05-10-177-040c	तस्मात्प्रतिक्रिया कर्तुं युक्ता तस्मै त्वयाऽनघ ॥
KK05-10-177-041a	एष मे ह्रियमाणाया भारतेन तदा विभो ।
KK05-10-177-041c	अभवद्धृदि सङ्कल्पो घातयेदं महाव्रतम् ॥
KK05-10-177-042a	तस्मात्कामं ममाद्येमं राम सम्पादयानघ ।
KK05-10-177-042c	जहि भीष्मं महाबाहो यथा वृत्रं पुरन्दरः ॥ ॥

इति श्रीमन्महाभारते उद्योगपर्वणि अम्बोपाख्यानपर्वणि सप्तसप्तत्यधिकशततमोऽध्यायः ॥

5-177-1 द्वयोः सकाशादिति शेषः ॥ 5-177-2 नियोक्तव्यस्तव पाणिग्रहणार्थमिति शेषः 5-177-6 विधानं प्रतीकारम् ॥ 5-177-23 परमं तव विवक्षितं यत्तन्मेऽवश्यं वक्तव्यमित्यर्थः ॥
