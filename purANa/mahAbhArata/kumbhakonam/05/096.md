अध्यायः 096

जामदग्न्येन दम्भोद्भवोपाख्यानमाख्याय कृष्णार्जुनयोः नरनारायणस्वरूपताभिधानम् ॥ 1 ॥
KK05-06-096-001	वैशम्पायन उवाच 
KK05-06-096-001a	तस्मिन्नभिहिते वाक्ये केशवेन महात्मना ।
KK05-06-096-001c	स्तिमिता हृष्टरोमाण आसन्सर्वे सभासदः ॥
KK05-06-096-002a	कस्स्विदुत्तरमेतेषां वक्तुमुत्सहते पुमान् ।
KK05-06-096-002c	इति सर्वे मनोभिस्ते चिन्तयन्ति स्म पार्थिवाः ॥
KK05-06-096-003a	तथा तेषु च सर्वेषु तूष्णीम्भूतेषु राजसु ।
KK05-06-096-003c	जामदग्न्य इदं वाक्यमब्रवीत्कुरुसंसदि ॥
KK05-06-096-004a	इमां मे सोपमां वाचं शृणु सत्यामशङ्कितः ।
KK05-06-096-004c	तां श्रुत्वा श्रेय आदत्स्व यदि साध्विति मन्यसे ॥
KK05-06-096-005a	राजा दम्भोद्भवो नाम सार्वभौमः पुराऽभवत् ।
KK05-06-096-005c	अखिलां बुभुजे सर्वां पृथिवीमिति नः श्रुतम् ॥
KK05-06-096-006a	स स्म नित्यं निशापाये प्रातरुत्थाय वीर्यवान् ।
KK05-06-096-006c	ब्राह्मणान्क्षत्रियान्वैश्यान्पृच्छन्नास्ते महारथः ॥
KK05-06-096-007a	अस्ति कश्चिद्विशिष्टो वा मद्विधो वा भवेद्युधि ।
KK05-06-096-007c	शूद्रो वैश्यः क्षत्रियो वा ब्राह्मणो वाऽपि शस्त्रभृत् ॥
KK05-06-096-008a	इति ब्रुवन्नन्वचरत्स राजा पृथिवीमिमाम् ।
KK05-06-096-008c	दर्पेण महता मत्तः कञ्चिदन्यमचिन्तयन् ॥
KK05-06-096-009a	तं च वैद्या अकृपणा ब्राह्मणाः सर्वतोऽभयाः ।
KK05-06-096-009c	प्रत्यषेधन्त राजानं श्लाघमानं पुनः पुनः ॥
KK05-06-096-010a	निषिध्यमानोऽप्यसकृत्पृच्छत्येव स वै द्विजान् ।
KK05-06-096-010c	अतिमानं श्रिया मत्तं तमूचुर्ब्राह्मणास्तदा ॥
KK05-06-096-011a	तपस्विनो महात्मानो वेदप्रत्ययदर्शिनः ।
KK05-06-096-011c	उदीर्यमाणं राजानं क्रोधदीप्ता द्विजातयः ॥
KK05-06-096-012a	अनेकजयिनौ सङ्ख्ये यौ वै पुरुषसत्तमौ ।
KK05-06-096-012c	तयोस्त्वं न समो राजन्भवितासि कदाचन ॥
KK05-06-096-013a	एवमुक्तः स राजा तु पुनः पप्रच्छ तान्द्विजान् ।
KK05-06-096-013c	क्व तौ वीरौ क्वजन्मानौ किङ्कर्माणौ च कौ च तौ ॥
KK05-06-096-014	ब्राह्मणा ऊचुः 
KK05-06-096-014a	नरो नारायणश्चैव तापसाविति नः श्रुतम् ।
KK05-06-096-014c	आयातौ मानुषे लोके ताभ्यां युद्ध्यस्व पार्थिव ॥
KK05-06-096-015a	श्रूयेते तौ महात्मानौ नरनारायणावुभौ ।
KK05-06-096-015c	तपो घोरमनिर्देश्यं तप्येते गन्धमादने ॥
KK05-06-096-016a	स राजा महतीं सेनां योजयित्वा षडङ्गिनीम् ।
KK05-06-096-016c	अमृष्यमाणः सम्प्रायाद्यत्र तावपराजितौ ॥
KK05-06-096-017a	स गत्वा विषमं घोरं पर्वतं गन्धमादनम् ।
KK05-06-096-017c	मार्गमाणोऽन्वगच्छत्तौ तापसौ वनमाश्रितौ ॥
KK05-06-096-018a	तौ दृष्ट्वा क्षुत्पिपासाभ्यां कृशौ धमनिसन्ततौ ।
KK05-06-096-018c	शीतवातातपैश्चैव कर्शितौ पुरुषोत्तमौ ॥
KK05-06-096-019a	अभिगम्योपसङ्गृह्य पर्यपृच्छदनामयम् ।
KK05-06-096-019c	तमर्चित्वा मूलफलैरासनेनोदकेन च ॥
KK05-06-096-020a	न्यमन्त्रयेतां राजानं किं कार्यं क्रियतामिति ।
KK05-06-096-020c	ततस्तामानुपूर्वीं स पुनरेवान्वकीर्तयत् ॥
KK05-06-096-021a	बाहुभ्यां मे जिता भूमिर्निहताः सर्वशत्रवः ।
KK05-06-096-021c	भवद्भ्यां युद्धमाकाङ्क्षन्नुपयातोऽस्मि पर्वतम् ॥
KK05-06-096-022a	आतिथ्यं दीयतामेतत्काङ्क्षितं मे चिरं प्रति ।
KK05-06-096-022	नरनारायणावूचतुः 
KK05-06-096-022c	अपेतक्रोधलोभोऽयमाश्रमो राजसत्तम ॥
KK05-06-096-023a	न ह्यस्मिन्नाश्रमे युद्धं कुतः शस्त्रं कुतोऽनृजुः ।
KK05-06-096-023c	अन्यत्र युद्धमाकाङ्क्ष बहवः क्षत्रियाः क्षितौ ॥
KK05-06-096-024	राम उवाच 
KK05-06-096-024a	उच्यमानस्तथाऽपि स्म भूय एवाभ्यभाषत ।
KK05-06-096-024c	पुनः पुनः क्षाम्यमाणः सान्त्व्यमानश्च भारत ॥
KK05-06-096-025a	दम्भोद्भवो युद्धमिच्छन्नाह्वयत्येव तापसौ ।
KK05-06-096-025c	ततो नरस्त्विषीकाणां मुष्टिमादाय भारत ॥
KK05-06-096-026a	अब्रवीदेहि युद्ध्यस्व युद्धकामुक क्षत्रिय ।
KK05-06-096-026c	सर्वशस्त्राणि चादत्स्व योजयस्व च वाहिनीम् ॥
KK05-06-096-027a	अहं हि ते विनेष्यामि युद्धश्रद्धामितः परम् ।
KK05-06-096-027c	`यदाह्वयसि दर्पेण ब्राह्मणप्रमुखाञ्जनान् ॥'
KK05-06-096-028	दम्भोद्भव उवाच 
KK05-06-096-028a	यद्येतदस्त्रमस्मासु युक्तं तापस मन्यसे ।
KK05-06-096-028c	एतेनापि त्वया योत्स्ये युद्धार्थी ह्यहमागतः ॥
KK05-06-096-029	राम उवाच 
KK05-06-096-029a	इत्युक्त्वा शरवर्षेण सर्वतः समवाकिरत् ।
KK05-06-096-029c	दम्भोद्भवस्तापसं तं जिघांसुः सहसैनिकः ॥
KK05-06-096-030a	तस्य तानस्यतो घोरानिषून्परतनुच्छिदः ।
KK05-06-096-030c	कदर्थीकृत्य स मुनिरिषीकाभिः समार्पयत् ॥
KK05-06-096-031a	ततोऽस्मै प्रासृजद्घोरमैषीकमपराजितः ।
KK05-06-096-031c	अस्त्रमप्रतिसन्धेयं तदद्भुतमिवाभवत् ॥
KK05-06-096-032a	तेषामक्षीणि कर्णांश्च नासिकाश्चैव मायया ।
KK05-06-096-032c	निमित्तवेधी स मुनिरीषीकाभिः समार्पयत् ॥
KK05-06-096-033a	स दृष्ट्वा श्वेतमाकाशमिषीकाभिः समाचितम् ।
KK05-06-096-033c	पादयोर्न्यपतद्राजा स्वस्ति मेस्त्विति चाब्रवीत् ॥
KK05-06-096-034a	तमब्रवीन्नरो राजञ्शरण्यः शरणैषिणाम् ।
KK05-06-096-034c	ब्रह्मण्यो भव धर्मात्मा मा च स्मैवं पुनः कृथाः ॥
KK05-06-096-035a	नैतादृक्पुरुषो राजन्क्षत्रधर्ममनुस्मरन् ।
KK05-06-096-035c	मनसा नृपशार्दूल भवेत्परपुरञ्जयः ॥
KK05-06-096-036ac	मा च दर्पसमाविष्टः क्षेप्सीः कांश्चित्कथञ्चन ॥
KK05-06-096-037a	कृतप्रज्ञो वीतलोभो निरहङ्कार आत्मवान् ।
KK05-06-096-037c	दान्तः क्षान्तो मृदुः सौम्य प्रजाः पालय पार्थिव ॥
KK05-06-096-038a	मास्म भूयः क्षिपेः कञ्चिदविदित्वा बलाबलम् ।
KK05-06-096-038c	अनुज्ञातः स्वस्ति गच्छ मैवं भूयः समाचरेः ।
KK05-06-096-038e	कुशलं ब्राह्मणान्पृच्छेरावयोर्वचनाद्भृशम् ॥
KK05-06-096-039a	ततो राजा तयोः पादावभिवाद्य महात्मनोः ।
KK05-06-096-039c	प्रत्याजगाम स्वपुरं धर्मं चैवाचरद्भृशम् ॥
KK05-06-096-040a	सुमहच्चापि तत्कर्म यन्नरेण कृतं पुरा ।
KK05-06-096-040c	ततो गुणैः सुबहुभिः श्रेष्ठो नारायणोऽभवत् ॥
KK05-06-096-041a	तस्माद्यावद्धनुःश्रेष्ठे गाण्डीवेऽस्त्रं न युज्यते ।
KK05-06-096-041c	तावत्त्वं मानमुत्सृज्य गच्छ राजन्धनञ्जयम् ॥
KK05-06-096-042a	काकुदीकं शुकं नाकमक्षिसन्तर्जनं तथा ।
KK05-06-096-042c	सन्तानं नर्तकं घोरमास्यमोदकमष्टमम् ॥
KK05-06-096-043a	एतैर्विद्धाः सर्व एव मरणं यान्ति मानवाः ।
KK05-06-096-043c	उन्मत्ताश्च विचेष्टन्ते नष्टसञ्ज्ञा विचेतसः ॥
KK05-06-096-044a	`स्वपन्ति च प्लवन्ते च च्छर्दयन्ति च मानवाः ।
KK05-06-096-044c	मूत्रयन्ते च सततं रुदन्ति च हसन्ति च ॥'
KK05-06-096-045a	कामक्रोधौ लोभमोहौ मदमानौ तथैव च ।
KK05-06-096-045c	मात्सर्याहङ्कृती चैव क्रमादेत उदाहृताः ॥
KK05-06-096-046a	निर्माता सर्वलोकानामीश्वरः सर्वकर्मवित् ।
KK05-06-096-046c	यस्य नारायणो बन्धुरर्जुनो दुःसहो युधि ॥
KK05-06-096-047a	कस्तमुत्सहते जेतुं त्रिषु लोकेषु भारत ।
KK05-06-096-047c	वीरं कपिध्वजं जिष्णुं यस्य नास्ति समो युधि ॥
KK05-06-096-048a	असङ्ख्येया गुणाः पार्थे तद्विशिष्टो जनार्दनः ।
KK05-06-096-048c	त्वमेव भूयो जानासि कुन्तीपुत्रं धनञ्जयम् ॥
KK05-06-096-049a	नरनारायणौ यौ तौ तावेवार्जुनकेशवौ ।
KK05-06-096-049c	विजानीहि महाराज प्रवीरौ पुरुषोत्तमौ ॥
KK05-06-096-050a	यद्येतदेवं जानासि न च मामभिशङ्कसे ।
KK05-06-096-050c	आर्यां मतिं समास्थाय शाम्य भारत पाण्डवैः ॥
KK05-06-096-051a	अथ चेन्मन्यसे श्रेयो न मे भेदो भवेदिति ।
KK05-06-096-051c	प्रशाम्य भरतश्रेष्ठ मा च युद्धे मनः कृथाः ॥
KK05-06-096-052a	भवतां च कुरुश्रेष्ठ कुलं बहुमतं भुवि ।
KK05-06-096-052c	तत्तथैवास्तु भद्रं ते स्वार्थमेवोपचिन्तय ॥ ॥

इति श्रीमन्महाभारते उद्योगपर्वणि भगवद्यानपर्वणि षण्णवतितमोऽध्यायः ॥

5-96-42 काकुदीकमित्यादयोऽष्टावस्त्रजातयः ॥ 5-96-45 अयं श्लोको बहुषु कोशेषु न दृश्यते झ. पुस्तके एव दृश्यते ॥
