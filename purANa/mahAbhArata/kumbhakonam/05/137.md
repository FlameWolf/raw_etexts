अध्यायः 137

कुन्त्या श्रीकृष्णे अर्जुनादीन्प्रति वक्तव्यसंदेशकथनम् ॥ 1 ॥ श्रीकृष्णस्य स्वरथमारोपितेन कर्णेन सह संभाषणपूर्वकमुपप्लाव्यं प्रत्यागमनम् ॥ 2 ॥
KK-05-06-137-001	कुन्त्युवाच ।
KK-05-06-137-001a	अर्जुनं केशव ब्रूयास्त्वयि जाते स्म सूतके ।
KK-05-06-137-001c	उपोपविष्टा नारीभिराश्रमे परिवारिता ॥
KK-05-06-137-002a	अथान्तरिक्षे वागासीद्दिव्यरूपा मनोरमा ।
KK-05-06-137-002c	सहस्राक्षसमः कुन्ति भविष्यत्येष ते सुतः ।
KK-05-06-137-003a	एष जेष्यति सङ्ग्रामे कुरून्सर्वान्समागतान् ।
KK-05-06-137-003c	भीमसेनद्वितीयश्च लोकमुद्वर्तयिष्यति ॥
KK-05-06-137-004a	पुत्रस्ते पृथिवीं जेता यशश्चास्य दिवं स्पृशेत् ।
KK-05-06-137-004c	हत्वा कुरूंश्च सङ्ग्रामे वासुदेवसहायवान् ॥
KK-05-06-137-005a	पित्र्यमंशं प्रनष्टं च पुनरप्युद्धरिष्यति ।
KK-05-06-137-005c	भ्रातृभिः सहितः श्रीमांस्त्रीन्मेधानाहरिष्यति ॥
KK-05-06-137-006a	स सत्यसन्धो बीभत्सुः सव्यसाची यथाच्युत ।
KK-05-06-137-006c	तथा त्वमेव जानासि बलवन्तं दुरासदम् ॥
KK-05-06-137-007a	तथा तदस्तु दाशार्ह यथा वागभ्यभाषत ।
KK-05-06-137-007c	धर्मश्चेदस्ति वार्ष्णेय तथा सत्यं भविष्यति ॥
KK-05-06-137-008a	त्वं चापि तत्तथा कृष्ण सर्वं संपादयिष्यसि ।
KK-05-06-137-008c	नाहं तदभ्यसूयामि यथा वागभ्यभाषत ॥
KK-05-06-137-009a	नमो धर्माय महते धर्मो धारयति प्रजाः ।
KK-05-06-137-009c	एतद्धनञ्जयो वाच्यो नित्योद्युक्तो वृकोदरः ॥
KK-05-06-137-010a	यदर्थं क्षत्रिया सूते तस्य कालोऽयमागतः ।
KK-05-06-137-010c	न हि वैरं समासाद्य सीदन्ति पुरुषर्षभाः ॥
KK-05-06-137-011a	विदिता ते सदा बुद्धिर्भीमस्य न स शाम्यति ।
KK-05-06-137-011c	यावदन्तं न कुरुते शत्रूणां शत्रुकर्शनः ॥
KK-05-06-137-012a	तावदेव महाबाहुर्निशासु न सुखं लभेत् ।
KK-05-06-137-012c	सर्वधर्मविशेषज्ञां स्नुषां पाण्डोर्महात्मनः ।
KK-05-06-137-012e 	ब्रूया माधव कल्याणीं कृष्ण कृष्णां यशस्विनीम् ॥
KK-05-06-137-013a	युक्तमेतन्महाभागे कुले जाते यशस्विनि ।
KK-05-06-137-013c	यन्मे पुत्रेषु सर्वेषु यथावत्त्वमवर्तिथाः ॥
KK-05-06-137-014a	माद्रीपुत्रौ च वक्तव्यौ क्षत्रधर्मरतावुभौ ।
KK-05-06-137-014c	विक्रमेणार्जितान्भोगान्वृणीतं जीवितादपि ॥
KK-05-06-137-015a	विक्रमाधिगता ह्यर्थाः क्षत्रधर्मेण जीवतः ।
KK-05-06-137-015c	मनो मनुष्यस्य सदा प्रीणन्ति पुरुषोत्तम ॥
KK-05-06-137-016a	यच्च वः प्रेक्षमाणानां सर्वधर्मोपचायिनाम् ।
KK-05-06-137-016c	पाञ्चाली परुषाण्युक्तका को नु तत्क्षन्तुमर्हति ॥
KK-05-06-137-017a	न राज्यहरणं दुःखं द्यूते चापि पराजयः ।
KK-05-06-137-017c	प्रव्राजनं सुतानां वा न मे तद्दुःखकारणम् ॥
KK-05-06-137-018a	यत्र सा बृहती श्यामा सभायां रुदती तदा ।
KK-05-06-137-018c	अश्रौषीत्परुषा वाचस्तन्मे दुःखतरं महत् ॥
KK-05-06-137-019a	स्त्रीधर्मिणी वरारोहा क्षत्रधर्मरता सदा ।
KK-05-06-137-019c	नाध्यगच्छत्तदा नाथं कृष्णा नाथवती सती ॥
KK-05-06-137-020a	तं वै ब्रूहि महाबाहो सर्वशस्त्रभृतां वरम् ।
KK-05-06-137-020c	अर्जुनं पुरुषव्याघ्रं द्रौपद्याः पदवीं चर ॥
KK-05-06-137-021a	विदितं हि तवात्यन्तं क्रूद्धाविव यमान्तकौ ।
KK-05-06-137-021c	भीमार्जुनौ नयेतां हि देवानपि परां गतिम् ॥
KK-05-06-137-022a	तयोश्चैतदवज्ञानं यत्सा कृष्णा सभागता ।
KK-05-06-137-022c	दुःशासनश्च यद्भीमं कटुकान्यभ्यभाषत ॥
KK-05-06-137-023a	पश्यतां कुरुवीराणां तच्च संस्मारयेः पुनः ।
KK-05-06-137-023c	पाण्डवान्कुशलं पृच्छेः सपुत्रान्कृष्णया सह ॥
KK-05-06-137-024a	मां वै कुशलिनीं ब्रूयास्तेषु भूयो जनार्दन ।
KK-05-06-137-024c	अरिष्टं गच्छ पन्थानं पुत्रान्मे प्रतिपालय ॥
KK-05-06-137-025  	वैशम्पायन उवाच ।
KK-05-06-137-025a	अभिवाद्याथ तां कृष्णः कृत्वा चापि प्रदक्षिणम् ।
KK-05-06-137-025c	निश्चक्राम महाबाहुः सिंहखेलगतिस्ततः ॥
KK-05-06-137-026a	ततो विसर्जयामास भीष्मादीन्कुरुपुङ्गवान् ।
KK-05-06-137-026c	आरोप्याथ रथे कर्णं प्रायात्सात्यकिना सह ॥
KK-05-06-137-027a	ततः प्रयाते दाशार्हे कुरवः सङ्गता मिथः ।
KK-05-06-137-027c	जजल्पुर्महदाश्चर्यं केशवे परमाद्भुतम् ॥
KK-05-06-137-028a	प्रमूढा पृथिवी सर्वा मृत्युपाशवशीकृता ।
KK-05-06-137-028c	दुर्योधनस्य बालिश्यान्नैतदस्तीति चाब्रुवन् ॥
KK-05-06-137-029a	ततो निर्याय नगरात्प्रययौ पुरुषोत्तमः ।
KK-05-06-137-029c	मन्त्रयामास च तदा कर्णेन सुचिरं सह ॥
KK-05-06-137-030a	विसर्जयित्वा राधेयं सर्वयादवनन्दनः ।
KK-05-06-137-030c	ततो जवेन महता तूर्णमश्वानचोदयत् ॥
KK-05-06-137-031a	ते पिबन्त इवाकाशं दारुकेण प्रचोदिताः ।
KK-05-06-137-031c	हया जग्मुर्महावेगा मनोमारुतरंहसः ॥
KK-05-06-137-032a	ते व्यतीत्य महाध्वानं क्षिप्रं श्येना इवाशुगाः ।
KK-05-06-137-032c	उच्चैर्जग्मुरुपप्लाव्यं शार्ङ्गधन्वानमावहन् ॥ ॥

इति श्रीमन्महाभारते उद्योगपर्वणि भगवद्यानपर्वणि सप्तत्रिंशदधिकशततमोऽध्यायः ॥

5-137-3 उद्वर्तयिष्यति आकुलीकरिष्यति । लोकं शत्रुजनम् ॥ 5-137-5 मेधान् अश्वमेधान् ॥ 5-137-16 धर्मोपचायिनां धर्मवर्धनशीलानाम् ॥ 5-137-20 पदवीं चर मार्गमनुसर ॥ 5-137-28 नैतदस्ति । राष्ट्रमिति शेषः ॥ 5-137-29 निर्याय निर्गत्य ॥ 5-137-32 उपप्लाव्यं विराटनगरम् ॥
