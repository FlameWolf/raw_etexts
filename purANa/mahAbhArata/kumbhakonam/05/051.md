अध्यायः 051

धृतराष्ट्रस्य सञ्जयाग्रे भीमसेनप्रतापानुस्मरणेन परिशोचनम् ॥ 1 ॥
KK05-05-051-001	धृतराष्ट्र उवाच 
KK05-05-051-001a	सर्व एते महोत्साहा ये त्वया परिकीर्तिताः ।
KK05-05-051-001c	एकतस्त्वेव ते सर्वे समेता भीम एकतः ॥
KK05-05-051-002a	भीमसेनाद्धि मे भूयो भयं सञ्जायते महत् ।
KK05-05-051-002c	क्रुद्धादमर्षणात्तात व्याघ्रादिव महारुरोः ॥
KK05-05-051-003a	जागर्मि रात्रयः सर्वा दीर्घमुष्णं च निःश्वसन् ।
KK05-05-051-003c	भीतो वृकोदरात्तात सिंहात्पशुरिवापरः ॥
KK05-05-051-004a	न हि तस्य महाबाहोः शक्रप्रतिमतेजसः ।
KK05-05-051-004c	सैन्येऽस्मिन्प्रतिपश्यामि य एनं विषहेद्युधि ॥
KK05-05-051-005a	अमर्षणश्च कौन्तेयो दृढवैरश्च पाण्डवः ।
KK05-05-051-005c	अनर्महासी सोन्मादस्तिर्यक्प्रेक्षी महास्वनः ॥
KK05-05-051-006a	महावेगो महोत्साहो महाबाहुर्महाबलः ।
KK05-05-051-006c	मन्दानां मम पुत्राणां युद्धेनान्तं करिष्यति ॥
KK05-05-051-007a	उरुग्राहगृहीतानां गदां बिभ्रद्वृकोदरः ।
KK05-05-051-007c	कुरूणामृषभो युद्धे दण्डपाणिरिवान्तकः ॥
KK05-05-051-008a	अष्टाश्रिमायसीं घोरां गदां काञ्चनभूषणाम् ।
KK05-05-051-008c	मनसाहं प्रपश्यामि ब्रह्मदण्डमिवोद्यतम् ॥
KK05-05-051-009a	यथा मृगाणां यूथेषु सिंहो जातबलश्चरेत् ।
KK05-05-051-009c	मामकेषु तथा भीमो बलेषु विचरिष्यति ॥
KK05-05-051-010a	सर्वेषां मम पुत्राणां स एकः क्रूरविक्रमः ।
KK05-05-051-010c	बह्वाशी विप्रतीपश्च बाल्येपि रभसः सदा ॥
KK05-05-051-011a	उद्वेपते मे हृदयं ये मे दुर्योधनादयः ।
KK05-05-051-011c	बाल्येऽपि तेन युद्ध्यन्तो वारणेनेव मर्दिताः ॥
KK05-05-051-012a	तस्य वीर्येण सङ्क्लिष्टा नित्यमेव सुता मम ।
KK05-05-051-012c	स एव हेतुर्भेदस्य भीमो भीमपराक्रमः ॥
KK05-05-051-013a	ग्रसमानमनीकानि नरवारणवाजिनाम् ।
KK05-05-051-013c	पश्यामीवाग्रतो भीमं क्रोधमूर्छितमाहवे ॥
KK05-05-051-014a	अस्त्रे द्रोणार्जुनसमं वायुवेगसमं जवे ।
KK05-05-051-014c	महेश्वरसमं क्रोधे को हन्याद्भीममाहवे ॥
KK05-05-051-015a	सञ्जयाचक्ष्व मे शूरं भीमसेनममर्षणम् । 
KK05-05-051-015c	अतिलाभं तु मन्येऽहं यत्तेन रिपुघातिना । 
KK05-05-051-015e	तदैव न हताः सर्वे पुत्रा मम मनस्विना ॥
KK05-05-051-016a	येन भीमबला यक्षा राक्षसाश्च पुरा हताः ।
KK05-05-051-016c	कथं तस्य रणे वेगं मानुषः प्रसहिष्यति ॥
KK05-05-051-017a	न स जातु वशे तस्थौ मम बाल्येऽपि सञ्जय ।
KK05-05-051-017c	किं पुनर्मम दुष्पुत्रैः क्लिष्टः सम्प्रति पाण्डवः ॥
KK05-05-051-018a	निष्ठुरो रोषणोऽत्यर्थं भज्येतापि न सन्नमेत् ।
KK05-05-051-018c	तिर्यक्प्रेक्षीं संहतभ्रूः कथं शाम्येद्वृकोदरः ॥
KK05-05-051-019a	शूरस्तथाऽप्रतिबलो गौरस्ताल इवोन्नतः ।
KK05-05-051-019c	प्रमाणतो भीमसेनः प्रादेशेनाधिकोऽर्जुनात् ॥
KK05-05-051-020a	जवेन वाजिनोऽत्येति बलेनात्येति कुञ्जरान् ।
KK05-05-051-020c	अव्यक्तजल्पी मध्वक्षो मध्यमः पाण्डवो बली ॥
KK05-05-051-021a	इति बाल्ये श्रुतः पूर्वं मया व्यासमुखात्पुरा ।
KK05-05-051-021c	रूपतो वीर्यतश्चैव याथातथ्येन पाण्डवः ॥
KK05-05-051-022a	आयसेन स दण्डेन रथान्नागान्नरान्हयान् ।
KK05-05-051-022c	हनिष्यति रणे क्रुद्धो रौद्रः क्रूरपराक्रमः ॥
KK05-05-051-023a	अमर्षी नित्यसंरब्धो भीमः प्रहरतां वरः ।
KK05-05-051-023c	मया तात प्रतीपानि कुर्वन्पूर्वं विमानितः ॥
KK05-05-051-024a	निष्कर्णामायसीं स्थूलां सुपार्श्वां काञ्चनीं गदाम् ।
KK05-05-051-024c	शतघ्नीं शतनिर्ह्रादां कथं शक्ष्यन्ति मे सुताः ॥
KK05-05-051-025a	अपारमप्लवागाधं समुद्रं शरवेधनम् ।
KK05-05-051-025c	भीमसेनमयं दुर्गं तात मन्दास्तितीर्षवः ॥
KK05-05-051-026a	क्रोशतो मे न शृण्वन्ति बालाः पण्डितमानिनः ।
KK05-05-051-026c	विषमं न हि मन्यन्ते प्रपातं मधुदर्शिनः ॥
KK05-05-051-027a	संयुगे ये गमिष्यन्ति नररूपेण मृत्युना ।
KK05-05-051-027c	नियतं चोदिता धात्रा सिंहेनेव महामृगाः ॥
KK05-05-051-028a	शैक्यां तात चतुष्किष्कुं षडश्रिममितौजसम् ।
KK05-05-051-028c	प्रहितां दुःखसंस्पर्शां कथं शक्ष्यन्ति मे सुताः ॥
KK05-05-051-029a	गदां भ्रामयतस्तस्य भिन्दतो हस्तिमस्तकान् ।
KK05-05-051-029c	सृक्किणी लेलिहानस्य बाष्पमुत्सृजतो मुहुः ॥
KK05-05-051-030a	उद्दिश्य नागान्पततः कुर्वतो भैरवान्रवान् ।
KK05-05-051-030c	प्रतीपं पततो मत्तान्कुञ्जरान्प्रति गर्जतः ॥
KK05-05-051-031a	विगाह्य रथमार्गेषु वरानुद्दिश्य निघ्नतः ।
KK05-05-051-031c	अग्नेः प्रज्वलितस्येव अपि मुच्येत मे प्रजा ॥
KK05-05-051-032a	वीथीं कुर्वन्महाबाहुर्द्रावयन्मम वाहिनीम् ।
KK05-05-051-032c	नृत्यन्निव गदापाणिर्युगान्तं दर्शयिष्यति ॥
KK05-05-051-033a	प्रभिन्न इव मातङ्गः प्रभञ्जन्पुष्पितान्द्रुमान् ।
KK05-05-051-033c	प्रवेक्ष्यति रणे सेनां पुत्राणां मे वृकोदरः ॥
KK05-05-051-034a	कुर्वन्रथान्विपुरुषान्विसारथिहयध्वजान् ।
KK05-05-051-034c	आरुजन्पुरुषव्याघ्रो रथिनः सादिनस्तथा ॥
KK05-05-051-035a	गङ्गावेग इवानूपांस्तीरजान्विविधान्द्रुमान् ।
KK05-05-051-035c	प्रभङ्क्ष्यति रणे सेनां पुत्राणां मम सञ्जय ॥
KK05-05-051-036a	वधं नूनं गमिष्यन्ति भीमसेनभयार्दिताः ।
KK05-05-051-036c	मम पुत्राश्च भृत्याश्च राजानश्चैव सञ्जय ॥
KK05-05-051-037a	येन राजा महावीर्यः प्रविश्यान्तःपुरं पुरा ।
KK05-05-051-037c	वासुदेवसहायेन जरासन्धो निपातितः ॥
KK05-05-051-038a	कृत्स्नेयं पृथिवी देवी जरासन्धेन धीमता ।
KK05-05-051-038c	मागधेन्द्रेण बलिना वशे कृत्वा प्रतापिता ॥
KK05-05-051-039a	भीष्मप्रतापात्कुरवो नयेनान्धकवृष्णयः ।
KK05-05-051-039c	यन्न तस्य वशे जग्मुः केवलं दैवमेव तत् ॥
KK05-05-051-040a	स गत्वा पाण्डुपुत्रेण तरसा बाहुशालिना ।
KK05-05-051-040c	अनायुधेन वीरेण निहतः किं ततोऽधिकम् ॥
KK05-05-051-041a	दीर्घकालसमासक्तं विषमाशीविषो यथा ।
KK05-05-051-041c	स मोक्ष्यति रणे तेजः पुत्रेषु मम सञ्जय ॥
KK05-05-051-042a	महेन्द्र इव वज्रेण दानवान्देवसत्तमः ।
KK05-05-051-042c	भीमसेनो गदापाणिः सूदयिष्यति मे सुतान् ॥
KK05-05-051-043a	अविषह्यमनावार्यं तीव्रवेगपराक्रमम् ।
KK05-05-051-043c	पश्यामीवातिताम्राक्षमापतन्तं वृकोदरम् ॥
KK05-05-051-044a	अगदस्याप्यधनुषो विरथस्य विवर्मणः ।
KK05-05-051-044c	बाहुभ्यां युध्यमानस्य कस्तिष्ठेदग्रतः पुमान् ॥
KK05-05-051-045a	भीष्मो द्रोणश्च विप्रोऽयं कृपः शारद्वतस्तथा ।
KK05-05-051-045c	जानन्त्येते यथैवाहं वीर्यज्ञस्तस्य धीमतः ॥
KK05-05-051-046a	आर्यव्रतं तु जानन्तः सङ्गरान्तं विधित्सवः ।
KK05-05-051-046c	सेनामुखेषु स्थास्यन्ति मामकानां नरर्षभाः ॥
KK05-05-051-047a	बलीयः सर्वतो दिष्टं पुरुषस्य विशेषतः ।
KK05-05-051-047c	पश्यन्नपि जयं तेषां न नियच्छामि यत्सुतान् ॥
KK05-05-051-048a	ते पुराणं महेष्वासा मार्गमैन्द्रं समास्थिताः ।
KK05-05-051-048c	त्यक्ष्यन्ति तुमुले प्राणान्रक्षन्तः पार्थिवं यशः ॥
KK05-05-051-049a	यथैषां मामकास्तात तथैषां पाण्डवा अपि ।
KK05-05-051-049c	पौत्रा भीष्मस्य शिष्याश्च द्रोणस्य च कृपस्य च ॥
KK05-05-051-050a	ये त्वस्मदाश्रयं किञ्चिद्दत्तमिष्टं च सञ्जय ।
KK05-05-051-050c	तस्यापचितिमार्यत्वात्कर्तारः स्थविरास्त्रयः ॥
KK05-05-051-051a	आददानस्य शस्त्रं हि क्षत्रधर्मं परीप्सतः ।
KK05-05-051-051c	निधनं क्षत्रियस्याजौ वरमेवाहुरुत्तमम् ॥
KK05-05-051-052a	स वै शोचामि सर्वान्वै ये युयुत्सन्ति पाण्डवैः ।
KK05-05-051-052c	विक्रुष्टं विदुरेणादौ तदेतद्भयमागतम् ॥
KK05-05-051-053a	न तु मन्ये विघाताय ज्ञानं दुःखस्य सञ्जय ।
KK05-05-051-053c	भवत्यतिबलं ह्येतज्ज्ञानस्याप्युपघातकम् ॥
KK05-05-051-054a	ऋषयो ह्यपि निर्मुक्ताः पश्यन्तो लोकसङ्ग्रहान् ।
KK05-05-051-054c	सुखैर्भवन्ति सुखिनस्तथा दुःखेन दुःखिताः ॥
KK05-05-051-055a	किं पुनर्मोहमासक्तस्तत्र तत्र सहस्रधा ।
KK05-05-051-055c	पुत्रेषु राज्यदारेषु पौत्रेष्वपि च बन्धुषु ॥
KK05-05-051-056a	संशये तु महत्यस्मिन्किं नु मे क्षममुत्तरम् ।
KK05-05-051-056c	विनाशं ह्येव पश्यामि कुरूणामनुचिन्तयन् ॥
KK05-05-051-057a	द्यूतप्रमुखमाभाति कुरूणां व्यसनं महत् ।
KK05-05-051-057c	मन्देनैश्वर्यकामेन लोभात्पापमिदं कृतम् ॥
KK05-05-051-058a	मन्ये पर्यायधर्मोऽयं कालस्यात्यन्तगामिनः ।
KK05-05-051-058c	चक्रे प्रधिरिवासक्तो नास्य शक्यं पलायितुम् ॥
KK05-05-051-059a	किं नु कुर्यां कथं कुर्यां क्व नु गच्छामि सञ्जय ।
KK05-05-051-059c	एते नश्यन्ति कुरवो मन्दाः कालवशं गताः ॥
KK05-05-051-060a	अवशोऽहं तदा तात पुत्राणां निहते शते ।
KK05-05-051-060c	श्रोष्यामि निनदं स्त्रीणां कथं मां मरणं स्पृशेत् ॥
KK05-05-051-061a	यथा निदाघे ज्वलनः समिद्धो दहेत्कक्षं वायुना चोद्यमानः ।
KK05-05-051-061c	गदाहस्तः पाण्डवो वै तथैव हन्ता मदीयान्सहितोऽर्जुनेन ॥ ॥

इति श्रीमन्महाभारते उद्योगपर्वणि यानसन्धिपर्वणि एकपञ्चाशोऽध्यायः ॥

5-51-7 उरुग्राहः महानिर्बन्धस्तेन गृहीतानां वशीकृतानाम् ॥ 5-51-10 रभसः वेगवान् ॥ 5-51-21 पुरा पुराणम् ॥ 5-51-24 निष्कर्णाम् अवक्राम् । शतनिर्ह्रादां महाशब्दवतीम् ॥ 5-51-28 शैक्यां शिक्यस्थाम् ॥ 5-51-35 अनूपान् सजलदेशे स्थितान् ॥ 5-51-44 अगदस्य गदाहीनस्य ॥ 5-51-58 पर्यायधर्मः विपरीतधर्मः । प्रधिर्नेमिः । अस्य कालवशस्य । तृतीयार्थे षष्ठी ॥
