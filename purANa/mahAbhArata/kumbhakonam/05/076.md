अध्यायः 076

श्रीकृष्णेन भीमं प्रति स्वस्य तन्महिमाभिज्ञत्वमभिधाय तत्प्रशंसनपूर्वकं स्वोक्तेः तेजस्सन्दीपनार्थत्वकथनम् ॥ 1 ॥
KK05-06-076-001	श्रीभगवानुवाच 
KK05-06-076-001a	भावं जिज्ञासमानोऽहं प्रणयादिदमब्रुवम् ।
KK05-06-076-001c	न चाक्षेपान्न पाण्डित्यान्न क्रोधान्न विवक्षया ॥
KK05-06-076-002a	वेदाहं तव माहात्म्यसुत ते वेद यद्बलम् ।
KK05-06-076-002c	उत ते वेद कर्माणि न त्वां परिभवाम्यहम् ॥
KK05-06-076-003a	यथा चात्मनि कल्याणं सम्भावयसि पाण्डव ।
KK05-06-076-003c	सहस्रगुणमप्येतत्त्वयि सम्भावयाम्यहम् ॥
KK05-06-076-004a	यादृशे च कुले जन्म सर्वराजाभिपूजिते ।
KK05-06-076-004c	बन्धुभिश्च सुहृद्भिश्च भीम त्वमसि तादृशः ॥
KK05-06-076-005a	जिज्ञासन्तो हि धर्मस्य सन्दिग्धस्य वृकोदर ।
KK05-06-076-005c	पर्यायं नाध्यवस्यन्ति देवमानुषयोर्जनाः ॥
KK05-06-076-006a	स एव हेतुर्भूत्वा हि पुरुषस्यार्थसिद्धिषु ।
KK05-06-076-006c	विनाशेऽपि स एवास्य सन्दिग्धं कर्म पौरुषम् ॥
KK05-06-076-007a	अन्यथा परिदृष्टानि कविभिर्दोषदर्शिभिः ।
KK05-06-076-007c	अन्यथा परिवर्तन्ते वेगा इव नभस्वतः ॥
KK05-06-076-008a	सुमन्त्रितं सुनीतं च न्यायतश्चोपपादितम् ।
KK05-06-076-008c	कृतं मानुष्यकं कर्म दैवेनापि विरुद्ध्यते ॥
KK05-06-076-009a	दैवमप्यकृतं कर्म पौरुषेण विहन्यते ।
KK05-06-076-009c	शीतमुष्णं तथा वर्षं क्षुत्पिपासे च भारत ॥
KK05-06-076-010a	यदन्यद्दिष्टभावस्य पुरुषस्य स्वयं कृतम् ।
KK05-06-076-010c	तस्मादनुपरोधश्च विद्यते तत्र लक्षणम् ॥
KK05-06-076-011a	लोकस्य नान्यतो वृत्तिः पाण्डवान्यत्र कर्मणः ।
KK05-06-076-011c	एवंबुद्धिः प्रवर्तेत फलं स्यादुभयान्वये ॥
KK05-06-076-012a	य एवं कृतबुद्धिः स कर्मस्वेव प्रवर्तते ।
KK05-06-076-012c	नासिद्धौ व्यथते तस्य न सिद्धौ हर्षमश्नुते ॥
KK05-06-076-013a	तत्रेयमनुमात्रा मे भीमसेन विवक्षिता ।
KK05-06-076-013c	नैकान्तसिद्धिर्वक्तव्या शत्रुभिः सह संयुगे ॥
KK05-06-076-014a	नातिप्रहीणरश्मिः स्यात्तथा भावविपर्यये ।
KK05-06-076-014c	विषादमर्च्छेद् ग्लानिं वाप्येतमर्थं ब्रवीमि ते ॥
KK05-06-076-015a	श्वोभूते धृतराष्ट्रस्य समीपं प्राप्य पाण्डव ।
KK05-06-076-015c	यतिष्ये प्रशमं कर्तुं युष्मदर्थमहापयन् ॥
KK05-06-076-016a	शमं चेत्ते करिष्यन्ति ततोऽनन्तं यशो मम ।
KK05-06-076-016c	भवतां च कृतः कामस्तेषां च श्रेय उत्तमम् ॥
KK05-06-076-017a	ते चेदभिनिवेक्ष्यन्ते नाभ्युपैष्यन्ति मे वचः ।
KK05-06-076-017c	कुरवो युद्धमेवात्र घोरं कर्म भविष्यति ॥
KK05-06-076-018a	अस्मिन्युद्धे भीमसेन त्वयि भारः समाहितः ।
KK05-06-076-018c	धूरर्जुनेन धार्या स्याद्वोढव्य इतरो जनः ॥
KK05-06-076-019a	अहं हि यन्ता बीभत्सोर्भविता संयुगे सति ।
KK05-06-076-019c	धनञ्जयस्यैष कामो न हि युद्धं न कामये ॥
KK05-06-076-020a	तस्मादाशङ्कमानोऽहं वृकोदर मतिं तव ।
KK05-06-076-020c	गदतः क्लीबया वाचा तेजस्ते समदीदिपम् ॥ ॥

इति श्रीमन्महाभारते उद्योगपर्वणि भगवद्यानपर्वणि षट्सप्ततितमोऽध्यायः ॥

5-76-1 भावमिति । विवक्षया त्वया स्वरूपं वक्तव्यमितीच्छया । प्रागेव तस्य ज्ञातत्वात् ॥ 1 ॥ 5-76-5 देवमानुषयोर्धर्मस्य पर्यायमिति सम्बन्धः ॥ 5-76-7 परिदृष्टानि कर्तव्यत्वेन निश्चितानि कार्याणि ॥ 5-76-10 दिष्टः फलभोगाय आज्ञप्तः भावः सत्ता यस्य तत् दिष्टभावं प्रारब्धकर्म । पञ्चम्यर्थे षष्ठी । प्रारब्धादन्यदित्यर्थः । पुरुषस्य पुरुषेण सञ्चितं यत्स्वयङ्कृतं कर्म तस्मादनुपरोधो जन्मान्तरे निरोधो नास्ति । तत्र ज्ञानेन प्रायश्चित्तेन वा सञ्चितपापानां नाशे लक्षणं ज्ञापकं श्रुतिस्मृतिजातं विद्यते ॥ 5-76-11 कर्मणोऽन्यत्र पौरुषं विना अन्यत एकस्माद्दैवादेव वृत्तिर्जीविका नास्ति । एवंबुद्धिः ईदृक्ज्ञानवान्सन् प्रवर्तेत पुरुषकारं कुर्यात् । तथा सति उभयान्वये दैवपौरुषयोः सम्बन्धे फलं भवति नान्यतरत इत्यर्थः ॥ 5-76-13 अनुमात्राऽवधारणं निश्चय इत्यर्थः ॥ 5-76-14 प्रहीणरश्मिः निष्प्रभः । भावः प्रारब्धं कर्म । अर्च्छेत् प्राप्नुयात् ॥ 5-76-17 ते कुरव इति सम्बन्धः ॥ 
