अध्यायः 158

श्रीकृष्णश्यालस्य रुक्मिणः पाण्डवानुपेत्य अर्जुनंप्रति तस्य भयविकल्पपूर्वकं दर्पात्स्त्वेन साहाय्यकरणोक्तिः ॥ 1 ॥ अर्जुनेन तस्य प्रत्याख्यानम् ॥ 2 ॥ दुर्योधनमेत्य तथाभाषिणस्तस्य तेनापि प्रत्याख्यानम् ॥ 3 ॥
KK-05-07-158-001  	वैशम्पायन उवाच ।
KK-05-07-158-001a	एतस्मिन्नैव काले तु भीष्मकस्य महात्मनः ।
KK-05-07-158-001c	हिरण्यरोम्णो नृपतेः साक्षादिन्द्रसखस्य वै ॥
KK-05-07-158-002a	आकूतीनामधिपतिर्भोजस्यातियशस्विनः ।
KK-05-07-158-002c	दाक्षिणात्यपतेः पुत्रो दिक्षु रुक्मीति विश्रुतः ॥
KK-05-07-158-003a	यः किंपुरुषसिंहस्य गन्धमादनवासिनः ।
KK-05-07-158-003c	कृत्स्नं शिष्यो धनुर्वेदं चतुष्पादमवाप्तवान् ॥
KK-05-07-158-004a	यो माहेन्द्रं धनुर्लेभे तुल्यं गाण्डीवतेजसा ।
KK-05-07-158-004c	शार्ङ्गेण च महाबाहुः संमितं दिव्यलक्षणम् ॥
KK-05-07-158-005a	त्रीण्येवैतानि दिव्यानि धनूंषि दिविचारिणाम् ।
KK-05-07-158-005c	वारुणं गाण्डिवं तत्र माहेन्द्रं विजयं धनुः ।
KK-05-07-158-005e 	शार्ङ्ग तु वैष्णवं प्राहुर्दिव्यं तेजोमयं धनुः ॥
KK-05-07-158-006a	धारयामास तत्कृष्णः परसेनाभयावहम् ।
KK-05-07-158-006c	गाण्डीवं पावकाल्लेभे खाण्डवे पाकशासनिः ॥
KK-05-07-158-007a	द्रुमाद्रुक्मी महातेजा विजयं प्रत्यपद्यत ।
KK-05-07-158-007c	संछिद्य मौरवान्पाशान्निहत्य मुरमोजसा ॥
KK-05-07-158-008c	निर्जित्य नरकं भौममाहृत्य मणिकुण्डले ।
KK-05-07-158-008c	षोडश स्त्रीसहस्राणि रत्नानि विविधानि च ॥
KK-05-07-158-009a	प्रतिपेदे हृषीकेशः शार्ङ्गं च धनुरुत्तमम् ।
KK-05-07-158-009c	रुक्मी तु विजयं लब्ध्वा धनुर्मेघनिभस्वनम् ॥
KK-05-07-158-010a	विभीषयन्निव जगत्पाण्डवानभ्यवर्तत ।
KK-05-07-158-010c	नामृष्यत पुरा योऽसौ स्वबाहुबलगर्वितः ॥
KK-05-07-158-011a	रुक्मिण्या हरणं वीरो वासुदेवेन धीमता ।
KK-05-07-158-011c	कृत्वा प्रतिज्ञां नाहत्वा निवर्तिष्ये जनार्दनम् ॥
KK-05-07-158-012a	ततोऽन्वधावद्वार्ष्णेयं सर्वशस्त्रभृतां वरः ।
KK-05-07-158-012c	सेनया चतुरङ्गिण्या महत्या दूरपातया ॥
KK-05-07-158-013a	विचित्रायुधवर्मिण्या गङ्गयेव प्रवृद्धया ।
KK-05-07-158-013c	स समासाद्य वार्ष्णेयं योगानामीश्वरं प्रभुम् ॥
KK-05-07-158-014a	व्यंसितो व्रीडितो राजन्नाजगाम स कुण्डिनम् ।
KK-05-07-158-014c	यत्रैव कृष्णेन रणे निर्जितः परवीरहा ॥
KK-05-07-158-015a	तत्र भोजकटं नाम कृतं नगरमुत्तमम् ।
KK-05-07-158-015c	सैन्येन महता तेन प्रभूतगजवाजिना ॥
KK-05-07-158-016a	पुरं तद्भुवि विख्यातं नाम्ना भोजकटं नृप ।
KK-05-07-158-016c	स भोजराजः सैन्येन महता परिवारितः ॥
KK-05-07-158-017a	अक्षौहिण्या महावीर्यः पाण्डवान्क्षिप्रमागमत् ।
KK-05-07-158-017c	ततः स कवची धन्वी तली खड्गी शरासनी ॥
KK-05-07-158-018c	रथेनादित्यवर्णेन प्रविवेश महाचमूम् ।
KK-05-07-158-018c	विदितः पाण्डवेयानां वासुदेवप्रियेप्सया ॥
KK-05-07-158-019a	युधिष्ठिरस्तु तं राजा प्रत्युद्गम्याभ्यपूजयत् ।
KK-05-07-158-019c	स पूजितः पाण्डुपुत्रैर्यथान्यायं सुसंस्तुतः ॥
KK-05-07-158-020a	प्रतिगृह्य तु तान्सर्वान्विश्रान्तः सहसैनिकः ।
KK-05-07-158-020c	उवाच मध्ये वीराणां कुन्तीपुत्रं धनञ्जयम् ॥
KK-05-07-158-021a	सहायोस्मि स्थितो युद्धे यदि भीतोसि पाण्डव ।
KK-05-07-158-021c	करिष्यामि रणे साह्यमसह्यं तव शत्रुभिः ॥
KK-05-07-158-022a	न हि मे विक्रमे तुल्यः पुमानस्तीह कश्चन ।
KK-05-07-158-022c	हनिष्यामि रणे भागं यन्मे दास्यसि पाण्डव ॥
KK-05-07-158-023a	अपि द्रोणकृपौ वीरौ भीष्मकर्णावथो पुनः ।
KK-05-07-158-023c	अथवा सर्व एवैते तिष्ठन्तु वसुधाधिपाः ॥
KK-05-07-158-024a	निहत्य समरे शत्रूंस्तव दास्यामि मेदिनीम् ।
KK-05-07-158-024c	इत्युक्तो धर्मराजस्य केशवस्य च संनिधौ ॥
KK-05-07-158-025a	श्रृण्वतां पार्थिवेन्द्राणामन्येषां चैव सर्वशः ।
KK-05-07-158-025c	वासुदेवमभिप्रेक्ष्य धर्मराजं च पाण्डवम् ।
KK-05-07-158-025e 	उवाच धीमान्कौन्तेयः प्रहस्य सखिपूर्वकम् ॥
KK-05-07-158-026a	युध्यमानस्य मे वीर गन्धर्वैः सुमहाबलैः ।
KK-05-07-158-026c	सहायो घोषयात्रायां कस्तदासीत्सखा मम ॥
KK-05-07-158-027a	तथा प्रतिभये तस्मिन्देवदानवसङ्कुले ।
KK-05-07-158-027c	खाण्डवे युध्यमानस्य कः सहायस्तदावभवत् ॥
KK-05-07-158-028a	निवातकवचैर्युद्धे कालकेयैश्च दानवैः ।
KK-05-07-158-028c	तत्र मे युध्यमानस्य कः सहायस्तदाभवत् ॥
KK-05-07-158-029a	तथा विराटनगरे कुरुभिः सह सङ्गरे ।
KK-05-07-158-029c	युध्यतो बहुभिस्तत्र कः सहायोऽभवन्मम ॥
KK-05-07-158-030a	उपजीव्य रणे रुद्रं शक्रं वैश्रवणं यमम् ।
KK-05-07-158-030c	वरुणं पावकं चैव कृपं द्रोणं च माधवम् ॥
KK-05-07-158-031a	धारयन्गाण्डिवं दिव्यं धनुस्तेजोमयं दृढम् ।
KK-05-07-158-031c	अक्षय्यशरसंयुक्तो दिव्यास्त्रपरिबृंहितः ॥
KK-05-07-158-032a	कौरवाणां कुले जातः पाण्डोः पुत्रो विशेषतः ।
KK-05-07-158-032c	द्रोणं व्यपदिशञ्छिष्यो वासुदेवसहायवान् ॥
KK-05-07-158-033a	कथमस्मद्विधो ब्रूयाद्भीतोऽस्मीति यशोहरम् ।
KK-05-07-158-033c	वचनं नरशार्दूल वज्रायुधसमस्वनम् ॥
KK-05-07-158-034a	नास्मि भीतो महाबाहो सहायार्थश्च नास्ति मे ।
KK-05-07-158-034c	यथाकामं यथायोगं गच्छ वात्रैव तिष्ठ वा ॥
KK-05-07-158-035 	`वैशम्पायन उवाच
KK-05-07-158-035a	तच्छ्रुत्वा वचनं तस्य विजयस्य च धीमतः ।
KK-05-07-158-035c	'विनिवर्त्य ततो रुक्मी सेनां सागरसंनिभाम् ।
KK-05-07-158-035e 	दुर्योधनमुपागच्छत्तथैव भरतर्षभ ॥
KK-05-07-158-036a	तथैव चाभिगम्यैनमुवाच वसुधाधिपः ।
KK-05-07-158-036c	प्रत्याख्यातश्च तेनापि स तदा शूरमानिना ॥
KK-05-07-158-037a	द्वावेव तु महाराज तस्माद्युद्धादपेयतुः ।
KK-05-07-158-037c	रौहिणेयश्च वार्ष्णेयो रुक्मी च वसुधाधिप ॥
KK-05-07-158-038a	गते रामे तीर्थयात्रां भीष्मकस्य सुते तथा ।
KK-05-07-158-038c	उपाविशन्पाण्डवेया मन्त्राय पुनरेव च ॥
KK-05-07-158-039a	समितिर्धर्मराजस्य सा पार्थिवसमाकुला ।
KK-05-07-158-039c	शुशुभे तारकैश्चित्रा द्यौश्चन्द्रेणेव भारत ॥ ॥

इति श्रीमन्महाभारते उद्योगपर्वणि सैन्यनिर्याणपर्वणि अष्टप़ञ्चाशदधिकशततमोऽध्यायः ॥

5-158-1 साक्षात्पुत्र इति सम्बन्धः ॥ 5-158-2 आकूतीनां सङ्कल्पानाम् । सत्यसङ्कल्प इत्यर्थः ॥ 5-158-7 मौरवान् आन्त्रतन्तिमयान् । यैरिदानी शार्ङ्गे धनुषि ज्या क्रियते ॥ 5-158-30 उपजीव्य आराध्य । रणे युद्धनिमित्तम् ॥ 5-158-32 द्रोणं अयं मम गुरुरिति व्यपदिशन् कथयन् ॥
