अध्यायः 139

दुर्योधनेन स्वमतानभिनन्दने भीष्मद्रोणाभ्यां पार्थेनसह युद्धकरणे परिशोचनम् ॥ 1 ॥ द्रोणेन दुर्योधनंप्रति पाण्डवानां साधनसमृद्धिमत्तया दुर्जयत्वाभिधानपूर्वकं पुनःशमविधानम् ॥ 2 ॥
001 	वैशम्पायन उवाच ।
001a	एवमुक्तस्तु विमनास्तिर्यग्दृष्टिरधोमुखः ।
001c	संहत्य च भ्रुवोर्मध्यं न किञ्चिद्व्याजहार ह ॥
002a	तं वै विमनसं दृष्ट्वा संप्रेक्ष्यान्योन्यमन्तिकात् ।
002c	पुनरेवोत्तरं वाक्यमुक्तवन्तौ नरर्षभौ ॥
003  	भीष्म उवाच ।
003a	शुश्रूषमनसूयं च ब्रह्मण्यं सत्यवादिनम् ।
003c	प्रतियोत्स्यामहे पार्थमतो दुःखतरं नु किम् ॥
004  	द्रोण उवाच ।
004a	अश्वत्थाम्नि यथा पुत्रे भूयो मम धनञ्जये ।
004c	बहुमानः परो राजन्सन्नतिश्च कपिध्वजे ॥
005a	तं चेत्पुत्रात्प्रियतमं प्रतियोत्स्ये धनञ्जयम् ।
005c	क्षात्रं धर्ममनुष्ठाय धिगस्तु क्षत्रिजीविकाम् ॥
006a	यस्य लोके समो नास्ति कश्चिदन्यो धनुर्धरः ।
006c	मत्प्रसादात्स बीभत्सुः श्रेयानन्यैर्धनुर्धरैः ॥
007a	मित्रध्रुग्दुष्टभावश्च नास्तिकोऽथानृजुः शठः ।
007c	न सत्सु लभते पूजां यज्ञे मूर्ख इवागतः ॥
008a	वार्यमाणोऽपि पापेभ्यः पापात्मा पापमिच्छति ।
008c	चोद्यमानोऽपि पापेन शुभात्मा शुभमिच्छति ॥
009a	मिथ्योपचरिता ह्येते वर्तमान ह्यनुप्रिये ।
009c	अहितत्वाय कल्पन्ते दोषा भरतसत्तम ॥
010a	त्वमुक्तः कुरुवृद्धेन मया च विदुरेण च ।
010c	वासुदेवेन च तथा श्रेयो नैवाभिमन्यसे ॥
011a	अस्ति मे बलमित्येव सहसा त्वं तितीर्षसि ।
011c	सग्राहनक्रमकरं गङ्गावेगमिवोष्णगे ॥
012a	वाससैव यथा हि त्वं प्रावृण्वानोऽभिमन्यसे ।
012c	स्रजं त्यक्तामिव प्राप्य लोभाद्यौधिष्ठिरीं श्रियम् ॥
013a	द्रौपदीसहितं पार्थं सायुधैर्भ्रातृभिर्वृतम् ।
013c	वनस्थमपि राज्यस्थः पाण्डवं को विजेष्यति ॥
014a	निदेशे यस्य राजानः सर्वे तिष्ठन्ति किङ्कराः ।
014c	तमैलविलमासाद्य धर्मराजो व्यराजत ॥
015a	कुबेरसदनं प्राप्य ततो रत्नान्यवाप्य च ।
015c	स्फीतमाक्रम्य ते राष्ट्रं राज्यमिच्छन्ति पाण्डवाः ॥
016a	दत्तं हुतमधीतं च ब्राह्मणास्तर्पिता धनैः ।
016c	आवयोर्गतमायुश्च कृतकृत्यौ च विद्धि नौ ॥
017a	त्वं तु हित्वा सुखं राज्यं मित्राणि च धनानि च ।
017c	विग्रहं पाण्डवैः कृत्वा महद्व्यसनमाप्स्यसि ॥
018a	द्रौपदी यस्य चाशास्ते विजयं सत्यवादिनी ।
018c	तपोघोरव्रता देवी कथं जेष्यसि पाण्डवम् ॥
019a	मन्त्री जनार्दनो यस्य भ्राता यस्य धनञ्जयः ।
019c	सर्वशस्त्रभृतां श्रेष्ठः कथं जेष्यसि पाण्डवम् ॥
020a	सहाया ब्राह्मणा यस्य धृतिमन्तो जितेन्द्रियाः ।
020c	तमुग्रतपसं वीरं कथं जेष्यसि पाण्डवम् ॥
021a	पुनरुक्तं च वक्ष्यामि यत्कार्यं भूतिमिच्छता ।
021c	सुहृदा मञ्जमानेषु सुहृत्सु व्यसनार्णवे ॥
022a	अलं युद्धेन तैर्वीरैः शाम्य त्वं कुरुवृद्धये ।
022c	मा गमः सतुतामात्यःसमित्रश्च यमक्षयम् ॥ ॥

इति श्रीमन्महाभारते उद्योगपर्वणि भगवद्यानपर्वणि एकोनचत्वारिंशदधिकशततमोऽध्यायः ॥

5-139-9 एते पाण्डवास्त्वया मिथ्योपचारिता अपि अनु पश्चात्प्रिये वर्तमाना हि प्रसिद्धम् । तव तु दोषाः द्वेषादयः । अहितत्वाय वैरभावाय कल्पन्ते ॥ 5-139-11 उष्णगे उष्णातिगमे वर्षकाले ॥ 5-139-12 वासुदेवो यथा हि त्वां प्रवृण्वानो न मन्यते इति खo डo पाठः । वासमेव यथाहि त्वं इति घo टo पाठः । वासवेयं यथा इति कo पाठः ॥ 5-139-14 ऐलविलं कुबेरम् । आसाद्य रणे प्राप्य ॥
