अध्यायः 169

भीष्मेण पाण्डवसेनायां रथातिरथसंख्यानम् ॥ 1 ॥
KK-05-09-169-001   	भीष्म उवाच ।
KK-05-09-169-001a	एते रथास्तवाख्यातास्तथैवातिरथा नृप ।
KK-05-09-169-001c	ये चाप्यर्धरथा राजन्पाण्डवानामतः श्रृणु ॥
KK-05-09-169-002a	यदि कौतूहलं तेऽद्य पाण्डवानां बले नृप ।
KK-05-09-169-002c	रथसंख्यां शृणुष्व त्वं सहैभिर्वसुधाधिपैः ॥
KK-05-09-169-003a	स्वयं राजा रथोदारः पाण्डवः कुन्तनन्दनः ।
KK-05-09-169-003c	अग्निवत्समरे तात चरिष्यति न संशयः ॥
KK-05-09-169-004a	भीमसेनस्तु राजेन्द्र रथोऽष्टगुणसंमितः ।
KK-05-09-169-004c	न तस्यास्ति समो युद्धे गदया सायकैरपि ॥
KK-05-09-169-005a	नागायुतबलो मानी तेजसा न स मानुषः ।
KK-05-09-169-005c	माद्रीपुत्रौ च रथिनौ द्वावेव पुरुषर्षभौ ॥
KK-05-09-169-006a	अश्विनाविव रूपेण तेजसा च समन्वितौ ।
KK-05-09-169-006c	एते चमूमुखगताः स्मरन्तः क्लेशमुत्तमम् ॥
KK-05-09-169-007a	रुद्रवत्प्रचरिष्यन्ति तत्र मे नास्ति संशयः ।
KK-05-09-169-007c	सर्व एव महात्मानः सालस्तम्भा इवोद्गताः ॥
KK-05-09-169-008a	प्रादेशेनाधिकाः पुंभिरन्यैस्ते च प्रमाणतः ।
KK-05-09-169-008c	सिंहसंहननाः सर्वे पाण्डुपुत्रा महाबलाः ॥
KK-05-09-169-009a	चरितब्रह्मचर्याश्च सर्वे तात तपस्विनः ।
KK-05-09-169-009c	ह्रीमन्तः पुरुषव्याघ्रा व्याघ्रा इव बलोत्कटाः ॥
KK-05-09-169-010a	जवे प्रहारे संमर्दे सर्व एवातिमानुषाः ।
KK-05-09-169-010c	सर्वैर्जिता महीपाला दिग्जये भरतर्षभ ॥
KK-05-09-169-011a	न चैषां पुरुषाः केचिदायुधानि गदाः शरान् ।
KK-05-09-169-011c	विषहन्ति सदा कर्तुमधिज्यान्यपि कौरव ॥
KK-05-09-169-012a	उद्यन्तुं वा गदा गुर्वीः शरान्वा क्षेप्तुमाहवे ।
KK-05-09-169-012c	जवे लक्ष्यस्य हरणे भोज्ये पांसुविकर्षणे ॥
KK-05-09-169-013a	बालैरपि भवन्तस्तैः सर्व एव विशेषिताः ।
KK-05-09-169-013c	एतत्सैन्यं समासाद्य सर्व एव बलोत्कटाः ॥
KK-05-09-169-014a	विध्वंसयिष्यन्ति रणे मा स्म तैः सह सङ्गमः ।
KK-05-09-169-014c	एकैकशस्त संमर्दे हन्युः सर्वान्महीक्षितः ॥
KK-05-09-169-015a	प्रत्यक्षं तव राजेन्द्र राजसूये यथाभवत् ।
KK-05-09-169-015c	द्रौपद्याश्च परिक्लेशं द्यूते च परुषा गिरः ॥
KK-05-09-169-016a	ते स्मरन्तश्च सङ्ग्रामे चरिष्यन्ति च रुद्रवत् ।
KK-05-09-169-016c	लोहिताक्षो गुडाकेशो नारायणसहायवान् ॥
KK-05-09-169-017a	उभयोः सेनयोर्वीरो रथो नास्तीति तादृशः ।
KK-05-09-169-017c	न हि देवेषु वा पूर्वं मनुष्येषूरगेषु च ॥
KK-05-09-169-018a	राक्षसेष्वथ यक्षेषु नरेषु कुत एव तु ।
KK-05-09-169-018c	भूतोथ वा भविष्यो वा रथः कश्चिन्मया श्रुतः ॥
KK-05-09-169-019a	समायुक्तो महाराज रथः पार्थस्य धीमतः ।
KK-05-09-169-019c	वासुदेवश्च संयन्ता योद्धा चैव धनञ्जयः ॥
KK-05-09-169-020a	गाण्डीवं च धनुर्दिव्यं ते चाश्वा वातरंहसः ।
KK-05-09-169-020c	अभेद्यं कवचं दिव्यमक्षय्यौ च महेषुधी ॥
KK-05-09-169-021a	अस्त्रग्रामश्च माहेन्द्रो रौद्रः कौबेर एवच ।
KK-05-09-169-021c	याम्यश्च वारुणश्चैव गदाश्चोग्रप्रदर्शनाः ॥
KK-05-09-169-022a	वज्रादीनि च मुख्यानि नानाप्रहरणानि च ।
KK-05-09-169-022c	दानवानां सहस्राणि हिरण्यपुरवासिनाम् ॥
KK-05-09-169-023a	हतान्येकरथेनाजौ कस्तस्य सदृशो रथः ।
KK-05-09-169-023c	एष हन्याद्धि संरम्भी बलवान्सत्यविक्रमः ॥
KK-05-09-169-024a	तव सेनां महाबाहुः स्वां चैव परिपालयन् ।
KK-05-09-169-024c	अहं चैनं प्रत्युदियामाचार्यो वा धनञ्जयम् ॥
KK-05-09-169-025a	न तृतीयोऽस्ति राजेन्द्र सेनयोरुभयोरपि ।
KK-05-09-169-025c	य एनं शरवर्षाणि वर्षन्तमुदियाद्रथी ॥
KK-05-09-169-026a	जीमूत इव घर्मान्ते महावातसमीरितः ।
KK-05-09-169-026c	समायुक्तस्तु कौन्तेयो वासुदेवसहायवान् ।
KK-05-09-169-026e 	तरुणश्च कृती चैव जीर्णावावामुभावपि ॥
KK-05-09-169-027   	वैशम्पायन उवाच ।
KK-05-09-169-027a	एतच्छ्रुत्वा तु भीष्मस्य राज्ञां दध्वंसिरे तदा ।
KK-05-09-169-027c	काञ्चनाङ्गदिनः पीना भुजाश्चन्दनरूषिताः ॥
KK-05-09-169-028a	मनोभिः सह संवेगैः संस्मृत्य च पुरातनम् ।
KK-05-09-169-028c	सामर्थ्यं पाण्डवेयानां यथा प्रत्यक्षदर्शनात् ॥ ॥

इति श्रीमन्महाभारते उद्योगपर्वणि रथातिरथसंख्यानपर्वणि एकोनसप्तत्यधिकशततमोऽध्यायः ॥

5-169-12 भोज्ये कौटिल्ये मर्मपीडने इतियावत् । भुज कौटिल्येऽस्य रूपम् । पांसुविकर्षणे पांसुषु विकर्षणे भूमौ मुष्टियुद्धे इत्यर्थः ॥ 5-169-24 प्रत्युदियां युद्धे संमुखः स्याम् ॥
