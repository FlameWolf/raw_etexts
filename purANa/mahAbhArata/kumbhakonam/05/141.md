अध्यायः 141

कर्णेन कृष्णंप्रति स्वस्य पाण्डवपक्षप्रवेशे सयुक्तिकं प्रतिबन्धकनिरूपणपूर्वकं स्वरहस्यगोपनप्रार्थनादि ॥ 1 ॥
001 	कर्ण उवाच ।
001a	असंशयं सौहृदान्मे प्रणयाच्चाथ केशव ।
001c	सख्येन चैव वार्ष्णेय श्रेयस्कामतयैव च ॥
002a	सर्वं चैवाभिजानामि पाण्डोः पुत्रोऽस्मि धर्मतः ।
002c	निश्चयाद्धर्मशास्त्राणां यथा त्वं कृष्ण मन्यसे ॥
003a	कन्या गर्भं समाधत्त भास्करान्मां जनार्दन ।
003c	आदित्यवचनाच्चैव जातं मां सा व्यसर्जयत् ॥
004a	सोस्मि कृष्ण तथाजातः पाण्डोः पुत्रोस्मि धर्मतः ।
004c	कुन्त्या त्वहमपाकीर्णो यथा न कुशलं तथा ॥
005a	सूतो हि मामधिरथो दृष्ट्वैवाभ्यानयद्गृहान् ।
005c	राधायाश्चैव मां प्रादात्सौहार्दान्मधुसूदन ॥
006a	मत्स्नेहाच्चैव राधायां सद्यः क्षीरमवातरत् ।
006c	सा मे मूत्रं पुरीषं च प्रतिजग्राह माधव ॥
007a	तस्याः पिण्डव्यपनयं कुर्यादस्मद्विधः कथम् ।
007c	धर्मविद्धर्मशास्त्राणां श्रवणे सततं रतः ॥
008a	तथा मामभिजानाति सूतश्चाधिरथः सुतम् ।
008c	पितरं चाभिजानामि तमहं सौहृदात्सदा ॥
009a	स हि मे जातकर्मादि कारयामास माधव ।
009c	शास्त्रदृष्टेन विधिना पुत्रप्रीत्या जनार्दन ॥
010a	नाम वै वसुषेणेति कारयामास वै द्विजैः ।
010c	भार्याश्चोढा मम प्राप्ते यौवने तत्परिग्रहात् ॥
011a	तासु पुत्राश्च पौत्राश्च मम जाता जनार्दन ।
011c	तासु मे हृदयं कृष्ण संजातं कामबन्धनम् ॥
012a	न पृथिव्या सकलया न सुवर्णस्य राशिभिः ।
012c	हर्षाद्भयाद्वा गोविन्द मिथ्या कर्तुं तदुत्सहे ॥
013a	धृतराष्ट्रकुले कृष्ण दुर्योधनसमाश्रयात् ।
013c	मया त्रयोदशसमा भुक्तं राज्यमकण्टकम् ॥
014a	इष्टं च बहुभिर्यज्ञैः सहसूतैर्मयाऽसकृत् ।
014c	आवाहाश्च विवाहाश्च सहसूतैर्मया कृताः ॥
015a	मां च कृष्ण समासाद्य कृतः शस्त्रसमुद्यमः ।
015c	दुर्योधनेन वार्ष्णेय विग्रहश्चापि पाण्डवैः ॥
016a	तस्माद्रणे द्वैरथे मां प्रत्युद्यातारमच्युत ।
016c	वृतवान्परमं कृष्ण प्रतीपं सव्यसाचिनः ॥
017a	वधाद्बन्धाद्भयाद्वापि लोभाद्वापि जनार्दन ।
017c	अनृतं नोत्सहे कर्तुं धार्तराष्ट्रस्य धीमतः ॥
018a	यदि ह्यद्य न गच्छेयं द्वैरथं सव्यसाचिना ।
018c	अकीर्तिः स्याद्धृषीकेश मम पार्थस्य चोभयोः ॥
019a	असंशयं हितार्थाय ब्रूयास्त्वं मधुसूदन ।
019c	सर्वं च पाण्डवाः कुर्युस्त्वद्वशित्वान्न संशयः ॥
020a	मन्त्रस्य नियमं कुर्यास्त्वमत्र मधुसूदन ।
020c	एतदत्र हितं मन्ये सर्वं यादवनन्दन ॥
021a	यदि जानाति मां राजा धर्मात्मा संयतेन्द्रियः ।
021c	कुन्त्याः प्रथमजं पुत्रं न स राज्यं ग्रहीष्यति ॥
022a	प्राप्य चापि महद्राज्यं तदहं मधुसूदन ।
022c	स्फीतं दुर्योधनायैव संप्रदद्यामरिन्दम ॥
023a	स एव राजा धर्मात्मा शाश्वतोऽस्तु युधिष्ठिरः ।
023c	नेता यस्य हृषीकेशो योद्धा यस्य धनञ्जयः ॥
024a	पृथिवी तस्य राष्ट्रं च यस्य भीमो महारथः ।
024c	नकुलः सहदेवश्च द्रौपदेयाश्च माधव ॥
025a	धृष्टद्युन्मश्च पाञ्चल्यः सात्यकिश्च महारथः ।
025c	उत्तमौजा युधामन्युः सत्यधर्मा च सौमकिः ॥
026a	चैद्यश्च चेकितानश्च शिखण्डी चापराजितः ।
026c	इन्द्रगोपकवर्णाश्च केकया भ्रातरस्तथा ।
026e 	इन्द्रायुधसवर्णश्च कुन्तिभोजो महामनाः ॥
027a	मातुलो भीमसेनस्य श्येनजिच्च महारथः ।
027c	शङ्खः पुत्रो विराटस्य निधिस्त्वं च जनार्दन ॥
028a	महानयं कृष्ण कृतः क्षत्रस्य समुदानयः ।
028c	राज्यं प्राप्तमिदं दीप्तं प्रथितं सर्वराजसु ॥
029a	धार्तराष्ट्रस्य वार्ष्णेय शस्त्रयज्ञो भविष्यति ।
029c	अस्य यज्ञस्य वेत्ता त्वं भविष्यसि जनार्दन ॥
030a	आध्वर्यवं च ते कृष्ण ऋतावस्मिन्भविष्यति ।
030c	होता चैवात्र बीभत्सुः सन्नद्धः स कपिध्वजः ॥
031a	गाण्डीवं स्रुक् तथा चाज्यं वीर्यं पुंसां भविष्यति ।
031c	ऐन्द्रं पाशुपतं ब्राह्मं स्थूणाकर्णं च माधव ।
031e 	मन्त्रास्तत्र भविष्यन्ति प्रयुक्ताः सव्यसाचिना ॥
032a	अनुयातश्च पितरमधिको वा पराक्रमे ।
032c	गीतं स्तोत्रं स सौभद्रः सम्यक् तत्र भविष्यति ॥
033a	उद्गातात्र पुनर्भीमः प्रस्तोता सुमहाबलः ।
033c	विनदन्स नरव्याघ्रो नागानीकान्तकृद्रणे ॥
034a	स चैव तत्र धर्मात्मा शश्वद्राजा युधिष्ठिरः ।
034c	जपैर्होमैश्च संयुक्तो ब्रह्मत्वं कारयिष्यति ॥
035a	शङ्खशब्दाः समुरजा भेर्यश्च मधुसूदन ।
035c	उत्कृष्टः सिंहनादश्च सुब्रह्मण्यो भविष्यति ॥
036a	नकुलः सहदेवश्च माद्रीपुत्रौ यशस्विनौ ।
036c	शामित्रं तौ महावीर्यौ सम्यक् तत्र भविष्यतः ।
036e 	`तौ मैत्रावरुणाग्नीध्रौ महावीर्यौ भविष्यतः ॥'
037a	कल्माषदण्डा गोविन्द विमला रथपङ्क्तयः ।
037c	यूपाः समुपकल्पन्तामस्मिन्यज्ञे जनार्दन ॥
038a	कर्णिनालीकनाराचा वत्सदन्तोपबृंहणाः ।
038c	तोमराः सोमकलशाः पवित्राणि धनूंषि च ॥
039a	असयोऽत्र कपालानि पुरोडाशाः शिरांसि च ।
039c	हविस्तु रुधिरं कृष्ण तस्मिन्यज्ञे भविष्यति ॥
040a	इध्माः परिधयश्चैव शक्तयो विमला गदाः ।
040c	सदस्या द्रोणशिष्याश्च कृपस्य च शरद्वतः ॥
041a	इषवोऽत्र परिस्तोमा मुक्ता गाण्डीवधन्वना ।
041c	महारथप्रयुक्ताश्च द्रोणद्रौणिप्रचोदिताः ॥
042a	प्रतिप्रास्थानिकं कर्म सात्यकिस्तु करिष्यति । ||||
042c	दीक्षितो धार्तराष्ट्रोऽत्र पत्नी चास्य महाचमूः ॥
043a	घटोत्कचोऽत्र शामित्रं करिष्यति महाबलः ।
043c	अतिरात्रे महाबाहो वितते यज्ञकर्मणि ॥
044a	दक्षिणा त्वस्य यज्ञस्य धृष्टद्युम्नः प्रतापवान् ।
044c	वैतानिके कर्ममुखे जातो यत्कृष्ण पावकात् ॥
045a	यदब्रुवमहं कृष्ण कटुकानि स्म पाण्डवान् ।
045c	प्रियार्थं धार्तराष्ट्रस्य तेन तप्ये ह्यकर्मणा ॥
046a	यदा द्रक्ष्यसि मां कृष्ण निहतं सव्यसाचिना ।
046c	पुनश्चितिस्तदा चास्य यज्ञस्याथ भविष्यति ॥
047a	दुःशासनस्य रुधिरं यदा पास्यति पाण्डवः ।
047c	आनर्दं नर्दतः सम्यक् तदा सूयं भविष्यति ॥
048a	यदा द्रोणं च भीष्मं च पाञ्चाल्यौ पातयिष्यतः ।
048c	तदा यज्ञावसानं तद्भविष्यति जनार्दन ॥
049a	दुर्योधनं यदा हन्ता भीमसेनो महाबलः ।
049c	तदा समाप्स्यते यज्ञो धार्तराष्ट्रस्य माधव ॥
050a	स्नुषाश्च प्रस्नुषाश्चैव धृतराष्ट्रस्य सङ्गताः ।
050c	हतेश्वरा नष्टपुत्रा हतनाथाश्च केशव ॥
051a	रुदन्त्यः सहगान्धार्या श्वगृध्रकुरराकुले ।
051c	स यज्ञेऽस्मिन्नवभृथो भविष्यति जनार्दन ॥
052a	विद्यावृद्धा वयोवृद्धाः क्षत्रियाः क्षत्रियर्षभ ।
052c	वृथा मृत्युं न कुर्वीरंस्त्वत्कृते मधुसूदन ॥
053a	शस्त्रेण निधनं गच्छेत्समृद्धं क्षत्रमण्डलम् ।
053c	करुक्षेत्रे पुण्यतमे त्रैलोक्यस्यापि केशव ॥
054a	तदत्र पुण्डरीकाक्ष विधत्स्व यदभीप्सितम् ।
054c	यथा कार्त्स्न्येन वार्ष्णेय क्षत्रं स्वर्गमवाप्नुयात् ॥
055a	यावत्स्थास्यन्ति गिरयः सरितश्च जनार्दन ।
055c	तावत्कीर्तिभवः शब्दः शाश्वतोयं भविष्यति ॥
056a	ब्राह्मणाः कथयिष्यन्ति महाभारतमाहवम् ।
056c	समागमेषु वार्ष्णेय क्षत्रियाणां यशोधनम् ॥
057a	समुपानय कौन्तेयं युद्धाय मम केशव ।
057c	मन्त्रसंवरणं कुर्वन्नित्यमेव परन्तप ॥ ॥

इति श्रीमन्महाभारते उद्योगपर्वणि भगवद्यानर्वणि एकचत्वारिंशदधिकशततमोऽध्यायः ॥

5-141-4 यथा न कुलजस्तथेति कo पाठः ॥ 5-141-14 आवाहाः कुलधर्माः ॥ 5-141-15 मां च । मित्रमिति शेषः ॥ 5-141-19 ब्रूयास्त्वं पाण्डवान्प्रतीति शेषः ॥ 5-141-20 नियमं गोपनम् ॥ 5-141-28 समुदानयः समुदायीकरणम् ॥ 5-141-41 परिस्तोमाः सोमचमसादयः ॥ 5-141-42 प्रतिप्रस्थाताऽध्वर्योस्तव द्वितीयः तस्य कर्म प्रतिप्रास्थानिकम् ॥ 5-141-43 अतिरात्रे ऋतौ । श्लेषेण निशीथेच । घटोत्कचः रात्रिचरत्वात् शामित्रं करिष्यति ॥ 5-141-46 पुनश्चितिर्यज्ञानन्तरं चयनारम्भो यज्ञविशेषेषूक्तः ॥ 5-141-47 आनर्दंं महानादं नर्दतः । णमुलन्तं पूर्वपदम् । सूयं सोमाभिषवः । सुत्या भविष्यतीति कo पाठः ॥ 5-141-48 यज्ञावसानं यज्ञस्य मध्येमध्ये विरम्यावस्थानम् ॥
