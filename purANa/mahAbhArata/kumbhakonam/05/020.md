अध्यायः 020

हास्तिनपुरङ्गतेन द्रुपदपुरोहितेन राज्ञां सभामध्ये द्रुपदवचनकथनम् ॥ 1 ॥
KK05-02-020-001	वैशम्पायन उवाच 
KK05-02-020-001a	स च कौरव्यमासाद्य द्रुपदस्य पुरोहितः ।
KK05-02-020-001c	सत्कृतो धृतराष्ट्रेण भीष्मेण विदुरेण च ॥
KK05-02-020-002a	सर्वकौशल्यमुक्त्वाऽऽदौ पृष्ट्वा चैवमनामयम् ।
KK05-02-020-002c	सर्वसेनाप्रणेतॄणां मध्ये वाक्यमुवाच ह ॥
KK05-02-020-003a	सर्वैर्भवद्भिर्विदितो राजधर्मः सनातनः ।
KK05-02-020-003c	वाक्योपादानहेतोस्तु वक्ष्यामि विदिते सति ॥
KK05-02-020-004a	धृतराष्ट्रश्च पाण्डुश्च सुतावेकस्य विश्रुतौ ।
KK05-02-020-004c	तयोः समानं द्रविणं पैतृकं नात्र संशयः ॥
KK05-02-020-005a	धृतराष्ट्रस्य ये पुत्राः प्राप्तं तैः पैतृकं वसु ।
KK05-02-020-005c	पाण्डुपुत्राः कथं नाम न प्राप्ताः पैतृकं वसु ॥
KK05-02-020-006a	वनं गतैः पाण्डवेयैर्विदितं वः पुरा यथा ।
KK05-02-020-006c	न प्राप्तं पैतृकं द्रव्यं धृतराष्ट्रेण यद्धृतम् ॥
KK05-02-020-007a	प्राणान्तिकैरप्युपायैः प्रयतद्भिरनेकशः ।
KK05-02-020-007c	शेषवन्तो न शकिता नेतुं वै यमसादनम् ॥
KK05-02-020-008a	पुनश्च वर्धितं राज्यं स्वबलेन महात्मभिः ।
KK05-02-020-008c	छद्मनाऽपहृतं क्षुद्रैर्धार्तराष्ट्रैः ससौबलैः ॥
KK05-02-020-009a	तदप्यनुमतं कर्म यथा युक्तमनेन वै ।
KK05-02-020-009c	वासिताश्च महारण्ये वर्षाणीह त्रयोदश ॥
KK05-02-020-010a	सभायां क्लेशितैर्वीरैः सहभार्यैस्तथा भृशम् ।
KK05-02-020-010c	अरण्ये विविधाः क्लेशाः सम्प्राप्तास्तैः सुदारुणाः ॥
KK05-02-020-011a	तथा विराटनगरे योन्यन्तरगतैरिव ।
KK05-02-020-011c	प्राप्तः परमसङ्क्लेशो यथा पापैर्महात्मभिः ॥
KK05-02-020-012a	ते सर्वं पृष्ठतः कृत्वा तत्पूर्वं कर्म किल्विषम् ।
KK05-02-020-012c	साम्नैव कुरुभिः सन्धिमिच्छन्ति कुरुपुङ्गवाः ॥
KK05-02-020-013a	तेषां च वृत्तमाज्ञाय वृत्तं दुर्योधनस्य च ।
KK05-02-020-013c	अनुनेतुमिहार्हन्ति धार्तराष्ट्रं सुहृज्जनाः ॥
KK05-02-020-014a	न हि ते विग्रहं वीराः कुर्वन्ति कुरुभिः सह ।
KK05-02-020-014c	अविनाशेन लोकस्य काङ्क्षन्ते पाण्डवाः स्वकम् ॥
KK05-02-020-015a	यश्चापि धार्तराष्ट्रस्य हेतुः स्याद्विग्रहं प्रति ।
KK05-02-020-015c	स च हेतुर्न मन्तव्यो बलीयांसस्तथा हि ते ॥
KK05-02-020-016a	अक्षौहिण्यश्च सप्तैव धर्मपुत्रस्य सङ्गताः ।
KK05-02-020-016c	युयुत्समानाः कुरुभिः प्रतीक्षन्तेऽस्य शासनम् ॥
KK05-02-020-017a	अपरे पुरुषव्याघ्राः सहस्राक्षौहिणीसमाः ।
KK05-02-020-017c	सात्यकिर्भीमसेनश्च यमौ च सुमहाबलौ ॥
KK05-02-020-018a	एकादशैताः पृतना एकतश्च समागताः ।
KK05-02-020-018c	एकतश्च महाबाहुर्बहुरूपी धनञ्जयः ॥
KK05-02-020-019a	यथा किरीटी सर्वाभ्यः सेनाभ्यो व्यतिरिच्यते ।
KK05-02-020-019c	एवमेव महाबाहुर्वासुदेवो महाद्युतिः ॥
KK05-02-020-020a	बहुलत्वं च सेनानां विक्रमं च किरीटिनः ।
KK05-02-020-020c	बुद्धिमत्त्वं च कृष्णस्य बुद्ध्वा युध्येत को नरः ॥
KK05-02-020-021a	ते भवन्तो यथाधर्मं यथासमयमेव च ।
KK05-02-020-021c	प्रयच्छन्तु प्रदातव्यं मा वः कालोऽत्यगादयम् ॥ ॥

इति श्रीमन्महाभारते उद्योगपर्वणि सञ्जययानपर्वणि विंशोऽध्यायः ॥

5-20-3 वाक्येति । भवद्भिः किञ्चिद्वक्तव्यमतो हेतोरित्यर्थः ॥ 5-20-7 शेषवन्तः आयुःशेषयुक्ताः ॥
