अध्यायः 126

पुनर्भीष्मद्रोणाभ्यां दुर्योधनंप्रति परेषां युद्धसंनाहात्पूर्वमेव तैःसह शमविधानम् ॥ 1 ॥
KK-05-06-126-001  	वैशम्पायन उवाच ।
KK-05-06-126-001a	धृतराष्ट्रवचः श्रुत्वा भीष्मद्रोणौ समव्यथौ ।
KK-05-06-126-001c	दुर्योधनमिदं वाक्यमूचतुः शासनातिगम् ॥
KK-05-06-126-002a	यावत्कृष्णावसन्नद्धौ यावत्तिष्ठति गाण्डिवम् ।
KK-05-06-126-002c	यावद्धौम्यो न मेधाग्नौ जुहोतीह द्विषद्बलम् ॥
KK-05-06-126-003a	यावन्न प्रेक्षते क्रूद्धः सेनां तव युधिष्ठिरः ।
KK-05-06-126-003c	ह्रीनिषेवो महेष्वासस्तावच्छाम्यतु वैशसम् ॥
KK-05-06-126-004a	यावन्न दृश्यते पार्थः स्वेऽप्यनीके व्यवस्थितः ।
KK-05-06-126-004c	भीमसेनो महेष्वासस्तावच्छाम्यतु वैशसम् ॥
KK-05-06-126-005a	यावन्न चरते मार्गान्पृतनामभिधर्षयन् ।
KK-05-06-126-005c	भीमसेनो गदापाणिस्तावत्संशाम्य पाण्डवैः ॥
KK-05-06-126-006a	यावन्न शातयत्याजौ शिरांसि गजयोधिनाम् ।
KK-05-06-126-006c	गदया वीरघातिन्या फलानीव वनस्पतेः ।
KK-05-06-126-006e 	कालेन परिपक्वानि तावच्छाम्यतु वैशसम् ॥
KK-05-06-126-007a	नकुलः सहदेवश्च धृष्टद्युम्नश्च पार्षतः ॥
KK-05-06-126-007c	विराटश्च शिखण्डी च शैशुपालिश्च दंशिताः ॥
KK-05-06-126-008a	यावन्न प्रविशन्त्येते नक्रा इव महार्णवम् ।
KK-05-06-126-008c	कृतास्त्राः क्षिप्रमस्यन्तस्तावच्छाम्यतु वैशसम् ॥
KK-05-06-126-009a	यावन्न सुकुमारेषु शरीरेषु महीक्षिताम् ।
KK-05-06-126-009c	गार्ध्रपत्राः पतन्त्युग्रास्तावच्छाम्यतु वैशसम् ॥
KK-05-06-126-010a	चन्दनागुरुदिग्धेषु हारनिष्कधरेषु च ।
KK-05-06-126-010c	नोरस्सु यावद्योधानां महेष्वासैर्महेषवः ॥
KK-05-06-126-011a	कृतस्त्रैः क्षिप्रमस्यद्भिर्दूरपातिभिरायसाः ।
KK-05-06-126-011c	अभिलक्ष्यैर्निपात्यन्ते तावच्छाम्यतु वैशसम् ॥
KK-05-06-126-012a	अभिवादयमानं त्वां शिरसा राजकुञ्जरः ।
KK-05-06-126-012c	पाणिभ्यां प्रतिगृह्णातु धर्मराजो युधिष्ठिरः ॥
KK-05-06-126-013a	ध्वजाङ्कुशपताकाङ्कं दक्षिणं ते सुदक्षिणः ।
KK-05-06-126-013c	स्कन्धे निक्षिपतां बाहुं शान्तये भरतर्षभ ॥
KK-05-06-126-014a	रत्नौषधिसमेतेन रत्नाङ्गुलितलेन च ।
KK-05-06-126-014c	उपविष्टस्य पृष्ठं ते पाणिना परिमार्जतु ॥
KK-05-06-126-015a	शालस्कन्धो महाबहुस्त्वां स्वजानो वृकोदरः ।
KK-05-06-126-015c	साम्नाऽभिवदतां चापि शान्तये भरतर्षभ ॥
KK-05-06-126-016a	अर्जुनेन यमाभ्यां च त्रिभिस्तैरभिवादितः ।
KK-05-06-126-016c	मूर्ध्नि तान्समुपाघ्राय प्रेम्णाऽभिवद पार्थिव ॥
KK-05-06-126-017a	दृष्ट्वा त्वां पाण्डवैर्वीरैर्भ्रातृभिः सह सङ्गतम् ।
KK-05-06-126-017c	यावदानन्दजाश्रूणि प्रन्मुञ्चन्तु नराधिपाः ॥
KK-05-06-126-018a	घुष्यतां राजधानीषु सर्वसंपन्महीक्षिताम् ।
KK-05-06-126-018c	पृथिवी भ्रातृभावेन भुज्यतां विज्वरो भव ॥ ॥

इति श्रीमन्महाभारते उद्योगपर्वणि भगवद्यानपर्वणि षड्विंशत्यधिकशततमोऽध्यायः ॥

5-126-2 मेधाग्नौ सङ्ग्रामाग्नौ । मेधो यज्ञः ॥ 5-126-3 वैशसं वैरम् ॥
