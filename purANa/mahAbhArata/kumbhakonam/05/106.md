अध्यायः 106

निर्बन्धस्यानर्थहेतुतायां निदर्शनप्रदर्शनाय दुर्योधनंप्रति नारदेन गालवोपाख्यानकथनारम्भः ॥ 1 ॥ विश्वामित्रेण गुरुदक्षिणानिषेधनेऽपि निर्बन्धकारिणं गालवंप्रति एकतश्श्यामकर्णश्वेताश्वशताष्टकानयननियोगः ॥ 2 ॥
जनमेजय उवाच ।
KK-05-06-106-001a	अनर्थे जातिनिर्बन्धं परार्थे लोभमोहितम् ।
KK-05-06-106-001c	अनार्यकेष्वभिरतं मरणे कृतनिश्चयम् ॥
KK-05-06-106-002a	ज्ञातीनां दुःखकर्तारं बन्धूनां शोकवर्धनम् ।
KK-05-06-106-002c	सुहृदां क्लेशदातारं द्विषतां हर्षवर्धनम् ॥
KK-05-06-106-003a	कथं नैनं विमार्गस्थं वारयन्तीह बान्धवाः ।
KK-05-06-106-003c	सौहृदाद्वा सुहृत्स्निग्धो भगवान्वा पितामहः ॥
KK-05-06-106-004  	वैशम्पायन उवाच ।
KK-05-06-106-004a	उक्तं भगवता वाक्यमुक्तं भीष्मेण यत्क्षमम् ।
KK-05-06-106-004c	उक्तं बहुविधं चैव नारदेनापि तच्छृणु ॥
KK-05-06-106-005 	नारद उवाच ।
KK-05-06-106-005a	दुर्लभो वै सुहृच्छ्रोता दुर्लभश्च हितः सुहृत् ।
KK-05-06-106-005c	तिष्ठते हि सुह्यद्यत्र न बन्धुस्तत्र तिष्ठते ॥
KK-05-06-106-006a	श्रोतव्यमपि पश्यापि सुहृदां कुरुनन्दन ।
KK-05-06-106-006c	न कर्तव्यश्च निर्बन्धो निर्बन्धो हि सुदारुणः ॥
KK-05-06-106-007a	अत्राप्युदाहरन्तीममितिहासं पुरातनम् ।
KK-05-06-106-007c	यथा निर्बन्धतः प्राप्तो गालवेन पराजयः ॥
KK-05-06-106-008a	विश्वामित्रं तपस्यन्तं धर्मो जिज्ञासया पुरा ।
KK-05-06-106-008c	अभ्यगच्छत्स्वयं भूत्वा वसिष्ठो भगवानृषिः ॥
KK-05-06-106-009a	सप्तर्षीणामन्यतमं वेषमास्थाय भारत ।
KK-05-06-106-009c	बभुक्षुः क्षुधितो राजन्नाश्रमं कौशिकस्य तु ॥
KK-05-06-106-010a	विश्वामित्रोऽथ संभ्रान्तः श्रपयामास वै चरुम् ।
KK-05-06-106-010c	परमान्नस्य यत्नेन न च तं प्रत्यपालयत् ॥
KK-05-06-106-011a	अन्नं तेन यदा भुक्तमन्यैर्दत्तं तपस्विभिः ।
KK-05-06-106-011c	अथ गृह्यान्नमत्युष्णं विश्वामित्रोऽप्युपागमत् ॥
KK-05-06-106-012a	भुक्तं मे तिष्ठ तावत्त्वमित्युक्त्वा भगवान्ययौ ।
KK-05-06-106-012c	विश्वामित्रस्ततो राजन्स्थित एव महाद्युतिः ॥
KK-05-06-106-013a	भक्तं प्रगृह्य मूर्ध्ना वै बाहुभ्यां संशितव्रतः ।
KK-05-06-106-013c	स्थितः स्थाणुरिवाभ्याशे निश्चेष्टो मारुताशनः ॥
KK-05-06-106-014a	तस्य शुश्रूषणे यत्नमकरोद्गालवो मुनिः ।
KK-05-06-106-014c	गौरवाद्बहुमानाच्च हार्देन प्रियकाम्यया ॥
KK-05-06-106-015a	अथ वर्षशते पूर्णे धर्मः पुनरुपागमत् ।
KK-05-06-106-015c	वासिष्ठं वेषमास्थाय कौशिकं भोजनेप्सया ॥
KK-05-06-106-016a	स दृष्ट्वा शिरसा भक्तं ध्रियमाणं महर्षिणा ।
KK-05-06-106-016c	तिष्ठता वायुभक्षेण विश्वामित्रेण धीमता ॥
KK-05-06-106-017a	प्रतिगृह्य ततो धर्मस्तथैवोष्णं तथा नवम् ।
KK-05-06-106-017c	भुक्त्वा प्रीतोस्मि विप्रर्षे तमुक्त्वा स मुनिर्गतः ॥
KK-05-06-106-018a	क्षत्रभावादपगतो ब्राह्मणत्वमुपागतः ।
KK-05-06-106-018c	धर्मस्य वचनात्प्रीतो विश्वामित्रस्तथाऽभवत् ॥
KK-05-06-106-019a	विश्वामित्रस्तु शिष्यस्य गालवस्य तपस्विनः ।
KK-05-06-106-019c	शुश्रूषया च भक्त्या च प्रीतिमानित्युवाच ह ॥
KK-05-06-106-020a	अनुज्ञातो मया वत्स यथेष्टं गच्छ गवालव ।
KK-05-06-106-020c	इत्युक्तः प्रत्युवाचेदं गालवो मुनिसत्तमम् ॥
KK-05-06-106-021a	प्रीतो मधुरया वाचा विश्वामित्रं महाद्युतिम् ।
KK-05-06-106-021c	दक्षिणाः काः प्रयच्छामि भवते गुरुकर्मणि ॥
KK-05-06-106-022a	दक्षिणाभिरुपेतं हि कर्म सिद्ध्यति मानद ।
KK-05-06-106-022c	दक्षिणानां हि दाता वै अपवर्गेण युज्यते ॥
KK-05-06-106-023a	स्वर्गे क्रतुफलं तद्धि दक्षिणा शान्तिरुच्यते ।
KK-05-06-106-023c	किमाहरामि गुर्वर्थं ब्रवीतु भगवानिति ॥
KK-05-06-106-024a	स जानानस्तु भगवान्खिन्नं शुश्रूषणेन वै ।
KK-05-06-106-024c	विश्वामित्रस्तमसकृद्गच्छ गच्छेत्यचोदयत् ॥
KK-05-06-106-025a	असकृद्गच्छगच्छेति विश्वामित्रेण भाषितः ।
KK-05-06-106-025c	किं ददानीति बहुशो गालवः प्रत्यभाषत ॥
KK-05-06-106-026a	निर्बन्धतस्तु बहुशो गालवस्य तपस्विनः ।
KK-05-06-106-026c	किञ्चिदागतसंरम्भो विश्वामित्रोऽब्रवीदिदम् ॥
KK-05-06-106-027a	एकतःश्यामकर्णानां हयानां चन्द्रवर्चसाम् ।
KK-05-06-106-027c	अष्टौ शतानि मे देहि गच्छ गालव मा चिरम् ॥ ॥

इति श्रीमन्महाभारते उद्योगपर्वणि भगवद्यानपर्वणि षडधिकशततमोऽध्यायः ॥

5-106-1 परार्थे परस्वनिमित्तम् ॥ 5-106-5 सुहृत् प्रत्युपकारमनपेक्ष्य उपकर्ता ॥ 5-106-6 श्रोतव्यं श्रोतुं युक्तम् । निर्बन्धः सत्यपि बलवद्बाधके तत्रैवाग्रहः ॥ 5-106-10 न प्रत्यपालयत् अन्नसिद्धिपर्यन्तं न प्रतीक्षितवान् ॥ 5-106-11 तेन वसिष्ठेन । उपागमत् वसिष्ठसमीपम् ॥ 5-106-13 मूर्ध्नी बाहुभ्यां च परिगृह्य । अभ्याशे समीपे आश्रमस्य ॥ 5-106-14 गौरवात् गुरुत्वात् । बहुमानात् लोकपूज्यत्वात् । हार्देन प्रीत्या ॥ 5-106-19 शुश्रूषया सेवया । भक्त्या आराध्यत्वज्ञानेन ॥ 5-106-21 गुरुकर्मणि ब्रह्मचर्यव्रतसमाप्तौ सत्याम् ॥ 5-106-22 अपवर्गेण फलप्राप्त्या ॥ 5-106-23 क्रतुफलं दक्षिणाप्रद एव प्राप्नोति । शान्तिः सर्वोपद्रवहारिणी ॥ 5-106-27 श्यामो हरितः । एकतः बहिःप्रदेशे एव श्यामाः कर्णा येषां एकतःश्यामकर्णानाम् ॥
