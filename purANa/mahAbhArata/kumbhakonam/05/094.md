अध्यायः 094

प्रभाते सन्ध्यामुपतिष्ठमानं श्रीकृष्णमभ्येत्य शकुनिदुर्योधनाभ्यां सभागमनाय प्रार्थनम् ॥ 1 ॥ श्रीकृष्णस्य विदुरेण सह सभाप्रवेशः ॥ 2 ॥ अन्तरिक्षगतेषु नारदादिषु श्रीकृष्णाज्ञया भीष्मेण आसनादिना सत्कृतेषु कृष्णादीनां यथोचितमासनेषूपवेशनम् ॥ 3 ॥
KK05-06-094-001	वैशम्पायन उवाच 
KK05-06-094-001a	तथा कथयतोरेव तयोर्बुद्धिमतोस्तदा ।
KK05-06-094-001c	शिवा नक्षत्रसम्पन्ना सा व्यतीयाय शर्वरी ॥
KK05-06-094-002a	धर्मार्थकामयुक्ताश्च विचित्रार्थपदाक्षराः ।
KK05-06-094-002c	शृण्वतो विविधा वाचो विदुरस्य महात्मनः ॥
KK05-06-094-003a	कथाभिरनुरूपाभी रक्तस्यामिततेजसः ।
KK05-06-094-003c	अकामस्यैव कृष्णस्य सा व्यतीयाय शर्वरी ॥
KK05-06-094-004a	ततस्तु स्वरसम्पन्ना बहवः सूतमागधाः ॥
KK05-06-094-004c	शङ्खदुन्दुभिनिर्घोषैः केशवं प्रत्यबोधयन् ॥
KK05-06-094-005a	तत उत्थाय दाशार्हऋषभः सर्वसात्वताम् ।
KK05-06-094-005c	सर्वमावश्यकं चक्रे प्रातः कार्यं जनार्दनः ॥
KK05-06-094-006a	कृतोदकानुजप्यः स हुताग्निः समलङ्कृतः ।
KK05-06-094-006c	ततश्चादित्यमुद्यन्तमुपातिष्ठत माधवः ॥
KK05-06-094-007a	अथ दुर्योधनः कृष्णं शकुनिश्चापि सौबलः ।
KK05-06-094-007c	सन्ध्यां तिष्ठन्तमभ्येत्य दाशार्हमपराजितम् ॥
KK05-06-094-008a	आचक्षेतां तु कृष्णस्य धृतराष्ट्रं सभागतम् ।
KK05-06-094-008c	कुरूंश्च भीष्मप्रमुखान्राज्ञः सर्वांश्च पार्थिवान् ॥
KK05-06-094-009a	त्वामर्थयन्ते गोविन्द दिवि शक्रमिवामराः ।
KK05-06-094-009c	तावभ्यनन्दद्गोविन्दः साम्ना परमवल्गुना ॥
KK05-06-094-010a	ततो विमल आदित्ये ब्राह्मणेभ्यो जनार्दनः ।
KK05-06-094-010c	ददौ हिरण्यं वासांसि गाश्चाश्वांश्च परन्तपः ॥
KK05-06-094-011a	विसृष्टवन्तं रत्नानि दाशार्हमपराजितम् ।
KK05-06-094-011c	तिष्ठन्तमुपसङ्गम्य ववन्दे सारथिस्तदा ॥
KK05-06-094-012a	`तस्मै रथवरो युक्तः शुशुभे लोकविश्रुतः ।
KK05-06-094-012c	वाजिभिः शैब्यसुग्रीवमेघपुष्पबलाहकैः ॥
KK05-06-094-013a	शैब्यस्तु शुकपत्राभः सुग्रीवः किंशुकप्रभः ।
KK05-06-094-013c	मेघपुष्पो मेघवर्णः पाण्डरस्तु बलाहकः ॥
KK05-06-094-014a	दक्षिणं चावहच्छैब्यः सुग्रीवः सव्यतोऽवहत् ।
KK05-06-094-014c	पृष्ठवाहौ रथस्यास्तां मेघपुष्पबलाहकौ ॥
KK05-06-094-015a	विश्वकर्मकृताऽऽपीडा रत्नजालविभूषिता ।
KK05-06-094-015c	आश्रिता वै रथे तस्मिन्ध्वजयष्टिरशोभत ॥
KK05-06-094-016a	वैनतेयः स्थितस्तस्यां प्रभाकरमिव स्पृशन् ।
KK05-06-094-016c	तस्य सत्ववतः केतौ भुजगारिरशोभत ॥
KK05-06-094-017a	तस्य कीर्तिमतस्तेन भास्वरेण विराजता ।
KK05-06-094-017c	शुशुभे स्यन्दनश्रेष्ठः पतगेन्द्रेण केतुना ॥
KK05-06-094-018a	रश्मिजालैः पताकाभिः सौवर्णेन च केतुना ।
KK05-06-094-018c	बभूव स रथश्रेष्ठः कालसूर्य इवोदितः ॥
KK05-06-094-019a	पक्षिध्वजवितानैश्च रुक्मजालकृताङ्गणैः ।
KK05-06-094-019c	दण्डमार्गविभागैश्च सुकृतैर्विश्वकर्मणा ॥
KK05-06-094-020a	प्रवालमणिशोभैश्च मुक्तावैडूर्यशोभनैः ।
KK05-06-094-020c	किङ्किणीशतसङ्घैश्च वालजालकृतान्तरैः ॥
KK05-06-094-021a	कार्तस्वरमयीभिश्च पद्मिनीभिरलङ्कृतः ।
KK05-06-094-021c	शुशुभे स्यन्दनश्रेष्ठस्तापनीयैश्च पादपैः ॥
KK05-06-094-022a	व्याघ्रसिंहवराहैश्च गोभिश्च मृगपक्षिभिः ।
KK05-06-094-022c	ताराभिर्भास्करैश्चापि वारणैश्च हिरण्मयैः ॥
KK05-06-094-023a	वज्राङ्कुशविमानैश्च कूबरावृत्तसन्धिषु ।
KK05-06-094-023c	समुच्छ्रितमहानाभिः स्तनयित्नुमहास्वनः ॥'
KK05-06-094-024a	ततो रथेन शुभ्रेण महता किङ्किणीकिना ।
KK05-06-094-024c	हयोत्तमयुजा शीघ्रमुपातिष्ठत दारुकः ॥
KK05-06-094-025a	तमुपस्थितमाज्ञाय रथं दिव्यं महामनाः ।
KK05-06-094-025c	महाभ्रघननिर्घोषं सर्वरत्नविभूषितम् ॥
KK05-06-094-026a	अग्निं प्रदक्षिणं कृत्वा ब्राह्मणांश्च जनार्दनः ।
KK05-06-094-026c	कौस्तुभं मणिमाबध्य श्रिया परमया ज्वलन् ॥
KK05-06-094-027a	कुरुभिः संवृतः कृष्णो वृष्णिभिश्चाभिरक्षितः ।
KK05-06-094-027c	आतिष्ठत रथं शौरिः सर्वयादवनन्दनः ॥
KK05-06-094-028a	अन्वारुरोह दाशार्हं विदुरः सर्वधर्मवित् ।
KK05-06-094-028c	सर्वप्राणभृतां श्रेष्ठं सर्वबुद्धिमतां वरम् ॥
KK05-06-094-029a	ततो दुर्योधनः कृष्णं शकुनिश्चापि सौबलः ।
KK05-06-094-029c	द्वितीयेन रथेनैनमन्वयातां परन्तपम् ॥
KK05-06-094-030a	सात्यकिः कृतवर्मा च वृष्णीनां चापरे रथाः ।
KK05-06-094-030c	पृष्ठतोऽनुययुः कृष्णं गजैरश्वै रथैरपि ॥
KK05-06-094-031a	तेषां हेमपरिष्कारैर्युक्ताः परमवाजिभिः ।
KK05-06-094-031c	गच्छतां घोषिणश्चित्ररथा राजन्विरेजिरे ॥
KK05-06-094-032a	सम्मृष्टसंसिक्तरजः प्रतिपेदे महापथम् ।
KK05-06-094-032c	राजर्षिचरितं काले कृष्णो धीमाञ्श्रिया ज्वलन् ॥
KK05-06-094-033a	ततः प्रयाते दाशार्हे प्रावाद्यन्तैकपुष्कराः ।
KK05-06-094-033c	शङ्खाश्च दध्मिरे तत्र वाद्यान्यन्यानि यानि च ॥
KK05-06-094-034a	प्रवीराः सर्वलोकस्य युवानः सिंहविक्रमाः ।
KK05-06-094-034c	परिवार्य रथं शौरेरगच्छन्त परन्तपाः ॥
KK05-06-094-035a	ततोऽन्ये बहुसाहस्रा विचित्राद्भुतवाससः ।
KK05-06-094-035c	असिप्रासायुधधराः कृष्णस्यासन्पुरःसराः ॥
KK05-06-094-036a	गजाः पञ्चशतास्तत्र रथाश्चासन्सहस्रशः ।
KK05-06-094-036c	प्रयान्तमन्वयुर्वीरं दाशार्हमपराजितम् ॥
KK05-06-094-037a	पुरं कुरूणां संवृत्तं द्रष्टुकामं जनार्दनम् ।
KK05-06-094-037c	सबालवृद्धं सस्त्रीकं रथ्यागतमरिन्दम ॥
KK05-06-094-038a	वेदिकामाश्रिताभिश्च समाक्रान्तान्यनेकशः ।
KK05-06-094-038c	प्रचलन्तीव भारेण योषिद्भिर्भवनान्युत ॥
KK05-06-094-039a	स पूज्यमानः कुरुभिः संशृण्वन्मधुराः कथाः ।
KK05-06-094-039c	यथार्हं प्रतिसत्कुर्वन्प्रेक्षमाणः शनैर्ययौ ॥
KK05-06-094-040a	ततः सभां समासाद्य केशवस्यानुयायिनः ।
KK05-06-094-040c	सशङ्खैर्वेणुनिर्घोषैर्दिशः सर्वा व्यनादयन् ॥
KK05-06-094-041a	ततः सा समितिः सर्वा राज्ञाममिततेजसाम् ।
KK05-06-094-041c	सम्प्राकम्पत हर्षेण कृष्णागमनकाङ्क्षया ॥
KK05-06-094-042a	ततोऽभ्याशगते कृष्णे समहृष्यन्नराधिपाः ।
KK05-06-094-042c	श्रुत्वा तं रथनिर्घोषं पर्जन्यनिनदोपमम् ॥
KK05-06-094-043a	आसाद्य तु सभाद्वारमृषभः सर्वसात्वताम् ।
KK05-06-094-043c	अवतीर्य रथाच्छौरिः कैलासशिखरोपमात् ॥
KK05-06-094-044a	नवमेघप्रतीकाशां ज्वलन्तीमिव तेजसा ।
KK05-06-094-044c	महेन्द्रसदनप्रख्यां प्रविवेश सभां ततः ॥
KK05-06-094-045a	पाणौ गृहीत्वा विदुरं सात्यकिं च महायशाः ।
KK05-06-094-045c	ज्येतींष्यादित्यवद्राजन्कुरून्प्राच्छादयच्छ्रिया ॥
KK05-06-094-046a	अग्रतो वासुदेवस्य कर्णदुर्योधनावुभौ ।
KK05-06-094-046c	वृष्णयः कृतवर्मा चाप्यासन्कृष्णस्य पृष्ठतः ॥
KK05-06-094-047a	धृतराष्ट्रं पुरस्कृत्य भीष्मद्रोणादयस्ततः ।
KK05-06-094-047c	आसनेभ्योऽचलन्सर्वे पूजयन्तो जनार्दनम् ॥
KK05-06-094-048a	अभ्यागच्छति दाशार्हे प्रज्ञाचक्षुर्नरेश्वर ।
KK05-06-094-048c	सहैव द्रोणभीष्माभ्यामुदतिष्ठन्महायशाः ॥
KK05-06-094-049a	उत्तिष्ठति महाराजे धृतराष्ट्रे जनेश्वरे ।
KK05-06-094-049c	तानि राजसहस्राणि समुत्तस्थुः समन्ततः ॥
KK05-06-094-05a0	आसनं सर्वतोभद्रं जाम्बूनदपरिष्कृतम् ।
KK05-06-094-050c	कृष्णार्थे कल्पितं तत्र धृतराष्ट्रस्य शासनात् ॥
KK05-06-094-051a	स्मयमानस्तु राजानं भीष्मद्रोणौ च माधवः ।
KK05-06-094-051c	अभ्यभाषत धर्मात्मा राज्ञश्चान्यान्यथावयः ॥
KK05-06-094-052a	तत्र केशवमानर्चुः सम्यगभ्यागतं सभाम् ।
KK05-06-094-052c	राजानः पार्थिवाः सर्वे कुरवश्च जनार्दनम् ॥
KK05-06-094-053a	तत्र तिष्ठन्स दाशार्हो राजमध्ये परन्तपः ।
KK05-06-094-053c	अपश्यदन्तरिक्षस्थानृषीन्परपुरञ्जयः ।
KK05-06-094-053e	ततस्तानभिसम्प्रेक्ष्य नारदप्रमुखानृषीन् ॥
KK05-06-094-054a	अभ्यभाषत दाशार्हो भीष्मं शान्तनवं शनैः ।
KK05-06-094-054c	पार्थिवीं समितिं द्रष्टुमृषयोऽभ्यागता नृप ॥
KK05-06-094-055a	निमन्त्र्यन्तामासनैश्च सत्कारेण च भूयसा ।
KK05-06-094-055c	नैतेष्वनुपविष्टेषु शक्यं केनचिदासितुम् ॥
KK05-06-094-056a	पूजा प्रयुज्यतामाशु मुनीनां भावितात्मनाम् ।
KK05-06-094-056	वैशम्पायन उवाच 
KK05-06-094-056c	ऋषीञ्शान्तनवो दृष्ट्वा सभाद्वारमुपस्थितान् ।
KK05-06-094-057a	त्वरमाणस्ततो भृत्यानासनानीत्यचोदयत् ।
KK05-06-094-057c	आसनान्यथ मृष्टानि महान्ति विपुलानि च ॥
KK05-06-094-058a	मणिकाञ्चनचित्राणि समाजह्रुस्ततस्ततः ।
KK05-06-094-058c	तेषु तत्रोपविष्टेषु गृहीतार्घ्येषु भारत ॥
KK05-06-094-059a	निषसादासने कृष्णो राजानश्च यथासनम् ।
KK05-06-094-059c	दुःशासनः सात्यकये ददावासनमुत्तमम् ॥
KK05-06-094-060a	विविंशतिर्ददौ पीठं काञ्चनं कृतवर्मणे ।
KK05-06-094-060c	अविदूरे तु कृष्णस्य कर्णदुर्योधनावुभौ ॥
KK05-06-094-061a	एकासने महात्मानौ निषीदतुरमर्षणौ ।
KK05-06-094-061c	गान्धारराजः शकुनिर्गान्धारैरभिरक्षितः ॥
KK05-06-094-062a	निषसादासने राजा सहपुत्रो विशाम्पते ।
KK05-06-094-062c	विदुरो मणिपीठे तु शुक्लस्पर्ध्याजिनोत्तरे ॥
KK05-06-094-063a	संस्पृशन्नासनं शौरेर्महामतिरुपाविशत् ।
KK05-06-094-063c	चिरस्य दृष्ट्वा दाशार्हं राजानः सर्व एव ते ॥
KK05-06-094-064a	अमृतस्येव नातृप्यन्प्रेक्षमाणा जनार्दनम् ।
KK05-06-094-064c	अतसीपुष्पसङ्काशः पीतवासा जनार्दनः ॥
KK05-06-094-065ac	व्यभ्राजत सभामध्ये हेम्नीवोपहितो मणिः ॥
KK05-06-094-066a	ततस्तूष्णीं सर्वमासीद्गोविन्दगतमानसम् ।
KK05-06-094-066c	न तत्र कश्चित्किञ्चिद्वा व्याजहार पुमान्क्वचित् ॥ ॥

इति श्रीमन्महाभारते उद्योगपर्वणि भगवद्यानपर्वणि चतुर्नवतितमोऽध्यायः ॥

5-94-31 चित्राश्च ते रथाश्च ॥ 5-94-33 एकपुष्कराः काहलाः ॥
