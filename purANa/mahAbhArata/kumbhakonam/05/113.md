अध्यायः 113

ऋषभगिरिश्रृङ्गमुपगतयोः गरुडगालवयोः तत्र शाण्डिलीनामकब्राह्मणीदर्शनम् ॥ 1 ॥ तद्दत्तान्नमुपभुज्य विश्रमाय तत्र शयनम् ॥ 2 ॥ सुप्तोत्थितं शिथिलपक्षबन्धं तार्क्ष्यमभिवीक्ष्य गालवेन तंप्रति तत्कारणप्रश्नः ॥ 3 ॥ सुपर्णेन ब्राह्मण्याः विष्णवाद्यन्यतमसमीपप्रापणानुचिन्तनस्य स्वानर्थप्राप्तिकारणत्वकथनपूर्वकं तांप्रति क्षमापनम् ॥ 4 ॥ तत्प्रसादाधिगतपक्षबलेन सुपर्णेन सह गच्छतो गालवस्य मध्येमार्गं यदृच्छोपागतेन विश्वामित्रेण पुनरश्वानयनचोदनम् ॥ 5 ॥
KK-05-06-113-001  	नारद उवाच ।
KK-05-06-113-001a	ऋषभस्य ततः शृङ्गं निपत्य द्विजपक्षिणौ ।
KK-05-06-113-001c	शाण्डिलीं ब्राह्मणीं तत्र ददृशाते तपोन्विताम् ॥
KK-05-06-113-002a	अभिवाद्य सुपर्णस्तु गालवश्चाभिपूज्य ताम् ।
KK-05-06-113-002c	तया च स्वागतेनोक्तौ विष्टरे सन्निषीदतुः ॥
KK-05-06-113-003a	सिद्धमन्नं तया दत्तं बलिमन्त्रोपबृंहितम् ।
KK-05-06-113-003c	भुक्त्वा तृप्तावुभौ भूमौ सुप्तौ तावनुमोहितौ ॥
KK-05-06-113-004a	मुहूर्तात्प्रतिबुद्धस्तु सुपर्णो गमनेप्सया ।
KK-05-06-113-004c	`तां दृष्ट्वा चारुसर्वाङ्गी तापसीं ब्रह्मचारिणीम् ॥
KK-05-06-113-005a	ग्रहीतुं हि मनश्चक्रे रूपात्साक्षादिव श्रियम् ।
KK-05-06-113-005c	'अथ भ्रष्टतनूजाङ्गमात्मानं ददृशे खगः ॥
KK-05-06-113-006a	मांसपिण्डोपमोऽभूत्स मुखपादान्वितः खगः ।
KK-05-06-113-006c	गालवस्तं तथा दृष्ट्वा विमनाः पर्यपृच्छत ॥
KK-05-06-113-007a	किमिदं भवता प्राप्तमिहागमनजं फलम् ।
KK-05-06-113-007c	वासोऽयमिह कालं तु कियन्तं नौ भविष्यति ॥
KK-05-06-113-008a	किं नु ते मनसा ध्यातमशुभं धर्मदूषणम् ।
KK-05-06-113-008c	न ह्ययं भवतः स्वल्पो व्यभिचारो भविष्यति ॥
KK-05-06-113-009a	सुपर्णोऽथाब्रवीद्विप्रं प्रध्यातं वै मया द्विज ।
KK-05-06-113-009c	इमां सिद्धामितो नेतुं तत्र यत्र प्रजापतिः ॥
KK-05-06-113-010a	यत्र देवो महादेवो यत्र विष्णुः सनातनः ।
KK-05-06-113-010c	यत्र धर्मश्च यज्ञश्च तत्रेयं निवसेदिति ॥
KK-05-06-113-011a	सोऽहं भगवतीं याचे प्रणतः प्रियकाम्यया ।
KK-05-06-113-011c	मयैतन्नाम प्रध्यातं मनसा शोचसा किल ॥ 
KK-05-06-113-012a	तदेवं बहुमानात्ते मयेहानीप्सितं कृतम् ।
KK-05-06-113-012c	सुकृतं दुष्कृतं वा त्वं माहात्म्यात्क्षन्तुमर्हसि ॥
KK-05-06-113-013a	सा तौ तदाऽब्रवीत्तुष्टा पतगेन्द्रद्विजर्षभौ ।
KK-05-06-113-013c	न भेतव्यं सुपर्णोऽसि सुपर्ण त्यज संभ्रमम् ॥
KK-05-06-113-014a	निन्दितास्मि त्वया वत्स न च निन्दां क्षमाम्यहम् ।
KK-05-06-113-014c	लोकेभ्यः सपदि भ्रश्येद्यो मां निन्देत पापकृत् ॥
KK-05-06-113-015a	हीनयाऽलक्षणैः सर्वैस्तथाऽनिन्दितया मया ।
KK-05-06-113-015c	आचारं प्रतिगृह्णन्त्या सिद्धिः प्राप्तेयमुत्तमा ॥
KK-05-06-113-016a	आचारः फलते धर्ममाचारः फलते धनम् ।
KK-05-06-113-016c	आचाराच्छ्रियमाप्नोति आचारो हन्त्यलक्षणम् ॥
KK-05-06-113-017a	तदायुष्मन्खगपते यथेष्टं गम्यतामितः ।
KK-05-06-113-017c	न च ते गर्हणीयाऽहं गर्हितव्याः स्त्रियः क्वचित् ॥
KK-05-06-113-018a	`यदि त्वमात्मनो ह्यर्थे मां चैवादातुमिच्छसि ।
KK-05-06-113-018c	तदेव नष्टदेहस्तु स्या वै त्वं पन्नगाशन ॥
KK-05-06-113-019a	तस्यैव हि प्रसादेन देवदेवस्य चिन्तनात् ।
KK-05-06-113-019c	त्वं तु साङ्गस्तु सञ्जातः पुनरेव भविष्यसि ॥'
KK-05-06-113-020a	भवितासि यथापूर्वं बलवीर्यसमन्वितः ।
KK-05-06-113-020  	नारद उवाच ।
KK-05-06-113-020c	बभूवतुस्ततस्तस्य पक्षौ द्रविणवत्तरौ ॥
KK-05-06-113-021a	अनुज्ञातस्तु शाण्डिल्या यथागतमुपागमत् ।
KK-05-06-113-021c	नैव चासादयामास तथारूपांस्तुरङ्गमान् ॥
KK-05-06-113-022a	विश्वामित्रोऽथ तं दृष्ट्वा गालवं चाध्वनि स्थितः ।
KK-05-06-113-022c	उवाच वदतां श्रेष्ठो वैनतेयस्य सन्निधौ ॥
KK-05-06-113-023a	यस्त्वया स्वयमेवार्थः प्रतिज्ञातो मम द्विज ।
KK-05-06-113-023c	तस्य कालोऽपवर्गस्य यथा वा मन्यते भवान् ॥
KK-05-06-113-024a	प्रतीक्षिष्याम्यहं कालमेतावन्तं तथा परम् ।
KK-05-06-113-024c	यथासंसिध्यते विप्र स मार्गस्तु निशाम्यताम् ॥
KK-05-06-113-025a	सुपर्णोऽथाब्रवीद्दीनं गालवं भृशदुःखितम् ।
KK-05-06-113-025c	प्रत्यक्षं खल्विदानीं मे विश्वामित्रो यदुक्तवान् ॥
KK-05-06-113-026a	तदागच्छ द्विजश्रेष्ठ मन्त्रयिष्याव गालव ।
KK-05-06-113-026c	नादत्त्वा गुरवे शक्यं कृत्स्नमर्थं त्वयाऽऽसितुम् ॥ ॥

इति श्रीमन्महाभारते उद्योगपर्वणि भगवद्यानपर्वणि त्रयोदशाधिकशततमोऽध्यायः ॥

5-113-5 भ्रष्टतनूजं छिन्नपक्षमङ्गं यस्य तं भ्रष्टतनूजाङ्गम् ॥ 5-113-8 व्यभिचारो धर्मातिक्रमः ॥ 5-113-11 शोचता कथमियमत्र वसतीति ॥ 5-113-20 द्रविणवत्तरौ बलवत्तरौ ॥ 5-113-23 अपवर्गस्य फलप्राप्तेः ॥ 5-113-24 निशाम्यतां विचार्यताम् ॥
