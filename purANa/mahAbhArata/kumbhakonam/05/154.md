अध्यायः 154

गुरुवधभयात् कर्तव्यमौढ्यमुपगतेन युधिष्ठिरेण कर्तव्यनिर्धारणप्रार्थना ॥ 1 ॥ कृष्णेन युद्धकरणनिर्धारणम् ॥ 2 ॥ पुनर्युधिष्ठिरस्य शङ्कायां अर्जुनेन कुन्तीविदुरवचनानुस्मारणेन तत्परिहरणम् ॥ 3 ॥
KK-05-07-154-001  	वैशम्पायन उवाच ।
KK-05-07-154-001a	वासुदेवस्य तद्वाक्यमनुस्मृत्य युधिष्ठिरः ।
KK-05-07-154-001c	पुनः पप्रच्छ वार्ष्णेयं कथं मन्दोऽऽब्रवीदिदम् ॥
KK-05-07-154-002a	अस्मिन्नभ्यागते काले किंच नः क्षममच्युत ।
KK-05-07-154-002c	कथं च वर्तमाना वै स्वधर्मान्न च्यवेमहि ॥
KK-05-07-154-003a	दुर्योधनस्य कर्णस्य शकुनेः सौबलस्य च ।
KK-05-07-154-003c	वासुदेव मतज्ञोऽसि मम सभ्रातृकस्य च ॥
KK-05-07-154-004a	विदुरस्यापि तद्वाक्यं श्रुतं भीष्मस्य चोभयोः ।
KK-05-07-154-004c	कुन्त्याश्च विपुलप्रज्ञ प्रज्ञा कार्त्स्न्येन ते श्रुता ॥
KK-05-07-154-005a	सर्वमेतदतिक्रम्य विचार्य च पुनः पुनः ।
KK-05-07-154-005c	क्षमं यन्नो महाबाहो तद्ब्रवीह्यविचारयन् ॥
KK-05-07-154-006a	श्रुत्वैतद्धर्मराजस्य धर्मार्थसहितं वचः ।
KK-05-07-154-006c	मेघदुन्दुभिनिर्घोषः कृष्णो वाक्यमथाब्रवीत् ॥
KK-05-07-154-007a	उक्तवानस्मि यद्वाक्यं धर्मार्थसहितं हितम् ।
KK-05-07-154-007c	न तु तन्निकृतिप्रज्ञे कौरव्ये प्रतितिष्ठति ॥
KK-05-07-154-008a	न च भीष्मस्य दुर्मेधाः शृणोति विदुरस्य वा ।
KK-05-07-154-008c	मम वा भाषितं किञ्चित्सर्वमेवातिवर्तते ॥
KK-05-07-154-009a	नैष कामयते धर्मं नैष कामयते यशः ।
KK-05-07-154-009c	जितं स मन्यते सर्वं दुरात्मा कर्णमाश्रितः ॥
KK-05-07-154-010a	बन्धमाज्ञापयामास मम चापि सुयोधनः ।
KK-05-07-154-010c	न च तं लब्धवान्कामं दुरात्मा पापनिश्चयः ॥
KK-05-07-154-011a	न च भीष्मो न च द्रोणो युक्तं तत्राहतुर्वचः ।
KK-05-07-154-011c	सर्वे तमनुवर्तन्ते ऋते विदुरमुच्युत ॥
KK-05-07-154-012a	शकुनिः सौबलश्चैव कर्णदुःशासनावपि ।
KK-05-07-154-012c	त्वय्ययुक्तान्यभाषन्त मूढा मूढममर्षणम् ॥
KK-05-07-154-013a	किंच तेन मयोक्तेन यान्यभाषत कौरवः ।
KK-05-07-154-013c	सङ्क्षेपेण दुरात्मासौ न युक्तं त्वयि वर्तते ॥
KK-05-07-154-014a	पार्थिवेषु न सर्वेषु य इमे तव सैनिकाः ।
KK-05-07-154-014c	यत्पापं यन्न कल्याणं सर्वं तस्मिन्प्रतिष्ठितम् ॥
KK-05-07-154-015a	न चापि वयमत्यर्थं परित्यागेन कर्हिचित् ।
KK-05-07-154-015c	कौरवैः शममिच्छामस्तत्र युद्धमनन्तरम् ॥
KK-05-07-154-016  	वैशम्पायन उवाच ।
KK-05-07-154-016a	तच्छ्रुत्वा पार्थिवाः सर्वे वासुदेवस्य भाषितम् ।
KK-05-07-154-016c	अब्रुवन्तो मुखं राज्ञः समुदैक्षन्त भारत ॥
KK-05-07-154-017a	युधिष्ठिरस्त्वभिप्रायमभिलक्ष्य महीक्षिताम् ।
KK-05-07-154-017c	योगमाज्ञापयामास भीमार्जुनयमैः सह ॥
KK-05-07-154-018a	ततः किलकिलाभूतमनीकं पाण्डवस्य ह ।
KK-05-07-154-018c	आज्ञापिते तदा योगे समहृष्यन्त सैनिकाः ॥
KK-05-07-154-019a	अवध्यानां वधं पश्यन्धर्मराजो युधिष्ठिरः ।
KK-05-07-154-019c	निश्वसन्भीमसेनं च विजयं चेदमब्रवीत् ॥
KK-05-07-154-020a	यदर्थं वनवासश्च प्राप्तं दुःखं च यन्मया ।
KK-05-07-154-020c	सोयमस्मानुपैत्येव परोऽनर्थः प्रयत्नतः ॥
KK-05-07-154-021a	यस्मिन्यत्नः कृतोऽस्माभिः स नो हीनः प्रयत्नतः ।
KK-05-07-154-021c	अकृते तु प्रयत्नेऽस्मानुपावृत्तः कलिर्महान् ॥
KK-05-07-154-022a	कथं ह्यवध्यैः सङ्ग्रामः कार्यः सह भविष्यति ।
KK-05-07-154-022c	कथं हत्वा गुरून्वृद्धान्विजयो नो भविष्यति ॥
KK-05-07-154-023  	वैशम्पायन उवाच ।
KK-05-07-154-023a	तच्छ्रुत्वा धर्मराजस्य सव्यसाची परन्तपः ।
KK-05-07-154-023c	यदुक्तं वासुदेवेन श्रावयामास तद्वचः ॥
KK-05-07-154-024a	उक्तवान्देवकीपुत्रः कुन्त्याश्च विदुरस्य च ।
KK-05-07-154-024c	वचनं तत्त्वया राजन्निखिलेनावधारितम् ॥
KK-05-07-154-025a	न च तौ वक्ष्यतोऽधर्ममिति मे नैष्ठिकी मतिः ।
KK-05-07-154-025c	नापि युक्तं च कौन्तेय निवर्तितुमयुध्यतः ॥
KK-05-07-154-026a	तच्छ्रुत्वा वासुदेवोऽपि सव्यसाचिवचस्तदा ।
KK-05-07-154-026c	स्मयमानोऽब्रवीद्वाक्यं पार्थमेवमिति ब्रुवन् ॥
KK-05-07-154-027a	ततस्ते धृतसङ्कल्पा युद्धाय सह सैनिकाः ।
KK-05-07-154-027c	पाण्डवेया महाराज तां रात्रिं सुखमावसन् ॥ ॥

इति श्रीमन्महाभारते उद्योगपर्वणि सैन्यनिर्याणपर्वणि चतुःपञ्चशदधिकशततमोऽध्यायाः ॥

5-154-13 युक्तं सम्यक् ॥ 5-154-14 न कल्याणं अकल्याणं पापं अकल्याणं च त्वदीयेष्वविद्यमानं सर्वं तस्मिन् दुर्योधने प्रतिष्ठितम् ॥ 5-154-15 परित्यागेन राज्यस्योपेक्षया शमं नेच्छामः ॥ 5-154-17 योगं युद्धोद्योगम् ॥ 5-154-20 यदर्थं यन्निवृत्त्यर्थम् । अनर्थः कुलक्षयः । प्रयत्नतो बलात् ॥ 5-154-25 अयुध्यतस्तव निवर्तितुमपि न युक्तम् ॥
