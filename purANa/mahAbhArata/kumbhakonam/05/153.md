अध्यायः 153

कर्णादीन्प्रति दुर्योधनेन साङ्ग्रामिकसामग्रीसंपादनचोदनम् ॥ 1 ॥ तच्चोदनया राज्ञां सेनाभिः सह कुरुक्षेत्रप्रस्थानम् ॥ 2 ॥

KK-05-07-153-001  	जनमेजय उवाच ।
KK-05-07-153-001a	युधिष्ठिरं सहानीकमुपायान्तं युयुत्सया ।
KK-05-07-153-001c	सन्निविष्टं कुरुक्षेत्रे वासुदेवेन पालितम् ॥
KK-05-07-153-002a	विराटद्रुपदाभ्यां च सपुत्राभ्यां समन्वितम् ।
KK-05-07-153-002c	केकयैर्वृष्णिभिश्चैव पार्थिवैः शतशो वृतम् ॥
KK-05-07-153-003a	महेन्द्रमिव चादित्यैरभिगुप्तं महारथैः ।
KK-05-07-153-003c	श्रुत्वा दुर्योधनो राजा किं कार्यं प्रत्यपद्यत ॥
KK-05-07-153-004a	एतदिच्छाम्यहं श्रोतुं विस्तरेण महामते ।
KK-05-07-153-004c	संभ्रमे तुमुले तस्मिन्यदासीत्कुरुजाङ्गले ॥
KK-05-07-153-005a	व्यथयेयुरिमे देवान्सेन्द्रानपि समागमे ।
KK-05-07-153-005c	पाण्डवा वासुदेवश्च विराटद्रुपदौ तथा ॥
KK-05-07-153-006a	धृष्टद्युम्नश्च पाञ्चाल्यः शिखण्डी च महारथः ।
KK-05-07-153-006c	युधामन्युश्च विक्रान्तो देवैरपि दुरासदः ॥
KK-05-07-153-007a	एतदिच्छाम्यहं श्रोतुं विस्तरेण तपोधन ।
KK-05-07-153-007c	कुरूणां पाण्डवानां च यद्यदासीद्विचेष्टितम् ॥
KK-05-07-153-008  	वैशम्पायन उवाच ।
KK-05-07-153-008a	प्रतियाते तु दाशार्हे राजा दुर्योधनस्तदा ।
KK-05-07-153-008c	कर्णं दुःशासनं चैव शकुनिं चाब्रवीदिदम् ॥
KK-05-07-153-009a	अकृतेनैव कार्येण गतः पार्थानधोक्षजः ।
KK-05-07-153-009c	स एनान्मन्युनाविष्टो ध्रुवं धक्ष्यत्यसंशयम् ॥
KK-05-07-153-010a	इष्टो हि वासुदेवस्य पाण्डवैर्मम विग्रहः ।
KK-05-07-153-010c	भीमसेनार्जुनौ चैव दाशार्हस्य मते स्थितौ ॥
KK-05-07-153-011a	अजातशत्रुरत्यर्थं भीमसेनवशानुगः ।
KK-05-07-153-011c	निकृतश्च मया पूर्वं सह सर्वैः सहोदरैः ॥
KK-05-07-153-012a	विराटद्रुपदौ चैव कृतवैरौ मया सह ।
KK-05-07-153-012c	तौ च सेनाप्रणेतारौ वासुदेववशानुगौ ॥
KK-05-07-153-013a	भविता विग्रहः सोयं तुमुलो लोमहर्षणः ।
KK-05-07-153-013c	तस्मात्साङ्ग्रामिकं सर्वं कारयध्वमतन्द्रिताः ॥
KK-05-07-153-014a	शिबिराणि कुरुक्षेत्रे क्रियन्तां वसुधाधिपाः ।
KK-05-07-153-014c	स्वपर्याप्तावकाशानि दुरादेयानि शत्रुभिः ॥
KK-05-07-153-015a	आसन्नजलकोष्ठानि शतशोथ सहस्रशः ।
KK-05-07-153-015c	अच्छेद्याहारमार्गाणि बन्धोच्छ्रयचितानि च ॥
KK-05-07-153-016a	विविधायुधपूर्णानि पताकाध्वजवन्ति च ।
KK-05-07-153-016c	समाश्च तेषां पन्थानः क्रियन्तां नगराद्बहिः ॥
KK-05-07-153-017a	प्रयाणं घुष्यतामद्य श्वोभूत इति माचिरम् ।
KK-05-07-153-017  	वैशम्पायन उवाच ।
KK-05-07-153-017c	ते तथेति प्रतिज्ञाय श्वोभूते चक्रिरे तथा ॥
KK-05-07-153-018a	हृष्टरूपा महात्मानो निवासाय महीक्षिताम् ।
KK-05-07-153-018c	ततस्ते पार्थिवाः सर्वे तच्छ्रुत्वा राजशासनम् ॥
KK-05-07-153-019a	आसनेभ्यो महार्हेभ्य उदतिष्ठन्नमर्षिताः ।
KK-05-07-153-019c	बाहून्परिघसङ्काशान्संस्पृशन्तः शनैः शनैः ॥
KK-05-07-153-020a	काञ्चनाङ्गददीप्तांश्च चन्दनागरुभूषितान् ।
KK-05-07-153-020c	उष्णीषाणि नियच्छन्तः पुण्डरीकनिभै करैः ।
KK-05-07-153-020e 	अन्तरीयोत्तरीयाणि भूषणानि च सर्वशः ॥
KK-05-07-153-021a	ते रथान्रथिनः श्रेष्ठा हयांश्च हयकोविदाः ।
KK-05-07-153-021c	सज्जयन्ति स्म नागांश्च नागशिक्षास्वनुष्ठिताः ॥
KK-05-07-153-022a	अथ वर्माणि चित्राणि काञ्चनानि बहूनि च ।
KK-05-07-153-022c	विविधानि च शस्त्राणि चक्रुः सर्वाणि सर्वशः ॥
KK-05-07-153-023a	पदातयश्च पुरुषाः शस्त्राणि विविधानि च ।
KK-05-07-153-023c	उपाजह्रुः शरीरेषु हेमचित्राण्यनेकशः ॥
KK-05-07-153-024a	तदुत्सव इवोदग्रं संप्रहृष्टनरावृतम् ।
KK-05-07-153-024c	नगरं धार्तराष्ट्रस्य भारतासीत्समाकुलम् ॥
KK-05-07-153-025a	जनौघसलिलावर्तो रथनागाश्वमीनवान् ।
KK-05-07-153-025c	शङ्खदुन्दुभिनिर्घोषः कोशसञ्चयरत्नवान् ॥
KK-05-07-153-026a	चित्राभरणवर्मोर्मिः शस्त्रनिर्मलफेनवान् ।
KK-05-07-153-026c	प्रासादमालाद्रिवृतो रथ्यापणमहाह्रदः ॥
KK-05-07-153-027a	योधचन्द्रोदयोद्भूतः कुरुराजमहार्णवः ।
KK-05-07-153-027c	व्यदृश्यत तदा राजंश्चन्द्रोदय इवोदधिः ॥ ॥

इति श्रीमन्महाभारते उद्योगपर्वणि सैन्यनिर्याणपर्वणि त्रिपञ्चाशदधिकशततमोऽध्यायः ॥

5-153-15 आसन्नजला कोष्ठाः कक्ष्या येषु तानि तथा । अच्छेद्यः शत्रुभिरनिर्वार्य आहार आहरणं वस्तूनां मार्गाश्च येषु तानि अच्छेद्याहारमार्गाणि ॥ 5-153-20 अन्तरीयं परिधानीयम् । उत्तरीयं प्रावरणवस्त्रम् ॥
