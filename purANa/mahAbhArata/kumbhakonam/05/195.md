अध्यायः 195

दुर्योधनेन त्रेधाविभज्य सेनानां यापनम् ॥ 1 ॥ सर्वेषां शिबिरप्रवेशः ॥ 2 ॥
KK05-10-195-001	वैशम्पायन उवाच 
KK05-10-195-001a	ततः प्रभाते विमले धार्तराष्ट्रेण चोदिताः ।
KK05-10-195-001c	दुर्योधनेन राजानः प्रययुः पाण्डवान्प्रति ॥
KK05-10-195-002a	आप्लाव्य शुचयः सर्वे स्रग्विणः शुक्लवाससः ।
KK05-10-195-002c	गृहीतशस्त्रा ध्वजिनः स्वस्ति वाच्य हुताग्नयः ।
KK05-10-195-003a	सर्वे ब्रह्मविदः शूराः सर्वे सुचरितव्रताः ।
KK05-10-195-003c	सर्वे कामकृतश्चैव सर्वे चाहवलक्षणाः ॥
KK05-10-195-004a	आहवेषु पराँल्लोकाञ्जिगीषन्तो महाबलाः ।
KK05-10-195-004c	एकाग्रमनसः सर्वे श्रद्दधानाः परस्परम् ॥
KK05-10-195-005a	विन्दानुविन्दावावन्त्यौ केकया बाह्लिकैः सह ।
KK05-10-195-005c	प्रययुः सर्व एवैते भारद्वाजपुरोगमाः ॥
KK05-10-195-006a	अश्वत्थामा शान्तनवः सैन्धवोऽथ जयद्रथः ।
KK05-10-195-006c	दाक्षिणात्याः प्रतीच्याश्च पार्वतीयाश्च ये नृपाः ॥
KK05-10-195-007a	गान्धारराजः शकुनिः प्राच्योदीच्याश्च सर्वशः ।
KK05-10-195-007c	शकाः किराता यवनाः शिबयोऽथ वसातयः ॥
KK05-10-195-008a	स्वैः स्वैरनीकैः सहिताः परिवार्य महारथम् ।
KK05-10-195-008c	एते महारथाः सर्वे द्वितीये निर्ययुर्बले ॥
KK05-10-195-009a	कृतवर्मा सहानीकस्त्रिगर्तश्च महारथः ।
KK05-10-195-009c	दुर्योधनश्च नृपतिर्भ्रातृभिः परिवारितः ॥
KK05-10-195-010a	शलो भूरिश्रवाः शल्यः कौसल्योऽथ बृहद्रथः ।
KK05-10-195-010c	एते पश्चादनुगता धार्तराष्ट्रपुरोगमाः ॥
KK05-10-195-011a	ते समेत्य यथान्यायं धार्तराष्ट्रा महाबलाः ।
KK05-10-195-011c	कुरुक्षेत्रस्य पश्चार्धे व्यवातिष्ठन्त दंशिताः ॥
KK05-10-195-012a	दुर्योधनस्तु शिबिरं कारयामास भारत ।
KK05-10-195-012c	यथैव हास्तिनपुरं द्वितीयं समलङ्कृतम् ॥
KK05-10-195-013a	न विशेषं विजानन्ति पुरस्य शिबिरस्य वा ।
KK05-10-195-013c	कुशला अपि राजेन्द्र नरा नगरवासिनः ॥
KK05-10-195-014a	तादृशान्येव दुर्गाणि राज्ञामपि महीपतिः ।
KK05-10-195-014c	कारयामास कौरव्यः शतशोऽथ सहस्रशः ॥
KK05-10-195-015a	पञ्चयोजनमुत्सृज्य मण्डलं तद्रणाजिरम् ।
KK05-10-195-015c	सेनानिवेशास्ते राजन्नाविशञ्छतसङ्घशः ॥
KK05-10-195-016a	तत्र ते पृथिवीपाला यथोत्साहं यथाबलम् ।
KK05-10-195-016c	विविशुः शिबिराण्यत्र द्रव्यवन्ति सहस्रशः ॥
KK05-10-195-017a	तेषां दुर्योधनो राजा ससैन्यानां महात्मनाम् ।
KK05-10-195-017c	व्यादिदेश स बाह्यानां भक्ष्यभोज्यमनुत्तमम् ॥
KK05-10-195-018a	सनागाश्वमनुष्याणां ये च शिल्पोपजीविनः ।
KK05-10-195-018c	ये चान्येऽनुगतास्तत्र सूतमागधवन्दिनः ॥
KK05-10-195-019a	वणिजो गणिकाश्चारा ये चैव प्रेक्षका जनाः ।
KK05-10-195-019c	सर्वांस्तान्कौरवो राजा विधिवत्प्रत्यवैक्षत ॥ ॥

इति श्रीमन्महाभारते उद्योगपर्वणि अम्बोपाख्यानपर्वणि पञ्चनवत्यधिकशततमोऽध्यायः ॥
