अध्यायः 006

द्रुपदेन धृतराष्ट्रम् प्रति स्वपुरोहितप्रेषणम् ॥ 1 ॥ पुरोहितस्य हास्तिनपुरगमनम् ॥ 2 ॥
KK05-01-006-001	द्रुपद उवाच 
KK05-01-006-001a	भूतानां प्राणिनः श्रेष्ठाः प्राणिनां बुद्धिजीविनः ।
KK05-01-006-001c	बुद्धिमत्सु नराः श्रेष्ठा नरेष्वपि द्विजातयः ॥
KK05-01-006-002a	द्विजेषु वैद्याः श्रेयांसो वैद्येषु कृतबुद्धयः ।
KK05-01-006-002c	कृतबुद्धिषु कर्तारः कर्तृषु ब्रह्मवादिनः ॥
KK05-01-006-003a	स भवान्कृतबुद्धीनां प्रधान इति मे मतिः ।
KK05-01-006-003c	कुलेन च विशिष्टोऽसि वयसा च श्रुतेन च ।
KK05-01-006-003e	प्रज्ञया सदृशश्चासि शुक्रेणाङ्गिरसेन च ॥
KK05-01-006-004a	विदितं चापि ते सर्वं यथावृत्तः स कौरवः ।
KK05-01-006-004c	पाण्डवश्च यथावृत्तः कुन्तीपुत्रो युधिष्ठिरः ॥
KK05-01-006-005a	धृतराष्ट्रस्य विदिते वञ्चिताः पाण्डवाः परैः ।
KK05-01-006-005c	विदुरेणानुनीतोऽपि पुत्रमेवानुवर्तते ॥
KK05-01-006-006a	शकुनिर्बुद्धिपूर्वं हि कुन्तीपुत्रं समाह्वयत् ।
KK05-01-006-006c	अनक्षज्ञं मताक्षः सन्क्षत्रवृत्ते स्थितं शुचिम् ॥
KK05-01-006-007a	ते तथा वञ्चयित्वा तु धर्मराजं युधिष्ठिरम् ।
KK05-01-006-007c	न कस्याञ्चिदवस्थायां राज्यं दास्यन्ति वै स्वयम् ॥
KK05-01-006-008a	भवांस्तु धर्मसंयुक्तं धृतराष्ट्रं ब्रुवन्वचः ।
KK05-01-006-008c	मनांसि तस्य योधानां ध्रुवमावर्तयिष्यति ॥
KK05-01-006-009a	विदुरश्चापि तद्वाक्यं साधयिष्यति तावकम् ।
KK05-01-006-009c	भीष्मद्रोणकृपादीनां भेदं सञ्जनयिष्यति ॥
KK05-01-006-010a	अमात्येषु च भिन्नेषु योधेषु विमुखेषु च ।
KK05-01-006-010c	पुनरेकत्र करणं तेषां कर्म भविष्यति ॥
KK05-01-006-011a	एतस्मिन्नन्तरे पार्थाः सुखमेकाग्रबुद्धयः ।
KK05-01-006-011c	सेनाकर्म करिष्यन्ति द्रव्याणां चैव सञ्चयम् ॥
KK05-01-006-012a	भिद्यमानेषु च स्वेषु लम्बमाने तथा त्वयि ।
KK05-01-006-012c	न तथा ते करिष्यन्ति सेनाकर्म न संशयः ॥
KK05-01-006-013a	एतत्प्रयोजनं चात्र प्राधान्येनोपलभ्यते ।
KK05-01-006-013c	सङ्गत्या धृतराष्ट्रश्च कुर्याद्धर्म्यं वचस्तव ॥
KK05-01-006-014a	स भवान्धर्मयुक्तश्च धर्म्यं तेषु समाचरन् ।
KK05-01-006-014c	कृपालुषु परिक्लेशान्पाण्डवीयान्प्रकीर्तयन् ॥
KK05-01-006-015a	वृद्धेषु कुलधर्मं च ब्रुवन्पूर्वैरनुष्ठितम् ।
KK05-01-006-015c	विभेत्स्यति मनांस्येषामिति मे नात्र संशयः ॥
KK05-01-006-016a	न च तेभ्यो भयं तेऽस्ति ब्राह्मणो ह्यसि वेदवित् ।
KK05-01-006-016c	दूतकर्मणि युक्तश्च स्थविरश्च विशेषतः ॥
KK05-01-006-017a	स भवान्पुष्ययोगेन मुहूर्तेन जयेन च ।
KK05-01-006-017c	कौरवेयान्प्रयात्वाशु कौन्तेयस्यार्थसिद्धये ॥
KK05-01-006-018	वैशम्पायन उवाच 
KK05-01-006-018a	तथाऽनुशिष्टः प्रययौ द्रुपदेन महात्मना ।
KK05-01-006-018c	पुरोधा वृत्तसम्पन्नो नगरं नागसाह्वयम् ॥
KK05-01-006-019a	शिष्यैः परिवृतो विद्वान्नीतिशास्त्रार्थकोविदः ।
KK05-01-006-019c	पाण्डवानां हितार्थाय कौरवान्प्रतिजग्मिवान् ॥ ॥

इति श्रीमन्महाभारते उद्योगपर्वणि सेनोद्योगपर्वणि षष्ठोऽध्यायः ॥

5-6-2 वैद्याः विद्यावन्तः । कृतबुद्धयः सिद्धान्तज्ञाः ॥ 2 ॥
