अध्यायः 151

युधिष्ठिरेण भ्रातॄन्प्रति कस्यचित्सेनापतित्वकल्पने स्वस्वाभिप्रायनिवेदनचोदना ॥ 1 ॥ तैः स्वस्वाभिप्रायनिवेदनानन्तरं युधिष्ठिरेण श्रीकृष्णंप्रति तदभिप्रायनिवेदनप्रार्थना ॥ 2 ॥ श्रीकृष्णेन धृष्टद्युम्नस्य सेनापतित्वेन वरणस्य स्वाभिमतत्वकथने राज्ञां हर्षात्समुद्धोपः ॥ 3 ॥ युधिष्ठिरादीनां सर्वेषां कुरुक्षेत्रप्रवेशः ॥ 4 ॥
001  	वैशम्पायन उवाच ।
001a	जनार्दनवचः श्रुत्वा धर्मराजो युधिष्ठिरः ।
001c	भ्रातॄनुवाच धर्मात्मा समक्षं केशवस्य ह ॥
002a	श्रुतं भवद्भिर्यद्वृत्तं सभायां कुरुसंसदि ।
002c	केशवस्यापि यद्वाक्यं तत्सर्वमवधारितम् ॥
003a	तस्मात्सेनाविभागं मे कुरुध्वं नरसत्तमाः ।
003c	अक्षौहिण्यश्च सप्तैताः समेता विजयाय वै ॥
004a	तासां ये पतयः सप्त विख्यातास्तान्निबोधत ।
004c	द्रुपदश्च विराटश्च धृष्टद्युम्नशिखण्डिनौ ॥
005a	सात्यकिश्चेकितानश्च भीमसेनश्च वीर्यवान् ।
005c	एते सेनाप्रणेतारो वीराः सर्वे तनुत्यजः ॥
006a	सर्वे वेदविदः शूराः सर्वे सुचिरितव्रताः ।
006c	ह्रीमन्तो नीतिमन्तश्च सर्वे युद्धविशारदाः ॥
007a	इष्वस्त्रकुशलाः सर्वे तथा सर्वास्त्रयोधिनः ।
007c	सप्तानामपि यो नेता सेनानां प्रविभागवित् ॥
008a	यः सहेत रणे भीष्मं शरार्चिःपावकोपमम् ।
008c	तं तावत्सहदेवात्र प्रब्रूहि कुरुनन्दन ।
008e 	स्वमतं पुरुषव्याघ्र को नः सेनापतिः क्षमः ॥
009  	सहदेव उवाच ।
009a	संयुक्त एकदुःखश्च वीर्यवांश्च महीपतिः ।
009c	यं समाश्रित्य धर्मज्ञं स्वमंशमनुयुञ्ज्महे ॥
010a	मत्स्यो विराटो बलवान्कृतास्त्रो युद्धदुर्मदः ।
010c	प्रसहिष्यति सङ्ग्रामे भीष्मं तांश्च महारथान् ॥
011  	वैशम्पायन उवाच ।
011a	तथोक्ते सहदेवेन वाक्ये वाक्यविशारदः ।
011c	नकुलोऽनन्तरं तस्मादिदं वचनमाददे ॥
012a	वयसा शास्त्रतो धैर्यात्कुलेनाभिजनेन च ।
012c	ह्रीमान्बलान्वितः श्रीमान्सर्वशास्त्रविशारदः ॥
013a	वेद चास्त्रं भारद्वाजाद्दुर्धर्षः सत्यसङ्गरः ।
013c	यो नित्यं स्पर्धते द्रोणं भीष्मं चैव महाबलम् ॥
014a	श्लाघ्यः पार्थिववंशस्य प्रमुखे वाहिनीपतिः ।
014c	पुत्रपौत्रेः परिवृतः शतशाख इव द्रुमः ॥
015a	यस्तताप तपो घोरं सदारः पृथिवीपतिः ।
015c	रोषाद्द्रोणविनाशाय वीरः समितिशोभनः ॥
016a	पितेवास्मान्समाधत्ते यः सदा पार्थिवर्षभः ।
016c	श्वशुरो द्रुपदोऽस्माकं सेनाग्रं स प्रकर्षतु ॥
017a	स द्रोणभीष्मावायातौ सहेदिति मतिर्मम ।
017c	स हि दिव्यास्त्रविद्राजा सखा चाङ्गिरसो नृपः ॥
018a	माद्रीसुताभ्यामुक्ते तु स्वमते कुरुनन्दनः ।
018c	वासविर्वासवसमः सव्यसाच्यब्रवीद्वचः ॥
019a	योयं तपःप्रभावेन ऋषिसन्तोषणेन च ।
019c	दिव्यः पुरुष उत्पन्नो ज्वालावर्णो महाभुजः ॥
020a	धनुष्मान्कवची खड्गी रथमारुह्य दंशितः ।
020c	दिव्यैर्हयवरैर्युक्तमग्निकुण्डात्समुत्थितः ॥
021a	गर्जन्निव महामेघो रथघोषेण वीर्यवान् ।
021c	सिंहसंहननो वीरः सिंहतुल्यपराक्रमः ॥
022a	सिंहोरस्कः सिंहभुजः सिंहवक्षा महाबलः ।
022c	सिंहप्रगर्जनो वीरः संहस्कन्धो महाद्युतिः ॥
023a	शुभ्रूः सुदंष्ट्रः सुहनुः सुबाहुः सुमुखोऽकृशः ।
023c	सुजत्रुः सुविशालाक्षः सुपादः सुप्रतिष्ठितः ॥
024a	अभेद्यः सर्वशस्त्राणां प्रभिन्न इव वारणः ।
024c	जज्ञे द्रोणविनाशाय सत्यवादी जितेन्द्रियः ॥
025a	धृष्टद्युम्नमहं मन्ये सहेद्भीष्मस्य सायकान् ।
025c	वज्राशनिसमस्पर्शान्दीप्तास्यानुरगानिव ॥
026a	यमदूतसमान्वेगे निपाते पावकोपमान् ।
026c	रामेणाजौ विषिहितान्वज्रनिष्पेषदारुणान् ॥
027a	पुरुषं तं न पश्यामि यः सहेत महाव्रतम् ।
027c	धृष्टद्युम्नमृते राजन्निति मे धीयते मतिः ॥
028a	क्षिप्रहस्तश्चित्रयोधी मतः सेनापतिर्मम ।
028c	अभेद्यकवचः श्रीमान्मातङ्ग इव यूथपः ॥
029a	`अर्जुनेनैवमुक्ते तु भीमो वाक्यं समाददे ।'
029c	वधार्थं यः समुत्पन्नः शिखण्डी द्रुपदात्मजः ।
029e 	वदन्ति सिद्धा राजेन्द्र ऋषयश्च समागताः ॥
030a	यस्य सङ्ग्राममध्ये तु दिव्यमस्त्रं प्रकुर्वतः ।
030c	रूपं द्रक्ष्यन्ति पुरुषा रामस्येव महात्मनः ॥
031a	न तं युद्धे प्रपश्यामि यो भिन्द्यात्तु शिखण्डिनाम् ।
031c	शस्त्रेण समरे राजन्सन्नद्वं स्यन्दने स्थितम् ॥
032a	द्वैरथे समरे नान्यो भीष्मं हन्यान्महाव्रतम् ।
032c	शिखण्डिनमृते वीरं स मे सेनापतिर्मतः ॥
033  	युधिष्ठिर उवाच ।
033a	सर्वस्य जगतस्तात सारासारं बालाबलम् ।
033c	सर्वं जानाति धर्मात्मा मतमेषां च केशवः ॥
034a	यमाह कृष्णो दाशार्हः सोऽस्तु सेनापतिर्मम ।
034c	कृतास्त्रोप्यकृतास्त्रो वा वृद्धो वा यदि वा युवा ॥
035a	एष नो विजये मूलमेष तात विपर्यये ।
035c	अत्र प्राणाश्च राज्यं च भावाभावौ सुखासुखे ॥
036a	एष धाता विधाता च सिद्धिरत्र प्रतिष्ठिता ।
036c	यमाह कृष्णो दाशार्हः सोस्तु नो वाहिनीपतिः ॥
037a	ब्रवीतु वदतां श्रेष्ठो निशा समभिवर्तते ।
037c	ततः सेनापतिं कृत्वा कृष्णस्य वशवर्तिनः ॥
038a	रात्रेः शेषे व्यतिक्रान्ते प्रयास्यामो रणाजिरम् ।
038c	अधिवासितशस्त्राश्च कृतकौतुकमङ्गलाः ॥
039  	वैशम्पायन उवाच ।
039a	तस्य तद्वचनं श्रुत्वा धर्मराजस्य धीमतः ।
039c	अब्रवीत्पुण्डरीकाक्षो धनञ्जयमवेक्ष्य ह ॥
040a	ममाप्येते महाराज भवद्भिर्य उदाहृताः ।
040c	नेतारस्तव सेनाया मता विक्रान्तयोधिनः ॥
041a	सर्व एव समर्था हि तव शत्रुं प्रबाधितुम् ।
041c	इन्द्रस्यापि भयं ह्येते जनयेयुर्महाहवे ॥
042a	किं पुनर्धार्तराष्ट्राणां लुब्धानां पापचेतसाम् ।
042c	मयापि हि महाबाहो त्वत्प्रियार्थं महाहवे ॥
043a	कृतो यत्नो महांस्तत्र शमः स्यादिति भारत ।
043c	धर्मस्य गतमानृण्यं न स्म वाच्या विवक्षताम् ॥
044a	कृतार्थं मन्यते बाल आत्मनमविचक्षणः ।
044c	धार्तराष्ट्रो बलस्थं च पश्यत्यात्मानमातुरः ॥
045a	युज्यतां वाहिनी साधु वधसाध्या हि मे मताः ।
045c	न धार्तराष्ट्राः शक्ष्यन्ति स्थातुं दृष्ट्वा धनञ्जयम् ॥
046a	भीमसेनं च सङ्क्रुद्धं यमौ चापि यमोपमौ ।
046c	युयुधानं द्वितीयं च धृष्टद्युम्नममर्षणम् ॥
047a	अभिमन्युं द्रौपदेयान्विराटद्रुपदावपि ।
047c	अक्षौहिणीपतींश्चान्यान्नरेन्द्रान्भीमविक्रमान् ॥
048a	सारवद्बलमस्माकं दुष्प्रधर्षं दुरासदम् ।
048c	धार्तराष्ट्रबलं सङ्ख्ये हनिष्यति न संशयः ॥
049a	धृष्टद्युम्नमहं मन्ये सेनापतिमरिन्दम ।
049  	वैशम्पायन उवाच ।
049c	एवमुक्ते तु कृष्णेन संप्राहृष्यन्नरोत्तमाः ॥
050a	तेषां प्रहृष्टमनसां नादः समभवन्महान् ।
050c	योग इत्यथ सैन्यानां त्वरतां संप्रधावताम् ॥
051a	हयवारणशब्दाश्च नेमिघोषाश्च सर्वतः ।
051c	शङ्खदुन्दुभिघोषाश्च तुमुलाः सर्वतोऽभवन् ॥
052a	तद्रुग्रं सागरनिभं क्षुब्धं बलसमागमम् ।
052c	रथपत्तिगजोदग्रं महोर्मिभिरिवाकुलम् ॥
053a	धावतामाह्वयानानां तनुत्राणि च बध्नताम् ।
053c	प्रयास्यतां पाण्डवानां ससैन्यानां समन्ततः ॥
054a	गङ्गेव पूर्णा दुर्धर्षा समदृश्यत वाहिनी ।
054c	अग्रानीके भीमसेनो माद्रीपुत्रौ च दंशितौ ॥
055a	सौभद्रो द्रौपदेयाश्च धृष्टद्युम्नश्च पार्षतः ।
055c	प्रभद्रकाश्च पञ्चाला भीमसेनमुखा ययुः ॥
056a	ततः शब्दः समभवत्सुमुद्रस्येव पर्वणि ।
056c	हृष्टानां संप्रयातानां घोषो दिवमिवास्पृशम् ॥
057a	प्रहृष्टा दंशिता योधाः परानीकविदारणाः ।
057c	तेषां मध्ये ययौ राजा कुन्तीपुत्रो युधिष्ठिरः ॥
058a	शकटापणवेशाश्च यानयुग्यं च सर्वशः ।
058c	कोशं यन्त्रायुधं चैव ये च वैद्याश्चिकित्सकाः ॥
059a	फल्गु यच्चं बलं किञ्चिद्यच्चापि कृशदुर्बलम् ।
059c	तत्सङ्गृह्य ययौ राजा ये चापि परिचारकाः ॥
060a	उपप्लाव्ये तु पाञ्चाली द्रौपदी सत्यवादिनी ।
060c	सह स्त्रीभिर्निववृते दासीदाससमावृता ॥
061a	कृत्वा मूलप्रतीकारं गुल्मैः स्थावरजङ्गमैः ।
061c	स्कन्धावारेण महता प्रययुः पाण्डुनन्दनाः ॥
062a	ददतो गां हिरण्यं च ब्राह्मणैरभिसंवृताः ।
062c	स्तूयमाना ययू राजन्रथैर्मणिविभूषितैः ॥
063a	केकया धृष्टकेतुश्च पुत्रः काश्यस्य चाभिभूः ।
063c	श्रेणिमान्वसुदानश्च शिखण्डी चापराजितः ॥
064a	हृष्टास्तुष्टाः कवचिनः सशस्त्राः समलङ्कृताः ।
064c	राजानमन्वयुः सर्वे परिवार्य युधिष्ठिरम् ॥
065a	जघनार्धे विराटश्च याज्ञसेनिश्च सौमकिः ।
065c	सुधर्मा कुन्तिभोजश्च धृष्टद्युम्नस्य चात्मजाः ॥
066a	रथायुतानि चत्वारि हयाः पञ्चगुणास्तथा ।
066c	पत्तिसैन्यं दशगुणं गजानामयुतानि षट् ॥
067a	अनाधृष्टिश्चेकितानो धृष्टकेतुश्च सात्यकिः ।
067c	परिवार्य ययुः सर्वे वासुदेवधनञ्जयौ ॥
068a	आसाद्य तु कुरुक्षेत्रं व्यूढानीकाः प्रहारिणः ।
068c	पाण्डवाः समदृश्यन्त नर्दन्तो वृषभा इव ॥
069a	तेऽवगाह्य कुरुक्षेत्रं शङ्खान्दध्मुररिन्दमाः ।
069c	तथैव दध्मतुः शङ्खं वासुदेवधनञ्जयौ ॥
070a	पाञ्चजन्यस्य निर्घोषं विस्फूर्जितमिवाशनेः ।
070c	निशम्य सर्वसैन्यानि समहष्यन्त सर्वशः ॥
071a	शङ्खदुन्दुभिसंहृष्टः सिंहनादस्तरस्विनाम् ।
071c	पृथिवीं चान्तरिक्षं च सागरांश्चान्वनादयत् ॥ ॥

इति श्रीमन्महाभारते उद्योगपर्वणि सैन्यनिर्याणपर्वणि एकपञ्चाशदधिकशततमोऽध्यायः ॥

5-151-9 संयुक्तः संबन्धी ॥ 5-151-12 कुलेन वंशेन । अभिजनेन स्वजनसमूहेन ॥ 5-151-17 अङ्गिरसो द्रोणस्य ॥ 5-151-38 शस्त्राणामधिवासनं गन्धाद्यैः पूजनम् ॥ 5-151-48 अस्माकं बलं कर्तृ ॥ 5-151-50 योगो युद्धाय सज्जीभवनम् ॥ 5-151-58 शकटा अनांसि । आपणो वणिग्वीथ्युपलक्षितं विक्रेयद्रव्यम् ॥ 5-151-61 मूलप्रतीकारं धनदाररक्षाम् । गुल्मैः स्थावरैः प्रकाररूपैः । जंगमैः परितः स्थानेस्थाने शूरसंघैः । स्कन्धावारेण सैन्येन ॥ 5-151-65 जघनार्धे पश्चिमार्धे ॥ 5-151-70 समहृष्यन्त रोमाञ्चितानि ॥
