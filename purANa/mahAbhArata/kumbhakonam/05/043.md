अध्यायः 043

सनत्सुजातेन धृतराष्ट्रम् प्रति तत्त्वोपदेशः ॥ 1 ॥
KK05-04-043-001	धृतराष्ट्र उवाच 
KK05-04-043-001a	कस्यैष मौनः कतरन्नु मौनं प्रब्रूहि विद्वन्निह मौनभावम् ।
KK05-04-043-001c	मौनेन विद्वानुत याति मौनं कथं मुने मौनमिहाचरन्ति ॥
KK05-04-043-002	सनत्सुजात उवाच 
KK05-04-043-002a	यतो न वेदा मनसा सहैनमनुप्रविशन्ति ततोऽथ मौनम् ।
KK05-04-043-002c	यत्रोत्थितो वेदशब्दस्तथायं स तन्मयत्वेन विभाति राजन् ॥
KK05-04-043-003	धृतराष्ट्र उवाच 
KK05-04-043-003a	ऋचो यजूंषि यो वेद सामवेदं च वेद यः ।
KK05-04-043-003c	पापानि कुर्वन्पापेन लिप्यते किं न लिप्यते ॥
KK05-04-043-004	सनत्सुजात उवाच 
KK05-04-043-004a	नैनं सामान्यृचो वापि न यजूंष्यविचक्षणम् ।
KK05-04-043-004c	त्रायन्ते कर्मणः पापान्न ते मिथ्या ब्रवीम्यहम् ॥
KK05-04-043-005a	न च्छन्दांसि वृजिनात्तारयन्ति मायाविनं मायया वर्तमानम् ।
KK05-04-043-005c	नीडं शकुन्ता इव जातपक्षाश्छन्दांस्येनं प्रजहत्यन्तकाले ॥
KK05-04-043-006	धृतराष्ट्र उवाच 
KK05-04-043-006a	न चेद्वेदा वेदविदं त्रातुं शक्ता विचक्षण ।
KK05-04-043-006c	अथ कस्मात्प्रलापोऽयं ब्राह्मणानां सनातनः ॥
KK05-04-043-007	सनत्सुजात उवाच 
KK05-04-043-007a	तस्यैव नामादिविशेषरूपैरिदं जगद्भाति महानुभाव ।
KK05-04-043-007c	निर्दिश्य सम्यक्प्रवदन्ति वेदास्तद्विश्ववैरूप्यमुदाहरन्ति ॥
KK05-04-043-008a	तदर्थयुक्तं तप एतदिज्या ताभ्यामसौ पुण्यमुपैति विद्वान् ।
KK05-04-043-008c	पुण्येन पापं विनिहत्य पश्चात्सञ्जायते ज्ञानविदीपितात्मा ॥
KK05-04-043-009a	ज्ञानेन चात्मानमुपैति विद्वानथान्यथा वर्गफलानुकाङ्क्षी ।
KK05-04-043-009c	अस्मिन्कृतं तत्परिगृह्य सर्वममुत्र भुङ्क्ते पुनरेति मार्गम् ॥
KK05-04-043-010a	अस्मिँल्लोके तपस्तप्तं फलमन्यत्र भुज्यते ।
KK05-04-043-010c	ब्राह्मणानामिमे लोका वृद्धे तपसि संयताः ॥
KK05-04-043-011a	`ब्राह्मणानां तपः स्वृद्धमन्येषां तावदेव तत् ।
KK05-04-043-011c	एतत्समृद्धमत्यृद्धं तपो भवति केवलम् ॥'
KK05-04-043-012	धृतराष्ट्र उवाच 
KK05-04-043-012a	कथं समृद्धमप्यृद्धं तपो भवति केवलम् ।
KK05-04-043-012c	सनत्सुजात तद्ब्रूहि यथा विद्याम तद्वयम् ॥
KK05-04-043-013	सनत्सुजात उवाच 
KK05-04-043-013a	निष्कल्मषं तपस्त्वेतत्केवलं परिचक्षते ।
KK05-04-043-013c	एतत्समृद्धमप्यृद्धं तपो भवति केवलम् ॥
KK05-04-043-014a	तपोमूलमिदं सर्वं यन्मां पृच्छसि क्षत्रिय ।
KK05-04-043-014c	तपसा वेदविद्वांसः परं त्वमृतमाप्नुयुः ॥
KK05-04-043-015	धृतराष्ट्र उवाच 
KK05-04-043-015a	कल्मषं तपसो ब्रूहि श्रुतं निष्कल्मषं तपः ।
KK05-04-043-015c	सनत्सुजात येनेदं विद्यां गुह्यं सनातनम् ॥
KK05-04-043-016	सनत्सुजात उवाच 
KK05-04-043-016a	क्रोधादयो द्वादश यस्य दोषास्तथा नृशंसानि दश त्रि राजन् ।
KK05-04-043-016c	धर्मादयो द्वादशैते पितॄणां शास्त्रे गुणा ये विदिता द्विजानाम् ॥
KK05-04-043-017a	क्रोधः कामो लोभमोहौ विधित्साऽकृपाऽसूये मानशोकौ स्पृहा च ।
KK05-04-043-017c	ईर्ष्या जुगुप्सा च मनुष्यदोषा वर्ज्याः सदा द्वादशैते नराणाम् ॥
KK05-04-043-018a	एकैकमेते राजेन्द्र मनुष्यान्पर्युपासते ।
KK05-04-043-018c	लिप्समानोन्तरं तेषां मृगाणामिव लुब्धकः ॥
KK05-04-043-019a	विकत्थनः स्पृहयालुर्मनस्वी बिभ्रत्कोपं चपलो रोषणश्च ।
KK05-04-043-019c	एतान्पापाः षण्णराः पापधर्मान्प्रकुर्वते नो त्रसन्तः सुदुर्गे ॥
KK05-04-043-020a	सम्भोगसंविद्विषमोऽतिमानी दत्तानुतापी कृपणो बलीयान् ।
KK05-04-043-020c	वर्गप्रशंसी वनितासु द्वेष्टा एते परे सप्त नृशंसवर्गाः ॥
KK05-04-043-021a	धर्मश्च सत्यं च दमस्तपश्च आमात्सर्यं ह्रीस्तितिक्षानसूया ।
KK05-04-043-021c	यज्ञश्च दानं च धृतिः श्रुतं च व्रतानि वै द्वादश ब्राह्मणस्य ॥
KK05-04-043-022a	यस्त्वेतेभ्यः प्रभवेद्द्वादशभ्यः सर्वामपीमां पृथिवीं स शिष्यात् ।
KK05-04-043-022c	त्रिभिर्द्वाभ्यामेकतो वार्थितो यस्तस्य स्वमस्तीति स वेदितव्यः ॥
KK05-04-043-023a	दमस्त्यागोऽप्रमादश्च एतेष्वमृतमाहितम् ।
KK05-04-043-023c	तानि सत्यमुखान्याहुर्ब्राह्मणा ये मनीषिणः ॥
KK05-04-043-024a	दमोऽष्टादशदोषः स्यात्प्रातिकूल्यं कृते भवेत् ।
KK05-04-043-024c	अनृतं चाभ्यसूया च कामार्थौ च तथा स्पृहा ॥
KK05-04-043-025a	क्रोधः शोकस्तथा तृष्णा लोभः पैशुन्यमेव च ।
KK05-04-043-025c	मत्सरश्च विहिंसा च परितापस्तथाऽरतिः ॥
KK05-04-043-026a	अपस्मारश्चातिवादस्तथा सम्भावनात्मनि ।
KK05-04-043-026c	एतैर्विमुक्तो दोषैर्यः स दान्तः सद्भिरुच्यते ॥
KK05-04-043-027a	मदोऽष्टादशदोषः स्यात्त्यागो भवति षड्विधः ।
KK05-04-043-027c	विपर्ययाः स्मृता एते मददोषा उदाहृताः ।
KK05-04-043-027e	दोषा दमस्य ये प्रोक्तास्तान्दोषान्परिवर्जयेत् ॥
KK05-04-043-028a	श्रेयांस्तु षड्विधस्त्यागस्तृतीयो दुष्करो भवेत् ।
KK05-04-043-028c	तेन दुःखं तरत्येव भिन्नं तस्मिञ्जितं कृते ॥
KK05-04-043-029a	श्रेयांस्तु षड्विधस्त्यागः श्रियं प्राप्य न हृष्यति ।
KK05-04-043-029c	इष्टापूर्ते द्वितीयं स्यान्नित्यवैराग्ययोगतः ॥
KK05-04-043-030a	कामत्यागश्च राजेन्द्र स तृतीय इति स्मृतः ।
KK05-04-043-030c	अप्यवाच्यं वदन्त्येतं स तृतीयो गुणः स्मृतः ॥
KK05-04-043-031a	त्यक्तैर्द्रव्यैर्यद्भवति नोपयुक्तैश्च कामतः ।
KK05-04-043-031c	न च द्रव्यैस्तद्भवति नोपयुक्तैश्च कामतः ॥
KK05-04-043-032a	न च कर्मस्वसिद्धेषु दुःखं ते न च न ग्लपेत् ।
KK05-04-043-032c	सर्वैरेव गुणैर्युक्तो द्रव्यवानपि यो भवेत् ॥
KK05-04-043-033a	अप्रिये च समुत्पन्ने व्यथां जातु न गच्छति ।
KK05-04-043-033c	इष्टान्पुत्रांश्च दारांश्च न याचेत कदाचन ॥
KK05-04-043-034a	अर्हते याचमानाय प्रदेयं तच्छुभं भवेत् ।
KK05-04-043-034c	अप्रमादी भवेदेतैः स चाप्यष्टगुणो भवेत् ॥
KK05-04-043-035a	सत्यं ध्यानं समाधानं चोद्यं वैराग्यमेव च ।
KK05-04-043-035c	अस्तेयं ब्रह्मचर्यं च तथाऽसङ्ग्रहमेव च ॥
KK05-04-043-036a	एवं दोषा मदस्योक्तास्तान्दोषान्परिवर्जयेत् ।
KK05-04-043-036c	तथा त्यागोऽप्रमादश्च स चाप्यष्टगुणो मतः ॥
KK05-04-043-037a	अष्टौ दोषाः प्रमादस्य तान्दोषान्परिवर्जयेत् ।
KK05-04-043-037c	इन्द्रियेभ्यश्च पञ्चभ्यो मनसश्चैव भारत ।
KK05-04-043-037e	अतीतानागतेभ्यश्च मुक्त्युपेतः सुखी भवेत् ॥
KK05-04-043-038a	सत्यात्मा भव राजेन्द्र सत्ये लोकाः प्रतिष्ठिताः ।
KK05-04-043-038c	तांस्तु सत्यमुखानाहुः सत्ये ह्यमृतमाहितम् ॥
KK05-04-043-039a	निवृत्तेनैव दोषेण तपो व्रतमिहाचरेत् ।
KK05-04-043-039c	एतद्धातृकृतं वृत्तं सत्यमेव सतां व्रतम् ॥
KK05-04-043-040a	दोषैरेतैर्वियुक्तस्तु गुणैरेतैः समन्वितः ।
KK05-04-043-040c	एतत्समृद्धमत्यर्थं तपो भवति केवलम् ॥
KK05-04-043-041a	यन्मां पृच्छसि राजेन्द्र सङ्क्षेपात्प्रब्रवीमि ते ।
KK05-04-043-041c	एतत्पापहरं पुण्यं जन्ममृत्युजरापहम् ॥
KK05-04-043-042	धृतराष्ट्र उवाच 
KK05-04-043-042a	आख्यानप़ञ्चमैर्वेदैर्भूयिष्ठं कथ्यते जनः ।
KK05-04-043-042c	तथा चान्ये चतुर्वेदास्त्रिवेदाश्च तथा परे ॥
KK05-04-043-043a	द्विवेदाश्चैकवेदाश्चाप्यनृचश्च तथा परे ।
KK05-04-043-043c	तेषां तु कतरः स स्याद्यमहं वेद वै द्विजम् ॥
KK05-04-043-044	सनत्सुजात उवाच 
KK05-04-043-044a	एकस्य वेदस्याज्ञानाद्वेदास्ते बहवः कृताः ।
KK05-04-043-044c	सत्यस्यैकस्य राजेन्द्र सत्ये कश्चिदवस्थितः ॥
KK05-04-043-045a	एवं वेदमविज्ञाय प्राज्ञोऽहमिति मन्यते ।
KK05-04-043-045c	दानमध्ययनं यज्ञो लोभादेतत्प्रवर्तते ॥
KK05-04-043-046a	सत्यात्प्रच्यवमानानां सङ्कल्पो वितथो भवेत् ।
KK05-04-043-046c	ततो यज्ञः प्रतायेत सत्यस्यानवधारणात् ॥
KK05-04-043-047a	मनसान्यस्य भवति वाचान्यस्याथ कर्मणा ।
KK05-04-043-047c	सङ्कल्पसिद्धः पुरुषः सङ्कल्पानधितिष्ठति ॥
KK05-04-043-048a	अनैभृत्येन चैतस्य दीक्षितव्रतमाचरेत् ।
KK05-04-043-048c	नामैतद्धातुनिर्वृत्तं सत्यमेव सतां परम् ॥
KK05-04-043-049a	ज्ञानं वै नाम प्रत्यक्षं परोक्षं जायते तपः ।
KK05-04-043-049c	विद्याद्बहु पठन्तं तु द्विजं वै बहुपाठिनम् ॥
KK05-04-043-050a	तस्मात्क्षत्रिय मा मंस्था जल्पितेनैव वै द्विजम् ।
KK05-04-043-050c	य एव सत्यान्नापैति स ज्ञेयो ब्राह्मणस्त्वया ॥
KK05-04-043-051a	छन्दांसि नाम क्षत्रिय तान्यथर्वा पुरा जगौ महर्षिसङ्घ एषः । 
KK05-04-043-051c	छन्दोविदस्ते य उत नाधीतवेदा न वेदवेद्यस्य विदुर्हि तत्त्वम् ॥
KK05-04-043-052a	छन्दांसि नाम द्विपदां वरिष्ठ स्वच्छन्दयोगेन भवन्ति तत्र ।
KK05-04-043-052c	छन्दोविदस्ते न च तानधीत्य गता न वेदस्य न वेद्यमार्याः ॥
KK05-04-043-053a	न वेदानां वेदिता कश्चिदस्ति कश्चित्त्वेतान्बुद्ध्यते वापि राजन् ।
KK05-04-043-053c	यो वेद वेदान्न स वेद वेद्यं सत्ये स्थितो यस्तु स वेद वेद्यम् ॥
KK05-04-043-054a	न वेदानां वेदिता कश्चिदस्ति वेद्येन वेदं न विदुर्न वेद्यम् ।
KK05-04-043-054c	यो वेद वेदं स च वेद वेद्यं यो वेद वेद्यं न स वेद सत्यम् ॥
KK05-04-043-055a	यो वेद वेदान्स च वेद वेद्यं न तं विदुर्वेदविदो न वेदाः ।
KK05-04-043-055c	तथापि वेदेन विदन्ति वेदं ये ब्राह्मणा वेदविदो भवन्ति ॥
KK05-04-043-056a	धामांशभागस्य तथा हि वेदा यथा च शाखा हि महीरुहस्य ।
KK05-04-043-056c	संवेदने चैव यथामनन्ति तस्मिन्हि सत्ये परमात्मनोऽर्थे ॥
KK05-04-043-057a	अभिजानामि ब्राह्मणं व्याख्यातारं विचक्षणम् ।
KK05-04-043-057c	यश्छिन्नविचिकित्सः स व्याचष्टे सर्वसंशयान् ॥
KK05-04-043-058a	नास्य पर्येषणं गच्छेत्प्राचीनं नोत दक्षिणम् ।
KK05-04-043-058c	नार्वाचीनं कुतस्तिर्यङ्नादिशन्तु कथञ्चन ॥
KK05-04-043-059a	तस्य पर्येषणं गच्छेत्प्रत्यर्थिषु कथञ्चन ।
KK05-04-043-059c	अविचिन्वन्निमं वेदे तपः पश्यति तं प्रभुम् ॥
KK05-04-043-060a	तूष्णीम्भूत उपासीत न चेष्टेन्मनसापि च ।
KK05-04-043-060c	उपावर्तस्व तद्ब्रह्म अन्तरात्मनि विश्रुतम् ॥
KK05-04-043-061a	मौनान्न स मुनिर्भवति नारण्यवसनान्मुनिः ।
KK05-04-043-061c	स्वलक्षणं तु यो वेद स मुनिः श्रेष्ठ उच्यते ॥
KK05-04-043-062a	सर्वार्थानां व्याकरणाद्वैयाकरण उच्यते ।
KK05-04-043-062c	तन्मूलतो व्याकरणं व्याकरोतीति तत्तथा ॥
KK05-04-043-063a	प्रत्यक्षदर्शी लोकानां सर्वदर्शी भवेन्नरः ।
KK05-04-043-063c	सत्ये वै ब्राह्मणस्तिष्ठंस्तद्विद्वान्सर्वविद्भवेत् ॥
KK05-04-043-064a	धर्मादिषु स्थितोऽप्येवं क्षत्रिय ब्रह्म पश्यति ।
KK05-04-043-064c	वेदानां चानुपूर्व्येण एतद्बुद्ध्या ब्रवीमि ते ॥

॥ इति श्रीमन्महाभारते उद्योगपर्वणि सनत्सुजातपर्वणि त्रिचत्वारिंशोऽध्यायः ॥
