अध्यायः 110

गरुडेन गालवंप्रति पश्चिमदिग्गुणवर्णनम् ॥ 1 ॥
KK-05-06-110-001  	सुपर्ण उवाच ।
KK-05-06-110-001a	इयं दिग्दियिता राज्ञो वरुणस्य तु गोपतेः ।
KK-05-06-110-001c	सदा सलिलराजस्य प्रतिष्ठा चादिरेव च ॥
KK-05-06-110-002a	अत्र पश्चादहः सूर्यो विसर्जयति गाः स्वयम् ।
KK-05-06-110-002c	पश्चिमेत्यभिविख्याता दिगियं द्विजसत्तम ॥
KK-05-06-110-003a	यादसामत्र राज्येन सलिलस्य च गुप्तये ।
KK-05-06-110-003c	कश्यपो भगवान्देवो वरुणं स्माभ्यषेचयत् ॥
KK-05-06-110-004a	अत्र पीत्वा समस्तान्वै वरुणस्य रसांस्तु षट् ।
KK-05-06-110-004c	जायते तरुणः सोमः शुक्लस्यादौ तमिस्रहा ॥
KK-05-06-110-005a	अत्र पञ्चात्कृता दैत्या वायुना संयतास्तदा ।
KK-05-06-110-005c	निश्वसन्तो महावातैरर्दिताः सुषुपुर्द्विज ॥
KK-05-06-110-006a	अत्र सूर्यं प्रणयिनं प्रतिगृह्णाति पर्वतः ।
KK-05-06-110-006c	अस्तो नाम यतः सन्ध्या पश्चिमा प्रतिसर्पति ॥
KK-05-06-110-007a	अतो रात्रिश्च निद्रा च निर्गता दिवसक्षये ।
KK-05-06-110-007c	जायते जीवलोकस्य हर्तुमर्धमिवायुषः ॥
KK-05-06-110-008a	अत्र देवीं दितिं सुप्तामात्मप्रसवधारिणीम् ।
KK-05-06-110-008c	विगर्भामकरोच्छक्रो यत्र जातो मरुद्गणः ॥
KK-05-06-110-009a	अत्र मूलं हिमवतो मन्दरं याति शाश्वतम् ।
KK-05-06-110-009c	अपि वर्षसहस्रेण न चास्यान्तोऽधिगम्यते ॥
KK-05-06-110-010a	अत्र काञ्चनशैलस्य काञ्चनाम्बुरुहस्य च ।
KK-05-06-110-010c	उदधेस्तीरमासाद्य सुरभिः क्षरते पयः ॥
KK-05-06-110-011a	अत्र मध्ये समुद्रस्य कबन्धः प्रतिदृश्यते ।
KK-05-06-110-011c	स्वर्भानोः सूर्यकल्पस्य सोमसूर्यौ जिघांसतः ॥
KK-05-06-110-012a	सुवर्णशिरसोऽप्यत्र हरिरोम्णः प्रगायतः ।
KK-05-06-110-012c	अदृश्यस्याप्रमेयस्य श्रूयते विपुलो ध्वनिः ॥
KK-05-06-110-013a	अत्र ध्वजवती नाम कुमारी हरिमेधसः ।
KK-05-06-110-013c	आकाशे तिष्ठतिष्ठेति तस्थौ सूर्यस्य शासनात् ॥
KK-05-06-110-014a	अत्र वायुस्तथा वह्निरापः खं चापि गालव ।
KK-05-06-110-014c	आह्निकं चैव नैशं च दुःखं स्पर्शं विमुञ्चति ॥
KK-05-06-110-015a	अतःप्रभृति सूर्यस्य तिर्यगावर्तते गतिः ।
KK-05-06-110-015c	अत्र ज्योतींषि सर्वाणि विशन्त्यादित्यमण्डलम् ॥
KK-05-06-110-016a	अष्टाविंशतिरात्रं च चङ्क्रम्य सह भानुना ।
KK-05-06-110-016c	निष्पतन्ति पुनः सूर्यात्सोमसंयोगयोगतः ॥
KK-05-06-110-017a	अत्र नित्यं स्रवन्तीनां प्रभवः सागरोदयः ।
KK-05-06-110-017c	अत्र लोकत्रयस्यापस्तिष्ठन्ति वरुणालये ॥
KK-05-06-110-018a	अत्र पन्नगराजस्याप्यनन्तस्य निवेशनम् ।
KK-05-06-110-018c	अनादिनिधनस्यात्र विष्णोः स्थानमनुत्तमम् ॥
KK-05-06-110-019a	अत्रानलसखस्यापि पवनस्य निवेशनम् ।
KK-05-06-110-019c	महर्षेः कश्यपस्यात्र मारीचस्य निवेशनम् ॥
KK-05-06-110-020a	एष ते पश्चिमो मार्गो दिग्द्वारेण प्रकीर्तितः ।
KK-05-06-110-020c	ब्रूहि गालव गच्छावो बुद्धिः का द्विजसत्तम ॥ ॥

इति श्रीमन्महाभारते उद्योगपर्वणि भगवद्यानपर्वणि दशाधिकशततमोऽध्यायः ॥

5-110-1 गोपतेः दिक्पालस्य ॥ 5-110-2 अह्रः पश्चाद्भागे गाः रश्मीन् विसर्जयति । अतएव पश्चिमा । 5-110-5 पश्चात्कृताः वेगेन पृष्ठतः कृताः ॥ 5-110-9 मन्दरं समुद्रे मग्नम् । एतेन हिमवन्मूलस्य समुद्रजलस्य चाप्रमेयत्वमुक्तम् ॥ 5-110-10 काञ्चनमयानि अम्बुरुहाणि यत्र तस्य उदधेः समुद्रतुल्यस्य सरसः ॥ 5-110-12 सुवर्णशिरसो मुनेः । हरिरोम्णः अपलितस्य नित्यतरुणस्येत्यर्थः ॥ 5-110-13 हरिमेधसो मुनेः कुमारी । तिष्ठतिष्ठेति सूर्यस्य शासनात् ॥ 5-110-14 वाय्वादयोऽत्र दुःखदं शीतोष्णस्पर्शं विमुञ्चन्ति । सदा सुखसंस्पर्शा एवेत्यर्थः ॥ 5-110-16 सोमसंयोगयोगतः सोमसंयोगसदृशाद्योगात् ॥ 5-110-17 स्रवन्तीनां नदीनाम् । सागरस्य उदयः पूर्तिर्येन तादृशः प्रभवः ॥ 5-110-20 दिगद्वारेण सङ्क्षेपप्रकारेण ॥
