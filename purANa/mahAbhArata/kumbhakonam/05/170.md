अध्यायः 170

भीष्मेण पाण्डवसेनायां रथातिरथसंख्यानम् ॥ 1 ॥
001   	भीष्ण उवाच ।
001a	द्रौपदेया महाराज सर्वे पञ्च महारथाः ।
001c	वैराटिरुत्तरश्चैव रथोदारो मतो मम ॥
002a	अभिमन्युर्महाबाहू रथयूथपयूथपः ।
002c	समः पार्थेन समरे वासुदेवेन चारिहा ॥
003a	लघ्वस्त्रश्चित्रयोधी च मनस्वी च दृढव्रतः ।
003c	संस्मरन्वै परिक्लेशं स्वपितुर्विक्रमिष्यति ॥
004a	सात्यकिर्माधवः शूरो रथयूथपयूथपः ।
004c	एष वृष्णिप्रवीराणाममर्षी जितसाध्वसः ॥
005a	उत्तमौजास्तथा राजन्रथोदारो मतो मम ।
005c	युधामन्युश्च विक्रान्तो रथोदारो मतो मम ॥
006a	एतेषां बहुसाहस्रा रथा नागा हयास्तथा ।
006c	योत्स्यन्ते ते तनूस्त्यक्त्वा कुन्तीपुत्रप्रियेप्सया ॥
007a	पाण्डवैः सह राजेन्द्र तव सेनासु भारत ।
007c	अग्निमारुतवद्राजन्नाह्वयन्तः परस्परम् ॥
008a	अजेयौ समरे वृद्धौ विराटद्रुपदौ तथा ।
008c	महारथौ महावीर्यौ मतौ मे पुरुषर्षभौ ॥
009a	वयोवृद्धावपि हि तौ क्षत्रधर्मपरायणौ ।
009c	यतिष्येते परं शक्त्या स्थितौ वीरगते पथि ॥
010a	संबन्धिकेन राजेन्द्र तौ तु वीर्यबलान्वयात् ।
010c	आर्यवृत्तौ महेष्वासौ स्नेहवीर्यसितावुभौ ॥
011a	कारणं प्राप्य तु नराः सर्व एव महाभुजाः ।
011c	शूरा वा कातरा वापि भवन्ति कुरुपुङ्गव ॥
012a	एकायनगतावेतौ पार्थिवौ दृढधन्विनौ ।
012c	प्राणांस्त्यक्त्वा परं शक्त्या घट्टितारौ परन्तप ॥
013a	पृथगक्षौहिणीभ्यां तावुभौ संयति दारुणौ ।
013c	संबन्धिभावं रक्षन्तौ महत्कर्म करिष्यतः ॥
014a	लोकवीरौ महेष्वासौ त्यक्तात्मानौ च भारत ।
014c	प्रत्ययं परिरक्षन्तौ महत्कर्म करिष्यतः ॥ ॥

इति श्रीमन्महाभारते उद्योगपर्वणि रथातिरथसंख्यानपर्वणि सप्तत्यधिकशततमोऽध्यायः ॥

5-170-9 वीरगते वीरैरनुसृते ॥ 5-170-10 सितौ बद्धौ ॥
