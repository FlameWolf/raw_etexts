अध्यायः 058

धृतराष्ट्रेण युद्धस्य भीष्माद्यनभिमतत्वाभिधाने दुर्योधनेन भीष्माद्यनपेक्षणेन कर्णदुश्शासनसहायेन स्वेनैव पाण्डवहननप्रतिज्ञा ॥ 1 ॥ पुनर्धृतराष्ट्रेण दुर्योधनगर्हणम् ॥ 2 ॥
KK05-05-058-001	धृतराष्ट्र उवाच 
KK05-05-058-001a	क्षत्रतेजा ब्रह्मचारी कौमारादपि पाण्डवः ।
KK05-05-058-001c	तेन संयुगमेष्यन्ति मन्दा विलपतो मम ॥
KK05-05-058-002a	दुर्योधन निवर्तस्व युद्धाद्भरतसत्तम ।
KK05-05-058-002c	न हि युद्धं प्रशंसन्ति सर्वावस्थमरिन्दम ॥
KK05-05-058-003a	अलमर्धं पृथिव्यास्ते सहामात्यस्य जीवितुम् ।
KK05-05-058-003c	प्रयच्छ पाण्डुपुत्राणां यथोचितमरिन्दम ॥
KK05-05-058-004a	एतद्धि कुरवः सर्वे मन्यन्ते धर्मसंहितम् ।
KK05-05-058-004c	यत्त्वं प्रशान्तिं मन्येथाः पाण्डुपुत्रैर्महात्मभिः ॥
KK05-05-058-005a	अङ्गेमां समवेक्षस्व पुत्र स्वामेव वाहिनीम् ।
KK05-05-058-005c	जात एष तवाभावस्त्वं तु मोहान्न बुद्ध्यसे ॥
KK05-05-058-006a	न त्वहं युद्धमिच्छामि नैतदिच्छति बाह्लिकः ।
KK05-05-058-006c	न च भीष्मो न च द्रोणो नाश्वत्थामा न सञ्जयः ॥
KK05-05-058-007a	न सोमदत्तो न शलो न कृपो युद्धमिच्छति ।
KK05-05-058-007c	सत्यव्रतः पुरुमित्रो जयो भूरिश्रवास्तथा ॥
KK05-05-058-008a	येषु सम्प्रतितिष्ठेयुः कुरवः पीडिताः परैः ।
KK05-05-058-008c	ते युद्धं नाभिनन्दन्ति तत्तुभ्यं तात रोचताम् ॥
KK05-05-058-009a	न त्वं करोषि कामेन कर्णः कारयिता तव ।
KK05-05-058-009c	दुःशासनश्च पापात्मा शकुनिश्चापि सौबलः ॥
KK05-05-058-010	दुर्योधन उवाच 
KK05-05-058-010a	नाहं भवति न द्रोणे नाश्वत्थाम्नि न सञ्जये ।
KK05-05-058-010c	न भीष्मे न काम्भोजे न कृपे न च बाह्लिके ॥
KK05-05-058-011a	सत्यव्रते पुरुमित्रे भूरिश्रवसि वा पुनः ।
KK05-05-058-011c	अन्येषु वा तावकेषु भारं कृत्वा समाह्वयम् ॥
KK05-05-058-012a	अहं च तात कर्णश्च रणयज्ञं वितत्य वै ।
KK05-05-058-012c	युधिष्ठिरं पशुं कृत्वा दीक्षितौ भरतर्षभ ॥
KK05-05-058-013a	रथो वेदी स्रुवः खड्गो गदा स्रुक् कवचोऽजिनम् ।
KK05-05-058-013c	चातुर्होत्रं च धुर्या मे शरा दर्भा हविर्यशः ॥
KK05-05-058-014a	आत्मयज्ञेन नृपते इष्ट्वा वैवस्वतं रणे ।
KK05-05-058-014c	विजित्य च समेष्यावो हतामित्रौ श्रिया वृतौ ॥
KK05-05-058-015a	अहं च तात कर्णश्च भ्राता दुःशासनश्च मे ।
KK05-05-058-015c	एते वयं हनिष्यामः पाण्डवान्समरे त्रयः ॥
KK05-05-058-016a	अहं हि पाण्डवान्हत्वा प्रशास्ता पृथिवीमिमाम् ।
KK05-05-058-016c	मां वा हत्वा पाण्डुपुत्रा भोक्तारः पृथिवीमिमाम् ॥
KK05-05-058-017a	त्यक्तं मे जीवितं राज्यं धनं सर्वं च पार्थिव ।
KK05-05-058-017c	न जातु पाण्डवैः सार्धं वसेयमहमच्युत ॥
KK05-05-058-018a	यावद्धि सूच्यास्तीक्ष्णाया विध्येदग्रेण मारिष ।
KK05-05-058-018c	तावदप्यपरित्याज्यं भूमेर्नः पाण्डवान्प्रति ॥
KK05-05-058-019	धृतराष्ट्र उवाच 
KK05-05-058-019a	सर्वान्वस्तात शोचामि त्यक्तो दुर्योधनो मया ।
KK05-05-058-019c	ये मन्दमनुयास्यध्वं यान्तं वैवस्वतक्षयम् ॥
KK05-05-058-020a	रुरूणामिव यूथेषु व्याघ्राः प्रहरतां वराः ।
KK05-05-058-020c	वरान्वरान्हनिष्यन्ति समेता युधि पाण्डवाः ॥
KK05-05-058-021a	प्रतीपमिव मे भाति युयुधानेन भारती ।
KK05-05-058-021c	व्यस्ता सीमन्तिनी ग्रस्ता प्रमृष्टा दीर्घबाहुना ॥
KK05-05-058-022a	सम्पूर्णं पूरयन्भूयो धनं पार्थस्य माधवः ।
KK05-05-058-022c	शैनेयः समरे स्थाता बीजवत्प्रवपञ्शरान् ॥
KK05-05-058-023a	सेनामुखे प्रयुद्धानां भीमसेनो भविष्यति ।
KK05-05-058-023c	तं सर्वे संश्रयिष्यन्ति प्राकारमकुतोभयम् ॥
KK05-05-058-024a	यदा द्रक्ष्यसि भीमेन कुञ्जरान्विनिपातितान् ।
KK05-05-058-024c	विशीर्णदन्तान्गिर्याभान्भिन्नकुम्भान्सशोणितान् ॥
KK05-05-058-025a	तानभिप्रेक्ष्य सङ्ग्रामे विशीर्णानिव पर्वतान् ।
KK05-05-058-025c	भीतो भीमस्य संस्पर्शात्स्मर्तासि वचनस्य मे ॥
KK05-05-058-026a	निर्दग्धं भीमसेनेन सैन्यं रथहयद्विपम् ।
KK05-05-058-026c	गतिमग्नेरिव प्रेक्ष्य स्मर्तासि वचनस्य मे ॥
KK05-05-058-027a	महद्वो भयमागामि न चेच्छाम्यथ पाण्डवैः ।
KK05-05-058-027c	गदया भीमसेनेन हताः शममुपैष्यथ ॥
KK05-05-058-028a	महावनमिव च्छिन्नं यदा द्रक्ष्यसि पातितम् ।
KK05-05-058-028c	बलं कुरूणां भीमेन तदा स्मर्तासि मे वचः ॥
KK05-05-058-029	वैशम्पायन उवाच 
KK05-05-058-029a	एतावदुक्त्वा राजा तु सर्वांस्तान्पृथिवीपतीन् ।
KK05-05-058-029c	अनुभाष्य महाराज पुनः पप्रच्छ सञ्जयम् ॥ ॥

इति श्रीमन्महाभारते उद्योगपर्वणि यानसन्धिपर्वणि अष्टपञ्चाशत्तमोऽध्यायः ॥

5-58-13 चातुर्होत्रं चतुर्णां होतॄणाम् ऋत्विजां समाहारः ॥ 5-58-21 भारती सेना प्रतीपं व्यस्ता सीमन्तिनीव भाति ॥
