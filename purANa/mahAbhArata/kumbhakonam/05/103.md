अध्यायः 103

नारदेन मातलिं भोगवतीं नीत्वा वरान्वेषणचोदनम् ॥ 1 ॥ तत्र सुमुखं नाम कञ्चन भुजगराजमभिरोचमानेन मातलिना नारदंप्रति तस्य जन्मकर्मादिप्रश्नः ॥ 2 ॥ नारदेन तस्य आर्यकनाम्नो भोगिनः पौत्रत्वे कीर्तिते मातलिना नारदंप्रति तद्धटनाभ्यर्थना ॥ 3 ॥
KK-05-06-103-001  	नारद उवाच ।
KK-05-06-103-001a	इयं भोगवती नाम पुरी वासुकिपालिता ।
KK-05-06-103-001c	यादृशी देवराजस्य पुरी वर्याऽमरावती ॥
KK-05-06-103-002a	एष शेषः स्थितो नागो येनेयं धार्यते सदा ।
KK-05-06-103-002c	तपसा लोकमुख्येन प्रभावसहिता मही ॥
KK-05-06-103-003a	श्वेताचलनिभाकारो दिव्याभरणभूषितः ।
KK-05-06-103-003c	सहस्रं धारयन्मूर्ध्नां ज्वालाजिह्वो महाबलः ॥
KK-05-06-103-004a	इह नानाविधाकारा नानाविधविभूषणाः ।
KK-05-06-103-004c	सुरसायाः सुता नागा निवसन्ति गतव्यथाः ॥
KK-05-06-103-005a	मणिस्वस्तिकचक्राङ्काः कमण्डलुकलक्षणाः ।
KK-05-06-103-005c	सहस्रसंख्या बलिन सर्वे रौद्राः स्वभावतः ॥
KK-05-06-103-006a	सहस्रशिरसः केचित्केचित्पञ्चशताननाः ।
KK-05-06-103-006c	शतशीर्षास्तथा केचित्केचित्रिशिरसोऽपि च ॥
KK-05-06-103-007a	द्विपञ्चशिरसः केचित्केचित्सप्तसुखास्तथा ।
KK-05-06-103-007c	महाभोगा महाकायाः पर्वताभोगभोगिनः ॥
KK-05-06-103-008a	बहूनीह सहस्राणि प्रयुतान्यर्बुदानि च ।
KK-05-06-103-008c	नागानामेकवंशानां यथाश्रेष्ठं तु मे श्रुणु ॥
KK-05-06-103-009a	वासुकिस्तक्षकश्चैव कर्कोटकधनञ्जयौ ।
KK-05-06-103-009c	कालीयो नहुषश्चैव कम्बलाश्वतरावुभौ ॥
KK-05-06-103-010a	बाह्यकुण्डो मणिर्नागस्तथैवापूरणः खगः ।
KK-05-06-103-010c	वामनश्चैलपत्रश्च कुकुरः कुकुणस्तथा ॥
KK-05-06-103-011a	आर्यको नन्दकश्चैव तथा कलशपोतकौ ।
KK-05-06-103-011c	कैलासकः पिञ्जरको नागश्चैरावतस्तथा ॥
KK-05-06-103-012a	सुमनोमुखो दधिमुखः शङ्खो नन्दोपनन्दकौ ।
KK-05-06-103-012c	आप्तः कोटरकश्चैव शिखी निष्ठूरिकस्तथा ॥
KK-05-06-103-013a	तित्तिरिर्हस्तिभद्रश्च कुमुदो माल्यपिण्डकः ।
KK-05-06-103-013c	द्वौ पद्मौ पुण्डरीकश्च पुष्पो मुद्गरपर्णकः ॥
KK-05-06-103-014a	करवीरः पीठरकः संवृत्तो वृत्त एव च ।
KK-05-06-103-014c	पिण्डारो बिल्वपत्रश्च मूषिकादः शिरीषकः ॥
KK-05-06-103-015a	दिलीपः शङ्खशीर्षश्च ज्योतिष्कोऽथापराजितः ।
KK-05-06-103-015c	कौरव्यो धृतराष्ट्रश्च कुहुरः कृशकस्तथा ॥
KK-05-06-103-016a	विरजा धारणश्चैव सुबाहुर्मुखरो जयः ।
KK-05-06-103-016c	बधिरान्धौ विशुण्डिश्च विरसः सुरसस्तथा ॥
KK-05-06-103-017a	एते चान्ये च बहवः कश्यपस्यात्मजाः स्मृताः ।
KK-05-06-103-017c	मातले पश्य यद्यत्र कश्चित्ते रोचते वरः ॥
KK-05-06-103-018 	कण्व उवाच ।
KK-05-06-103-018a	मातलिस्त्वेकमव्यग्रः सततं संनिरीक्ष्य वै ।
KK-05-06-103-018c	पप्रच्छ नारदं तत्र प्रीतिमानिव चाभवत् ॥
KK-05-06-103-019  	मातलिरुवाच ।
KK-05-06-103-019a	स्थितो य एष पुरतः कौरव्यस्यार्यकस्य तु ।
KK-05-06-103-019c	द्युतिमान्दर्शनीयश्च कस्यैष कुलनन्दनः ॥
KK-05-06-103-020a	कः पिता जननी चास्य कतमस्यैष भोगिनः ।
KK-05-06-103-020c	वंशस्य कस्यैष महान्केतुभूत इव स्थितः ॥
KK-05-06-103-021a	प्रणिधानेन धैर्येण रूपेण वयसा च मे ।
KK-05-06-103-021c	मनः प्रविष्टो देवर्षे गुणकेश्याः पतिर्वरः ॥
KK-05-06-103-022 	कण्व उवाच ।
KK-05-06-103-022a	मातलिं प्रीतमनसं दृष्ट्वा सुमुखदर्शनात् ।
KK-05-06-103-022c	निवेदयामास तदा माहात्म्यं जन्म कर्म च ॥
KK-05-06-103-023 	नारद उवाच ।
KK-05-06-103-023a	ऐरावतकुले जातः सुमुखो नाम नागराट् ।
KK-05-06-103-023c	आर्यकस्य मतः पौत्रो दौहित्रो वामनस्य च ॥
KK-05-06-103-024a	एतस्य हि पिता नागश्चिकुरो नाम मातले ।
KK-05-06-103-024c	नचिराद्वैतनेयेन पञ्चत्वमुपपादितः ॥
KK-05-06-103-025a	ततोऽब्रवीत्प्रीतमना मातलिर्नारदं वचः ।
KK-05-06-103-025c	एष मे रुचितस्तात जामाता भुजगोत्तमः ॥
KK-05-06-103-026a	क्रियतामत्र यत्नो वै प्रीतिमानस्म्यनेन वै ।
KK-05-06-103-026c	अस्मै नागाय वै दातुं प्रियां दुहितरं मुने ॥ ॥

इति श्रीमन्महाभारते उद्योगपर्वणि भगवद्यानपर्वणि त्र्यधिकशततमोऽध्यायः ॥
