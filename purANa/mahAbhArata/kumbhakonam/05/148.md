अध्यायः 148

कृष्णेन पाण्डवान्प्रति द्रोणवाक्यानुवादः ॥ 1 ॥ तथा भीष्मंप्रत्युक्तविदुरवचनानुवादः ॥ 2 ॥ तथा गान्धारीवचनानुवादः ॥ 3 ॥
001  	वासुदेव उवाच ।
001a 	भीष्मेणोक्ते ततो द्रोणो दुर्योधनमभाषत ।
001c  	मध्ये नृपाणां भद्रं ते वचनं वचनक्षमः ॥
002a	प्रातीपः शन्तनुस्तात कुलस्यार्थे यथा स्थितः ।
002c	यथा देवव्रतो भीष्मः कुलस्यार्थे स्थितोऽभवत् ॥
003a	तथा पाण्डुर्नरपतिः सत्यसन्धो जितेन्द्रियः ।
003c	राजा कुरूणां धर्मात्मा सुव्रतः सुसमाहिताः ॥
004a	ज्येष्ठाय राज्यमददद्धृतराष्ट्राय धीमते ।
004c	यवीयसे तथा क्षत्रे कुरूणां वंशवर्धनः ॥
005a	ततः सिंहासने राजन्स्थापयित्वैनमच्युतम् ।
005c	वनं जगाम कौरव्यो भार्याभ्यां सहितो नृपः ॥
006a	नीचैः स्थित्वा तु विदुर उपास्ते स्म विनीतवत् ।
006c	प्रेष्यवत्पुरुषव्याघ्रो वालव्यजनमुत्क्षिपन् ॥
007a	ततः सर्वाः प्रजास्तात धृतराष्ट्रं जनेश्वरम् ।
007c	अन्वपद्यन्त विधिवद्यथा पाण्डुं जनाधिपम् ॥
008a	विसृज्य धृतराष्ट्राय राज्यं स विदुराय च ।
008c	चचार पृथिवीं पाण्डुः सर्वां परपुरञ्जयः ॥
009a	कोशसंवनने दाने भृत्यानां चान्ववेक्षणे ।
009c	भरणे चैव सर्वस्य विदुरः सत्यसङ्गरः ॥
010a	सन्धिविग्रहसंयुक्तो राज्ञां संवाहनक्रियाः ।
010c	अवैक्षत महातेजा भीष्मः परपुरञ्जयः ॥
011a	सिंहासनस्थो नृपतिर्धृतराष्ट्रो महाबलः ।
011c	अन्वास्यमानः सततं विदुरेण महात्मना ॥
012a	कथं तस्य कुले जातः कुलभेदं व्यवस्यसि ।
012c	संभूय भ्रातृभिः सार्धं भुङ्क्ष भोगाञ्जनाधिप ॥
013a	ब्रवीम्यहं न कार्पण्यान्नार्थहेतोः कथञ्चन ।
013c	भीष्मेण दत्तमिच्छामि न त्वया राजसत्तम ॥
014a	नाहं त्वत्तोऽभिकाङ्क्षिष्ये वृत्त्युपायं जनाधिप ।
014c	यतो भीष्मस्ततो द्रोणो यद्भीष्मस्त्वाह तत्कुरु ॥
015a	दीयतां पाण्डुपुत्रेभ्यो राज्यार्धमरिकर्शन ।
015c	सममाचार्यकं तात तव तेषां च मे सदा ॥
016a	अश्वत्थामा यथा मह्यं तथा श्वेतहयो मम ।
016c	बहुना किं प्रलापेन यतो धर्मस्ततो जयः ॥
017  	वासुदेव उवाच ।
017a	एवमुक्ते महाराज द्रोणेनामिततेजसा ।
017c	व्याजहार ततो वाक्यं विदुरः सत्यसङ्गरः ।
017e 	पितुर्वदनमन्वीक्ष्य परिवृत्त्य च धर्मवित् ॥
018  	विदुर उवाच ।
018a	देवव्रत निबोधेदं वचनं मम भाषतः ।
018c	प्रनष्टः कौरवो वंशस्त्वयायं पुनरुद्धृतः ॥
019a	तन्मे विलपमानस्य वचनं समुपेक्षसे ।
019c	कोयं दुर्योधनो नाम कुलेऽस्मिन्कुलपांसनः ॥
020a	यस्य लोभाभिभूतस्य मतिं समनुवर्तसे ।
020c	अनार्यस्याकृतज्ञस्य लोभेन हृतचेतसः ।
020e 	अतिक्रामति यः शास्त्रं पितुर्धर्मार्थदर्शिनः ॥
021a	एते नश्यन्ति कुरवो दुर्योधनकृतेन वै ।
021c	यथा ते न प्रणश्येयुर्महाराज तथा कुरु ॥
022a	मां चैव धृतराष्ट्रं च पूर्वमेव महामते ।
022c	चित्रकार इवालेख्यं कृत्वा स्थापितवानसि ॥
023a	प्रजापतिः प्रजाः सृष्ट्वा यथा संहरते तथा ।
023c	नोपेक्षश्व महाबाहो पश्यमानः कुलक्षयम् ॥
024a	अथ तेऽद्य मतिर्नष्टा विनाशे प्रत्युपस्थिते ।
024c	वनं गच्छ मया सार्धं धृतराष्ट्रेण चैव ह ॥
025a	बद्ध्वा वा निकृतिप्रज्ञं धार्तराष्ट्रं सुदुर्मतिम् ।
025c	शाधीदं राज्यमद्याशु पाण्डवैरभिरक्षितम् ॥
026a	प्रसीद राजशार्दूल विनाशो दृश्यते महान् ।
026c	पाण्डवानां कुरूणां च राज्ञाममिततेजसाम् ॥
027  	वासुदेव उवाच ।
027a	विररामैवमुक्त्वा तु विदुरो दीनमानसः ।
027c	प्रध्यायमानः स तदा निःश्वसंश्च पुनः पुनः ॥
028a	ततोऽस्य राज्ञः सुबलस्य पुत्रीधर्मार्थयुक्तं कुलनाशमीता ।
028c	दुर्योधनं पापमतिं नृशंसंराज्ञां समक्षं सुतमाह कोपात् ॥
029a	ये पार्थिवा राजसभां प्रविष्टाब्रह्मर्षयो ये च सभासदोऽन्ये ।
029c	श्रृण्वन्तु वक्ष्यामि तवापराधंपापस्य सामात्यपरिच्छदस्य ॥
030a	राज्यं कुरूणामनुरूपभोज्यंक्रमागतो नः कुलधर्म एषः ।
030c	त्वं पापबुद्धेऽतिनृशंसकर्मन्राज्यं कुरूणामनयाद्विहंसि ॥
031a	राज्ये स्थितो धृतराष्ट्रो मनीषीतस्यानुजो विदुरो दीर्घदर्शी ।
031c	एतावतिक्रम्य कथं नृपत्वंदुर्योधन प्रार्थयसेऽद्य मोहात् ॥
032a	राजा च क्षत्ता च महानुभावौभीष्मे स्थिते परवन्तौ भवेताम् ।
032c	अयं तु धर्मज्ञतया महात्मा न राज्यकामो नृवरो नदीजः ॥
033a	राज्यं तु पाण्डोरिदमप्रधृष्यंतस्याद्य पुत्राः प्रभवन्ति नान्ये ।
033c	राज्यं तदेतन्निखिलं पाण्डवानांपैतामहं पुत्रपौत्रानुगामि ॥
034a	यद्वै ब्रूते कुरुमुख्यो महात्मादेवव्रतः सत्यसन्धो मनीषी ।
034c	सर्वं तदस्माभिरहत्य कार्यंराज्यं स्वधर्मान्परिपालयद्भिः ॥
035a	अनुज्ञया चाथ महाव्रतस्यब्रूयान्नृपोऽयं विदुरस्तथैव ।
035c	कार्यं भवेत्तत्सुहृद्भिर्नियोज्यंधर्मं पुरस्कृत्य सुदीर्घकालम् ॥
036a	न्यायागतं राज्यमिदं कुरूणांयुधिष्ठिरः शास्तु वै धर्मपुत्रः ।
036c	प्रचोदितो धृतराष्ट्रेण राज्ञा पुरस्कृतः शान्तनवेन चैव ॥ ॥

इति श्रीमन्महाभारते उद्योगपर्वणि भगवद्यानपर्वणि अष्टचत्वारिंशदधिकशततमोऽध्यायः ॥

5-148-4 यथा ज्येष्ठायाददत् तथा क्षत्रे विदुरायापि न्यासभूतमददादिति भावः ॥ 5-148-9 संवननमात्मीयताकरणम् ॥ 5-148-17 पितुर्भीष्मस्य ॥ 5-148-20 शास्त्रं आज्ञाम् ॥
