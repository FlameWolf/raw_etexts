अध्यायः 124

धृतराष्ट्रेण श्रीकृष्णंप्रति दुर्योधनानुनयप्रार्थन ॥ 1 ॥ श्रीकृष्णेन दुर्योधनानुनयः ॥ 2 ॥
001  	धृतराष्ट्र उवाच ।
001a	भगवन्नेवमेवैतद्यथा वदसि नारद ।
001c	इच्छामि चाहमप्येवं न त्वीशो भगवन्नहम् ॥
002  	वैशम्पायन उवाच ।
002a	एवमुक्त्वा ततः कृष्णमभ्यभाषत कौरवः ।
002c	स्वर्ग्यं लोक्यं च मामात्थ धर्म्यं न्याय्यं च केशव ॥
003a	न त्वहं स्ववशस्तात क्रियमाणं न मे प्रियम् ।
003c	`न मंस्यन्ते दुरात्मानः पुत्रा मम जनार्दन ॥'
004a	अङ्ग दुर्योधनं कृष्ण मन्दं शास्त्रातिगं मम ।
004c	अनुनेतुं महाबाहो यतस्व पुरुषोत्तम ॥
005a	न श्रृणोति महाबाहो वचनं साधु भाषितम् ।
005c	गान्धार्याश्च हृषीकेश विदुरस्य च धीमतः ।
005e	अन्येषां चैव सुहृदां भीष्मादीनां हितैषिणाम् ॥
006a	स त्वं पापमतिं क्रूरं पापचित्तमचेतनम् ।
006c	अनुशाधि दुरात्मानं स्वयं दुर्योधनं नृपम् ॥
007a	सुहृत्कार्यं तु सुमहत्कृतं ते स्याञ्जनार्दन ॥
008  	वैशम्पायन उवाच ।
008a	ततोऽभ्यावृत्य वार्ष्णेयो दुर्योधनममर्षणम् ।
008c	अब्रवीन्मधुरां वाचं सर्वधर्मार्थतत्त्ववित् ॥
009a	दुर्योधन निबोधेदं मद्वाक्यं कुरुसत्तम ।
009c	शर्मार्थं ते विशेषेण सानुबन्धस्य भारत ॥
010a	महाप्रज्ञकुले जातः साध्वेतत्कर्तुमर्हसि ।
010c	श्रुतवृत्तोपसंपन्नः सर्वैः समुदितो गुणैः ॥
011a	दौष्कुलेया दुरात्मानो नृशंसा निरपत्रपाः ।
011c	त एतदीदृशं कुर्युर्यथा त्वं तात मन्यसे ॥
012a	धर्मार्थयुक्ता लोकेऽस्मिन्प्रवृत्तिर्लक्ष्यते सताम् ।
012c	असतां विपरीता तु लक्ष्यते भरतर्षभ ।
012e	विपरीता त्वियं वृत्तिरसकृल्लक्ष्यते त्वयि ॥
013a	अधर्मश्चानुबन्धोऽत्र घोरः प्राणहरो महान् ।
013c	अनिष्टश्चानिमित्तश्च न च शक्यश्च भारत ॥
014a	तमनर्थं परिहरन्नात्मश्रेयः करिष्यसि ।
014c	भ्रातॄणामथ भृत्यानां मित्राणां च परन्तप ॥
015a	अधर्म्यादयशस्याच्च कर्मणस्त्वं प्रमोक्ष्यसे ॥
016a	प्राज्ञैः शूरैर्महोत्साहैरात्मवद्भिर्बहुश्रुतैः ।
016c	सन्धत्स्व पुरुषव्याघ्र पाण्डवैर्भरतर्षभ ।
016e	तद्धितं च प्रियं चैव धृतराष्ट्रस्य धीमतः ॥
017a	पितामहस्य द्रोणस्य विदुरस्य महामतेः ।
017c	कृपस्य सोमदत्तस्य बाह्लीकस्य च धीमतः ॥
018a	अश्वत्थाम्नो विकर्णस्य सञ्जयस्य विविंशतेः ।
018c	ज्ञातीनां चैव भूयिष्ठं मित्राणां च परन्तप ॥
019a	शमे शर्म भवेत्तात सर्वस्य जगतस्तथा ।
019c	ह्रीमानसि कुले जातः श्रुतवानानृशंस्यवान् ।
019e	तिष्ठ तात पितुः शास्त्रे मातुश्च भरतर्षभ ॥
020a	एतच्छ्रेयो हि मन्यन्ते पिता यच्छास्ति भारत ।
020c	उक्तमापद्गतः पूर्वं पितुः स्मरसि शासनम् ॥
021a	रोचते ते पितुस्तात पाण्डवैः सह सङ्गमः ।
021c	सामात्यस्य कुरुश्रेष्ठ तत्तुभ्यां तात रोचताम् ॥
022a	श्रुत्वा यः सुहृदां शास्त्रं मर्त्यो न प्रतिपद्यते ।
022c	विपाकान्ते दहत्येनं किंपाकमिव भक्षितम् ॥
023a	यस्तु निःश्रेयसं वाक्यं मोहान्न प्रतिपद्यते ।
023c	स दीर्घसूत्रो हीनार्थः पश्चात्तापेन युज्यते ॥
024a	यस्तु न्निःश्रेयसं श्रुत्वा प्राक्तदेवाभिपद्यते ।
024c	आत्मनो मतमुत्सृज्य स लोके सुखमेधते ॥
025a	योऽर्थकामस्य वचनं प्रातिकूल्यान्न मृष्यते ।
025c	शृणोति प्रतिकूलानि द्विषतां वशमेति सः ॥
026a	सतां मतमतिक्रम्य योऽसतां वर्तते मते ।
026c	शोचन्ते व्यसने तस्य सुहृदो नचिरादिव ॥
027a	मुख्यानमात्यानुत्सृज्य यो निहीनान्निषेवते ।
027c	स घोरामापदं प्राप्य नोत्तारमधिगच्छति ॥
028a	योऽसत्सेवी वृथाचारो न श्रोता सुहृदां सताम् ।
028c	परान्वृणीते स्वान्द्वेष्टि तं गौस्त्यजति भारत ॥
029a	स त्वं विरुद्ध्य तैर्वीरैरन्येभ्यस्त्राणमिच्छसि ।
029c	अशिष्टेभ्योऽसमर्थेभ्यो मूढेभ्यो भरतर्षभ ॥
030a	को हि शक्रसमाञ्ज्ञातीनतिक्रम्य महारथान् ।
030c	अन्येभ्यस्त्राणमाशंसेत्त्वदन्यो भुवि मानवः ॥
031a	जन्मप्रभृति कौन्तेया नित्यं विनिकृतास्त्वया ।
031c	न च ते जातु कुप्यन्ति धर्मात्मानो हि पाण्डवाः ॥
032a	मिथ्योपचरितास्तात जन्मप्रभृति बान्धवाः ।
032c	त्वयि सम्यङ्महाबाहो प्रतिपन्ना यशस्विनः ॥
033a	त्वयाऽपि प्रतिपत्तव्यं तथैव भरतर्षभ ।
033c	स्वेषु बन्धुषु मुख्येषु मा मन्युवशमन्वगाः ॥
034a	त्रिवर्गयुक्तः प्राज्ञानामारम्भो भरतर्षभ ।
034c	धर्मार्थावनुरुद्ध्यन्ते त्रिवर्गासंभवे नराः ॥
035a	पृथक्व विनिविष्टानां धर्मं धीरोऽनुरुध्यते ।
035c	मध्यमोऽर्थं कलिं बालः काममेवानुरुद्ध्यते ॥
036a	इन्द्रियैः प्राकृतो लोभाद्धर्मं विप्रजहाति यः ।
036c	कामार्थावनुपायेन लिप्समानो विनश्यति ॥
037a	कामार्थौ लिप्समानस्तु धर्ममेवादितश्चरेत् ।
037c	न हि धर्मादपैत्यर्थः कामो वाऽपि कदाचन ॥
038a	उपायं धर्ममेवाहुस्त्रिवर्गस्य विशांपते ।
038c	लिप्समानो हि तेनाशु कक्षेऽग्निरिव वर्धते ॥
039a	स त्वं तातानुपायेन लिप्ससे भरतर्षभ ।
039c	आधिराज्यं महद्दीप्तं प्रथितं सर्वराजसु ॥
040a	आत्मानं तक्षति ह्येष वनं परशुना यथा ।
040c	यः सम्यग्वर्तमानेषु मिथ्या राजन्प्रवर्तते ।
040e	न तस्य हि मतिं छिन्द्याद्यस्य नेच्छेत्पराभवम् ॥
041a	अविच्छिन्नमतेरस्य कल्याणे धीयते मतिः ।
041c	आत्मवान्नावमन्येत त्रिषु लोकेषु भारत ॥
042a	अप्यन्यं प्राकृतं कञ्चित्किमु तान्पाण्डवर्षभान् ।
042c	अमर्षवशमापन्नो न किञ्चिद्बुद्ध्यते जनः ॥
043a	छिद्यते ह्याततं सर्वं प्रमाणं पश्य भारत ।
043c	श्रेयस्ते दुर्जनात्तात पाण्डवैः सह सङ्गतम् ॥
044a	तैर्हि संप्रीपमाणस्त्वं सर्वान्कामानवाप्स्यसि ।
044c	पाण्डवैर्निर्मितां भूमिं भुञ्जानो राजसत्तम ॥
045a	पाण्डवान्पृष्ठतः कृत्वा त्राणमाशंससेऽन्यतः ।
045c	दुःशासने दुर्विषहे कर्णे चापि ससौबले ॥
046a	एतेष्वैश्वर्यमाधाय भूतिमिच्छसि भारत ।
046c	न चैते तव पर्याप्ता ज्ञाने धर्मार्थयोस्तथा ॥
047a	विक्रमे चाप्यपर्याप्ताः पाण्डवान्प्रति भारत ।
047c	न हीमे सर्वराजानः पर्याप्ताः सहितास्त्वया ॥
048a	क्रुद्धस्य भीमसेनस्य प्रेक्षितुं मुखमाहवे ।
048c	इदं सनिहितं तात समग्रं पार्थिवं बलम् ॥
049a	अयं भीष्मस्तथा द्रोणः कर्णश्चायं तथा कृपः ।
049c	भूरिश्रवाः सौमदत्तिरश्वत्थामा जयद्रथः ॥
050a	अशक्ताः सर्व एवैते प्रतियोद्धुं धनञ्जयम् ।
050c	अजेयो ह्यर्जुनः सङ्ख्ये सर्वैरपि सुरासुरैः ।
050e	मानुषैरपि गन्धर्वैर्मा युद्धे चेत आधिथाः ॥
051a	दृश्यतां वा पुमान्कश्चित्समग्रे पार्थिवे बले ।
051c	योऽर्जुनं समरे प्राप्य स्वस्तिमानाव्रजेद्गृहान् ॥
052a	किं ते जनक्षयेणेह कृतेन भरतर्षभ ।
052c	यस्मिञ्जिते जितं ते स्यात्पुमानेकः स दृश्यतां ॥
053a	यः सदेवान्सगन्धर्वान्सयक्षासुरपन्नगान् ।
053c	अजयत्खाण्डवप्रस्थे कस्तं युद्धेय मानवः ॥
054a	तथा विराटनगरे श्रूयते महदद्भुतम् ।
054c	एकस्य च बहूनां च पर्याप्तं तन्निदर्शनम् ॥
055a	युद्धे येन महादेवः साक्षात्सन्तोषितः शिवः ।
055c	तमजेयमनाधृष्यं विजेतुं जिष्णुमच्युतम् ।
055e	आशंससीह समरे वीरमर्जुनमूर्जितम् ॥
056a	मद्द्वितीयं पुनः पार्थं कः प्रार्थयितुमर्हति ।
056c	युद्धे प्रतीपमायान्तमपि साक्षात्पुरन्दरः ॥
057a	बाहुभ्यामुद्वहेद्भूमिं दहेत्क्रुद्ध इमाः प्रजाः ।
057c	पातयेत्रिदिवाद्देवान्योऽर्जुनं समरे जयेत् ॥
058a	पश्य पुत्रांस्तथा भ्रातॄञ्ज्ञातीन्संबन्धिनस्तथा ।
058c	त्वत्कृते न विनश्येयुरिमे भरतसत्तमाः ॥
059a	अस्तु शेषं कौरवाणां मा पराभूदिदं कुलम् ।
059c	कुलघ्न इति नोच्येथा नष्टकीर्तिर्नराधिप ॥
060a	त्वामेव स्थापयिष्यन्ति यौवराज्ये महारथाः ।
060c	महाराज्येऽपि पितरं धृतराष्ट्रं जनेश्वरम् ॥
061a	मा तात श्रियमायान्तीमवमंस्थाः समुद्यताम् ।
061c	अर्धं प्रदाय पार्थेभ्यो महतीं श्रियमाप्नुहि ॥
062a	पाण्डवैः संशमं कृत्वा कृत्वा च सुहृदां वचः ।
062c	संप्रीयमाणो मित्रैश्च चिरं भद्राण्यवाप्स्यसि ॥ ॥

इति श्रीमन्महाभारते उद्योगपर्वणि भगवद्यानपर्वणि चतुर्विंशत्यधिकशततमोऽध्यायः ॥

5-124-19 शास्त्रे शासने ॥ 5-124-22 किंपाकं महाकालफलम् ॥ 5-124-24 निःश्रेयसं कल्याणम् ॥ 5-124-28 गौः भूमिः ॥ 5-124-32 उपचरिताः प्रचारिताः ॥ 5-124-35 अर्थं कलि कलहहेतुम ॥ 5-124-36 अनुपायन हीनोपायेन ॥ 5-124-44 निर्मितां वशीकरणेनोत्पादिताम् ॥ 5-124-52 यस्मिन्नर्जुने जिते सति ते तव जितं जयः स्यात् ॥
