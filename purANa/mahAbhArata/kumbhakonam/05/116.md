अध्यायः 116

हर्यश्वपृष्टेन गालवेन तं प्रति शुल्कनिवेदनम् ॥ 1 ॥ हर्यश्वेन गालवंप्रति स्वस्याश्वशतद्वयवत्तया वरदाने सति एकापत्योत्पादनेन पुनः कन्याविसर्जनोक्तिः ॥ 2 ॥ माधव्या गालवंप्रति स्वस्य प्रसूत्यन्ते प्रसूत्यन्ते पुनः पुनः कन्यात्वसंपादकविप्रवरप्राप्तिकथनम् ॥ 3 ॥ हर्यश्वेन शुक्लदानेन तस्यां वसुमनोनामकपुत्रोत्पादनम् ॥ 4 ॥ हर्यश्वेन कालान्तरे समागताय गालवाय पुनर्माधवीप्रत्यर्पणम् ॥ 5 ॥ गालवेन कामतः पुनः कन्यात्वमुपगतया तया सह दिवोदाससमीपगमनम् ॥ 6 ॥
KK-05-06-116-001  	नारद उवाच ।
KK-05-06-116-001a	हर्यश्वस्त्वब्रवीद्राजा विचिन्त्य बहुधा ततः ।
KK-05-06-116-001c	दीर्घमुष्णं च निश्वस्य प्रजाहेतोर्नृपोत्तमः ॥
KK-05-06-116-002a	उन्नतेषून्नता षट्सु सूक्ष्मा सूक्ष्मेषु पञ्चसु ।
KK-05-06-116-002c	गम्भीरा त्रिषु चाङ्गेषु इयं रक्ता च पञ्चसु ॥
KK-05-06-116-003a	`श्रोण्यौ ललाटमूरू च घ्राणं चेति षडुन्नतम् ।
KK-05-06-116-003c	सूक्ष्माण्यङ्गुलिपर्वाणि केशरोमनस्वत्वचः ।
KK-05-06-116-004a	स्वरः सत्वं च नाभिश्च त्रिगम्भीरं प्रचक्षते ।
KK-05-06-116-004c	पाणिपादतले रक्ते नेत्रान्तौ च नखानि च ॥
KK-05-06-116-005a	पञ्चदीर्घं चतुर्ह्रस्वं पञ्चसूक्ष्मं षडुन्नतम् ।
KK-05-06-116-005c	सप्तरक्तं त्रिविस्तीर्णं त्रिगम्भीरं प्रशस्यते ॥
KK-05-06-116-006a	पञ्चैव दीर्घा हनुलोचनानिबाहूरुनासाश्च सुखप्रदानि ।
KK-05-06-116-006c	ह्रस्वानि चत्वारि च लिङ्गपृष्ठेग्रीवा च जङ्घे च हितप्रदानि ॥
KK-05-06-116-007a	सूक्ष्माणि पञ्च दशनाङ्गुलिपर्वकेशास्त्वक्चैव वै कररुहाश्च न दुःखितानाम् ।
KK-05-06-116-007c	वक्षोऽथ कक्षो नखनासिकास्युरंसत्रिकं चेति षडुन्नतानि ॥
KK-05-06-116-008a	नेत्रान्तपादकरताल्वधरोष्ठजिह्वारक्ता नखाश्च खलु सर्वसुखावहानि ॥'
KK-05-06-116-009a	बहुदेवासुरालोका बहुगन्धर्वदर्शना ।
KK-05-06-116-009c	बहुलक्षणसंपन्ना बहुकल्याणधारिणी ॥
KK-05-06-116-010a	समर्थेयं जनयितुं चक्रवर्तिनमात्मजम् ।
KK-05-06-116-010c	ब्रूहि शुल्कं द्विजश्रेष्ठ समीक्ष्य विभवं मम ॥
KK-05-06-116-011  	गालव उवाच ।
KK-05-06-116-011a	एकतःश्यामकर्णानां शतान्यष्टौ प्रयच्छ मे ।
KK-05-06-116-011c	हयानां चन्द्रशुभ्राणां देशजानां वपुष्मताम् ॥
KK-05-06-116-012a	ततस्तव भवित्रीयं पुत्राणां जननी शुभा ।
KK-05-06-116-012c	अरणीव हुताशानां योनिरायतलोचना ॥
KK-05-06-116-013  	नारद उवाच ।
KK-05-06-116-013a	एतच्छ्रुत्वा वचो राजा हर्यश्वः काममोहितः ।
KK-05-06-116-013c	उवाच गालवं दीनो राजर्षिर्ऋषिसत्तमम् ॥
KK-05-06-116-014a	द्वे मे शते संनिहिते हयानां यद्विधास्तव ।
KK-05-06-116-014c	एष्टव्याः शतशस्त्वन्ये चरन्ति मम वाजिनः ॥
KK-05-06-116-015a	सोऽहमेकमपत्यं वै जनयिष्यामि गालव ।
KK-05-06-116-015c	अस्यामेतं भवान्कामं संपादयतु मे वरम् ॥
KK-05-06-116-016a	एतच्छ्रुत्वा तु सा कन्या गालवं वाक्यमब्रवीत् ।
KK-05-06-116-016c	मम दत्तो वरः कश्चित्केनचिद्ब्रह्मवादिना ॥
KK-05-06-116-017a	प्रसूत्यन्ते प्रसूत्यन्ते कन्यैव त्वं भविष्यसि ।
KK-05-06-116-017c	स त्वं ददस्व मां राज्ञे प्रतिगृह्य हयोत्तमान् ॥
KK-05-06-116-018a	नृपेभ्यो हि चतुर्भ्यस्ते पूर्णान्यष्टौ शतानि वै ।
KK-05-06-116-018c	भविष्यन्ति तथा पुत्रा मम चत्वार एव च ॥
KK-05-06-116-019a	क्रियतामुपसंहारो गुर्वर्थं द्विजसत्तम ।
KK-05-06-116-019c	एषा तावन्मम प्रज्ञा यथा वा मन्यसे द्विज ॥
KK-05-06-116-020a	एवमुक्तस्तु स मुनिः कन्यया गालवस्तदा ।
KK-05-06-116-020c	हर्यश्वं पृथिवीपालमिदं वचनमब्रवीत् ॥
KK-05-06-116-021a	इयं कन्या नरश्रेष्ठ हर्यश्व प्रतिगृह्यताम् ।
KK-05-06-116-021c	चतुर्भागेन शुल्कस्य जनयस्वैकमात्मजम् ॥
KK-05-06-116-022  	नारद उवाच ।
KK-05-06-116-022a	प्रतिगृह्य स तां कन्यां गालवं प्रतिनन्द्य च ।
KK-05-06-116-022c	समये देशकाले च लब्धवान्सुतमीप्सितम् ॥
KK-05-06-116-023a	ततो वसुमना नाम वसुभ्यो वसुमत्तरः ।
KK-05-06-116-023c	वसुप्रख्यो नरपतिः स बभूव वसुप्रदः ॥
KK-05-06-116-024a	अथ काले पुनर्धीमान्गालवः प्रत्युपस्थितः ।
KK-05-06-116-024c	उपसङ्गम्य चोवाच हर्यश्वं प्रीतमानसम् ॥
KK-05-06-116-025a	जातो नृप सुतस्तेऽयं बालो भास्करसंनिभः ।
KK-05-06-116-025c	कालो गन्तुं नरश्रेष्ठ शुल्कार्थमपरं नृपम् ॥
KK-05-06-116-026  	नारद उवाच ।
KK-05-06-116-026a	हर्यश्वः सत्यवचने स्थितः स्थित्वा च पौरुषे ।
KK-05-06-116-026c	दुर्लभत्वाद्धयानां च प्रददौ माधवीं पुनः ॥
KK-05-06-116-027a	माधवी च पुनर्दीप्तां परित्यज्यनृपश्रियम् ।
KK-05-06-116-027c	कुमारी कामतो भूत्वा गालवं पृष्ठतोऽन्वगात् ॥
KK-05-06-116-028a	त्वय्येव तावत्तिष्ठन्तु हया इत्युक्तवान्द्विजः ।
KK-05-06-116-028c	प्रययौ कन्यया सार्धं दिवोदासं प्रजेश्वरम् ॥ ॥

इति श्रीमन्महाभारते उद्योगपर्वणि भगवद्यानपर्वणि षोडशाधिकशततमोऽध्यायः ॥

5-116-9 बहुभिर्देवैरसुरैश्च आलोकयितुं योग्या बहुदेवासुरालोका । गन्धर्वाणां दर्शनं शास्त्रं गीतादिविद्या यस्यां सा तथा ॥
