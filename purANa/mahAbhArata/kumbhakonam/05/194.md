अध्यायः 194

युधिष्ठिरेण चारमुखात् भीष्मादिभिः स्वस्वशक्तिप्रकाशनं निशम्य अर्जुनं प्रति तच्छक्तिनिवेदनचोदने तत्कथनम् ॥ 1 ॥
KK05-10-194-001	वैशम्पायन उवाच 
KK05-10-194-001a	एतच्छ्रुत्वा तु कौन्तेयः सर्वान्भ्रातॄनुपह्वरे ।
KK05-10-194-001c	आहूय भरतश्रेष्ठ इदं वचनमब्रवीत् ॥
KK05-10-194-002	युधिष्ठिर उवाच 
KK05-10-194-002a	धार्तराष्ट्रस्य सैन्येषु ये चारपुरुषा मम ।
KK05-10-194-002c	ते प्रवृत्तिं प्रयच्छन्ति ममेमां व्युषितां निशाम् ॥
KK05-10-194-003a	दुर्योधनः किलापृच्छदापगेयं महाव्रतम् ।
KK05-10-194-003c	केन कालेन पाण्डूनां हन्याः सैन्यमिति प्रभो ॥
KK05-10-194-004a	मासेनेति च तेनोक्तो धार्तराष्ट्रः सुदुर्मतिः ।
KK05-10-194-004c	तावता चापि कालेन द्रोणोपि प्रतिजज्ञिवान् ॥
KK05-10-194-005a	गौतमो द्विगुणं कालमुक्तवानिति नः श्रुतम् ।
KK05-10-194-005c	द्रौणिस्तु दशरात्रेण प्रतिजज्ञे महास्त्रवित् ॥
KK05-10-194-006a	तथा दिव्यास्त्रवित्कर्णः सम्पृष्टः कुरुसंसदि ।
KK05-10-194-006c	पञ्चभिर्दिवसैर्हन्तुं ससैन्यं प्रतिजज्ञिवान् ॥
KK05-10-194-007a	तस्मादहमपीच्छामि श्रोतुमर्जुन ते वचः ।
KK05-10-194-007c	कालेन कियता शत्रून्क्षपयेरिति फाल्गुन ॥
KK05-10-194-008a	एवमुक्तो गुडाकेशः पार्थिवेन धनञ्जयः ।
KK05-10-194-008c	वासुदेवं समीक्ष्येदं वचनं प्रत्यभाषत ॥
KK05-10-194-009a	सर्व एते महात्मानः कृतास्त्राश्चित्रयोधिनः ।
KK05-10-194-009c	असंशयं महाराज हन्युरेव न संशयः ॥
KK05-10-194-010a	अपैतु ते मनस्तापो यथा सत्यं ब्रवीम्यहम् ।
KK05-10-194-010c	हन्यामेकरथेनैव वासुदेवसहायवान् ॥
KK05-10-194-011a	सामरानपि लोकांस्त्रीन्सर्वान्स्थावरजङ्गमान् ।
KK05-10-194-011c	भूतं भव्यं भविष्यं च निमेषादिति मे मतिः ॥
KK05-10-194-012a	`यावदिच्छेद्धरिरयं तावदस्ति न चान्यथा ।'
KK05-10-194-012c	यत्तद्घोरं पशुपतिः प्रादादस्त्रं महन्मम ।
KK05-10-194-012e	कैराते द्वन्द्वयुद्धे तु तदिदं मयि वर्तते ॥
KK05-10-194-013a	यद्युगान्ते पशुपतिः सर्वभूतानि संहरन् ।
KK05-10-194-013c	प्रयुङ्क्ते पुरुषव्याघ्र तदिदं मयि वर्तते ॥
KK05-10-194-014a	तन्न जानाति गाङ्गेयो न द्रोणो न च गौतमः ।
KK05-10-194-014c	न च द्रोणसुतो राजन्कुत एव तु सूतजः ॥
KK05-10-194-015a	न तु युक्तं रणे हन्तुं दिव्यैरस्त्रैः पृथग्जनम् ।
KK05-10-194-015c	आर्जवेनैव युद्धेन विजेष्यामो वयं परान् ॥
KK05-10-194-016a	तथेमे पुरुषव्याघ्राः सहायास्तव पार्थिव ।
KK05-10-194-016c	सर्वे दिव्यास्त्रविद्वांसः सर्वे युद्धाभिकाङ्क्षिणः ॥
KK05-10-194-017a	वेदान्तावभृथस्नाताः सर्व एतेऽपराजिताः ।
KK05-10-194-017c	निहन्युः समरे सेनां देवानामपि पाण्डव ॥
KK05-10-194-018a	शिखण्डी युयुधानश्च धृष्टद्युम्नश्च पार्षतः ।
KK05-10-194-018c	भीमसेनो यमौ चोभौ युधामन्यूत्तमौजसौ ॥
KK05-10-194-019a	विराटद्रुपदौ चोभौ भीष्मद्रोणसमौ युधि ।
KK05-10-194-019c	शङ्खश्चैव महाबाहुर्हैडिम्बश्च महाबलः ॥
KK05-10-194-020a	पुत्रोऽस्याञ्जनपर्वा तु महाबलपराक्रमः ।
KK05-10-194-020c	शैनेयश्च महाबाहुः सहायो रणकोविदः ॥
KK05-10-194-021a	अभिमन्युश्च बलवान्द्रौपद्याः पञ्च चात्मजाः ।
KK05-10-194-021c	स्वयं चापि समर्थोसि त्रेलोक्योत्सादनेपि च ॥
KK05-10-194-022a	क्रोधाद्यं पुरुषं पश्येस्तथा शक्रसमद्युते ।
KK05-10-194-022c	स क्षिप्रं नभवेद्व्यक्तमिति त्वां वेद्मि कौरव ॥ ॥

इति श्रीमन्महाभारते उद्योगपर्वणि अम्बोपाख्यनपर्वणि चतुर्नवत्यधिकशततमोऽध्यायः ॥

5-194-2 व्युषितां निशां प्रभातकाले ॥
