अध्यायः 147

कृष्णेन पाण्डवान्प्रति सङ्क्षेपेण हास्तिननगरवृत्तान्तकथनम् ॥ 1 ॥ पाण्डवैः कृष्णंप्रति विस्तरेण भीष्मादिवचनकथनप्रार्थना ॥ 2 ॥ कृष्णेन शमविधायकभीष्मवचनानुवादः ॥ 3- ॥
KK-05-06-147-00  	वैशम्पायन उवाच ।
KK-05-06-147-001a	आगम्य हास्तिनपुरादुपप्लाव्यमरिन्दमः ।
KK-05-06-147-001a	पाण्डवानां यथावृत्तं केशवः सर्वमुक्तवान् ॥
KK-05-06-147-001a	संभाष्य सुचिरं कालं मन्त्रयित्वा पुनः पुनः ।
KK-05-06-147-001a	स्वमेव भवनं शौरिर्विश्रमार्थं जगाम ह ॥
KK-05-06-147-001a	विसृज्य सर्वान्नृपतीन्विराटप्रमुखांस्तदा ।
KK-05-06-147-001a	पाण्डवा भ्रातरः पञ्च भानावस्तंगते सति ॥
KK-05-06-147-004a	सन्ध्यामुपास्य ध्यायन्तस्तमेव गतमानसाः ।
KK-05-06-147-004c	आनाय्य कृष्णं दाशार्हं पुनर्मन्त्रममन्त्रयन् ॥
KK-05-06-147-005  	युधिष्ठिर उवाच ।
KK-05-06-147-005a	त्वया नागपुरं गत्वा सभायां धृतराष्ट्रजः ।
KK-05-06-147-005c	किमुक्तः पुण्डरीकाक्ष तन्नः शंसितुमर्हसि ॥
KK-05-06-147-006  	वासुदेव उवाच ।
KK-05-06-147-006a	मया नागपुरं गत्वा सभायां धृतराष्ट्रजः ।
KK-05-06-147-006c	तथ्यं पथ्यं हितं चोक्तो न च गृह्णाति दुर्मतिः ॥
KK-05-06-147-007  	युधिष्ठिर उवाच । 
KK-05-06-147-007a	तस्मिन्नुत्पथमापन्ने कुरुवृद्धः पितामहः ।
KK-05-06-147-007c	किमुक्तवान्हृषीकेश दुर्योधनममर्षणम् ॥
KK-05-06-147-008a	आचार्यो वा महाभाग भारद्वाजः किमब्रवीत् ।
KK-05-06-147-008c	पितरौ धृतराष्ट्रस्तं गान्धारी वा किमब्रवीत् ॥
KK-05-06-147-009a	पिता यवीयानस्माकं क्षत्ता धर्मविदां वरः ।
KK-05-06-147-009c	पुत्रशोकाभिसन्तप्तः किमाह धृतराष्ट्रजम् ॥in:sent 
KK-05-06-147-010a	किञ्च सर्वे नृपतयः सभायां ये समासते ।
KK-05-06-147-010c	उक्तवन्तो यथातत्त्वं तद्ब्रूहि त्वं जनार्दन ॥
KK-05-06-147-011a	उक्तवान्हि भवान्सर्वं वचनं कुरुमुख्ययोः ।
KK-05-06-147-011c	धार्तराष्ट्रस्य तेषां हि वचनं कुरुसंसदि ॥
KK-05-06-147-012a	कामलोभाभिभूतस्य मन्दस्य प्राज्ञमानिनः ।
KK-05-06-147-012c	अप्रियं हृदये मह्यं तन्न तिष्ठति केशव ॥
KK-05-06-147-013a	तेषां वाक्यानि गोविन्द श्रोतुमिच्छाम्यहं विभो ।
KK-05-06-147-013c	यथा च नाभिपद्येत कालस्तात तथा कुरु ।
KK-05-06-147-013e 	भवान्हि नो गतिः कृष्ण भवान्नाथो भवान्गुरुः ॥
KK-05-06-147-014  	वासुदेव उवाच ।
KK-05-06-147-014a	श्रृणु राजन्यथा वाक्यमुक्तो राजा सुयोधनः ।
KK-05-06-147-014c	मध्ये कुरूणां राजेन्द्र सभायां तन्निबोध मे ॥
KK-05-06-147-015a	मया विश्राविते वाक्ये जहास धृतराष्ट्रजः ।
KK-05-06-147-015c	अथ भीष्मः सुसङ्क्रुद्ध इदं वचनमब्रवीत् ॥
KK-05-06-147-016a	दुर्योधन निबोधेदं कुलार्थे यद्ब्रवीमि ते ।
KK-05-06-147-016c	तच्छ्रुत्वा राजशार्दूल स्वकुलस्य हितं कुरु ॥
KK-05-06-147-017a	मम तात पिता राजञ्शन्तनुर्लोकविश्रुतः ।
KK-05-06-147-017c	तस्याहमेक एवासं पुत्रः पुत्रवतां वरः ॥
KK-05-06-147-018a	तस्य बुद्धिः समुत्पन्ना द्वितीयः स्यात्कथं सुतः ।
KK-05-06-147-018c	एकपुत्रमपुत्रं वै प्रवदन्ति मनीषिणः ॥
KK-05-06-147-019a	न चोच्छेदं कुलं यायाद्विस्तीर्येच्च कथं यशः ।
KK-05-06-147-019c	तस्याहमीप्सितं बुद्ध्वा कालीं मातरमावहम् ॥
KK-05-06-147-020a	प्रतिज्ञां दुष्करां कृत्वा पितुरर्थे कुलस्य च ।
KK-05-06-147-020c	अराजा चोर्ध्वरेताश्च यथा सुविदितं तव ।
KK-05-06-147-020e 	प्रतीतो निवसाम्येष प्रतिज्ञामनुपालयन् ॥
KK-05-06-147-021a	तस्यां जज्ञे महाबाहुः श्रीमान्कुरुकुलोद्वहः ।
KK-05-06-147-021a	विचित्रवीर्यो धर्मात्मा कनीयान्मम पार्थिव ॥
KK-05-06-147-022a	स्वर्यातेऽहं पितरि तं स्वराज्ये सन्न्यवेशयम् ।
KK-05-06-147-022c	विचित्रवीर्यं राजानं भृत्यो भूत्वा ह्यधश्चरः ॥
KK-05-06-147-023a	तस्याहं सदृशान्दारान्राजेन्द्र समुपाहरम् ।
KK-05-06-147-023c	जित्वा पार्थिवसङ्घातमपि ते बहुशः श्रुतम् ॥
KK-05-06-147-024a	ततो रामेण समरे द्वन्द्वयुद्धमुपागमम् ।
KK-05-06-147-024c	स हि रामभयादेभिर्नागरैर्विप्रवासितः ॥
KK-05-06-147-025a	दारेष्वप्यतिसक्तश्च यक्ष्माणं समपद्यत ।
KK-05-06-147-025c	यदा त्वराजके राष्ट्रे न ववर्ष सुरेश्वरः ।
KK-05-06-147-025e 	तदाभ्यधावन्मामेव प्रजाः क्षुद्भयपीडिताः ॥
KK-05-06-147-026  	प्रजा ऊचुः ।
KK-05-06-147-026a	उपक्षीणाः प्रजाः सर्वा राजा भव भवाय नः ।
KK-05-06-147-026c	ईतीः प्रणुद भद्रं ते शन्तनोः कुलवर्धन ॥
KK-05-06-147-027a	पीड्यन्ते ते प्रजाः सर्वा व्याधिभिर्भृशदारुणैः ।
KK-05-06-147-027c	अल्पावशिष्टा गाङ्गेय ताः परित्रातुमर्हसि ॥
KK-05-06-147-028a	व्याधीन्प्रणुद्य वीर त्वं प्रजा धर्मेण पालय ।
KK-05-06-147-028c	त्वयि जिवती मा राष्ट्रं विनाशमुपगच्छतु ॥
KK-05-06-147-029  	भीष्म उवाच ।
KK-05-06-147-029a	प्रजानां क्रोशतीनां वै नैवाक्षुभ्यत मे मनः ।
KK-05-06-147-029c	प्रतिज्ञां रक्षमाणस्य तद्वृत्तं स्मरतस्तथा ।
KK-05-06-147-029e 	ततः पौरा महाराज माता काली च मे शुभा ॥
KK-05-06-147-030a	भृत्याः पुरोहिताचार्या ब्राह्मणाश्च बहुश्रुताः ।
KK-05-06-147-030c	मामूचुर्भृशसंतप्ता भव राजेति सन्ततम् ॥
KK-05-06-147-031a	प्रतीपरक्षितं राष्ट्रं त्वां प्राप्य विनशिष्यति ।
KK-05-06-147-031c	स त्वमस्मद्धितार्थं वै राजा भव महामते ॥
KK-05-06-147-032a	इत्युक्तः प्राञ्जलिर्भूत्वा दुःखितो भृशमातुरः ।
KK-05-06-147-032c	तेभ्यो न्यवेदयं तत्र प्रतिज्ञां पितृगोरवात् ॥
KK-05-06-147-033a	ऊर्ध्वरेता ह्यराजा च कुलस्यार्थे पुनः पुनः ।
KK-05-06-147-033c	विशेषतस्त्वदर्थं च धुरि मा मां नियोजय ॥
KK-05-06-147-034a	ततोऽहं प्राञ्जलिर्भूत्वा मातरं संप्रसादयम् ।
KK-05-06-147-034c	नाम्ब शन्तनुना जातः कौरवं वंशमुद्वहन् ॥
KK-05-06-147-035a	प्रतिज्ञां वितथां कुर्यामिति राजन्पुनः पुनः ।
KK-05-06-147-035c	विशेषतस्त्वदर्थं च प्रतिज्ञां कृतवानहम् ॥
KK-05-06-147-036a	अहं प्रेष्यश्च दासश्च तवाद्य सुतवत्सले ।
KK-05-06-147-036c	एवं तामनुनीयाहं मातरं जनसन्निधौ ॥
KK-05-06-147-037a	अयाचं भ्रातृदारेषु तदा व्यासं महामुनिम् ।
KK-05-06-147-037c	सह मात्रा महाराज प्रसाद्य तमृषिं महामुनिम् ।
KK-05-06-147-038a	अपत्यार्थं महाराज प्रसादं कृतवांश्च सः ।
KK-05-06-147-038c	त्रीन्स पुत्रानजनयत्तदा भरतसत्तम ॥
KK-05-06-147-039a	अन्धः करणहीनत्वान्न वै राजा पिता तव ।
KK-05-06-147-039c	राजा तु पाण्डुरभवन्महात्मा लोकविश्रुतः ॥
KK-05-06-147-040c	स राजा तस्य ते पुत्राः पितुर्दायाद्यहारिणः ।
KK-05-06-147-040c	मा तात कलहं कार्षी राज्यस्यार्धं प्रदीयताम् ॥
KK-05-06-147-041a	मयि जीवति राज्यं कः संप्रशासेत्पुमानिह ।
KK-05-06-147-041c	मावमंस्या वचो मह्यं शममिच्छामि वः सदा ॥
KK-05-06-147-042a	न विशेषोऽस्ति मे पुत्र त्वयि तेषु च पार्थिव ।
KK-05-06-147-042c	मतमेतत्पितुस्तुभ्यं गान्धार्या विदुरस्य च ॥
KK-05-06-147-043a	श्रोतव्यं खलु वृद्धानां नाभिशङ्कीर्वचो मम ।
KK-05-06-147-043c	नाशयिष्यसि मा सर्वमात्मानं पृथिवीं तथा ॥ ॥

इति श्रीमन्महाभारते उद्योगपर्वणि भगवद्यानपर्वणि सप्तचत्वारिंशदधिकशततमोऽध्यायः ॥

5-147-13 नाभिपद्येत नातिक्रामेत ॥ 5-147-19 कालीं सत्यवतीम् ॥ 5-147-20 प्रतीतः तुष्टः ॥ 5-147-24 विप्रवासितः दूरेस्थापितः ॥
