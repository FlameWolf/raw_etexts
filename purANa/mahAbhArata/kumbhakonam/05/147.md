अध्यायः 147

कृष्णेन पाण्डवान्प्रति सङ्क्षेपेण हास्तिननगरवृत्तान्तकथनम् ॥ 1 ॥ पाण्डवैः कृष्णंप्रति विस्तरेण भीष्मादिवचनकथनप्रार्थना ॥ 2 ॥ कृष्णेन शमविधायकभीष्मवचनानुवादः ॥ 3- ॥
00  	वैशम्पायन उवाच ।
001a	आगम्य हास्तिनपुरादुपप्लाव्यमरिन्दमः ।
001a	पाण्डवानां यथावृत्तं केशवः सर्वमुक्तवान् ॥
001a	संभाष्य सुचिरं कालं मन्त्रयित्वा पुनः पुनः ।
001a	स्वमेव भवनं शौरिर्विश्रमार्थं जगाम ह ॥
001a	विसृज्य सर्वान्नृपतीन्विराटप्रमुखांस्तदा ।
001a	पाण्डवा भ्रातरः पञ्च भानावस्तंगते सति ॥
004a	सन्ध्यामुपास्य ध्यायन्तस्तमेव गतमानसाः ।
004c	आनाय्य कृष्णं दाशार्हं पुनर्मन्त्रममन्त्रयन् ॥
005  	युधिष्ठिर उवाच ।
005a	त्वया नागपुरं गत्वा सभायां धृतराष्ट्रजः ।
005c	किमुक्तः पुण्डरीकाक्ष तन्नः शंसितुमर्हसि ॥
006  	वासुदेव उवाच ।
006a	मया नागपुरं गत्वा सभायां धृतराष्ट्रजः ।
006c	तथ्यं पथ्यं हितं चोक्तो न च गृह्णाति दुर्मतिः ॥
007  	युधिष्ठिर उवाच । 
007a	तस्मिन्नुत्पथमापन्ने कुरुवृद्धः पितामहः ।
007c	किमुक्तवान्हृषीकेश दुर्योधनममर्षणम् ॥
008a	आचार्यो वा महाभाग भारद्वाजः किमब्रवीत् ।
008c	पितरौ धृतराष्ट्रस्तं गान्धारी वा किमब्रवीत् ॥
009a	पिता यवीयानस्माकं क्षत्ता धर्मविदां वरः ।
009c	पुत्रशोकाभिसन्तप्तः किमाह धृतराष्ट्रजम् ॥in:sent 
010a	किञ्च सर्वे नृपतयः सभायां ये समासते ।
010c	उक्तवन्तो यथातत्त्वं तद्ब्रूहि त्वं जनार्दन ॥
011a	उक्तवान्हि भवान्सर्वं वचनं कुरुमुख्ययोः ।
011c	धार्तराष्ट्रस्य तेषां हि वचनं कुरुसंसदि ॥
012a	कामलोभाभिभूतस्य मन्दस्य प्राज्ञमानिनः ।
012c	अप्रियं हृदये मह्यं तन्न तिष्ठति केशव ॥
013a	तेषां वाक्यानि गोविन्द श्रोतुमिच्छाम्यहं विभो ।
013c	यथा च नाभिपद्येत कालस्तात तथा कुरु ।
013e 	भवान्हि नो गतिः कृष्ण भवान्नाथो भवान्गुरुः ॥
014  	वासुदेव उवाच ।
014a	श्रृणु राजन्यथा वाक्यमुक्तो राजा सुयोधनः ।
014c	मध्ये कुरूणां राजेन्द्र सभायां तन्निबोध मे ॥
015a	मया विश्राविते वाक्ये जहास धृतराष्ट्रजः ।
015c	अथ भीष्मः सुसङ्क्रुद्ध इदं वचनमब्रवीत् ॥
016a	दुर्योधन निबोधेदं कुलार्थे यद्ब्रवीमि ते ।
016c	तच्छ्रुत्वा राजशार्दूल स्वकुलस्य हितं कुरु ॥
017a	मम तात पिता राजञ्शन्तनुर्लोकविश्रुतः ।
017c	तस्याहमेक एवासं पुत्रः पुत्रवतां वरः ॥
018a	तस्य बुद्धिः समुत्पन्ना द्वितीयः स्यात्कथं सुतः ।
018c	एकपुत्रमपुत्रं वै प्रवदन्ति मनीषिणः ॥
019a	न चोच्छेदं कुलं यायाद्विस्तीर्येच्च कथं यशः ।
019c	तस्याहमीप्सितं बुद्ध्वा कालीं मातरमावहम् ॥
020a	प्रतिज्ञां दुष्करां कृत्वा पितुरर्थे कुलस्य च ।
020c	अराजा चोर्ध्वरेताश्च यथा सुविदितं तव ।
020e 	प्रतीतो निवसाम्येष प्रतिज्ञामनुपालयन् ॥
021a	तस्यां जज्ञे महाबाहुः श्रीमान्कुरुकुलोद्वहः ।
021a	विचित्रवीर्यो धर्मात्मा कनीयान्मम पार्थिव ॥
022a	स्वर्यातेऽहं पितरि तं स्वराज्ये सन्न्यवेशयम् ।
022c	विचित्रवीर्यं राजानं भृत्यो भूत्वा ह्यधश्चरः ॥
023a	तस्याहं सदृशान्दारान्राजेन्द्र समुपाहरम् ।
023c	जित्वा पार्थिवसङ्घातमपि ते बहुशः श्रुतम् ॥
024a	ततो रामेण समरे द्वन्द्वयुद्धमुपागमम् ।
024c	स हि रामभयादेभिर्नागरैर्विप्रवासितः ॥
025a	दारेष्वप्यतिसक्तश्च यक्ष्माणं समपद्यत ।
025c	यदा त्वराजके राष्ट्रे न ववर्ष सुरेश्वरः ।
025e 	तदाभ्यधावन्मामेव प्रजाः क्षुद्भयपीडिताः ॥
026  	प्रजा ऊचुः ।
026a	उपक्षीणाः प्रजाः सर्वा राजा भव भवाय नः ।
026c	ईतीः प्रणुद भद्रं ते शन्तनोः कुलवर्धन ॥
027a	पीड्यन्ते ते प्रजाः सर्वा व्याधिभिर्भृशदारुणैः ।
027c	अल्पावशिष्टा गाङ्गेय ताः परित्रातुमर्हसि ॥
028a	व्याधीन्प्रणुद्य वीर त्वं प्रजा धर्मेण पालय ।
028c	त्वयि जिवती मा राष्ट्रं विनाशमुपगच्छतु ॥
029  	भीष्म उवाच ।
029a	प्रजानां क्रोशतीनां वै नैवाक्षुभ्यत मे मनः ।
029c	प्रतिज्ञां रक्षमाणस्य तद्वृत्तं स्मरतस्तथा ।
029e 	ततः पौरा महाराज माता काली च मे शुभा ॥
030a	भृत्याः पुरोहिताचार्या ब्राह्मणाश्च बहुश्रुताः ।
030c	मामूचुर्भृशसंतप्ता भव राजेति सन्ततम् ॥
031a	प्रतीपरक्षितं राष्ट्रं त्वां प्राप्य विनशिष्यति ।
031c	स त्वमस्मद्धितार्थं वै राजा भव महामते ॥
032a	इत्युक्तः प्राञ्जलिर्भूत्वा दुःखितो भृशमातुरः ।
032c	तेभ्यो न्यवेदयं तत्र प्रतिज्ञां पितृगोरवात् ॥
033a	ऊर्ध्वरेता ह्यराजा च कुलस्यार्थे पुनः पुनः ।
033c	विशेषतस्त्वदर्थं च धुरि मा मां नियोजय ॥
034a	ततोऽहं प्राञ्जलिर्भूत्वा मातरं संप्रसादयम् ।
034c	नाम्ब शन्तनुना जातः कौरवं वंशमुद्वहन् ॥
035a	प्रतिज्ञां वितथां कुर्यामिति राजन्पुनः पुनः ।
035c	विशेषतस्त्वदर्थं च प्रतिज्ञां कृतवानहम् ॥
036a	अहं प्रेष्यश्च दासश्च तवाद्य सुतवत्सले ।
036c	एवं तामनुनीयाहं मातरं जनसन्निधौ ॥
037a	अयाचं भ्रातृदारेषु तदा व्यासं महामुनिम् ।
037c	सह मात्रा महाराज प्रसाद्य तमृषिं महामुनिम् ।
038a	अपत्यार्थं महाराज प्रसादं कृतवांश्च सः ।
038c	त्रीन्स पुत्रानजनयत्तदा भरतसत्तम ॥
039a	अन्धः करणहीनत्वान्न वै राजा पिता तव ।
039c	राजा तु पाण्डुरभवन्महात्मा लोकविश्रुतः ॥
040c	स राजा तस्य ते पुत्राः पितुर्दायाद्यहारिणः ।
040c	मा तात कलहं कार्षी राज्यस्यार्धं प्रदीयताम् ॥
041a	मयि जीवति राज्यं कः संप्रशासेत्पुमानिह ।
041c	मावमंस्या वचो मह्यं शममिच्छामि वः सदा ॥
042a	न विशेषोऽस्ति मे पुत्र त्वयि तेषु च पार्थिव ।
042c	मतमेतत्पितुस्तुभ्यं गान्धार्या विदुरस्य च ॥
043a	श्रोतव्यं खलु वृद्धानां नाभिशङ्कीर्वचो मम ।
043c	नाशयिष्यसि मा सर्वमात्मानं पृथिवीं तथा ॥ ॥

इति श्रीमन्महाभारते उद्योगपर्वणि भगवद्यानपर्वणि सप्तचत्वारिंशदधिकशततमोऽध्यायः ॥

5-147-13 नाभिपद्येत नातिक्रामेत ॥ 5-147-19 कालीं सत्यवतीम् ॥ 5-147-20 प्रतीतः तुष्टः ॥ 5-147-24 विप्रवासितः दूरेस्थापितः ॥
