अध्यायः 161

उलूकेन पाण्डवानुपेत्य युधिष्ठिरार्जुनौप्रति दुर्योधनसन्देशकथनम् ॥ 1 ॥
KK-05-08-160-001  	सञ्जय उवाच ।
KK-05-08-160-001a	सेनानिवेशं संप्राप्तः कैतव्यः पाण्डवस्य ह ।
KK-05-08-160-001c	समागतः पाण्डवेयैर्युधिष्ठिरमभाषत ॥
KK-05-08-160-002a	अभिज्ञो दूतवाक्यानां यथोक्तं ब्रुवतो मम ।
KK-05-08-160-002c	दुर्योधनसमादेशं श्रुत्वा न क्रोद्धुमर्हसि ॥
KK-05-08-160-003  	युधिष्ठिर उवाच ।
KK-05-08-160-003a	उलूक न भयं तेऽस्ति ब्रूहि त्वं विगतज्वरः ।
KK-05-08-160-003c	यन्मत्तं धार्तराष्ट्रस्य लुब्धस्यादीर्घदर्शिनः ॥
KK-05-08-160-004  	सञ्जय उवाच ।
KK-05-08-160-004a	ततो द्युतिमतां मध्ये पाण्डवानां महात्मनाम् ।
KK-05-08-160-004c	सृञ्जयानां च मत्स्यानां कृष्णस्य च यशस्विनः ॥
KK-05-08-160-005a	द्रुपदस्य सपुत्रस्य विराटस्य च संनिधौ ।
KK-05-08-160-005c	भूमिपानां च सर्वेषां मध्ये वाक्यं जगाद ह ॥
KK-05-08-160-006  	उलूक उवाच ।
KK-05-08-160-006a	इदं त्वामब्रवीद्राजा धार्तराष्ट्रो महामनाः ।
KK-05-08-160-006c	श्रृण्वतां कुरुवीराणां तन्निबोध युधिष्ठिर ॥
KK-05-08-160-007a	पराजितोऽसि द्यूतेन कृष्णा चानायिता सभाम् ।
KK-05-08-160-007c	शक्योऽमर्षो मनुष्येण कर्तुं पुरुषमानिना ॥
KK-05-08-160-008a	द्वादशैव तु वर्षाणि वने धिष्ण्याद्विवासितः ।
KK-05-08-160-008c	संवत्सरं विराटस्य दास्यमास्थाय चोषितः ॥
KK-05-08-160-009a	अमर्षं राज्यहरणं वनवासं च पाण्डव ।
KK-05-08-160-009c	द्रौपद्याश्च परिक्लेशं संस्मरन्पुरुषो भव ॥
KK-05-08-160-010a	अशक्तेन च यच्छप्तं भीमसेनेन पाण्डव ।
KK-05-08-160-010c	दुःशासनस्य रुधिरं पीयतां यदि शक्यते ॥
KK-05-08-160-011a	लोहाभिसारो निर्वृत्तः कुरुक्षेत्रमकर्दमम् ।
KK-05-08-160-011c	समः पन्था भृतास्तेश्वाः श्वो युध्यस्व सकेशवः ॥
KK-05-08-160-012a	असमागम्य भीष्मेण संयुगे किं विकत्थसे ।
KK-05-08-160-012c	आरुरुक्षुर्यथा पङ्गुः पर्वतं गन्धमादनम् ॥
KK-05-08-160-013a	एवं कत्थसि कौन्तेय अकत्थन्पुरुषो भव ।
KK-05-08-160-013c	सूतपुत्रं सुदुर्धर्षं शल्यं च बलिनां वरम् ॥
KK-05-08-160-014a	द्रोणं च बलिनां श्रेष्ठं शचीपतिसमं युधि ।
KK-05-08-160-014c	अजित्वा संयुगे पार्थ राज्यं कथमिहेच्छसि ॥
KK-05-08-160-015a	ब्राह्मे धनुषि चाचार्यं वेदयोरन्तगं द्वयोः ।
KK-05-08-160-015c	युधि धुर्यमविक्षोभ्यमनीकचरमच्युतम् ॥
KK-05-08-160-016a	द्रोणं महाद्युतिं पार्थ जेतुमिच्छसि तन्मृषा ।
KK-05-08-160-016c	न हि शुश्रुम वातेन मेरुमुन्मथितं गिरिम् ॥
KK-05-08-160-017a	अनिलो वा वहेन्मेरुं द्यौर्वापि निपतेन्महीम् ।
KK-05-08-160-017c 	युगं वा परिवर्तेत यद्येवं स्याद्यथात्थ माम् ॥
KK-05-08-160-018a	को ह्यस्ति जीविताकाङ्क्षी प्राप्येममरिमर्दनम् ।
KK-05-08-160-018c	गजो वाजी रथो वापि पुनः स्वस्ति गृहान्व्रजेत् ॥
KK-05-08-160-019a	कथमाभ्यामभिध्यातः संसृष्टो दारुणेन वा ।
KK-05-08-160-019c	रणे जीवन्विमुच्येत पदा भूमिमुपस्पृशन् ॥
KK-05-08-160-020a	किं दुर्दुरः कूपशयो यथेमां न बुध्यसे राजचमूं समेताम् ।
KK-05-08-160-020c	दुराधर्षां देवचमूप्रकाशां गुप्तां नरेन्द्रैस्त्रिदशैरिव द्याम् ॥
KK-05-08-160-021a	प्राच्यैः प्रतीच्यैरथ दाक्षिणात्यैरुदीच्यकाम्भोजशकैः खशैश्च ।
KK-05-08-160-021c	साल्वैः समत्स्यैः कुरुमुख्यदेश्यैर्म्लेच्छैः पुलिन्दैर्द्रविडान्ध्रकाञ्च्यैः ॥
KK-05-08-160-022a	नानाजनौघं युधि संप्रवृद्धं गाङ्गं यथा वेगमपारणीयम् ।
KK-05-08-160-022c	मां च स्थितं नागबलस्य मध्ये युयुत्समे मन्द किमल्पबुद्धे ॥
KK-05-08-160-023a	इत्येवमुक्त्वा राजानं धर्मपुत्रं युधिष्ठिरम् ।
KK-05-08-160-023c	अभ्यवृत्य पुनर्जिष्णुमुलूकः प्रत्यभाषत ॥
KK-05-08-160-024a	अकत्थमानो युध्यस्व कत्थसेऽर्जुन किं बहु ।
KK-05-08-160-024c	पर्यायात्सिद्धिरेतस्य नैतत्सिध्यति कत्थनात् ॥
KK-05-08-160-025a	यदीदं कत्थनाल्लोके सिध्येत्कर्म धनञ्जय ।
KK-05-08-160-025c	सर्वे भवेयुः सिद्धार्थाः कत्थने को हि दुर्गतः ॥
KK-05-08-160-026a	जानामि ते वासुदेवं सहायं जानामि ते गाण्डिवं तालमात्रम् ।
KK-05-08-160-026c	जानाम्येतत्त्वादृशो नास्ति योद्धा जानानस्ते राज्यमेतद्धरामि ॥
KK-05-08-160-027a	न तु पर्यायधर्मेण राज्यं प्राप्नोति मानुषः ।
KK-05-08-160-027c	मनसैवानुकूलानि विधाता कुरुते वशे ॥
KK-05-08-160-028a	त्रयोदश समा भुक्तं राज्यं विलपतस्तव ।
KK-05-08-160-028c	भूयश्चैव प्रशासिष्ये निहत्य त्वां सबान्धवम् ॥
KK-05-08-160-029a	क्व तदा गाण्डिवं तेऽभूद्यत्त्वं दासपणैर्जितः ।
KK-05-08-160-029c	क्व तदा भीमसेनस्य बलमासीच्च फाल्गुन ॥
KK-05-08-160-030a	सगदाद्भीमसेनाद्वा पार्थाद्वापि सगाण्डिवात् ।
KK-05-08-160-030c	न वै मोक्षस्तदा वोभूद्विना कृष्णामनिन्दिताम् ॥
KK-05-08-160-031a	सा वो दास्ये समापन्नान्मोचयामास पार्षती ।
KK-05-08-160-031c	अमानुष्यं समापन्नान्दासकर्मण्यवस्थितान् ॥
KK-05-08-160-032a	अवोचं यत्षण्डतिलानहं वस्तथ्यमेव तत् ।
KK-05-08-160-032c	धृता हि वेणी पार्थेन विराटनगरे तदा ॥
KK-05-08-160-033a	सूदकर्मणि च श्रान्तं विराटस्य महानसे ।
KK-05-08-160-033c	भीमसेनेन कौन्तेय यच्च तन्मम पौरुषम् ॥
KK-05-08-160-034a	एवमेतत्सदा दण्डं क्षत्रियाः क्षत्रिये दधुः ।
KK-05-08-160-034c	वेणीं कृत्वा षण्डवेषः कन्यां नर्तितवानसि ॥
KK-05-08-160-035a	न भयाद्वासुदेवस्य न चापि तव फाल्गुन ।
KK-05-08-160-035c	राज्यं प्रतिप्रदास्यामि युद्ध्यस्व सहकेशवः ॥
KK-05-08-160-036a	न माया हीन्द्रजालं वा कुहका वापि भीषणा ।
KK-05-08-160-036c	आत्तशस्त्रस्य मे युद्धे वहन्ति प्रतिगर्जनाः ॥
KK-05-08-160-037a	वासुदेवसहस्रं वा फाल्गुनानां शतानि वा ।
KK-05-08-160-037c	आसाद्य माममोघेषुं द्रविष्यन्ति दिशो दशः ॥
KK-05-08-160-038a	संयुगं गच्छ भीष्मेण भिन्धि वा शिरसा गिरिम् ।
KK-05-08-160-038c	तरेमं वा महागाधं बाहुभ्यां पुरुषोदधिम्
KK-05-08-160-039a	शारद्वतमहामीनं विविंशतिमहोरगम् ।
KK-05-08-160-039c	बृहद्बलमहोद्वेलं सौमदत्तिकतिमिङ्गितम् ॥
KK-05-08-160-040a	भीष्मवेगमपर्यन्तं द्रोणग्राहदुरासदम् ।
KK-05-08-160-040c	कर्णशल्यझषावर्तं काम्भोजबडबामुखम् ॥
KK-05-08-160-041a	दुःशासनौघं शलशल्यमत्स्यं सुषेणचित्रायुधनागनक्रम् ।
KK-05-08-160-041c	जयद्रथाद्रिं पुरुमित्रगाधं दुर्मर्षणोदं शकुनिप्रपातम् ॥
KK-05-08-160-042a	शस्त्रौघमक्षय्यमतिप्रवृद्धं यदावगाह्य श्रमनष्टचेताः ।
KK-05-08-160-042c	भविष्यसि त्वं हतसर्वबान्धवस्तदा मनस्ते परितापमेष्यति ॥
KK-05-08-160-043a	तदा मनस्ते त्रिदिवादिवाशुचेर्निवर्तिता पार्थ महीप्रशासनात् ।
KK-05-08-160-043c	प्रशाम्य राज्यं हि सुदुर्लभं त्वया बुभूषितः स्वर्ग इवातपस्विना ॥ ॥

इति श्रीमन्महाभारते उद्योगपर्वणि उलूकदूतागमनपर्वणि एकषष्ट्यधिकशततमोऽध्यायः ॥
