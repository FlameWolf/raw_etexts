अध्यायः 135

कुन्त्या विदुलोपाख्यानकथनम् ॥ 1 ॥
001  	पुत्र उवाच ।
001a	कृष्णायसस्येव च ते संहत्य हृदयं कृतम् ।
001c	मम मातस्त्वकरुणे वीरप्रज्ञे ह्यमर्षणे ॥
002a	अहो क्षत्रसमाचारो यत्र मामितरं यथा ।
002c	नियोजयसि युद्धाय परमातेव मां तथा ॥
003a	ईदृशं वचनं ब्रूयाद्भवती पुत्रमेकजम् ।
003c	किं नु ते मामपश्यन्त्याः पृथिव्या अपि सर्वया ॥
004a	किमाभरणकृत्येन किं भोगैर्जीवितेन वा ।
004c	मयि वा सङ्गरहते प्रियपुत्रे विशेषतः ॥
005  	मातोवाच ।
005a	सर्वावस्था हि विदुषां तात धर्मार्थकारणात् ।
005c	तावेवाभिसमीक्ष्याहं सञ्जय त्वामचूचुदम् ॥
006a	स समीक्ष्य क्रमोपेतो मुख्यः कालोऽयमागतः ।
006c	अस्मिंश्चेदागते काले कार्यं न प्रतिपद्यसे ॥
007a	असंभावितरूपस्त्वमानृशंस्यं करिष्यसि ।
007c	तं त्वामयशसा स्पृष्टं न ब्रूयां यदि सञ्जय ॥
008a	खरीवात्सल्यमाहुस्तन्निःसामर्थ्यमहेतुकम् ।
008c	सद्भिर्विगर्हितं मार्गं त्यज मूर्खनिषेवितम् ॥
009a	अविद्या वै महत्यस्ति यामिमां संश्रिताः प्रजाः ।
009c	तव स्याद्यदि सद्वृत्तं तेन मे त्वं प्रियो भवेः ॥
010a	धर्मार्थगुणयुक्तेन नेतरेण कथञ्चन ।
010c	दैवमानुषयुक्तेन सद्भिराचरितेन च ॥
010c	यो ह्येवमविनीतेन रमते पुत्रनप्तृणा ।
010c	अनुत्थानवता चापि दुर्विनीतेन दुर्धिया ॥
010c	रमते यस्तु पुत्रेण मोघं तस्य प्रजाफलम् ।
011a	अकुर्वन्तो हि कर्माणि कुर्वन्तो निन्दितानि च ॥
011c	सुखं नैवेह नामुत्र लभन्ते पुरुषाधमाः ।
012a	युद्धाय क्षत्रियः सृष्टः सञ्जयेह जयाय च ।
012c	`क्रूराय कर्मणे नित्यं प्रजानां परिपालने ॥'
013a	जयन्वा वध्यमानो वा प्राप्नोतीन्द्रसलोकताम् ।
013c	न शक्रभवने पुण्ये दिवि तद्विद्यते सुखम् ।
014a	यदमित्रान्वशे कृत्वा क्षत्रियः सुखमेधते ॥
014c	मन्युना दह्यमानेह पुरुषेण मनस्विना ।
015a	निकृतेनेह बहुशः शत्रून्प्रति जिगीषया ॥
015c	आत्मानं वा परित्यज्य शत्रुं वा विनिपात्य च ।
016a	प्राप्यते नेह शान्तिर्हि नित्यमेव तु सञ्जय ।
016c	अतोन्येन प्रकारेण शान्तिरस्य कुतो भवेत् ॥
017a	इह प्राज्ञो हि पुरुषः स्वल्पमप्रियमिच्छति ।
017c	यस्य स्वल्पं प्रियं लोके ध्रुवं तस्याल्पमप्रियम् ॥
018a	प्रियाभावाच्च पुरुषो नैव प्राप्नोति शोभनम् ।
018c	ध्रुवं चाभावमभ्येति गत्वा गङ्गेव सागरम् ॥
019  	पुत्र उवाच ।
019a	नेयं मतिस्त्वया वाच्या मातः पुत्रे विशेषतः ।
019c	कारुण्यमेव पश्य त्वं भूत्वेह जडमूकवत् ॥
020  	मातोवाच ।
020a	अतो मे भूयसी नन्दिर्यदेवमनुपश्यसि ।
020c	चोद्यं मां चोदयस्येतद्भृशं वै चोदयामि ते ॥
021a	अथ त्वां पूजयिष्यामि हत्वा वै सर्वसैन्धवान् ।
021c	अहं पश्यामि विजयं कृच्छ्रभाविनमेव ते ॥
022  	पुत्र उवाच ।
022a	अकोशस्यासहायस्य कुतः सिद्धिर्जयो मम ।
022c	इत्यवस्थां विदित्वैतामात्मनात्मनि दारुणाम् ॥
023a	राज्याद्भावो निवृत्तो मे त्रिदिवादिव दृष्कृतः ।
023c	ईदृशं भवती कञ्चिदुपायमनुपश्यति ॥
024a	तन्मे परिणतप्रज्ञे सम्यक्प्रब्रूहि पृच्छते ।
024c	करिष्यामि हि तत्सर्वं यथावदनुशासनम् ॥
025  	मातोवाच ।
025a	पुत्र नात्मावमन्तव्यः पूर्वाभिरसमृद्धिभिः ।
025c	अभूत्वा हि भवन्त्यर्था भूत्वा नश्यन्ति चापरे ।
025e 	अमर्षेणैव चाप्यर्था नारब्धव्याः सुबालिशैः ॥
026a	सर्वेषां कर्मणां तात फले नित्यमनित्यता ।
026c	अनित्यमिति जानन्तो न भवन्ति भवन्ति च ॥
027a	अथ ये नैव कुर्वन्ति नैव जातु भवन्ति ते ।
027c	ऐकगुण्यमनीहायामभावः कर्मणां फलम् ॥
028a	अथ द्वैगुण्यमीहायां फलं भवति वा नवा ।
028c	यस्य प्रागेव विदिता सर्वार्थानामनित्यता ॥
029a	नुदेद्वृद्धिसमृद्धी स प्रतिकूले नृपात्मज ।
029c	उत्थातव्यं जागृतव्यं योक्तव्यं भूतिकर्मसु ॥
030a	भविष्यतीत्येव मनः कृत्वा सततमव्यथैः ।
030c	मङ्गलानि पुरस्कृत्य ब्राह्मणांश्चेश्वरैः सह ॥
031a	प्राज्ञस्य नृपतेराशु वृद्धिर्भवति पुत्रक ।
031c	अभिवर्तति लक्ष्मीस्तं प्राचीमिव दिवाकरः ॥
032a	निदर्शनान्युपायांश्च बहून्युद्धर्षणानि च ।
032c	अनुदर्शितरूपोऽसि पश्यामि कुरु पौरुषम् ॥
033a	पुरुषार्थमभिप्रेतं समाहर्तुमिहार्हसि ।
033c	क्रुद्धान्लुब्धान्परिक्षीणानवलिप्तान्विमानितान् ॥
034a	स्पर्धिनश्चैव ये केचित्तान्युक्त उपधारय ।
034c	एतेन त्वं प्रकारेण महतो भेत्स्यसे गणान् ।
034e 	महावेग इवोद्धूतो मातरिश्वा बलाहकान् ॥
035a	तेषामग्रप्रदायी स्याः कल्पोत्थायी प्रियंवदः ।
035c	ते त्वां प्रियं करिष्यन्ति पुरोधास्यन्ति च ध्रुवम् ॥
036a	यदैव शत्रुर्जानीयात्सपत्नं त्यक्तजीवितम् ।
036c	तदैवास्मादुद्विजेत सर्पाद्वेश्मगतादिव ॥
037a	तं विदित्वा पराक्रान्तं वशे न कुरुते यदि । ||
037c	निर्वादैर्निर्वदेदेनमन्ततस्तद्भविष्यति ॥
038a	निर्वादादास्पदं लब्धा धनवृद्धिर्भविष्यति ।
038c	धनवन्तं हि मित्राणि भजन्ते चाश्रयन्ति च ॥
039a	स्खलितार्थं पुनस्तानि सन्त्यजन्ति च बान्धवाः ।
039c	नह्यस्मिन्नाश्रयन्ते च जुगुप्सन्ते च तादृशम् ॥
040a	शत्रुं कृत्वा यः सहायं विश्वासमुपगच्छति ।
040c	स न संभाव्यमेवैतद्यद्राज्यं प्राप्नुयादिति ॥ ॥

इति श्रीमन्महाभारते उद्योगपर्वणि भगवद्यानपर्वणि पञ्चत्रिंशदधिकशततमोऽध्यायः ॥

5-135-1 कृष्णायसस्य लोहस्य । संहत्य णिण्डीकृत्य ॥ 5-135-3 एकजं अभ्रातृकम् ॥ 5-135-5 सर्वावस्था गार्हस्थ्यादिरूपा । तावेव धर्मार्थावेव । अचूचुदं प्रेरितवत्यस्मि ॥ 5-135-6 समीक्ष्य क्रमोपेतः द्रष्टुं योग्येन पराक्रमेण युक्तः । अस्मिन्काले चेत् कार्यं कर्तव्यं युद्धं न प्रतिपद्यसे ॥ 5-135-7 आनृशंस्यं शत्रुषु स्वदेहे वा दयांकरिष्यसि तर्हि त्वं असंभावितरूपस्तिरस्कृतरूपो भविष्यसीति संबन्धः ॥ 5-135-8 खरीति । उभयलोकानुपयुक्तेपि पुत्रे वृथा वात्सल्यं खरी करोति तद्वदहमपि स्यामित्यर्थः ॥ 5-135-10 धर्मार्थेति । त्वया भाव्यमिति शेषः ॥ 5-135-15 प्रस्थातव्यमेवेति शेषः ॥ 5-135-17 स्वल्पमैश्वर्यं अप्रियमनिष्टं इच्छति मन्यते प्राज्ञः । यस्य तु अल्पमेवैश्वर्यं प्रियं तस्य ध्रुवं निश्चितं तदेवाल्पं प्रियत्वेन गृहीतं अप्रियमनर्थकरं स्यात् । तेन राज्ञाऽल्पसंतुष्टेन न भवितव्यमित्यर्थः ॥ 5-135-18 अभावं नाशम् ॥ 5-135-19 पश्य हितत्वेनेति शेषः ॥ 5-135-20 अतो वचनात् मे मम भूयसी नन्दिः समृद्धिः भवितेति शेषः । यत् एवं कारुण्यं देहे कृपां अनुपश्यसि हितत्वेन । एवंसत्यपि त्वमेव चोद्यं पूर्वपक्षं चोदयसि प्रेरयसि कारुण्यं कुर्विति । अथापि वज्रहृदयाहं ते तुभ्यं चोदयामि ॥ 5-135-21 सैन्धवान् हत्वा कृच्छ्रेण भाविनं ते तव विजयं यदा पश्यामि द्रक्ष्यामि अथ त्वां पूजयिष्यामीति योजना ॥ 5-135-22 एतां अवस्थां दारुणामात्मनि आत्मना स्वयं विदित्वा । मे मम भावश्चित्तं राज्यान्निवृत्त इत्युत्तरेण संबन्धः ॥ 5-135-29 वृद्धिः पीडा । वृधु हिंसायामित्यस्य रूपम् । समृद्धिरैश्वर्यम् । आत्मनः पीडां परस्यैर्श्वं च नुदेदित्यर्थः ॥ 5-135-35 तेषां क्रुद्धादीनां अग्रप्रदायी । भक्तं वेतनं च सर्वेभ्यः प्रथमं देयम् । न- चेत्सद्यः कुपितास्ते त्यजेयुरित्यर्थः ॥ 5-135-36 एनं निर्वादैः परिनिष्ठितैर्दूतैर्निर्वदेत् परिनिष्ठां प्रापयेत् । साम्ना दानेन वा तं पर्यवस्थापयेदित्यर्थः । अन्ततः फलतः तत् शर्त्रार्वशीकरणं भविष्यति ॥ 5-135-37 तत्रोपायमाह निर्वादादिति । एवं परिनिष्ठिततया आस्पदं स्थानं प्राप्तं चेत् शत्रुणाऽनुपद्रुतस्य धनवृद्ध्यादिकं सर्वं सेत्स्यतीत्यर्थः ॥
