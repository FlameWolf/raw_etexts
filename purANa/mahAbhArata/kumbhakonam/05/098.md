अध्यायः 098

पातालं गच्छतो मातलेः वरुणं गच्छता नारदेन यदृच्छया पथि समागमः ॥ 1 ॥ वरुणेन सत्कृतयोस्तयोस्तमापृच्छ्य पातालं प्रति निवर्तनम् ॥ 2 ॥ नारदेन मातलिं प्रति वरुणलोके तत्तद्वस्तुविशेषान्प्रदर्श्य तद्गुणवर्णनम् ॥ 3 ॥
KK05-06-098-001	कण्व उवाच 
KK05-06-098-001a	मातलिस्तु व्रजन्मार्गे नारदेन महर्षिणा ।
KK05-06-098-001c	वरुणं गच्छता द्रष्टुं समागच्छद्यदृच्छया ॥
KK05-06-098-002a	नारदोऽथाब्रवीदेनं क्व भवान्गन्तुमुद्यतः ।
KK05-06-098-002c	स्वेन वा सूत कार्येण शासनाद्वा शतक्रतोः ॥
KK05-06-098-003a	मातलिर्नारदेनैवं सम्पृष्टः पथि गच्छता ।
KK05-06-098-003c	यथावत्सर्वमाचष्ट स्वकार्यं नारदं प्रति ॥
KK05-06-098-004a	तमुवाचाथ स मुनिर्गच्छावः सहिताविति ।
KK05-06-098-004c	सलिलेशदिदृक्षार्थमहमप्युद्यतो दिवः ॥
KK05-06-098-005a	अहं ते सर्वमाख्यास्ये दर्शयन्वसुधातलम् ।
KK05-06-098-005c	दृष्ट्वा तत्र वरं कञ्चिद्रोचयिष्याव मातले ॥
KK05-06-098-006a	अवगाह्य तु तौ भूमिमुभौ मातलिनारदौ ।
KK05-06-098-006c	ददृशाते महात्मानौ लोकपालमपां पतिम् ॥
KK05-06-098-007a	तत्र देवर्षिसदृशीं पूजां स प्राप नारदः ।
KK05-06-098-007c	महेन्द्रसदृशीं चैव मातलिः प्रत्यपद्यत ॥
KK05-06-098-008a	तावुभौ प्रीतमनसौ कार्यवन्तौ निवेद्य ह ।
KK05-06-098-008c	वरुणेनाभ्यनुज्ञातौ नागलोकं विचेरतुः ॥
KK05-06-098-009a	नारदः सर्वभूतानामन्तर्भूमिनिवासिनाम् ।
KK05-06-098-009c	जानंश्चकार व्याख्यानं यन्तुः सर्वमशेषतः ॥
KK05-06-098-010	नारद उवाच 
KK05-06-098-010a	दृष्टस्ते वरुणः सूत पुत्रपौत्रसमावृतः ।
KK05-06-098-010c	पश्योदकपतेः स्थानं सर्वतोभद्रमृद्धिमत् ॥
KK05-06-098-011a	एष पुत्रो महाप्रज्ञो वरुणस्येह गोपतेः ।
KK05-06-098-011c	एष वै शीलवृत्तेन शौचेन च विशिष्यते ॥
KK05-06-098-012a	एषोऽस्य पुत्रोऽभिमतः पुष्करः पुष्करेक्षणः ।
KK05-06-098-012c	रूपवान्दर्शनीयश्च सोमपुत्र्या वृतः पतिः ॥
KK05-06-098-013a	ज्योत्स्नाकालीति यामाहुर्द्वितीयां रूपतः श्रियम् ।
KK05-06-098-013c	अदित्याश्चैव यः पुत्रो ज्येष्ठः श्रेष्ठः कृतः स्मृतः ॥
KK05-06-098-014a	भवनं पश्य वारुण्यं यदेतत्सर्वकाञ्चनम् ।
KK05-06-098-014c	यत्प्राप्य सुरतां प्राप्ताः सुराः सुरपतेः सखे ॥
KK05-06-098-015a	एतानि हृतराज्यानां दैतेयानां स्म मातले ।
KK05-06-098-015c	दीप्यमानानि दृश्यन्ते सर्वप्रहरणान्युत ॥
KK05-06-098-016a	अक्षयाणि किलैतानि विवर्तन्ते स्म मातले ।
KK05-06-098-016c	अनुभावप्रयुक्तानि सुरैरवजितानि ह ॥
KK05-06-098-017a	अत्र राक्षसजात्यश्च दैत्यजात्यश्च मातले ।
KK05-06-098-017c	दिव्यप्रहरणाश्चासन्पूर्वदैवतनिर्मिताः ॥
KK05-06-098-018a	अग्निरेष महार्चिष्माञ्जागर्ति वारुणे ह्रदे ।
KK05-06-098-018c	वैष्णवं चक्रमाविद्धं विधूमेन हविष्मता ॥
KK05-06-098-019a	एष गाण्डीमयश्चापो लोकसंहारसम्भृतः ।
KK05-06-098-019c	रक्ष्यते दैवतैर्नित्यं यतस्तद्गाण्डिवं धनुः ॥
KK05-06-098-020a	एष कृत्ये समुत्पन्ने तत्तद्धारयते बलम् ।
KK05-06-098-020c	सहस्रशतसङ्ख्येन प्राणेन सततं ध्रुवः ॥
KK05-06-098-021a	अशास्यानपि शास्त्येष रक्षोबन्धुषु राजसु ।
KK05-06-098-021c	सृष्टः प्रथमतश्चण्डो ब्रह्मणा ब्रह्मवादिना ॥
KK05-06-098-022a	एतच्छस्त्रं नरेन्द्राणां महच्चक्रेण भासितम् ।
KK05-06-098-022c	पुत्राः सलिलराजस्य धारयन्ति महोदयम् ॥
KK05-06-098-023a	एतत्सलिलराजस्य छत्रं छत्रगृहे स्थितम् ।
KK05-06-098-023c	सर्वतः सलिलं शीतं जीमूत इव वर्षति ॥
KK05-06-098-024a	एतच्छत्रात्परिभ्रष्टं सलिलं सोमनिर्मलम् ।
KK05-06-098-024c	तमसा मूर्छितं भाति येन नार्छति दर्शनम् ॥
KK05-06-098-025a	बहून्यद्भुतरूपाणि द्रष्टव्यानीह मातले ।
KK05-06-098-025c	तव कार्योपरोधस्तु तस्माद्गच्छाव मा चिरम् ॥ ॥

इति श्रीमन्महाभारते उद्योगपर्वणि भगवद्यानपर्वणि अष्टनवतितमोऽध्यायः ॥

5-98-9 यन्तुः यन्तारं मातलिं प्रति ॥ 5-98-11 गोपतेः वारिपतेः ॥ 5-98-13 कृतः तन्नामकः ॥ 5-98-14 वारुण्यं वारुण्याः सुरायाः इदं वारुण्यं सुरा विद्यते येषां ते सुराः ॥ 5-98-16 विवर्तते प्रक्षिप्तान्यपि पुनःपुनः प्रहर्तुर्हस्तमायान्ति ॥ 5-98-17 जात्यः जातीयाः ॥ 5-98-18 हविष्मताऽग्निना आविद्धं रुद्धं विष्णुचक्रजमप्यत्र भयं नास्तीत्यर्थः ॥ 5-98-19 गाण्डी खङ्गाख्यः पशुविशेषः तस्य विकारो गाण्डीमयः गाण्डीमयत्वादेव तत् गाण्डीवं नाम धनुरभूत् । गाण्डी वज्रग्रन्थिस्तन्मय इत्यन्ये ॥ 5-98-21 रक्षोबन्धुषु रक्षस्तुल्येषु ॥ 5-98-22 एतच्छस्त्रं धनुः । चक्रेण चक्रादपि ॥ 5-98-24 येन यस्मात्करणात् मूर्च्छितम् अभिभूतम् आवृतमितियावत् । नार्छति न प्राप्नोति जन इति शेषः ॥
