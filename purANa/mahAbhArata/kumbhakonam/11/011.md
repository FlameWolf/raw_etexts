श्रीः
अध्यायः 011
युधिष्ठिरेण कृष्णादिभिः सह धृतराष्ट्रसमीपमेत्याभिवादनम् ॥ 1 ॥ धृतराष्ट्रेण युधिष्ठिरं मृदुलमालिङ्घ्य पश्चाद्भावज्ञेन कृष्णेन पुरतः स्थापितलोहभीमस्य दृढालिङ्गनेन भञ्जनम् ॥ 2 ॥
KK-11-01-011-001	वैशम्पायन उवाच 
KK-11-01-011-001a	हतेषु सर्वसैन्येषु धर्मराजो युधिष्ठिरः ।
KK-11-01-011-001c	शुश्रुवे पितरं वृद्धं निर्यान्तं गजसाह्वयात् ॥
KK-11-01-011-002a	सोऽभ्ययात्पुत्रशोकार्तं पुत्रशोकपरिप्लुतः ।
KK-11-01-011-002c	शोचमानो महाराज भ्रातृभिः सहितस्तदा ॥
KK-11-01-011-003a	अन्वीयमानो वीरेण दाशार्हेण महात्मना ।
KK-11-01-011-003c	युयुधानेन च तथा तथैव च युयुत्सुना ॥
KK-11-01-011-004a	तमन्वगात्सुदुःखार्ता द्रौपदीशोककर्शिता ।
KK-11-01-011-004c	सह पाञ्चालयोषिद्भिर्यास्तत्रासन्समागताः ॥
KK-11-01-011-005a	सङ्ग्राममनु वृन्दानि स्त्रीणां भरतसत्तम ।
KK-11-01-011-005c	कुररीणामिवार्तानां क्रोशन्तीनां ददर्श ह ॥
KK-11-01-011-006a	ताभिः परिवृतो राजा क्रोशन्तीभिः सहस्रशः ।
KK-11-01-011-006c	ऊर्ध्वबाहुभिरार्ताभी रुदतीभिः प्रियाप्रियैः ॥
KK-11-01-011-007a	क नु धर्मज्ञता राज्ञः क्व नु साद्यानृशंसता ।
KK-11-01-011-007c	यच्चावधीत्पितॄन्भ्रातॄन्गुरुपुत्रान्सखीनपि ॥
KK-11-01-011-008a	घातयित्वा कथं द्रोणं भीष्मं चापि पितामहम् ।
KK-11-01-011-008c	मनस्तेऽभून्महाबाहो हत्वा चापि जयद्रथम् ॥
KK-11-01-011-009a	किं नु राज्येन ते कार्यं पितॄन्भ्रातॄनपश्यतः ।
KK-11-01-011-009c	अभिमन्युं च दुर्धर्षं द्रौपदेयांश्च भारत ॥
KK-11-01-011-010	वैशम्पायन उवाच 
KK-11-01-011-010a	अतीत्य ता महाबाहुः क्रोशन्तीः कुररीरिव ।
KK-11-01-011-010c	ववन्दे पितरं ज्येष्ठं धर्मराजो युधिष्ठिरः ॥
KK-11-01-011-011a	ततोऽभिवाद्य पितरं क्रमेणामित्रकर्शनाः ।
KK-11-01-011-011c	न्यवेदयन्त नामानि पाण्डवास्तेऽपि सर्वशः ॥
KK-11-01-011-012a	तमात्मजान्तकरणं पिता पुत्रवधार्दितः ।
KK-11-01-011-012c	अप्रीयमाणः शोकार्तः पाण्डवं परिषस्वजे ॥
KK-11-01-011-013a	धर्मराजं परिष्वज्य सान्त्वयित्वा च भारत ।
KK-11-01-011-013c	दुष्टात्मा भीममन्वैच्छद्दिधक्षुरिव पावकः ॥
KK-11-01-011-014a	स कोपपावकस्तस्य शोकवायुसमीरितः ।
KK-11-01-011-014c	भीमसेनमयं दावं दिधक्षुरिव दृश्यते ॥
KK-11-01-011-015a	तस्य सङ्कल्पमाज्ञाय भीमं प्रत्यशुभं हरिः ।
KK-11-01-011-015c	भीममाक्षिप्य पाणिभ्यां प्रददौ भीममायसम् ॥
KK-11-01-011-016a	प्रागेव तु महाबुद्धिर्बुद्ध्वा तस्येङ्गितं हरिः ।
KK-11-01-011-016c	संविधानं महाप्राज्ञस्तत्र चक्रे जनार्दनः ॥
KK-11-01-011-017a	उपगुह्यैव पाणिभ्यां भीमसेनमयस्मयम् ।
KK-11-01-011-017c	बभञ्ज बलवान्राजा मन्यमानो वृकोदरम् ॥
KK-11-01-011-018a	नागायुतसमप्राणः स राजा भीममायसम् ।
KK-11-01-011-018c	भङ्क्त्वा विमथितोरस्कः सुस्राव रुधिरं मुखात् ॥
KK-11-01-011-019a	ततः पपात मेदिन्यां तथैव रुधिरोक्षितः ।
KK-11-01-011-019c	प्रपुष्पिताग्रशिखरः पारिजात इव द्रुमः ॥
KK-11-01-011-020a	प्रत्यगृह्णाच्च तं विद्वान्सूतो गावल्गणिस्तदा ।
KK-11-01-011-020c	मैवमित्यब्रवीच्चैनं शमयन्सान्त्वयन्निव ॥
KK-11-01-011-021a	हतो भीम इति ज्ञात्वा गतमन्युर्महामनाः ।
KK-11-01-011-021c	हाहाभीमेति चुक्रोश नृपः शोकसमन्वितः ॥
KK-11-01-011-022a	तं विदित्वा गतक्रोधं भीमसेनवधार्दितम् ।
KK-11-01-011-022c	वासुदेवो वरः पुंसामिदं वचनमब्रवीत् ॥
KK-11-01-011-023a	मा शुचो धृतराष्ट्र त्वं नैव भीमस्त्वया हतः ।
KK-11-01-011-023c	आयसी प्रतिमा ह्येषा त्वया निष्पातिता विभो ॥
KK-11-01-011-024a	त्वां क्रोधवशमापन्नं विदित्वा भरतर्षभ ।
KK-11-01-011-024c	मयाऽपकृष्टः कौन्तेयो मृत्योर्दंष्ट्रान्तरं गतः ॥
KK-11-01-011-025a	न हि ते राजशार्दूल बले तुल्योऽस्ति कश्चन ।
KK-11-01-011-025c	कः सहेत महाबाहो बाह्वोर्विग्रहणं नरः ॥
KK-11-01-011-026a	यथान्तकमनुप्राप्य जीवन्कश्चिन्न मुच्यते ।
KK-11-01-011-026c	एवं बाह्वन्तरं प्राप्य तव जीवेन्न कश्चन ॥
KK-11-01-011-027a	तस्मात्पुत्रेण या तेऽसौ प्रतिमा कारिताऽऽयसी ।
KK-11-01-011-027c	भीमस्य सेयं कौरव्य तवैवोपहृता मया ॥
KK-11-01-011-028a	पुत्रशोकाभिसन्तप्तं धर्मादपकृतं मनः ।
KK-11-01-011-028c	तव राजेन्द्र तेन त्वं भीमसेनं जिघांससि ॥
KK-11-01-011-029a	न त्वेतत्ते क्षमं राजन्हन्यास्त्वं यद्वृकोदरम् ।
KK-11-01-011-029c	न हि पुत्रा महाराज जीवेयुस्ते कथञ्चन ॥
KK-11-01-011-030a	तस्माद्यत्कृतमस्माभिर्मन्यमानैः शमं प्रति ।
KK-11-01-011-030c	अनुमन्यस्व तत्सर्वं मा च शोके मनः कृथाः ॥ 

इति श्रीमन्महाभारते स्त्रीपर्वणि जलप्रदानिकपर्वणि एकादशोऽध्यायः ॥ 11 ॥

11-11-5 स गङ्गामन्विति झ. पाठः ॥ 11-11-6 प्रियाप्रियैः पाण्डवानां प्रियाः अभिमन्युप्रभृतयः अप्रियाः दुर्योधनादयः तैर्हेतुभिः क्रोशन्तीभिरिति सम्बन्धः ॥ 11-11-15 आक्षिप्य निवार्य । आयसं लोहमयम् ॥ 11-11-21 स तु कोपं समुत्सृज्येति झ. पाठः ॥ 11-11-28 पुत्रेति धर्मादपकृतमालिङ्गनच्छलेन भीमवधः कर्तव्य इत्याशया ॥ एकादशोऽध्यायः ॥
