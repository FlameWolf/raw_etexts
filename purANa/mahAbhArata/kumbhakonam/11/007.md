श्रीः
अध्यायः 007
विदुरेण धृतराष्ट्रम् प्रति तत्त्वकथनम् ॥ 1 ॥
001	धृतराष्ट्र उवाच 
001a	अहोऽभिहितमाख्यानं भवता तत्त्वदर्शिना ।
001c	भूय एव तु मे हर्षः श्रोतुं वागमृतं तव ॥
002	विदुर उवाच 
002a	शृणु भूयः प्रवक्ष्यामि मार्गस्यैतस्य विस्तरम् ।
002c	यच्छ्रुत्वा विप्रमुच्यन्ते संसाराद्धि विचक्षणाः ॥
003a	यथा तु पुरुषो राजन्दीर्घमध्वानमास्थितः ।
003c	क्वचित्क्वचिच्छ्रमस्थानं कुरुते वासमेव वा ॥
004a	एवं संसारपर्याये गर्भवासेषु भारत ।
004c	कुर्वन्ति दुर्बुधा वासं मुच्यन्ते तत्र पण्डिताः ॥
005a	तस्मादध्वानमेवैतमाहुः शास्त्रविदो जनाः ।
005c	यत्तत्संसारगहनं वनमाहुर्मनीषिणः ॥
006a	सोयं लोकसमावर्तो मर्त्यानां भरतर्षभ ।
006c	चराणां स्थावराणां च न गृध्येत्तत्र पण्डितः ॥
007a	शारीरा मानसाश्चैव मर्त्यानां व्याधयश्च ये ।
007c	प्रत्यक्षाश्च परोक्षाश्च ते व्यालाः कथिता बुधैः ॥
008a	क्लिश्यमानाश्च तैर्नित्यं मार्यमाणाश्च भारत ।
008c	स्वकर्मभिर्महाव्यालैर्नोद्विजन्त्यल्पबुद्धयः ॥
009a	अथापि तैर्विमुच्येत व्याधिभिः पुरुषो नृप ।
009c	आवृणोत्येव तं पश्चाज्जरा रूपविनाशिनी ॥
010a	शब्दरूपरसस्पर्शगन्धैश्च विविधैरपि ।
010c	मज्जमानं महापङ्के निरालम्बे समन्ततः ॥
011a	संवत्सरर्तवो मासाः पक्षाहोरात्रसन्धयः ।
011c	क्रमेणास्य प्रवृज्जन्ति रूपमायुस्तथैव च ॥
012a	एते कालस्य विधयो नैताञ्जानन्ति दुर्बुधाः ।
012c	धात्राऽभिलिखितान्याहुः सर्वभूतानि कर्मणा ॥
013a	रथः शरीरं भूतानां सत्वमाहुस्तु सारथिम् ।
013c	इन्द्रियाणि हयानाहुः कर्मबुद्धिस्तु रश्मयः ॥
014a	तेषां हयानां यो वेगं धावतामनु धावति ।
014c	सतु संसारचक्रेऽस्मिंश्चक्रवत्परिवर्तते ॥
015a	यस्तान्संयमते बुद्ध्या संयतो न निवर्तते ।
015c	यस्तु संसारचक्रेऽस्मिंश्चक्रवत्परिवर्तते ॥
016a	[भ्रममाणा न मुह्यन्ति संसारे न भ्रमन्ति ते ।
016c	संसारे भ्रमतां राजन्दुःखमेतद्धि जायते ॥
017a	तस्मादस्य निवृत्त्यर्थं यत्नमेवाचरेद्बुधः ।
017c	उपेक्षा नात्र कर्तव्या शतशाखः प्रवर्धते ॥
018a	यतेन्द्रियो नरो राजन्क्रोधलोभनिराकृतः ।
018c	सन्तुष्टः सत्यवादी यः स शान्तिमधिगच्छति ॥]
019a	याम्यमाहू रथं ह्येनं मुह्यन्ते येन दुर्बुधाः ।
019c	स चैतत्प्राप्नुयाद्राजन्यत्त्वं प्राप्तो नराधिप ॥
020a	अनुतर्षुलमेवैतद्दुःखं भवति मारिष ।
020c	राज्यनाशः सुहृन्नाशः सुतनाशश्च भारत ।
020e	साधुः परमदुःखानां दुःखभैषज्यमारभेत् ॥
021a	ज्ञानौषधमवाप्येह दूरपारं महौषधम् ।
021c	छिन्द्याद्दुःखमहाव्याधिं नरः संयतमानसः ॥
022a	न विक्रमो न चाप्यर्थो न मित्रं न सुहृज्जनः ।
022c	तस्मान्मोचयते दुःखाद्यथात्मा स्थिरनिश्चयः ॥
023a	तस्मान्मैत्रं समास्थाय शीलमापदि भारत ।
023c	दमस्त्यागोऽप्रमादश्च ते त्रयो ब्रह्मणो हयाः ॥
024a	शीलरश्मिसमायुक्ते स्थितो यो मानसे रथे ।
024c	त्यक्त्वा मृत्युभयं राजन्ब्रह्मलोकं स गच्छति ॥
025a	अभयं सर्वभूतेभ्यो यो ददाति महीपते ।
025c	स गच्छति परं स्थानं विष्णोः पदमनामयम् ॥
026a	न तत्क्रतुसहस्रेण नोपवासैश्च नित्यशः ।
026c	अभयस्य च दानेन यत्फलं प्राप्नुयान्नरः ॥
027a	न ह्यात्मनः प्रियतरं किञ्चिद्भूतेषु निश्चितम् ।
027c	अनिष्टं सर्वभूतानां मरणं नाम भारत ॥
028ac	तस्मात्सर्वेषु भूतेषु दया कार्या विपश्चिता ॥
029a	नानायोगसमायुक्ता बुद्धिजालेन संवृताः ।
029c	असूक्ष्मदृष्टयो मन्दा भ्राम्यन्ते तत्रतत्र ह ।
029e	सुसूक्ष्मदृष्टयो राजन्व्रजन्ति ब्रह्मसाम्यताम् ॥
030a	एवं ज्ञात्वा महाप्राज्ञ स तेषामौर्ध्वदैहिकम् ।
030c	कर्तुमर्हति तेनैव फलं प्राप्स्यति वै भवान् ॥ 

इति श्रीमन्महाभारते स्त्रीपर्वणि जलप्रदानिकपर्वणि सप्तमोऽध्यायः ॥ 7 ॥

11-7-3 श्रमाच्छ्रान्त इति झ. पाठः ॥ 11-7-8 वार्यमाणाश्च भारतेति झ. पाठः ॥ 11-7-9 अथापि तैर्न मुच्येतेति क. पाठः ॥ 11-7-10 मज्जमांसमहापङ्के इति झ. पाठः ॥ 11-7-17 ये तु संसारचक्रेऽस्मिन्निति झ. पाठः ॥ 11-7-15 शतशाखः संसारवृक्षः ॥ 11-7-17 क्रोधलोभौ निराकृतौ येन सः ॥ 11-7-18 याम्यं यमलोकप्रापकं संसारगहनम् ॥ 11-7-19 अनुतर्षुलं तृष्णाशीलं लक्षीकृत्य । अनुकर्षणमेवैतद्दुःखं न भवति भारतेति क. छ. पाठः ॥ 11-7-20 दूरपारं ब्रह्मज्ञानम् ॥ 11-7-23 ब्रह्मणः ब्रह्मलोकस्य प्रापका इति शेषः ॥ सप्तमोऽध्यायः ॥
