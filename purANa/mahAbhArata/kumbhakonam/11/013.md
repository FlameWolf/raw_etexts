श्रीः
अध्यायः 013
कृष्णयुधिष्ठिरादिभिर्गान्धारीसमीपगमनम् ॥ 1 ॥ गान्धारीं युधिष्ठिरं शप्तुकामां विज्ञाय पूर्वमेवागतेन व्यासेन गान्धार्याः कोपापनोदनम् ॥ 2 ॥
001	वैशम्पायन उवाच 
001a	धृतराष्ट्राभ्यनुज्ञातास्ततस्ते कुरुपुङ्गवाः ।
001c	अभ्ययुर्भ्रातरः सर्वे गान्धारीं सहकेशवाः ॥
002a	ततो ज्ञात्वा हतामित्रं धर्मराजं युधिष्ठिरम् ।
002c	गान्धारी पुत्रशोकार्ता शप्तुमैच्छदनिन्दिता ॥
003a	तस्याः पापमभिप्रायं विदित्वा पाण्डवान्प्रति ।
003c	ऋषिर्गन्धवतीपुत्रः प्रागेव समबुध्यत ॥
004a	स गङ्गायामुपस्पृश्य ब्रह्मर्षिः प्रयतः शुचिः ।
004c	तं देशमुपसम्पेदे पाराशर्यो मनोजवः ॥
005a	दिव्येन चक्षुषा ज्ञात्वा मनसाऽनुद्धतेन च ।
005c	सर्वप्राणभृतां भावं सततं स तु बुध्यति ॥
006a	स स्नुषामब्रवीत्काले कल्याणानि महातपाः ।
006c	शापकालमवाक्षिप्य शमकालमुदीरयन् ॥
007a	न कोपः पाण्डवे कार्यो गान्धारि शममाप्नुहि ।
007c	रजो निगृह्यतां चैव शृणु चेदं वचो मम ॥
008a	पुरोक्ता युद्धकाले त्वं पुत्रेण जयमिच्छता ।
008c	जयमाशास्व मे मातर्युध्यमानस्य शत्रुभिः ॥
009a	सा तथा याच्यमाना त्वं युद्धकाले जयैषिणा ।
009c	उक्तवत्यसि कल्याणि यतो धर्मस्ततो जयः ॥
010a	वाचाऽप्यतीते मा क्रोधे मनः कुरु यशस्विनि ।
010c	स्मरामि भाषमाणां हि त्वामहं सत्यवादिनीम् ॥
011a	विग्रहे तुमुले राज्ञां गत्वा परमसंशयम् ।
011c	जितं पाण्डुसुतैर्युद्धे नूनं धर्मस्ततोऽधिकः ॥
012a	क्षमाशीला पुरा भूत्वा साऽद्य न क्षमसे कथम् ।
012c	अधर्मं जहि धर्मज्ञे यतो धर्मस्ततो जयः ॥
013a	सा त्वं धर्मं परिस्मृत्य वाचं चोक्तां मनस्विनि ।
013c	कोपं संयच्छ गान्धारि पाण्डवेषु सुतेषु ते ॥
014	गान्धार्युवाच 
014a	भगवन्नाभ्यसूयामि नैतानिच्छामि नश्यतः ।
014c	पुत्रशोकेन तु बलान्मनो विह्वलतीव मे ॥
015a	यथैव कुन्त्या कौन्तेया रक्षितव्यास्तथा मया ।
015c	तथैव धृतराष्ट्रेण रक्षितव्या यथा त्वया ॥
016a	दुःशासनापराधेन शकुनेः सौबलस्य च ।
016c	कर्णदुर्योधनाभ्यां च कृतोऽयं कुरुसङ्क्षयः ॥
017a	नापराध्यति बीभत्सुर्न च पार्थो वृकोदरः ।
017c	नकुलः सहदेवश्च नैव राजा युधिष्ठिरः ॥
018a	युध्यमाना हि कौरव्याः कृतमानाः परस्परम् ।
018c	निहताः सहिताश्चान्यैस्तत्र नास्त्यप्रियं मम ॥
019a	किं तु कर्माकरोद्भीमो वासुदेवस्य पश्यतः ।
019c	दुर्योधनं समाहूय गदायुद्धे महामनाः ॥
020a	शिक्षयाऽभ्यधिकं ज्ञात्वा चरन्तं बहुधा रणे ।
020c	अधो नाभ्याः प्रहृतवांस्तन्मे कोपमवर्धयत् ॥
021a	कथं नु धर्मं धर्मज्ञाः समुद्दिष्टं महात्मभिः ।
021c	त्यजेयुराहवे शूराः प्राणहेतोः कथञ्चन ॥ 

इति श्रीमन्महाभारते स्त्रीपर्वणि जलप्रदानिकपर्वणि त्रयोदशोऽध्यायः ॥ 13 ॥

11-13-10 न चाप्यतीतां गान्धारि वाचं ते वितथामहम् । स्मरामि तोषमाणायास्तथा प्रणिहिता ह्यसि इति झ. पाठे अस्य एनं दुर्योधनं तोषमाणाया आशीर्वचनेन तोषयन्त्यास्ते तव तां तां वाचं वितथां न स्मरामीत्यन्वयः ॥ 11-13-13 सा त्वं धर्मं परित्यज्य वाचा चोक्त्वा मनस्विनि । इचि छ. ट. पाठः ॥ 11-13-18 कृतमानाः कृताहङ्काराः ॥ त्रयोदशोऽध्यायः ॥
