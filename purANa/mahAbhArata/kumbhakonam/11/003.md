श्रीः
अध्यायः 003
विदुरेण धृतराष्ट्रशोकापनोदनाय शास्त्रार्थकथनम् ॥ 1 ॥
KK-11-01-003-001	धृतराष्ट्र उवाच 
KK-11-01-003-001a	सुभाषितं महाप्राज्ञ शोकोऽयं विगतो मम ।
KK-11-01-003-001c	भूय एव तु वाक्यानि श्रोतुमिच्छामि तत्त्वतः ॥
KK-11-01-003-002a	अनिष्टानां च संसर्गादिष्टानां च निवर्तनात् ।
KK-11-01-003-002c	कथं हि मानसं दुःखं विप्रयुज्यन्ति पण्डिताः ॥
KK-11-01-003-003	विदुर उवाच 
KK-11-01-003-003a	यतोयतो मनो दुःखात्सुखाद्वा विप्रमुच्यते ।
KK-11-01-003-003c	ततस्ततः शमं लब्ध्वा सुगतिं विन्दते बुधः ॥
KK-11-01-003-004a	अशाश्वतमिदं सर्वं चिन्त्यमानं नरर्षभ ।
KK-11-01-003-004c	कदलीसन्निभो लोकः सारो ह्यस्य न विद्यते ॥
KK-11-01-003-005a	[यदा प्राज्ञाश्च मूढाश्च धनवन्तोऽथ निर्धनाः ।
KK-11-01-003-005c	सर्वे पितृवनं प्राप्य स्वपन्ति विगतज्वराः ॥
KK-11-01-003-006a	निर्मांसैरस्थिभूयिष्ठैर्गात्रैः स्नायुनिबन्धिभिः ।
KK-11-01-003-006c	किं विशेषं प्रपश्यन्ति तत्र तेषां परे जनाः ॥
KK-11-01-003-007a	येन प्रत्यवगच्छेयुः कुलरूपविशेषणम् ।
KK-11-01-003-007c	कस्मादन्योन्यमिच्छन्ति विप्रलब्धधियो नराः ॥]
KK-11-01-003-008a	गृहाण्येव हि मर्त्यानामाहुर्देहानि पण्डिताः ।
KK-11-01-003-008c	कालेन विनियुज्यन्ते सत्वमेकं तु शोभनम् ॥
KK-11-01-003-009a	यथा जीर्णमजीर्णं वा वस्त्रं त्यक्त्वा तु पूरुषः ।
KK-11-01-003-009c	अन्यद्रोचयते वस्त्रमेवं देहाः शरीरिणाम् ॥
KK-11-01-003-010a	वैचित्रवीर्य सत्यं हि दुःखं वा यदि वा सुखम् ।
KK-11-01-003-010c	प्राप्नुवन्तीह भूतानि स्वकृतेनैव कर्मणा ॥
KK-11-01-003-011a	कर्मणा प्राप्यते स्वर्गः सुखं दुःखं च भारत ।
KK-11-01-003-011c	ततो वहति तं भारमवशः स्ववशोऽपि वा ॥
KK-11-01-003-012a	यथा च मृन्मयं भाण्डं चक्रारूढं विपद्यते ।
KK-11-01-003-012c	किञ्चित्प्रक्रियमाणं वा कृतमात्रमथापि वा ॥
KK-11-01-003-013a	हीनं वाऽप्यवरोप्यं वा अवतीर्णमथापि वा ।
KK-11-01-003-013c	आर्द्रं वाऽप्यथवा शुष्कं पच्यमानमथापि वा ॥
KK-11-01-003-014a	अवतार्यन्तमापाकादुद्धृतं चापि भारत ।
KK-11-01-003-014c	अथवा परिभुज्जन्तमेवं देहाः शरीरिणाम् ॥
KK-11-01-003-015a	गर्भस्थो वा प्रसूतो वाऽप्यथवा दशरात्रिकः ।
KK-11-01-003-015c	अर्धमासगतो वाऽपि मासमात्रगतोऽपि वा ॥
KK-11-01-003-016a	संवत्सरगतो वापि द्विसंवत्सर एव वा ।
KK-11-01-003-016c	यौवनस्थोऽथ मध्यस्थो वृद्धो वापि विपद्यते ॥
KK-11-01-003-017a	प्राक्कर्मभिस्तु भूतानि भवन्ति नभवन्ति च ।
KK-11-01-003-017c	एवं संवर्धिते लोके किमर्थमनुतप्यसे ॥
KK-11-01-003-018a	यथा तु सलिलं राजन्क्रीडार्थमनुसञ्चरन् ।
KK-11-01-003-018c	उन्मज्जेच्च निमज्जेच्च चेष्टते च नराधिप ॥
KK-11-01-003-019a	एवं संसारगहने उन्मज्जननिमज्जने ।
KK-11-01-003-019c	कर्मयोगेन बध्यन्ते क्लिश्यन्ते चाल्पबुद्धयः ॥
KK-11-01-003-020a	ये तु प्राज्ञाः स्थिता मध्ये संसारान्तगतैषिणः ।
KK-11-01-003-020c	समागमज्ञा भूतानां ते यान्ति परमां गतिम् ॥ 

इति श्रीमन्महाभारते स्त्रीपर्वणि जलप्रदानिकपर्वणि तृतीयोऽध्यायः ॥ 3 ॥

11-3-1 सुभाषितैरिति झ. पाठः ॥ 11-3-5 पितृवनं मृत्युम् ॥ 11-3-8 सत्वमेकं तु शाश्वतमिति झ. पाठः । तत्र सत्वं लिङ्गशरीरम् । शाश्वतं मोक्षपर्यन्तं स्थायित्वात् इत्यर्थः ॥ 11-3-13 अवरोप्यन्तमितिपाठे अवरोप्यमाणम् ॥ 11-3-14 आपाकात् कुलालकृतात् पात्रपाककूटात् । अथवा परिभृज्जन्तमिति झ. पाठः ॥ 11-3-19 एवं संसारगहनादुन्मज्जननिमज्जनात् इति क. छ. ट. पाठः ॥ तृतीयोऽध्यायः ॥
