श्रीः
अध्यायः 016
गान्धार्या व्यासप्रसादलब्धदिव्यचक्षुषा रणाङ्कणदर्शनम् ॥ 1 ॥ धृतराष्ट्रयुधिष्ठिरादीनां स्त्रीभिः सह रणभूमिप्रवेशः ॥ 2 ॥ स्त्रीणां विलापः ॥ 3 ॥ गान्धार्या कृष्णाय विलपत्स्नुषादिप्रदर्शनम् ॥ 4 ॥
KK-11-02-016-001	वैशम्पायन उवाच 
KK-11-02-016-001a	एवमुक्त्वा तु गान्धारी कुरूणामवकर्तनम् ।
KK-11-02-016-001c	अपश्यत्तत्र तिष्ठन्ती सर्वं तत्र यथास्थितम् ॥
KK-11-02-016-002a	पतिव्रता महाभागा समानव्रतचारिणी ।
KK-11-02-016-002c	उग्रेण तपसा युक्ता सततं सत्यवादिनी ॥
KK-11-02-016-003a	वरदानेन कृष्णस्य महर्षेः पुण्यकर्मणः ।
KK-11-02-016-003c	दिव्यज्ञानबलोपेता विविधं पर्यदेवयत् ॥
KK-11-02-016-004a	ददर्श सा बुद्धिमती दूरादपि यथाऽन्तिके ।
KK-11-02-016-004c	रणाजिरं तद्वीराणामद्भुतं रोमहर्षणम् ॥
KK-11-02-016-005a	अस्थिकेशवसाकीर्णं शोणितौघपरिप्लुतम् ।
KK-11-02-016-005c	शरीरैर्बहुसाहस्रैर्विनिकीर्णं समन्ततः ॥
KK-11-02-016-006a	गजाश्वरथयोधानामावृतं रुधिराविलैः ।
KK-11-02-016-006c	शरीरैरशिरस्कैश्च विदेहैश्च शिरोगणैः ॥
KK-11-02-016-007a	गजाश्वनरवीराणां निःसत्वैरभिसंवृतम् ।
KK-11-02-016-007c	सृगालवलगोमायुकङ्ककाकनिषेवितम् ॥
KK-11-02-016-008a	रक्षसां पुरुषादानां मोदनं कुरराकुलम् ।
KK-11-02-016-008c	अशिवाभिः शिवाभिश्च नादितं गृध्रसेवितम् ॥
KK-11-02-016-009a	ततो व्यासाभ्यनुज्ञातो धृतराष्ट्रो महीपतिः ।
KK-11-02-016-009c	पाण्डुपुत्राश्च ते सर्वे युधिष्ठिरपुरोगमाः ॥
KK-11-02-016-010a	वासुदेवं पुरस्कृत्य हतबन्धुं च पार्थिवम् ।
KK-11-02-016-010c	कुरुस्त्रियः समादाय जग्मुरायोधनं प्रति ॥
KK-11-02-016-011a	समासाद्य कुरुक्षेत्रं ताः स्त्रियो निहतेश्वराः ।
KK-11-02-016-011c	अपश्यन्त हतांस्तत्र पुत्रान्भ्रातॄन्पितॄन्पतीन् ॥
KK-11-02-016-012a	क्रव्यादैर्भक्ष्यमाणांश्च गोमायुवलवायसैः ।
KK-11-02-016-012c	भूतैः पिशाचै रक्षोभिर्विविधैश्च निशाचरैः ॥
KK-11-02-016-013a	रुद्राक्रीडनिभं दृष्ट्वा तदा विशसनं स्त्रियः ।
KK-11-02-016-013c	कुरर्य इव शोकार्ता विक्रोशन्त्यो निपेतिरे ॥
KK-11-02-016-014a	अदृष्टपूर्वं पशन्त्यो दुःखार्ता भरतस्त्रियः ।
KK-11-02-016-014c	शरीरेषु स्खलन्त्यश्च न्यपतंश्च परासुवत् ॥
KK-11-02-016-015a	श्रान्तानां चाप्यनाथानां क्रन्दन्तीनां भृशं तदा ।
KK-11-02-016-015c	पाञ्चालकुरुयोषाणां कृपणं तदभून्महत् ॥
KK-11-02-016-016a	दुःखोपहतचित्ताभिः समन्तादनुनादितम् ।
KK-11-02-016-016c	दृष्ट्वाऽऽयोधनमत्युग्रं धर्मज्ञा सुबलात्मजा ॥
KK-11-02-016-017a	ततः सा पुण्डरीकाक्षमामन्त्र्य पुरुषोत्तमम् ।
KK-11-02-016-017c	कुरूणां वैशसं दृष्ट्वा इदं वचनमब्रवीत् ॥
KK-11-02-016-018a	पश्यैताः पुण्डरीकाक्ष स्नुषा मे निहतेश्वराः ।
KK-11-02-016-018c	प्रकीर्णकेशाः क्रोशन्तीः कुररीरिव माधव ॥
KK-11-02-016-019a	अमूस्त्वभिसमागम्य स्मरन्त्यो भरतर्षभान् ।
KK-11-02-016-019c	पृथगेवानुपद्यन्ते पुत्रान्भ्रातॄन्पितॄन्पतीन् ॥
KK-11-02-016-020a	वीरसूभिर्महाबाहो हतपुत्राभिरावृतम् ।
KK-11-02-016-020c	क्वचिच्च वीरपत्नीभिर्हतवीराभिरावृतम् ॥
KK-11-02-016-021a	शोभितं पुरुषव्याघ्रैः कर्णभीष्माभिमन्युभिः ।
KK-11-02-016-021c	द्रोणद्रुपदशल्यैश्च ज्वलद्भिरिव पावकैः ॥
KK-11-02-016-022a	काञ्चनैः कवचैर्निष्कैर्मणिभिश्च महाधनैः ।
KK-11-02-016-022c	अद्भुतैर्हस्तकेयूरैः स्रग्भिश्च समलङ्कृतम् ॥
KK-11-02-016-023a	वीरबाहुविसृष्टाभिः शक्तिभिः परिघैरपि ।
KK-11-02-016-023c	खड्गैश्च विविधैस्तीक्ष्णैः सशरैश्च शरासनैः ॥
KK-11-02-016-024a	क्रव्यादसङ्घैर्मुदितैस्तिष्ठद्भिः सहितैः क्वचित् ।
KK-11-02-016-024c	क्वचिदाक्रीडमानैश्च शयानैश्चापरैः क्वचित् ॥
KK-11-02-016-025a	एतदेवंविधं वीर सम्पश्यायोधनं विभो ।
KK-11-02-016-025c	`त्वया तु श्रावितं कर्म पुष्कराक्ष महाद्युते ।'
KK-11-02-016-025e	पश्यमाना हि दह्यामि शोकेनाहं जनार्दन ॥
KK-11-02-016-026a	पाञ्चालानां कुरूणां च विनाशं मधुसूदन ।
KK-11-02-016-026c	पञ्चानामपि भूतानामहं वधमचिन्तयम् ॥
KK-11-02-016-027a	तान्सुपर्णाश्च गृध्राश्च कर्षयन्त्यसृगुक्षितान् ।
KK-11-02-016-027c	विगृह्य चरणैर्गृध्रा भक्षयन्ति सहस्रशः ॥
KK-11-02-016-028a	जयद्रथस्य कर्णस्य तथैव द्रोणभीष्मयोः ।
KK-11-02-016-028c	अभिमन्योर्विनाशं च कश्चिन्तयितुमर्हति ॥
KK-11-02-016-029a	अवध्यकल्पान्निहतान्गतसत्वानचेतसः ।
KK-11-02-016-029c	गृध्रकङ्कवलश्येनश्वसृगालसमावृतान् ॥
KK-11-02-016-030a	अमर्षवशमापन्नान्दुर्योधनवशे स्थितान् ।
KK-11-02-016-030c	पश्येमान्पुरुषव्याघ्रान्संशान्तान्पावकानिव ॥
KK-11-02-016-031a	शयनान्युचिताः सर्वे मृदूनि विमलानि च ।
KK-11-02-016-031c	विपन्नास्तेऽद्य वसुधां विवृतामधिशेरते ॥
KK-11-02-016-032a	बन्दिभिः सततं काले स्तुवद्भिरभिनन्दिताः ।
KK-11-02-016-032c	शिवानामशिवा घोराः शृण्वन्ति विविधा गिरः ॥
KK-11-02-016-033a	ये पुरा शेरते वीराः शयनेषु यशस्विनः ।
KK-11-02-016-033c	चन्दनागुरुदिग्धाङ्गास्तेऽद्य पांसुषु शेरते ॥
KK-11-02-016-034a	तेषामाभरणान्येते गृध्रगोमायुवायसाः ।
KK-11-02-016-034c	आक्षिपन्ति शिवा घोरा विनदन्त्यः पुनः पुनः ॥
KK-11-02-016-035a	बाणान्विनिशितान्पीतान्निस्त्रिंशान्विमला गदाः ।
KK-11-02-016-035c	युद्धाभिमानिनः सर्वे जीवन्त इव बिभ्रति ॥
KK-11-02-016-036a	सुरूपवर्णा बहवः क्रव्यादैरवघट्टिताः ।
KK-11-02-016-036c	ऋषभप्रतिरूपाक्षाः शेरते च सहस्रशः ॥
KK-11-02-016-037a	अपरे पुनरालिङ्ग्य गदाः परिघबाहवः ।
KK-11-02-016-037c	शेरतेऽभिमुखाः शूरा दयिता इव योषितः ॥
KK-11-02-016-038a	बिभ्रतः कवचान्यन्ये विमलान्यायुधानि च ।
KK-11-02-016-038c	न धर्षयन्ति क्रव्यादा जीवन्तीति जनार्दन ॥
KK-11-02-016-039a	क्रव्यादैः कृष्यमाणानामपरेषां महात्मनाम् ।
KK-11-02-016-039c	शातकौम्भ्यः स्रजश्चित्रा विप्रकीर्णाः समन्ततः ॥
KK-11-02-016-040a	एते गोमायवो भीमा निहतानां यशस्विनाम् ।
KK-11-02-016-040c	कण्ठान्तरगतान्हारानाक्षिपन्ति सहस्रशः ॥
KK-11-02-016-041a	सर्वेष्वपररात्रेषु यानवन्दन्त वन्दिनः ।
KK-11-02-016-041c	स्तुतिभिश्च परार्ध्याभिरुपचारैश्च शिक्षिताः ॥
KK-11-02-016-042a	तानद्य परिदेवन्ति दुःखार्ताः परमाङ्गनाः ।
KK-11-02-016-042c	कृपणा वृष्णिशार्दूल दुःखशोकार्दिता भृशम् ॥
KK-11-02-016-043a	रक्तोत्पलवनानीव विभान्ति रुचिराणि च ।
KK-11-02-016-043c	मुखानि परमस्त्रीणां परिशुष्काणि केशव ॥
KK-11-02-016-044a	रुदित्वा विरता ह्येता ध्यायन्त्यः सपरिक्लमाः ।
KK-11-02-016-044c	कुरुस्त्रियोऽभिगच्छन्ति तेन तेनैव दुःखिताः ॥
KK-11-02-016-045a	एतान्यादित्यवर्णानि तपनीयनिभानि च ।
KK-11-02-016-045c	पश्य रोदनताम्राणि वक्त्राणि कुरुयोषिताम् ॥
KK-11-02-016-046a	श्यामानां वरवर्णानां गौरीणामेकवाससाम् ।
KK-11-02-016-046c	दुर्योधनवरस्त्रीणां पश्य वृन्दानि केशव ॥
KK-11-02-016-047a	आसामपरिपूर्णार्थं निशम्य परिदेवितम् ।
KK-11-02-016-047c	इतरेरसङ्क्रन्दान्न विजानन्ति योषितः ॥
KK-11-02-016-048a	एता दीर्घमिवोच्छ्वस्य विक्रुश्य च विलप्य च ।
KK-11-02-016-048c	विस्पन्दमाना दुःखेन वीरा जहति जीवितम् ॥
KK-11-02-016-049a	बह्व्यो दृष्ट्वा शरीराणि क्रोशन्ति विलपन्ति च ।
KK-11-02-016-049c	पाणिभिश्चापरा घ्नन्ति शिरांसि मृदुपाणयः ॥
KK-11-02-016-050a	शिरोभिः पतितैर्हस्तैः सर्वाङ्गैः खण्डशः कृतैः ।
KK-11-02-016-050c	इतरेतरसम्पृक्तैराकीर्णा भाति मेदिनी ॥
KK-11-02-016-051a	विशिरस्कानथो कायान्दृष्ट्वा ह्येताननिन्दितान् ।
KK-11-02-016-051c	मुह्यन्त्यनुचिता नार्यो विदेहानि शिरांसि च ॥
KK-11-02-016-052a	शिरः कायेन सन्धाय प्रेक्षमाणा विचेतसः ।
KK-11-02-016-052c	अपश्यन्त्योऽपरं तत्र नेदमस्येऽति दुःखिताः ॥
KK-11-02-016-053a	बाहूरुचरणानन्यान्विशिखोन्मथितान्पृथक् ।
KK-11-02-016-053c	सन्दधत्योऽसुखाविष्टा मूर्छन्त्येताः पुनःपुनः ॥
KK-11-02-016-054a	उत्कृत्तशिरसश्चान्यान्विजग्धान्मृगपक्षिभिः ।
KK-11-02-016-054c	दृष्ट्वा काश्चिन्न जानन्ति भर्तॄन्भरतयोषितः ॥
KK-11-02-016-055a	पाणिभिश्चापरा घ्नन्ति शिरांसि मधुसूदन ।
KK-11-02-016-055c	प्रेक्ष्य भ्रातॄन्पितॄन्पुत्रान्पतींश्च निहतान्परैः ॥
KK-11-02-016-056a	बाहुभिश्च सखड्गैश्च शिरोभिश्च सकुण्डलैः ।
KK-11-02-016-056c	अगम्यकल्पा पृथिवी मांसशोणितकर्दमा ।
KK-11-02-016-056e	बभूव भरतश्रेष्ठ प्राणिभिर्गतजीवितैः ॥
KK-11-02-016-057a	न दुःखेषूचिताः पूर्वं दुःखं गाहन्त्यनिन्दिताः ।
KK-11-02-016-057c	भ्रातृभिः पतिभिः पुत्रैरुपाकीर्णां वसुन्धराम् ॥
KK-11-02-016-058a	यूथानीव किशोरीणां सुकेशीनां जनार्दन ।
KK-11-02-016-058c	स्नुषाणां धृतराष्ट्रस्य पश्य वृन्दान्यनेकशः ॥
KK-11-02-016-059a	इतो दुःखतरं किन्नु केशव प्रतिभाति मे ।
KK-11-02-016-059c	यदिमाः कुर्वते सर्वा रवमुच्चावचं स्त्रियः ॥
KK-11-02-016-060a	नूनमाचरितं पापं मया पूर्वेषु जन्मसु ।
KK-11-02-016-060c	या पश्यामि हतान्पुत्रान्पौत्रान्भ्रातॄंश्च माधव ॥
KK-11-02-016-061a	एवमार्ता विलपती समाभाष्य जनार्दनम् ।
KK-11-02-016-061c	गान्धारी पुत्रशोकार्ता ददर्श निहतं सुतम् ॥ 

इति श्रीमन्महाभारते स्त्रीपर्वणि स्त्रीविलापपर्वणि षोडशोऽध्यायः ॥ 16 ॥

11-16-1 अवकर्तनं युद्धस्थानम् । सर्वं दिव्येन चक्षुषेति झ. पाठः ॥ 11-16-26 पञ्चानां भूतानां पृथिव्यादीनाम् । कुरुपाञ्चालवधात्कृत्स्नं पाञ्चभौतिकं जगन्नष्टमिति भावः ॥ 11-16-31 शयनानि आस्तीर्येति शेषः ॥ 11-16-48 एताः शोचन्तीरभिलक्ष्येति शेषः ॥ 11-16-54 विजग्धान्भक्षितान् ॥ षोडशोऽध्यायः ॥
