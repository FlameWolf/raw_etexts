श्रीः
अध्यायः 014
भीमगान्धारीसंवादः ॥ 1 ॥
KK-11-01-014-001	वैशम्पायन उवाच 
KK-11-01-014-001a	तच्छ्रुत्वा वचनं तस्या भीमसेनोऽथ भीतवत् ।
KK-11-01-014-001c	गान्धारीं प्रत्युवाचेदं वचः सानुनयं तदा ॥
KK-11-01-014-002a	अधर्मो यदि वा धर्मस्त्रासात्तत्र मया कृतः ।
KK-11-01-014-002c	आत्मानं त्रातुकामेन तन्मे त्वं क्षन्तुमर्हसि ॥
KK-11-01-014-003a	न हि युद्धेन पुत्रस्ते धर्मेण स महाबलः ।
KK-11-01-014-003c	दुःशक्यः केनचिद्धर्तुमतो विषममाचरम् ॥
KK-11-01-014-004a	अधर्मेण जितः पूर्वं तेन चापि युधिष्ठिरः ।
KK-11-01-014-004c	निकृताश्च सदैव स्म तो विषममाचरम् ॥
KK-11-01-014-005a	सैन्यस्यैकोऽवशिष्टोऽयं गदायुद्धे च वीर्यवान् ।
KK-11-01-014-005c	न त्यक्ष्यति हृतं राज्यमिति वै तत्कृतं मया ॥
KK-11-01-014-006a	एकपत्नीं च पाञ्चालीमेकवस्त्रां रजस्वलाम् ।
KK-11-01-014-006c	भवत्या विदितं सर्वमुक्तवान्यत्सुतस्तव ॥
KK-11-01-014-007a	सुयोधनं त्वसंहृत्य न शक्या भूः ससागरा ।
KK-11-01-014-007c	केवला भोक्तुमस्माभिरतश्चैतत्कृतं मया ॥
KK-11-01-014-008a	तच्चाप्यप्रियमस्माकं पुत्रस्ते समुपाचरत् ।
KK-11-01-014-008c	द्रौपद्या यत्सभामध्ये सव्यमूरुमदर्शयत् ॥
KK-11-01-014-009a	तत्रैव वध्यः सोऽस्माकं दुराचारोऽम्ब ते सुतः ।
KK-11-01-014-009c	धर्मराजाज्ञया चैव स्थिताः स्म समये पुरा ॥
KK-11-01-014-010a	वैरमुद्दीपितं राज्ञि पुत्रेण तव यन्महत् ।
KK-11-01-014-010c	क्लेशिताश्च वने नित्यं तत एतत्कृतं मया ॥
KK-11-01-014-011a	वैरस्यास्य गताः पारं हत्वा दुर्योधनं रणे ।
KK-11-01-014-011c	राज्यं युधिष्ठिरे प्राप्ते वयं च गतमन्यवः ॥
KK-11-01-014-012	गान्धार्युवाच 
KK-11-01-014-012a	न तस्यैवं वधस्तात यं प्रशंससि मे सुतम् ।
KK-11-01-014-012c	कृतवांश्चापि तत्सर्वं यदिदं भाषसे मयि ॥
KK-11-01-014-013a	हताश्वे नकुले यत्तु वृषसेनेन भारत ।
KK-11-01-014-013c	अपिबः शोणितं सङ्ख्ये दुःशासनशरीरजम् ॥
KK-11-01-014-014a	सद्भिर्विगर्हितं घोरमनार्यजनसेवितम् ।
KK-11-01-014-014c	क्रूरं कर्माकृथास्तस्मात्तदयुक्तं वृकोदर ॥
KK-11-01-014-015	भीम उवाच 
KK-11-01-014-015a	हताश्वं नकुलं दृष्ट्वा वृषसेनेन संयुगे ।
KK-11-01-014-015c	शत्रूणां तु प्रहृष्टानां त्रासः सञ्जनितो मया ॥
KK-11-01-014-016a	`स प्रतिज्ञामकरवं पिबाम्यसृगरेरिति ।'
KK-11-01-014-016c	रुधिरं नातिचक्राम दन्तोष्ठादम्ब मा शुचः ॥
KK-11-01-014-017a	[अन्यस्यापि न पातव्यं रुधिरं किम्पुनः स्वकम् ।
KK-11-01-014-017c	यथैवात्मा तथा भ्राता विशेषो नास्ति कश्चन ॥
KK-11-01-014-018a	वैवस्वतो हि तद्वेद यथावत्कुलनन्दिनि ।
KK-11-01-014-018c	मा कृथा हृदि तन्मातर्न तत्पीतं मयाऽनघे ॥
KK-11-01-014-019a	केशपक्षपरामर्शे द्रौपद्या द्यूतकारिते ।
KK-11-01-014-019c	क्रोधाद्यदब्रवं चाहं तच्च मे हृदि वर्तते ॥
KK-11-01-014-020a	क्षत्रधर्माच्च्युतो राज्ञि भवेयं शाश्वतीः समाः ।
KK-11-01-014-020c	प्रतिज्ञां तामनिस्तीर्य ततस्तत्कृतवानहम् ॥
KK-11-01-014-021a	अनिगृह्य पुरा पुत्रानस्मास्वनपकारिषु ।
KK-11-01-014-021c	न ममार्हसि कल्याणि दोषेण परिशङ्कितुम् ॥
KK-11-01-014-022	गान्धार्युवाच 
KK-11-01-014-022a	वृद्धस्यास्य शतं पुत्रान्निघ्नंस्त्वमपराजितः ।
KK-11-01-014-022c	कस्मान्नाशेषयः कञ्चिद्येनाल्पमपराधितम् ॥
KK-11-01-014-023a	सन्तानमावयोस्तात वृद्धयोर्हृतराज्ययोः ।
KK-11-01-014-023c	नाशेषयः कथं यष्टिमेकां वृद्धयुगस्य वै ॥
KK-11-01-014-024a	शेषे ह्यवस्थिते तात पुत्राणामल्पकेऽपि च ।
KK-11-01-014-024c	मन्ददुःखं भवेदद्य यदि त्वं धर्ममाचरेः ॥ 

इति श्रीमन्महाभारते स्त्रीपर्वणि जलप्रदानिकपर्वणि चतुर्दशोऽध्यायः ॥ 14 ॥

11-14-6 उक्तवान् नहि ते पतयः सन्तीत्यादि । राजपुत्रीं च पाञ्चलीमिति झ. पाठः ॥ चतुर्दशोऽध्यायः ॥	
