श्रीः
अध्यायः 014
भीमगान्धारीसंवादः ॥ 1 ॥
001	वैशम्पायन उवाच 
001a	तच्छ्रुत्वा वचनं तस्या भीमसेनोऽथ भीतवत् ।
001c	गान्धारीं प्रत्युवाचेदं वचः सानुनयं तदा ॥
002a	अधर्मो यदि वा धर्मस्त्रासात्तत्र मया कृतः ।
002c	आत्मानं त्रातुकामेन तन्मे त्वं क्षन्तुमर्हसि ॥
003a	न हि युद्धेन पुत्रस्ते धर्मेण स महाबलः ।
003c	दुःशक्यः केनचिद्धर्तुमतो विषममाचरम् ॥
004a	अधर्मेण जितः पूर्वं तेन चापि युधिष्ठिरः ।
004c	निकृताश्च सदैव स्म तो विषममाचरम् ॥
005a	सैन्यस्यैकोऽवशिष्टोऽयं गदायुद्धे च वीर्यवान् ।
005c	न त्यक्ष्यति हृतं राज्यमिति वै तत्कृतं मया ॥
006a	एकपत्नीं च पाञ्चालीमेकवस्त्रां रजस्वलाम् ।
006c	भवत्या विदितं सर्वमुक्तवान्यत्सुतस्तव ॥
007a	सुयोधनं त्वसंहृत्य न शक्या भूः ससागरा ।
007c	केवला भोक्तुमस्माभिरतश्चैतत्कृतं मया ॥
008a	तच्चाप्यप्रियमस्माकं पुत्रस्ते समुपाचरत् ।
008c	द्रौपद्या यत्सभामध्ये सव्यमूरुमदर्शयत् ॥
009a	तत्रैव वध्यः सोऽस्माकं दुराचारोऽम्ब ते सुतः ।
009c	धर्मराजाज्ञया चैव स्थिताः स्म समये पुरा ॥
010a	वैरमुद्दीपितं राज्ञि पुत्रेण तव यन्महत् ।
010c	क्लेशिताश्च वने नित्यं तत एतत्कृतं मया ॥
011a	वैरस्यास्य गताः पारं हत्वा दुर्योधनं रणे ।
011c	राज्यं युधिष्ठिरे प्राप्ते वयं च गतमन्यवः ॥
012	गान्धार्युवाच 
012a	न तस्यैवं वधस्तात यं प्रशंससि मे सुतम् ।
012c	कृतवांश्चापि तत्सर्वं यदिदं भाषसे मयि ॥
013a	हताश्वे नकुले यत्तु वृषसेनेन भारत ।
013c	अपिबः शोणितं सङ्ख्ये दुःशासनशरीरजम् ॥
014a	सद्भिर्विगर्हितं घोरमनार्यजनसेवितम् ।
014c	क्रूरं कर्माकृथास्तस्मात्तदयुक्तं वृकोदर ॥
015	भीम उवाच 
015a	हताश्वं नकुलं दृष्ट्वा वृषसेनेन संयुगे ।
015c	शत्रूणां तु प्रहृष्टानां त्रासः सञ्जनितो मया ॥
016a	`स प्रतिज्ञामकरवं पिबाम्यसृगरेरिति ।'
016c	रुधिरं नातिचक्राम दन्तोष्ठादम्ब मा शुचः ॥
017a	[अन्यस्यापि न पातव्यं रुधिरं किम्पुनः स्वकम् ।
017c	यथैवात्मा तथा भ्राता विशेषो नास्ति कश्चन ॥
018a	वैवस्वतो हि तद्वेद यथावत्कुलनन्दिनि ।
018c	मा कृथा हृदि तन्मातर्न तत्पीतं मयाऽनघे ॥
019a	केशपक्षपरामर्शे द्रौपद्या द्यूतकारिते ।
019c	क्रोधाद्यदब्रवं चाहं तच्च मे हृदि वर्तते ॥
020a	क्षत्रधर्माच्च्युतो राज्ञि भवेयं शाश्वतीः समाः ।
020c	प्रतिज्ञां तामनिस्तीर्य ततस्तत्कृतवानहम् ॥
021a	अनिगृह्य पुरा पुत्रानस्मास्वनपकारिषु ।
021c	न ममार्हसि कल्याणि दोषेण परिशङ्कितुम् ॥
022	गान्धार्युवाच 
022a	वृद्धस्यास्य शतं पुत्रान्निघ्नंस्त्वमपराजितः ।
022c	कस्मान्नाशेषयः कञ्चिद्येनाल्पमपराधितम् ॥
023a	सन्तानमावयोस्तात वृद्धयोर्हृतराज्ययोः ।
023c	नाशेषयः कथं यष्टिमेकां वृद्धयुगस्य वै ॥
024a	शेषे ह्यवस्थिते तात पुत्राणामल्पकेऽपि च ।
024c	मन्ददुःखं भवेदद्य यदि त्वं धर्ममाचरेः ॥ 

इति श्रीमन्महाभारते स्त्रीपर्वणि जलप्रदानिकपर्वणि चतुर्दशोऽध्यायः ॥ 14 ॥

11-14-6 उक्तवान् नहि ते पतयः सन्तीत्यादि । राजपुत्रीं च पाञ्चलीमिति झ. पाठः ॥ चतुर्दशोऽध्यायः ॥	
