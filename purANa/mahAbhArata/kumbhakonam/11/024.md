श्रीः
अध्यायः 024
कृष्णम् प्रति गान्धार्या भूरिश्रवःप्रभृतिशरीराणां तत्तत्स्त्रीणां च प्रदर्शनम् ॥ 1 ॥
KK-11-02-024-001	गान्धार्युवाच 
KK-11-02-024-001a	सोमदत्तसुतं पश्य युयुधानेन पातितम् ।
KK-11-02-024-001c	वितुद्यमानं विहगैर्बहुभिर्माधवान्तिके ॥
KK-11-02-024-002a	पुत्रशोकाभिसन्तप्तः सोमदत्तो जनार्दन ।
KK-11-02-024-002c	युयुधानं महेष्वासं गर्हयन्निव दृश्यते ॥
KK-11-02-024-003a	असौ हि भूरिश्रवसो माता शोकपरिप्लुता ।
KK-11-02-024-003c	आश्वासयति भर्तारं सोमदत्तमनिन्दिता ॥
KK-11-02-024-004a	दिष्ट्या नैनं महाराज दारुणं भरतक्षयम् ।
KK-11-02-024-004c	कुरुसङ्क्रन्दनं घोरं युगान्तमनुपश्यसि ॥
KK-11-02-024-005a	दिष्ट्या यूपध्वजं पुत्रं वीरं भूरिसहस्रदम् ।
KK-11-02-024-005c	अनेकक्रतुयज्वानं निहतं नानुपश्यसि ॥
KK-11-02-024-006a	दिष्ट्या स्नुषाणामाक्रन्दे घोरं विलपितं बहु ।
KK-11-02-024-006c	न शृणोषि महाराज सारसीनामिवार्णवे ॥
KK-11-02-024-007a	एकवस्त्रास्तु पञ्चैताः प्रकीर्णासितमूर्धजाः ।
KK-11-02-024-007c	स्नुषास्ते परिधावन्ति हतापत्या हतेश्वराः ॥
KK-11-02-024-008a	श्वापदैर्भक्ष्यमाणं त्वमहो दिष्ट्या न पश्यसि ।
KK-11-02-024-008c	छिन्नबाहुं नरव्याघ्रमर्जुनेन निपातितम् ॥
KK-11-02-024-009a	शलं विनिहतं सङ्ख्ये भूरिश्रवसमेव च ।
KK-11-02-024-009c	स्नुषाश्च विविधाः सर्वा दिष्ट्या नाद्येह पश्यसि ॥
KK-11-02-024-010a	दिष्ट्या तत्काञ्चनं छत्रं यूपकेतोर्महात्मनः ।
KK-11-02-024-010c	विनिकीर्णं रथोपस्थे सौमदत्तेर्न पश्यसि ॥
KK-11-02-024-011a	अमूस्तु भूरिश्रवसो भार्याः सात्यकिना हतम् ।
KK-11-02-024-011c	परिवार्यानुशोचन्ति भर्तारमसितेक्षणाः ॥
KK-11-02-024-012a	एता विलप्य करुणं भर्तृशोकेन कर्शिताः ।
KK-11-02-024-012c	पतन्त्यभिमुखा भूमौ कृपणं बत केशव ॥
KK-11-02-024-013a	बीभत्सुरतिबीभत्सं कर्मेदमकरोत्कथम् ।
KK-11-02-024-013c	प्रमत्तस्य यदच्छैत्सीद्बाहुं शूरस्य यज्वनः ॥
KK-11-02-024-014a	ततः पापतरं कर्म कृतवानपि सात्यकिः ।
KK-11-02-024-014c	यस्मात्प्रायोपविष्टस्य प्राहार्षीत्संशितात्मनः ॥
KK-11-02-024-015a	एको द्वाभ्यां हतः शेते क्षत्रधर्मेण धार्मिकः ।
KK-11-02-024-015c	किन्नु वक्ष्यति वै सत्सु गोष्ठीषु च सभासु च ॥
KK-11-02-024-016a	अपुण्यमयशस्यं च कर्मेदं सात्यकिः स्वयम् ।
KK-11-02-024-016c	इति यूपध्वजस्यैताः स्त्रियः क्रोशन्ति माधव ॥
KK-11-02-024-017a	भार्या यूपध्वजस्यैषा करसम्मितमध्यमा ।
KK-11-02-024-017c	कृत्वोत्सङ्गे भुजं भर्तुः कृपणं परिदेवति ॥
KK-11-02-024-018a	अयं स हन्ता शूराणां मित्राणामभयप्रदः ।
KK-11-02-024-018c	प्रदाता गोसहस्राणां क्षत्रियान्तकरः करः ॥
KK-11-02-024-019a	अयं स रशनोत्कर्षी पीनस्तनविमर्दनः ।
KK-11-02-024-019c	नाभ्यूरुजघनस्पर्शी नीवीविस्रंसनः करः ॥
KK-11-02-024-020a	वासुदेवस्य सान्निध्ये पार्थेनाक्लिष्टकर्मणा ।
KK-11-02-024-020c	युध्यतः समरेऽन्येन प्रमत्तस्य निपातितः ॥
KK-11-02-024-021a	किन्नु वक्ष्यसि संसत्सु कथासु च जनार्दन ।
KK-11-02-024-021c	अर्जुनस्य महत्कर्म स्वयं वा स किरीटभृत् ॥
KK-11-02-024-022a	इत्येवं गर्हयित्वैषा तूष्णीमास्ते वराङ्गना ।
KK-11-02-024-022c	तामेतामनुशोचन्ति सपत्न्यः स्वामिव स्नुषाम् ॥
KK-11-02-024-023a	गान्धारराजः शकुनिर्बलवान्सत्यविक्रमः ।
KK-11-02-024-023c	निहतः सहदेवेन भागिनेयेन मातुलः ॥
KK-11-02-024-024a	यः पुरा हेमदण्डाभ्यां व्यजनाभ्यां स्म वीज्यते ।
KK-11-02-024-024c	स एष पक्षिभिः पक्षैः शयान उपवीज्यते ॥
KK-11-02-024-025a	यः स्वरूपाणि कुरुते शतशोऽथ सहस्रशः ।
KK-11-02-024-025c	तस्य मायाविनो माया दग्धाः पाण्डवतेजसा ॥
KK-11-02-024-026a	मायया निकृतिप्रज्ञो जितवान्यो युधिष्ठिरम् ।
KK-11-02-024-026c	सभायां विपुलं राज्यं स जहौ जीवितं कथम् ॥
KK-11-02-024-027a	शकुन्ताः शकुनिं कृष्ण समन्तात्पर्युपासते ।
KK-11-02-024-027c	कितवं मम पुत्राणां विनाशायोपशिक्षितम् ॥
KK-11-02-024-028a	एतेनैतन्महद्वैरं प्रसक्तं पाण्डवैः सह ।
KK-11-02-024-028c	वधाय मम पुत्राणामात्मनः सगणस्य च ॥
KK-11-02-024-029a	यथैव मम पुत्राणां लोकाः शस्त्रजिताः प्रभो ।
KK-11-02-024-029c	एवमस्यापि दुर्बुद्धेर्लोकाः शस्त्रेण वै जिताः ॥
KK-11-02-024-030a	कथं च नायं तत्रापि पुत्रान्मे भ्रातृभिः सह ।
KK-11-02-024-030c	विरोधयेदृजुप्रज्ञाननृजुर्मधुसूदन ॥ 

इति श्रीमन्महाभारते स्त्रीपर्वणि स्त्रीविलापपर्वणि चतुर्विंशोऽध्यायः ॥ 24 ॥

11-24-13 बीभत्सुरतिनिर्मलकर्मा । अतिबीभत्सम् अतिगर्हितम् ॥ 11-24-15 एको द्वाभ्यां हतः शेषे त्वमधर्मेण धार्मिक इति झ. पाठः ॥ 11-24-26 स पुनर्जीवितं जित इति झ. पाठः ॥ 11-24-24 चतुर्विंशोऽध्यायः ॥
