श्रीः
अध्यायः 015
युधिष्ठिरादिभिर्गान्धारीकुन्त्योरभिवादनम् ॥ 1 ॥ सकुन्त्या गान्धार्या द्रौपदीसमाश्वासनम् ॥ 2 ॥
KK-11-01-015-001	वैशम्पायन उवाच 
KK-11-01-015-001a	तमेवमुक्त्वा गान्धारी युधिष्ठिरमपृच्छत ।
KK-11-01-015-001c	क्व स राजेति सक्रोधा पुत्रपौत्रवधार्दिता ॥
KK-11-01-015-002a	तामभ्यगच्छत्कौन्तेयो वेपमानः कृताञ्जलिः ।
KK-11-01-015-002c	युधिष्ठिरस्तु गान्धारीं मधुरं वाक्यमब्रवीत् ॥
KK-11-01-015-003a	पुत्रहन्ता नृशंसोऽहं तव देवि युधिष्ठिरः ।
KK-11-01-015-003c	शापार्हः पृथिवीनाशे हेतुभूतः शपस्व माम् ॥
KK-11-01-015-004a	नहि मे जीवितेनार्थो न राज्येन सुखेन वा ।
KK-11-01-015-004c	तादृशान्सुहृदो हत्वा प्रमूढस्य सुहृद्द्रुहः ॥
KK-11-01-015-005a	तमेवंवादिनं भीतं सन्निकर्षागतं तदा ।
KK-11-01-015-005c	नोवाच किञ्चिद्गान्धारी निःश्वासपरमा नृप ॥
KK-11-01-015-006a	तस्यावनतदेहस्य पादयोर्निपतिष्यतः ।
KK-11-01-015-006c	युधिष्ठिरस्य नृपतेर्धर्मज्ञा दीर्घदर्शिनी ॥
KK-11-01-015-007a	अङ्गुल्यग्राणि ददृशे देवी पट्टान्तरेण सा ।
KK-11-01-015-007c	ततः स कुनखीभूतो दर्शनीयनखो नृपः ॥
KK-11-01-015-008ac	तं दृष्ट्वा चार्जुनोऽगच्छद्वासुदेवस्य पृष्ठतः ॥
KK-11-01-015-009a	एवं सञ्चेष्टमानांस्तानितश्चेतश्च भारत ।
KK-11-01-015-009c	गान्धारी विगतक्रोधा सान्त्वयामास मातृवत् ॥
KK-11-01-015-010a	ते पाण्डवा अनुज्ञाता मातरं वीतमत्सराः ।
KK-11-01-015-010c	अभ्यगच्छन्त सहिताः पृथां पृथुवलक्षसः ॥
KK-11-01-015-011a	चिरस्य दृष्ट्वा पुत्रान्सा पुत्राधिभिरभिप्लुता ।
KK-11-01-015-011c	बाष्पमाहारयद्देवी वस्त्रेणावृत्य वै मुखम् ॥
KK-11-01-015-012a	ततो बाष्पं समुत्सृज्य सह पुत्रैस्तदा पृथा ।
KK-11-01-015-012c	अपश्यदेनाञ्शस्त्रौघैर्बहुधा परिविक्षतान् ॥
KK-11-01-015-013a	सा तानेकैकशः पुत्रान्संस्पृशन्ती पुनःपुनः ।
KK-11-01-015-013c	अन्वशोचत दुःखार्ता द्रौपदीं निहतात्मजाम् ।
KK-11-01-015-013e	रुदन्तीमथ पाञ्चालीं ददर्श पतितां भुवि ॥
KK-11-01-015-014	द्रौपद्युवाच 
KK-11-01-015-014a	आर्ये पौत्रास्तु ते सर्वे सौभद्रसहिता गताः ।
KK-11-01-015-014c	न त्वां तेऽद्याभिगच्छन्ति चिरं दृष्ट्वा अनिन्दिते ।
KK-11-01-015-014e	किन्नु राज्येन मे कार्यं विहीनायाः सुतैर्वरैः ॥
KK-11-01-015-015a	तां समाश्वासयामास पृथा पृथुललोचना ।
KK-11-01-015-015c	उत्थाप्याङ्केन सुदतीं रुदतीं शोककर्शिताम् ॥
KK-11-01-015-016a	तयैव सहिता चापि पुत्रैरनुगता पृथा ।
KK-11-01-015-016c	अभ्यगच्छत गान्धारीमार्तामार्ततरा स्वयम् ॥
KK-11-01-015-017	वैशम्पायन उवाच 
KK-11-01-015-017a	तामुवाचाथ गान्धारी सह कुन्त्या यशस्विनीम् ।
KK-11-01-015-017c	मैवं पुत्रीति शोकार्ता पश्य मामपि दुःखिताम् ॥
KK-11-01-015-018a	मन्ये लोकविनाशोऽयं कालपर्यायनोदितः ।
KK-11-01-015-018c	अवश्यभावी सम्प्राप्तः स्वभावाद्रोमहर्षणः ॥
KK-11-01-015-019a	इदं तत्समनुप्राप्तं विदुरस्य वचो महत् ।
KK-11-01-015-019c	असिद्धानुनये कृष्णे यदुवाच महामतिः ॥
KK-11-01-015-020a	तस्मिन्नपरिहार्येऽर्थे व्यतीते च विशेषतः ।
KK-11-01-015-020c	मा शुचो न हि शोच्यास्ते सङ्ग्रामे निधनं गताः ॥
KK-11-01-015-021a	यथैवाहं तथैव त्वं को वामाश्वासयिष्यति ।
KK-11-01-015-021c	ममैव ह्यपराधेन कुलमग्र्यं विनाशितम् ॥ 

इति श्रीमन्महाभारते स्त्रीपर्वणि जलप्रदानिकपर्वणि पञ्चदशोऽध्यायः ॥ 15 ॥

11-15-7 कुनखीभूतो हस्तदेश इति शेषः ॥ 11-15-14 आर्ये पौत्रा हृताः सर्वे इति क. छ. पाठः ॥ 11-15-21 वाम् आवाम् ॥ समाप्तं जलप्रदानिकं पर्व ||पञ्चदशोऽध्यायः ॥
