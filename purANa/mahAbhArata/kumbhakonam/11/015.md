श्रीः
अध्यायः 015
युधिष्ठिरादिभिर्गान्धारीकुन्त्योरभिवादनम् ॥ 1 ॥ सकुन्त्या गान्धार्या द्रौपदीसमाश्वासनम् ॥ 2 ॥
001	वैशम्पायन उवाच 
001a	तमेवमुक्त्वा गान्धारी युधिष्ठिरमपृच्छत ।
001c	क्व स राजेति सक्रोधा पुत्रपौत्रवधार्दिता ॥
002a	तामभ्यगच्छत्कौन्तेयो वेपमानः कृताञ्जलिः ।
002c	युधिष्ठिरस्तु गान्धारीं मधुरं वाक्यमब्रवीत् ॥
003a	पुत्रहन्ता नृशंसोऽहं तव देवि युधिष्ठिरः ।
003c	शापार्हः पृथिवीनाशे हेतुभूतः शपस्व माम् ॥
004a	नहि मे जीवितेनार्थो न राज्येन सुखेन वा ।
004c	तादृशान्सुहृदो हत्वा प्रमूढस्य सुहृद्द्रुहः ॥
005a	तमेवंवादिनं भीतं सन्निकर्षागतं तदा ।
005c	नोवाच किञ्चिद्गान्धारी निःश्वासपरमा नृप ॥
006a	तस्यावनतदेहस्य पादयोर्निपतिष्यतः ।
006c	युधिष्ठिरस्य नृपतेर्धर्मज्ञा दीर्घदर्शिनी ॥
007a	अङ्गुल्यग्राणि ददृशे देवी पट्टान्तरेण सा ।
007c	ततः स कुनखीभूतो दर्शनीयनखो नृपः ॥
008ac	तं दृष्ट्वा चार्जुनोऽगच्छद्वासुदेवस्य पृष्ठतः ॥
009a	एवं सञ्चेष्टमानांस्तानितश्चेतश्च भारत ।
009c	गान्धारी विगतक्रोधा सान्त्वयामास मातृवत् ॥
010a	ते पाण्डवा अनुज्ञाता मातरं वीतमत्सराः ।
010c	अभ्यगच्छन्त सहिताः पृथां पृथुवलक्षसः ॥
011a	चिरस्य दृष्ट्वा पुत्रान्सा पुत्राधिभिरभिप्लुता ।
011c	बाष्पमाहारयद्देवी वस्त्रेणावृत्य वै मुखम् ॥
012a	ततो बाष्पं समुत्सृज्य सह पुत्रैस्तदा पृथा ।
012c	अपश्यदेनाञ्शस्त्रौघैर्बहुधा परिविक्षतान् ॥
013a	सा तानेकैकशः पुत्रान्संस्पृशन्ती पुनःपुनः ।
013c	अन्वशोचत दुःखार्ता द्रौपदीं निहतात्मजाम् ।
013e	रुदन्तीमथ पाञ्चालीं ददर्श पतितां भुवि ॥
014	द्रौपद्युवाच 
014a	आर्ये पौत्रास्तु ते सर्वे सौभद्रसहिता गताः ।
014c	न त्वां तेऽद्याभिगच्छन्ति चिरं दृष्ट्वा अनिन्दिते ।
014e	किन्नु राज्येन मे कार्यं विहीनायाः सुतैर्वरैः ॥
015a	तां समाश्वासयामास पृथा पृथुललोचना ।
015c	उत्थाप्याङ्केन सुदतीं रुदतीं शोककर्शिताम् ॥
016a	तयैव सहिता चापि पुत्रैरनुगता पृथा ।
016c	अभ्यगच्छत गान्धारीमार्तामार्ततरा स्वयम् ॥
017	वैशम्पायन उवाच 
017a	तामुवाचाथ गान्धारी सह कुन्त्या यशस्विनीम् ।
017c	मैवं पुत्रीति शोकार्ता पश्य मामपि दुःखिताम् ॥
018a	मन्ये लोकविनाशोऽयं कालपर्यायनोदितः ।
018c	अवश्यभावी सम्प्राप्तः स्वभावाद्रोमहर्षणः ॥
019a	इदं तत्समनुप्राप्तं विदुरस्य वचो महत् ।
019c	असिद्धानुनये कृष्णे यदुवाच महामतिः ॥
020a	तस्मिन्नपरिहार्येऽर्थे व्यतीते च विशेषतः ।
020c	मा शुचो न हि शोच्यास्ते सङ्ग्रामे निधनं गताः ॥
021a	यथैवाहं तथैव त्वं को वामाश्वासयिष्यति ।
021c	ममैव ह्यपराधेन कुलमग्र्यं विनाशितम् ॥ 

इति श्रीमन्महाभारते स्त्रीपर्वणि जलप्रदानिकपर्वणि पञ्चदशोऽध्यायः ॥ 15 ॥

11-15-7 कुनखीभूतो हस्तदेश इति शेषः ॥ 11-15-14 आर्ये पौत्रा हृताः सर्वे इति क. छ. पाठः ॥ 11-15-21 वाम् आवाम् ॥ समाप्तं जलप्रदानिकं पर्व ||पञ्चदशोऽध्यायः ॥
