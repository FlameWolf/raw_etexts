श्रीः
अध्यायः 027
मृतानामुदकदानाय धृतराष्ट्रयुधिष्ठिरादिभिर्गङ्गातीरगमनम् ॥ 1 ॥ उदकदानारम्भे कुन्त्या युधिष्ठिरम् प्रति कर्णस्य स्वपुत्रत्वकथनपूर्वकं तस्या उदकदानचोदना ॥ 2 ॥ धृतराष्ट्रयुधिष्ठिरादिभिर्बन्धुभ्यो जलदानम् ॥ 3 ॥
001	वैशम्पायन उवाच 
001a	ते समासाद्य गङ्गां तु शिवां पुण्यजलान्विताम् ।
001c	ह्लादिनीं च प्रसन्नां च महारूपां महावनाम् ॥
002a	भूषणान्युत्तरीयाणि वेष्टनान्यवमुच्य च ।
002c	`कवचानि विचित्राणि गङ्गामवजगाहिरे ॥'
003a	ततः पितॄणां भ्रातॄणां पौत्राणां स्वजनस्य च ।
003c	पुत्राणामार्यकाणां च पतीनां च कुरुस्त्रियः ॥
004a	उदकं चक्रिरे सर्वा रुदन्त्यो भृशदुःखिताः ।
004c	सुहृदां चापि धर्मज्ञाः प्रचक्रुः सलिलक्रियाम् ॥
005a	उदके क्रियमाणे तु वीराणां विरपत्निभिः ।
005c	सूपतीर्थाऽभवद्गङ्गा भूयो विप्रससार च ॥
006a	तन्महोदधिसङ्काशं निरानन्दमनुत्सवम् ।
006c	वीरपत्नीभिराकीर्णं गङ्गातीरमशोभत ॥
007a	ततः कुन्ती महाराज रुदन्ती शोककर्शिता ।
007c	व्रीडया मन्दया वाचा पुत्रान्वचनमब्रवीत् ॥
008a	यः स वीरो महेष्वासो रथयूथपयूथपः ।
008c	अर्जुनेन हतः सङ्ख्ये वीरलक्षणलक्षितः ॥
009a	यं सूतपुत्रं मन्यध्वं राधेयमिति पाण्डवाः ।
009c	यो व्यराजच्चमूमध्ये दिवाकर इव प्रभुः ॥
010a	प्रत्ययुध्यत वः सर्वान्पुरा यः सपदानुगान् ।
010c	दुर्योधनबलं सर्वं यः प्रकर्षन्व्यरोचत ॥
011a	यस्य नास्ति समो वीर्ये पृथिव्यामपि कश्चन ।
011c	यो वृणीत यशः शूरः प्राणैरपि सदा भुवि ॥
012a	कर्णस्य सत्यसन्धस्य सङ्ग्रामेष्वपलायिनः ।
012c	कुरुध्वमुदकं तस्य भ्रातुरक्लिष्टकर्मणः ॥
013a	स हि वः पूर्वजो भ्राता भास्करान्मय्यजायत ।
013c	कुण्डली कवची शूरो दिवाकरसमप्रभः ॥
014a	श्रुत्वा तु पाण्डवाः सर्वे मातुर्वचनमप्रियम् ।
014c	कर्णमेवानुशोचन्तो भूयश्चात्यातुरा भवन् ॥
015a	ततः स पुरुषव्याघ्रः कुन्तीपुत्रो युधिष्ठिरः ।
015c	उवाच मातरं वीरो निःश्वसन्निव पन्नगः ॥
016a	यः शरोर्मिर्ध्वजावर्तो महाभुजमहाग्रहः ।
016c	तलशब्दप्रणुदितो महारथमहाह्रदः ॥
017a	यस्येषुपातमासाद्य कोऽन्यस्तिष्ठेद्धनञ्जयात् ।
017c	कथं पुत्रो भवत्याः स देवगर्भः पुराऽभवत् ।
017e	`कुण्डली कवची शूरो दिवाकरसमप्रभः ॥
018a	यस्य बाहुप्रतापेन तापिताः सर्वतो वयम् ।
018c	तमग्निमिव वस्त्रेण कथं छादितवत्यसि ॥
019a	यस्य बाहुप्रभावेन वैरमस्मास्वरोचयत् ।
019c	सुयोधनस्तु तं ज्येष्ठं कथं नोदितवत्यसि ॥
020a	तथा कर्णं महेष्वासं धार्तराष्ट्रैरुपासितम् ।
020c	उपासितं यथाऽस्माभिर्बलं गाण्डीवधन्वनः ॥
021a	भूमिपानां च सर्वेषां बलं बलवतां वरः ।
021c	नान्यः कुन्तीसुतात्कर्णादगृह्णाद्रथिनो रथी ॥
022a	स नः प्रथमजो भ्राता सर्वशस्त्रभृतां वरः ।
022c	असूत तं भवत्यग्रे कथमद्भुतविक्रमम् ॥
023a	अहो भवत्या मन्त्रस्य गूहनेन वयं हताः ।
023c	निधनेन हि कर्णस्य पीडितास्तु सबान्धवाः ॥
024a	अभिमन्योर्विनाशेन द्रौपदेयवधेन च ।
024c	पाञ्चालानां विनाशेन कुरूणां घातनादपि ॥
025a	ततः शतगुणं दुःखमिदमापतितं महत् ।
025c	कर्णमेवानुशोचामि दह्याम्यग्नाविवाहितः ॥
026a	नेह स्म किञ्चिदप्राप्यं भवेदपि दिवि स्थितम् ।
026c	न चेदं वैशसं घोरकं कौरवान्तकरं भवेत् ॥
027a	एवं विलप्य बहुलं धर्मराजो युधिष्ठिरः ।
027c	व्यरुदच्छनकै राजंश्चकारास्योदकं प्रभुः ॥
028a	ततो विनेदुः सहसा स्त्रियस्ताः खलु सर्वशः ।
028c	अभितो याः स्थितास्तत्र तस्मिन्नुदककर्मणि ॥
029a	तत आनाययामास कर्णस्य सपरिच्छदाः ।
029c	स्त्रियः कुरुपतिर्धीमान्भ्रातुः प्रेम्णा युधिष्ठिरः ॥
030a	स ताभिः सह धर्मात्मा प्रेतकृत्यमनन्तरम् ।
030c	`सर्वं चकार कर्णस्य विधिवद्भूरिदक्षिणम् ॥
031a	स राजा धृतराष्ट्रश्च कृत्वा जलमतन्द्रितः ।
031c	समुत्ततार गङ्गाया भार्यया सह भारत ॥'
032a	[पापेनासौ मया श्रेष्ठो भ्राता ज्ञातिर्निपातितः ।
032c	अतो मनसि यद्गुह्यं स्त्रीणां तन्न भविष्यति ॥
033a	इत्युक्त्वा स तु गङ्गाया उत्तताराकुलेन्द्रियः ।
033c	भ्रातृभिः सहितः सर्वैर्गङ्गातीरमुपेयिवान् ॥] 

इति श्रीमन्महाभारते शतसाहस्रिकायां संहितायां वैयासिक्यां स्त्रीपर्वणि श्राद्धपर्वणि सप्तविंशोऽध्यायः ॥ 27 ॥

11-27-2 वेष्टनानि उष्णीषकटिबन्धनादीनि ॥ 11-27-5 सूपतीर्था शोभनजलावतरणमार्गा ॥ 11-27-14 भवन् अभवन् । अडभाव आर्षः ॥ 11-27-25 दग्धामग्नाविवाहुतिमिति क. पाठः ॥ 11-27-26 कर्णे भ्रातृत्वेन ज्ञाते सति तदनुसारिणामस्माकमपि दुर्लभं नाभविष्यन्नपि कौरवाणां क्षयोऽभविष्यदित्यर्थः । न च मे किञ्चिदप्राप्यमिति क. पाठः ॥ सप्तविंशोऽध्यायः ॥
