श्रीः
अध्यायः 020
कृष्णं प्रति गान्धार्या रुदन्तीनां स्त्रीणां प्रदर्शनम् ॥ 1 ॥
KK-11-02-020-001	गान्धार्युवाच 
KK-11-02-020-001a	अध्यर्धगुणमाहुर्यं बले शौर्ये च केशव ।
KK-11-02-020-001c	पित्रा त्वया च दाशार्ह दृप्तं सिंहमिवोत्कटम् ॥
KK-11-02-020-002a	यो बिभेद चमूमेको मम पुत्रस्य दुर्भिदाम् ।
KK-11-02-020-002c	स भूत्वा मृत्युरन्येषां स्वयं मृत्युवशं गतः ॥
KK-11-02-020-003a	तस्योपलक्षये कृष्ण कार्ष्णेरमिततेजसः ।
KK-11-02-020-003c	अभिमन्योर्हतस्यापि प्रभा नैवोपशाम्यति ॥
KK-11-02-020-004a	एषा विराटदुहिता स्नुषा गाण्डीवधन्वनः ।
KK-11-02-020-004c	हतं बाला पतिं वीरं दृष्ट्वा शोचत्यनिन्दिता ॥
KK-11-02-020-005a	तमेषा हि समागम्य भार्या भर्तारमन्तिके ।
KK-11-02-020-005c	विराटदुहिता कृष्ण पाणिना परिमार्जति ॥
KK-11-02-020-006a	तस्य वक्त्रमुपाघ्राय सौभद्रस्य मनस्विनी ।
KK-11-02-020-006c	विबुद्धकमलाकारं कम्बुवृत्तशिरोधरम् ॥
KK-11-02-020-007a	कामरूपवती चैषा परिष्वजति भामिनी ।
KK-11-02-020-007c	लज्जमाना पुरा चैनं माध्वीकमदमूर्च्छिता ॥
KK-11-02-020-008a	तस्य क्षतजसन्दिग्धं जातरूपपरिष्कृतम् ।
KK-11-02-020-008c	विमुच्य कवचं कृष्ण शीरमभिवीक्षते ॥
KK-11-02-020-009a	अवेक्षमाणा तं बाला कृष्ण त्वामभिभाषते ।
KK-11-02-020-009c	अयं ते पुण्डरीकाक्ष सदृशाक्षो निपातितः ॥
KK-11-02-020-010a	बले वीर्ये च सदृशस्तेजसा चैव तेऽनघ ।
KK-11-02-020-010c	रूपेण च तथाऽत्यर्थं शेते भुवि निपातितः ॥
KK-11-02-020-011a	अत्यन्तं सुकुमारस्य राङ्कवाजिनशायिनः ।
KK-11-02-020-011c	कच्चिदद्य शरीरं ते भूमौ न परितप्यते ॥
KK-11-02-020-012a	मातङ्गभुजवर्ष्माणौ ज्याक्षेपकठिनत्वचौ ।
KK-11-02-020-012c	काञ्चनाङ्गदिनौ शेते निक्षिप्य विपुलौ भुजौ ।
KK-11-02-020-012e	व्यायम्य बहुधा नूनं सुखसुप्तः श्रमादिव ॥
KK-11-02-020-013a	एवं विलपतीमार्तां किं मां न प्रतिभाषसे ।
KK-11-02-020-013c	न स्मराम्यपराधं ते किं मां न प्रतिभाषसे ॥
KK-11-02-020-014a	ननु मां त्वं पुरा दूरादभिवीक्ष्याभिभाषसे ।
KK-11-02-020-014c	न स्मराम्यपराधं मे किं मां न प्रतिभाषसे ॥
KK-11-02-020-015a	आर्यामार्य सुभद्रां त्वमिमांश्च त्रिदशोपमान् ।
KK-11-02-020-015c	पितॄन्मां चैव दुःखार्तां विहाय क्व गमिष्यसि ॥
KK-11-02-020-016a	तस्य शोणितदिग्धान्वै केशानुन्नम्य पाणिना ।
KK-11-02-020-016c	उत्सङ्गे वक्त्रमाधाय जीवन्तमिव पृच्छति ॥
KK-11-02-020-017a	स्वस्रीयं वासुदेवस्य पुत्रं गाण्डीवधन्वनः ।
KK-11-02-020-017c	कथं त्वां रणमध्यस्थं जघ्नुरेते महारथाः ॥
KK-11-02-020-018a	धिगस्तु क्रूरकर्तॄंस्तान्कृपकर्णजयद्रथान् ।
KK-11-02-020-018c	द्रोणद्रौणायनी चोभौ यैरहं विधवा कृता ॥
KK-11-02-020-019a	रथर्षभाणां सर्वेषां कथमासीत्तदा मनः ।
KK-11-02-020-019c	बालं त्वां परिवार्यैकमनेकेषां च जघ्नताम् ॥
KK-11-02-020-020a	कथं नु पाण्डवानां च पाञ्चालानां तु पश्यताम् ।
KK-11-02-020-020c	त्वं वीर निधनं प्राप्तो नाथवान्सन्ननाथवत् ॥
KK-11-02-020-021a	दृष्ट्वा बहुभिराक्रन्दे निहतं त्वां पिता तव ।
KK-11-02-020-021c	वीरः पुरुषशार्दूलः कथं जीवति पाण्डवः ॥
KK-11-02-020-022a	न राज्यलाभो विपुलः शत्रूणां च पराभवः ।
KK-11-02-020-022c	प्रीतिं धास्यति पार्थानां त्वामृते पुष्करेक्षण ॥
KK-11-02-020-023a	तव शस्त्रजिताँल्लोकान्धर्मेण च दमेन च ।
KK-11-02-020-023c	क्षिप्रमन्वागमिष्यामि तत्र मां प्रतिपालय ॥
KK-11-02-020-024a	दुर्मरं पुनरप्राप्ते काले भवति केनचित् ।
KK-11-02-020-024c	यदहं त्वां रणे दृष्ट्वा हतं जीवामि दुर्भगा ॥
KK-11-02-020-025a	कामिदानीं नरव्याघ्र श्लक्ष्णया स्मितया गिरा ।
KK-11-02-020-025c	पितृलोके समेत्यान्यां मामिवामन्त्रयिष्यसि ॥
KK-11-02-020-026a	नूनमप्सरसां स्वर्गे मनांसि प्रमथिष्यसि ।
KK-11-02-020-026c	परमेण च रूपेण गिरा च स्मितपूर्वया ॥
KK-11-02-020-027a	प्राप्य पुण्यकृताँल्लोकानप्सरोभिः समेयिवान् ।
KK-11-02-020-027c	सौभद्र विहरन्काले स्मरेथाः सुकृतानि मे ॥
KK-11-02-020-028a	एतावानिह संवासो विहितस्ते मया सह ।
KK-11-02-020-028c	षण्मासान्सप्तमे मासि त्वं वीर निधनं गतः ॥
KK-11-02-020-029a	इत्युक्तवचनामेनामपकर्षन्ति दुःखिताम् ।
KK-11-02-020-029c	उत्तरां मोघसङ्कल्पां मत्स्यराजकुलस्त्रियः ॥
KK-11-02-020-030a	उत्तरामपकृष्यैनामार्तामार्ततराः स्वयम् ।
KK-11-02-020-030c	विराटं निहतं दृष्ट्वा क्रोशन्ति विलपन्ति च ॥
KK-11-02-020-031a	द्रोणास्त्रशरसङ्कृत्तं शयानं रुधिरोक्षितम् ।
KK-11-02-020-031c	विराटं वितुदन्त्येते गृध्रगोमायुवायसाः ॥
KK-11-02-020-032a	वितुद्यमानं विहगैर्विराटमसितेक्षणाः ।
KK-11-02-020-032c	न शक्नुवन्ति विहगान्निवारयितुमातुराः ॥
KK-11-02-020-033a	आसामातपतप्तानामायासेन च योषिताम् ।
KK-11-02-020-033c	श्रमेण च विवर्णानां वक्त्राणां विप्लुतं वपुः ॥
KK-11-02-020-034a	उत्तरं चाभिमन्युं च काम्भोजं च सुदक्षिणम् ।
KK-11-02-020-034c	कार्ष्णिनाऽभिहतं पश्य लक्ष्मणं प्रियदर्शनम् ।
KK-11-02-020-034e	आयोधनशिरोमध्ये शयानं पश्य माधव ॥ 

इति श्रीमन्महाभारते स्त्रीपर्वणि स्त्रीविलापपर्वणि विंशोऽध्यायः ॥ 20 ॥

11-20-1 अध्यर्धगुणं सार्धुगुणम् ॥ 1 ॥ 11-20-24 दुष्करं पुनरप्राप्तं काले भवति केनचित् इति क. पाठः । दुष्करं प्रति न प्राप्तमित्यादि छ. ट. पाठः ॥ 11-20-33 वपुः शस्ताकृतिः । वपुः क्लीबं तनौ शस्ताकृतावपीति मेदिनी ॥ विंशतितमोऽध्यायः ॥
