श्रीः
अध्यायः 006
पूर्वाध्याये कान्तारादित्वेन रूपितानां संसारादीनां स्वस्वशब्दैः प्रतिपादनम् ॥ 1 ॥
KK-11-01-006-001	धृतराष्ट्र उवाच 
KK-11-01-006-001a	अहो खलु महद्दुःखं कृच्छ्रवासं वसत्यसौ ।
KK-11-01-006-001c	कथं तस्य रतिस्तत्र तुष्टिर्वा वदतां वर ॥
KK-11-01-006-002a	स देशः क्वनु यत्रासौ वसते धर्मसङ्कटे ।
KK-11-01-006-002c	कथं वा स विमुच्येत नरस्तस्मान्महाभयात् ॥
KK-11-01-006-003a	एतन्मे सर्वमाचक्ष्व साधु चेष्टामहे तदा ।
KK-11-01-006-003c	कृपा मे महती जाता तस्याभ्युद्धरणेन हि ॥
KK-11-01-006-004	विदुर उवाच 
KK-11-01-006-004a	उपाख्यानमिदं राजन्मोक्षविद्भिरुदाहृतम् ।
KK-11-01-006-004c	सुगतिं विन्दते येन परलोकेषु मानवः ॥
KK-11-01-006-005a	उच्यते यत्तु कान्तारं महासंसार एव सः ।
KK-11-01-006-005c	वनं दुर्गं हि यच्चैतत्संसारगहनं हि तत् ॥
KK-11-01-006-006ac	ये च ते कथिता व्याला व्याधयस्ते प्रकीर्तिताः ॥
KK-11-01-006-007a	या सा नारी बृहत्काया अध्यतिष्ठत तत्र वै ।
KK-11-01-006-007c	तामाहुस्तु जरां प्राज्ञा रूपवर्णविनाशिनीम् ॥
KK-11-01-006-008a	स यस्तु कूपो नृपते स तु देहः शरीरिणाम् ।
KK-11-01-006-008c	यस्तत्र वसतेऽधस्तान्महाहिः काल एव सः ।
KK-11-01-006-008e	अन्तकः सर्वभूतानां देहिनां प्राणाहार्यसौ ॥
KK-11-01-006-009a	कूपमध्ये च या जाता वल्ली यत्र स मानवः ।
KK-11-01-006-009c	प्रोतो ययाऽभवल्लग्नो जीविताशा शरीरिणाम् ॥
KK-11-01-006-010a	स यस्तु कूपपीनाहे तं वृक्षं परिसर्पति ।
KK-11-01-006-010c	षड्वक्त्रः कुञ्जरो राजन्स तु संवत्सरः स्मृतः ॥
KK-11-01-006-011a	मुखानि ऋतवो मासाः पादा द्वादशा कीर्तिताः ।
KK-11-01-006-011c	ये तु वृक्षं निकृन्तन्ति मूषिकाः पन्नगास्तथा ॥
KK-11-01-006-012a	रात्र्यहानि तु तान्याहुर्भूतानां परिचिन्तकाः ।
KK-11-01-006-012c	ये ते मधुकरास्तत्र कामास्ते परिकीर्तिताः ॥
KK-11-01-006-013a	यास्तु ता बहुशो धाराः स्रवन्ति मधुनिस्रवम् ।
KK-11-01-006-013c	तांस्तु कामरसान्विन्द्याद्यत्र सज्जन्ति मानवाः ॥
KK-11-01-006-014a	एवं संसारचक्रस्य परिवृत्तिं विदुर्बुधाः ।
KK-11-01-006-014c	येन संसारचक्रस्य पाशांश्छिन्दन्ति सर्वथा ॥ 

इति श्रीमन्महाभारते स्त्रीपर्वणि जलप्रदानिकपर्वणि पञ्चमोऽध्यायः ॥ 5 ॥

11-6-4 उपमानमिदं राजन्निति झ. पाठः ॥ षष्ठोऽध्यायः ॥
