श्रीः
अध्यायः 004
विदुरेण धृतराष्ट्रं प्रति जीवस्य गर्भवासप्रकारकथनम् ॥ 1 ॥
KK-11-01-004-001	धृतराष्ट्र उवाच 
KK-11-01-004-001a	कथं संसारगहनं विज्ञेयं वदतां वर ।
KK-11-01-004-001c	एतदिच्छाम्यहं श्रोतुं तत्त्वमाख्याहि पृच्छतः ॥
KK-11-01-004-002	विदुर उवाच 
KK-11-01-004-002a	जन्मप्रभृति भूतानां क्रियाः सर्वास्तु लक्षयन् ।
KK-11-01-004-002c	पूर्वमेवेह कलिले वसते किञ्चिदन्तरम् ॥
KK-11-01-004-003a	ततः स पञ्चमेऽतीते मासे मांसमकल्पयत् ।
KK-11-01-004-003c	ततः सर्वाङ्गसम्पूर्णो गर्भो मासे तु जायते ॥
KK-11-01-004-004a	अमेध्यमध्ये वसति मांसशोणितलेपने ।
KK-11-01-004-004c	ततस्तु वायुवेगेन ऊर्ध्वपादो ह्यधोमुखः ॥
KK-11-01-004-005a	योनिद्वारमुपागम्य बहून्क्लेशान्समृच्छति ।
KK-11-01-004-005c	योनिसम्पीडनाच्चैव पूर्वकर्मभिरन्वितः ॥
KK-11-01-004-006a	तस्मान्मुक्तः स संसारादन्यान्पश्यत्युपद्रवान् ।
KK-11-01-004-006c	ग्रहास्तमनुगच्छन्ति सारमेया इवामिषम् ॥
KK-11-01-004-007a	ततः कालान्तरे प्राप्ते व्याधयश्चापि तं तथा ।
KK-11-01-004-007c	उपसर्पन्ति जीवन्तं बध्यमानं स्वकर्मभिः ॥
KK-11-01-004-008a	बद्धमिन्द्रियपाशैस्तं सङ्गकामुकमातुरम् ।
KK-11-01-004-008c	व्यसनान्यनुवर्तन्ते विविधानि नराधिप ॥
KK-11-01-004-009a	बाध्यमानश्च तैर्भूयो नैव तृप्तिमुपैति सः ।
KK-11-01-004-009c	[तदा नावैति चैवायं प्रकुर्वन्साध्वसाधु वा ॥]
KK-11-01-004-010a	तत्रैनं परिपश्यन्ति ये ध्यानपरिनिष्ठिताः ।
KK-11-01-004-010c	अयं न बुध्यते तावद्यमलोकादिहागमे ॥
KK-11-01-004-011a	यमदूतैर्विकृष्यंश्च मृत्युं कालेन गच्छति ।
KK-11-01-004-011c	वाग्घीनस्य च या मात्रा इष्टानिष्टकृताऽस्य वै ।
KK-11-01-004-011e	भूय एवात्मनाऽऽत्मानं बध्यमानमुपैति सः ॥
KK-11-01-004-012a	अहो विनिकृतो लोको लोभेन च वशीकृतः ।
KK-11-01-004-012c	लोभक्रोधमदोन्मत्तो नात्मानमवबुध्यते ॥
KK-11-01-004-013a	कुलीनत्वे च रमते दुष्कुलीनान्विकुत्सयन् ।
KK-11-01-004-013c	धनदर्पेण दृप्तश्च दरिद्रान्परिकुत्सयन् ॥
KK-11-01-004-014a	मूर्खानिति परानाह नात्मानं समवेक्षते ।
KK-11-01-004-014c	दोषान्क्षिपति चान्येषां नात्मानं शास्तुमिच्छति ॥
KK-11-01-004-015a	यदा प्राज्ञाश्च मूर्खाश्च धनवन्तश्च निर्धनाः ।
KK-11-01-004-015c	कुलीनाश्चाकुलीनाश्च मानिनोऽथाप्यमानिनः ॥
KK-11-01-004-016a	सर्वे पितृवनं प्राप्ताः स्वपन्ति विगतत्वचः ।
KK-11-01-004-016c	निर्मांसैरस्थिभूयिष्ठैर्गात्रैः स्नायुनिबन्धनैः ॥
KK-11-01-004-017a	किं विशेषं प्रपश्यन्ति तत्र तेषां परे जनाः ।
KK-11-01-004-017c	येन प्रत्यवगच्छेयुः कुलरूपविशेषणम् ॥
KK-11-01-004-018a	यदा सर्वे समं न्यस्ताः स्वपन्ति धरणीतले ।
KK-11-01-004-018c	कस्मादन्योन्यमिच्छन्ति विप्रलब्धुमिहाबुधाः ॥
KK-11-01-004-019a	प्रत्यक्षं च परोक्षं च यो निशम्य श्रुतिं त्विमाम् ।
KK-11-01-004-019c	[अध्रुवे जीवलोकेऽस्मिन्यो धर्ममनुपालयन् ।]
KK-11-01-004-019e	जन्मप्रभृति वर्तेत प्राप्नुयात्परमां गतिम् ॥
KK-11-01-004-020a	एवं सर्वं विदित्वा वै यस्तत्त्वमनुवर्तते ।
KK-11-01-004-020c	स प्रमोक्षयते चैव पन्थानं मनुजेश्वर ॥ 

इति श्रीमन्महाभारते स्त्रीपर्वणि जलप्रदानिकपर्वणि चतुर्थोऽध्यायः ॥ 4 ॥

11-4-2 कलिलं शुकशोणितसंयोगः । एकरात्रोषितं कलिलं भवति पञ्चरात्राद्बुद्बुद इत्यादिशास्त्राद्गम्यते । तत्र कलिले वसते जीव इति शेषः । किञ्चिदन्तरं पूर्वदिनापेक्षया वृद्ध्यवस्थाभेदेन अल्पेन परिमाणान्तरेण ॥ 11-4-5 पूर्वकर्मापदानत इति क. पाठः ॥ 11-4-6 मृगयन्पर्यटन्नित्यं सारमेया इति ट. पाठः ॥ चतुर्थोऽध्यायः ॥
