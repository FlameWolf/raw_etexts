श्रीः
अध्यायः 005
विदुरेण धृतराष्ट्रं प्रति उत्तराध्याये वक्ष्यमाणसंसारादीनां कान्तारादित्वेन रूपणम् ॥ 1 ॥
KK-11-01-005-001	धृतराष्ट्र उवाच 
KK-11-01-005-001a	यदिदं धर्मगहनं बुद्ध्या समनुबुध्यते ।
KK-11-01-005-001c	एतद्विस्तरतः सर्वं बुद्धिमार्गं प्रशंस मे ॥
KK-11-01-005-002	विदुर उवाच 
KK-11-01-005-002a	अत्र ते वर्तयिष्यामि नमस्कृत्वा स्वयम्भुवे ।
KK-11-01-005-002c	यथा संसारगहनं वदन्ति परमर्षयः ॥
KK-11-01-005-003a	कश्चिन्महति कान्तारे वर्तमानो द्विजः किल ॥
KK-11-01-005-003c	महद्दुर्गमनुप्राप्तो वनं क्रव्यादसङ्कुलम् ॥
KK-11-01-005-004a	सिंहव्याघ्रगजर्क्षौघैरतिघोरमहास्वनैः ।
KK-11-01-005-004c	पिशितादैरतिभयैर्महोग्राकृतिभिस्तथा ॥
KK-11-01-005-005a	समन्तात्सम्परिक्षिप्तं यस्माद्द्रष्टुर्महद्भयम् ।
KK-11-01-005-005c	तदस्य दृष्ट्वा हृदयमुद्वेगमगमत्परम् ॥
KK-11-01-005-006a	अभ्युच्छ्रयन्ति रोमाणि विक्रियाश्च परन्तप ।
KK-11-01-005-006c	स तद्वनं व्यनुसरन्सम्प्रधावन्नितस्ततः ॥
KK-11-01-005-007a	वीक्षमाणो दिशः सर्वाः शरणं क्व भवेदिति ।
KK-11-01-005-007c	स तेषां नाशमन्विच्छन्प्रद्रुतो भयपीडितः ।
KK-11-01-005-007e	न च निर्याति वै दूरं न वा तैर्विप्रयुज्यते ॥
KK-11-01-005-008a	अथापश्यद्वनं गूढं समन्ताद्वागुरावृतम् ।
KK-11-01-005-008c	बाहुभ्यां सम्परिष्वक्तः स्त्रिया परमघोरया ॥
KK-11-01-005-009a	पञ्चशीर्षधरैर्नागैः शैलैरिव समुन्नतैः ।
KK-11-01-005-009c	नभःस्पृशैर्महावृक्षैः परिक्षिप्तं महावनम् ॥
KK-11-01-005-010a	वनमध्ये च तत्राभूदुदपानः समावृतः ।
KK-11-01-005-010c	वल्लीभिस्तृणनद्धाभिर्गूढाभिरभिसंवृतः ॥
KK-11-01-005-011a	पपात स द्विजस्तत्र निगूढे सलिलाशये ।
KK-11-01-005-011c	विलग्नश्चाभवत्तस्मिँल्लतासन्तानसङ्कुले ॥
KK-11-01-005-012a	पनसस्य यथा जातं वृन्तबद्धं महाफलम् ।
KK-11-01-005-012c	स तथा लम्बते तत्र ह्यूर्ध्वपादो ह्यधःशिराः ॥
KK-11-01-005-013a	अथ तत्रापि चान्योऽस्य भूयो जात उपद्रवः ।
KK-11-01-005-013c	कूपमध्ये महानागमपश्यत महाबलम् ॥
KK-11-01-005-014ac	कूपपीनाहवेलायामपश्यत महागजम् ॥
KK-11-01-005-015a	षड्वक्त्रं कृष्णशबलं द्विषट्कपदचारिणम् ।
KK-11-01-005-015c	क्रमेण परिसर्पन्तं वल्लीवृक्षसमावृतम् ॥
KK-11-01-005-016a	तस्य शाखाप्रशाखासु वृक्षशाखावलम्बिनः ।
KK-11-01-005-016c	नानारूपा मधुकरा घोररूपा भयावहाः ॥
KK-11-01-005-017a	आसते मधु संवृत्य पूर्वमेव निकेतजाः ।
KK-11-01-005-017c	भूयोभूयः समीहन्ते मधूनि भरतर्षभ ॥
KK-11-01-005-018a	स्वादनीयानि भूतानां यैर्बालो न वितृप्यते ।
KK-11-01-005-018c	तेषां मधूनां बहुधा धारा प्रस्रवते तदा ॥
KK-11-01-005-019a	आलम्बमानः स पुमान्धारां पिबति सर्वदा ।
KK-11-01-005-019c	न चास्य तृष्णा विरता पिबमानस्य सङ्कटे ॥
KK-11-01-005-020a	अभीप्सति च तां नित्यमतृप्तः स पुनः पुनः ।
KK-11-01-005-020c	न चास्य जीविते राजन्निर्वेदः समजायत ॥
KK-11-01-005-021a	तत्रैव च मनुष्यस्य जीविताशा प्रतिष्ठिता ।
KK-11-01-005-021c	कृष्णाः श्वेताश्च तं वृक्षं निकृन्तन्ति स्म मूषिकाः ॥
KK-11-01-005-022a	व्यालैश्च तद्वनं दुर्गं स्त्रिया च परमोग्रया ।
KK-11-01-005-022c	कूपाधस्ताच्च नागेन पीनाहे कुञ्जरेण च ॥
KK-11-01-005-023a	वृक्षप्रपाताच्च भयं मूषिकेभ्यश्च पञ्चमम् ।
KK-11-01-005-023c	मधुलोभान्मधुकरैः षष्ठमाहुर्महद्भयम् ॥
KK-11-01-005-024a	एवं स वसते तत्र क्षिप्तः संसारसागरे ।
KK-11-01-005-024c	न चैव जीविताशायां निर्वेदमुपगच्छति ॥ 

इति श्रीमन्महाभारते स्त्रीपर्वणि जलप्रदानिकपर्वणि पञ्चमोऽध्यायः ॥ 5 ॥
