श्रीः
अध्यायः 026
शोकाद्भुवि पतिताया गान्धार्याः कृष्णेनाश्वासनम् ॥ 1 ॥ युधिष्ठिराज्ञया विदुरसञ्जयादिभिर्मृतानां दाहक्रियाकरणम् ॥ 2 ॥
001	श्रीभगवानुवाच 
001a	उत्तिष्ठोत्तिष्ठ गान्धारि मा च शोके मनः कृथाः ।
001c	तवैव ह्यपराधेन कुरवो निधनं गताः ॥
002a	यत्त्वं पुत्रं दुरात्मानमीर्षुमत्यन्तमानिनम् ।
002c	दुर्योधनं पुरस्कृत्य दुष्कृतं साधु मन्यसे ॥
003a	निष्ठुरं वैरपुरुषं वृद्धानां शासनातिगम् ।
003c	कथमात्मकृतं दोषं मय्याधातुमिहेच्छसि ॥
004a	मृतं वा यदि वा नष्टं योऽतीतमनुशोचति ।
004c	दुःखेन लभते दुःखं द्वावनर्थौ प्रपद्यते ॥
005a	तपोर्थीयं ब्राह्मणी धत्त गर्भं गौर्वोढारं धावितारं तुरङ्गी ।
005c	शूद्रा दासं पशुपालं च वैश्या वधार्थीयं त्वद्विधा राजपुत्री ॥
006	वैशम्पायन उवाच 
006a	तच्छ्रुत्वा वासुदेवस्य पुनरुक्तं वचोऽप्रियम् ।
006c	तूष्णीं बभूव गान्धारी शोकव्याकुललोचना ॥
007a	धृतराष्ट्रस्तु राजर्षिर्निगृह्याबुद्धिजं तमः ।
007c	पर्यपृच्छत धर्मज्ञो धर्मराजं युधिष्ठिरम् ॥
008a	जीवतां परिमाणज्ञः सैन्यानामसि पाण्डव ।
008c	हतानां यदि जानीषे परिमाणं वदस्व मे ॥
009	युधिष्ठिर उवाच 
009a	दशायुतसहस्राणि सहस्राणि च विंशतिः ।
009c	कोट्यः षष्टिश्च षट् चैव ह्यस्मिन्राजन्मृधे हताः ॥
010a	आलक्षाणां च वीराणां सहस्राणि चतुर्दश ।
010c	दश चान्यानि राजेन्द्र शतं षष्टिश्च भारत ॥
011	धृतराष्ट्र उवाच 
011a	युधिष्ठिरगतिं कां ते गताः पुरुषसत्तम ।
011c	आचक्ष्व मे महाबाहो सर्वज्ञो ह्यसि मे मतः ॥
012	युधिष्ठिर उवाच 
012a	यैर्हुतानि शरीराणि हृष्टैः परमसंयुगे ।
012c	देवराजसमाँल्लोकान्गतास्ते सत्यविक्रमाः ॥
013a	ये त्वहृष्टेन मनसा मर्तव्यमिति भारत ।
013c	युध्यमाना हताः सङ्ख्ये गन्धर्वैः सह सङ्गताः ॥
014a	ये च सङ्ग्रामभूमिष्ठा याचमानाः पराङ्मुखाः ।
014c	शस्त्रेण निधनं प्राप्ता गतास्ते गुह्यकान्प्रति ॥
015a	पात्यमानाः परैर्ये तु हीयमाना निरायुधाः ।
015c	ह्रीनिषेवा महात्मानः परानभिमुखा रणे ॥
016a	छिद्यमानाः शितैः शस्त्रैः क्षत्रधर्मपरायणाः ।
016c	हतास्ते ब्रह्मसदनं गता वीराः सुवर्चसः ॥
017a	ये त्वत्र निहता राजन्नन्तरायोधनं प्रति ।
017c	यथाकथञ्चित्पुरुषास्ते गता ह्युत्तरां गतिम् ॥
018	धृतराष्ट्र उवाच 
018a	केन ज्ञानबलेनैव पुत्र पश्यसि सिद्धवत् ।
018c	तन्मे वद महाबाहो श्रोतव्यं यदि वै मया ॥
019	युधिष्ठिर उवाच 
019a	निदेशाद्भवतः पूर्वं वने विचरता मया ।
019c	तीर्थयात्राप्रसङ्गेन सम्प्राप्तोऽयमनुग्रहः ॥
020a	देवर्षिर्लोमशो दृष्टस्ततः प्राप्तोऽस्म्यनुस्मृतिम् ।
020c	दिव्यं चक्षुरपि प्राप्तं ज्ञानयोगेन वै पुरा ॥
021	धृतराष्ट्र उवाच 
021a	ये त्वनाथा जनास्तात नाथवन्तश्च पाण्डव ।
021c	कच्चित्तेषां शरीराणि धक्ष्यन्ति विधिपूर्वकम् ॥
022	युधिष्ठिर उवाच 
022a	न येषां शान्तिकर्तारो न च येऽत्राहिताग्नयः ।
022c	वयं च तेषां कुर्यामो बहुत्वात्तात कर्मणाम् ॥
023a	यान्सुपर्णाश्च गुध्राश्च विकर्षन्ति ततस्ततः ।
023c	तेषां सङ्कर्षणा लोका भविष्यन्ति न संशयः ॥
024	वैशम्पायन उवाच 
024a	एवमुक्त्वा महाराज कुन्तीपुत्रो युधिष्ठिरः ।
024c	आदिदेश सुधर्माणं धौम्यं सूतं च सञ्जयम् ॥
025a	विदुरं च महाबुद्धिं युयुत्सुं चैव कौरवम् ।
025c	इन्द्रसेनमुखान्भृत्यान्सूतांश्चैव सहस्रशः ॥
026a	भवन्तः कारयन्त्वेषां प्रेतकार्याण्यशेषतः ।
026c	यथा नाथवतां किञ्चिच्छरीरं न विनश्यति ॥
027a	शासनाद्धर्मराजस्य क्षत्ता सूतश्च सञ्जयः ।
027c	सुधर्मा धौम्यसहित इन्द्रसेनादयस्तथा ॥
028a	चन्दनागुरुकाष्ठानि तथा कालीयकान्युत ।
028c	घृतं तैलं च गन्धांश्च क्षौमाणि वसनानि च ॥
029a	समाहृत्य महार्हाणि दारुणां चैव सञ्चयान् ।
029c	रथांश्च मृदितांस्तत्र नानाप्रहरणानि च ॥
030a	चिताः कृत्वा प्रयत्नेन यथामुख्यान्नराधिपान् ।
030c	दाहयामासुरव्यग्राः शास्त्रदृष्टेन कर्मणा ॥
031a	दुर्योधनं च राजानं भ्रातॄंश्चास्य महारथान् |
031c	शल्यं शलं च राजानं भूरिश्रवसमेव च ॥
032a	जयद्रथं च राजानमभिमन्युं च भारत ।
032c	दौःशासनिं लक्ष्मणं च धृष्टकेतुं च पार्थिवम् ॥
033a	बृहद्बलं सोमदत्तं सृञ्जयं च महारथम् ।
033c	राजानं क्षेमधन्वानं विराटद्रुपदौ तथा ॥
034a	शिखण्डिनं च पाञ्चाल्यं धृष्टद्युम्नं च पार्षतम् ।
034c	युधामन्युं च विक्रान्तमुत्तमौजसमेव च ॥
035a	कौसल्यं द्रौपदेयांश्च शकुनिं चापि सौबलम् ।
035c	अचलं वृषकं चैव भगदत्तं च पार्थिवम् ॥
036a	कर्णं वैकर्तनं चैव सहपुत्रममर्षणम् ।
036c	केकयांश्च महेष्वासांस्त्रिगर्तांश्च महारथान् ॥
037a	घटोत्कचं राक्षसेन्द्रं बकभ्रातरमेव च ।
037c	अलम्बुसं राक्षसेन्द्रं जलसन्धं च पार्थिवम् ॥
038a	एतांश्चान्यांश्च सुबहून्पार्थिवांश्च सहस्रशः ।
038c	घृतधाराहुतैर्दीप्तैः पावकैः समदाहयन् ||
039a	पितृमेधाश्च केषाञ्चित्प्रावर्तन्त महात्मनाम् ।
039c	सामभिश्चाप्यगायन्त तेऽन्वशासत चापरैः ॥
040a	साम्नामृचां च नादेन स्त्रीणां च रुदितस्वनैः ।
040c	कश्मलं सर्वभूतानां निशायां समपद्यत ॥
041a	हुताश्च तत्प्रदीप्ताश्च दीप्यमानाश्च पावकाः ।
041c	नभसीवान्वदृश्यन्त ग्रहास्तन्वभ्रसंवृताः ॥
042a	ये चाप्यनाथास्तत्रासन्नानादेशसमागताः ।
042c	तांश्च सर्वान्समानीय राशीकृत्वा सहस्रशः ॥
043a	चित्वा दारुभिरव्यग्रैः प्रभूतैः स्नेहपाचितैः ।
043c	दाहयामास तान्सर्वान्विदुरो राजशासनात् ॥
044a	कारयित्वा क्रियास्तेषां कुरुराजो युधिष्ठिरः ।
044c	धृतराष्ट्रं पुरस्कृत्य गङ्गामभिमुखोऽगमत् ॥ 

इति श्रीमन्महाभारते स्त्रीपर्वणि श्राद्धपर्वणि षड्विंशोऽध्यायः ॥ 26 ॥

11-26-2 दुष्कृतं दुराचरितं स्वकीयम् ॥ 11-26-3 वैरप्रियं पुरुषं वैरपुरुषम् ॥ 11-26-4 द्वौ पूर्वापरदुःखद्वयरूपौ ॥ 11-26-5 तपोरूपायार्थाय उत्पन्नं तपोर्थीयम् । त्वद्विधा वधार्थीयमेव गर्भं धत्ते । अन्या तु जयार्थीयं कीर्त्याद्यर्थीयमपीति भावः । तपोर्थिनं, वधार्थिनम् इति क. पाठः ॥ 11-26-17 ते गतास्तूत्तरान्कुरूनिति छ. पाठः । ते गतास्तूत्तमां गतिमिति ट. पाठः । ते गता ह्यधमां गतिमिति क. पाठः ॥ 11-26-24 सुधर्माणं दुर्योधनपुरोहितम् ॥ 11-26-43 स्नेहपाचितैः स्नेहसंयुक्तैः ॥ षड्विंशोऽध्यायः ॥
