श्रीः
अध्यायः 026
शोकाद्भुवि पतिताया गान्धार्याः कृष्णेनाश्वासनम् ॥ 1 ॥ युधिष्ठिराज्ञया विदुरसञ्जयादिभिर्मृतानां दाहक्रियाकरणम् ॥ 2 ॥
KK-11-03-026-001	श्रीभगवानुवाच 
KK-11-03-026-001a	उत्तिष्ठोत्तिष्ठ गान्धारि मा च शोके मनः कृथाः ।
KK-11-03-026-001c	तवैव ह्यपराधेन कुरवो निधनं गताः ॥
KK-11-03-026-002a	यत्त्वं पुत्रं दुरात्मानमीर्षुमत्यन्तमानिनम् ।
KK-11-03-026-002c	दुर्योधनं पुरस्कृत्य दुष्कृतं साधु मन्यसे ॥
KK-11-03-026-003a	निष्ठुरं वैरपुरुषं वृद्धानां शासनातिगम् ।
KK-11-03-026-003c	कथमात्मकृतं दोषं मय्याधातुमिहेच्छसि ॥
KK-11-03-026-004a	मृतं वा यदि वा नष्टं योऽतीतमनुशोचति ।
KK-11-03-026-004c	दुःखेन लभते दुःखं द्वावनर्थौ प्रपद्यते ॥
KK-11-03-026-005a	तपोर्थीयं ब्राह्मणी धत्त गर्भं गौर्वोढारं धावितारं तुरङ्गी ।
KK-11-03-026-005c	शूद्रा दासं पशुपालं च वैश्या वधार्थीयं त्वद्विधा राजपुत्री ॥
KK-11-03-026-006	वैशम्पायन उवाच 
KK-11-03-026-006a	तच्छ्रुत्वा वासुदेवस्य पुनरुक्तं वचोऽप्रियम् ।
KK-11-03-026-006c	तूष्णीं बभूव गान्धारी शोकव्याकुललोचना ॥
KK-11-03-026-007a	धृतराष्ट्रस्तु राजर्षिर्निगृह्याबुद्धिजं तमः ।
KK-11-03-026-007c	पर्यपृच्छत धर्मज्ञो धर्मराजं युधिष्ठिरम् ॥
KK-11-03-026-008a	जीवतां परिमाणज्ञः सैन्यानामसि पाण्डव ।
KK-11-03-026-008c	हतानां यदि जानीषे परिमाणं वदस्व मे ॥
KK-11-03-026-009	युधिष्ठिर उवाच 
KK-11-03-026-009a	दशायुतसहस्राणि सहस्राणि च विंशतिः ।
KK-11-03-026-009c	कोट्यः षष्टिश्च षट् चैव ह्यस्मिन्राजन्मृधे हताः ॥
KK-11-03-026-010a	आलक्षाणां च वीराणां सहस्राणि चतुर्दश ।
KK-11-03-026-010c	दश चान्यानि राजेन्द्र शतं षष्टिश्च भारत ॥
KK-11-03-026-011	धृतराष्ट्र उवाच 
KK-11-03-026-011a	युधिष्ठिरगतिं कां ते गताः पुरुषसत्तम ।
KK-11-03-026-011c	आचक्ष्व मे महाबाहो सर्वज्ञो ह्यसि मे मतः ॥
KK-11-03-026-012	युधिष्ठिर उवाच 
KK-11-03-026-012a	यैर्हुतानि शरीराणि हृष्टैः परमसंयुगे ।
KK-11-03-026-012c	देवराजसमाँल्लोकान्गतास्ते सत्यविक्रमाः ॥
KK-11-03-026-013a	ये त्वहृष्टेन मनसा मर्तव्यमिति भारत ।
KK-11-03-026-013c	युध्यमाना हताः सङ्ख्ये गन्धर्वैः सह सङ्गताः ॥
KK-11-03-026-014a	ये च सङ्ग्रामभूमिष्ठा याचमानाः पराङ्मुखाः ।
KK-11-03-026-014c	शस्त्रेण निधनं प्राप्ता गतास्ते गुह्यकान्प्रति ॥
KK-11-03-026-015a	पात्यमानाः परैर्ये तु हीयमाना निरायुधाः ।
KK-11-03-026-015c	ह्रीनिषेवा महात्मानः परानभिमुखा रणे ॥
KK-11-03-026-016a	छिद्यमानाः शितैः शस्त्रैः क्षत्रधर्मपरायणाः ।
KK-11-03-026-016c	हतास्ते ब्रह्मसदनं गता वीराः सुवर्चसः ॥
KK-11-03-026-017a	ये त्वत्र निहता राजन्नन्तरायोधनं प्रति ।
KK-11-03-026-017c	यथाकथञ्चित्पुरुषास्ते गता ह्युत्तरां गतिम् ॥
KK-11-03-026-018	धृतराष्ट्र उवाच 
KK-11-03-026-018a	केन ज्ञानबलेनैव पुत्र पश्यसि सिद्धवत् ।
KK-11-03-026-018c	तन्मे वद महाबाहो श्रोतव्यं यदि वै मया ॥
KK-11-03-026-019	युधिष्ठिर उवाच 
KK-11-03-026-019a	निदेशाद्भवतः पूर्वं वने विचरता मया ।
KK-11-03-026-019c	तीर्थयात्राप्रसङ्गेन सम्प्राप्तोऽयमनुग्रहः ॥
KK-11-03-026-020a	देवर्षिर्लोमशो दृष्टस्ततः प्राप्तोऽस्म्यनुस्मृतिम् ।
KK-11-03-026-020c	दिव्यं चक्षुरपि प्राप्तं ज्ञानयोगेन वै पुरा ॥
KK-11-03-026-021	धृतराष्ट्र उवाच 
KK-11-03-026-021a	ये त्वनाथा जनास्तात नाथवन्तश्च पाण्डव ।
KK-11-03-026-021c	कच्चित्तेषां शरीराणि धक्ष्यन्ति विधिपूर्वकम् ॥
KK-11-03-026-022	युधिष्ठिर उवाच 
KK-11-03-026-022a	न येषां शान्तिकर्तारो न च येऽत्राहिताग्नयः ।
KK-11-03-026-022c	वयं च तेषां कुर्यामो बहुत्वात्तात कर्मणाम् ॥
KK-11-03-026-023a	यान्सुपर्णाश्च गुध्राश्च विकर्षन्ति ततस्ततः ।
KK-11-03-026-023c	तेषां सङ्कर्षणा लोका भविष्यन्ति न संशयः ॥
KK-11-03-026-024	वैशम्पायन उवाच 
KK-11-03-026-024a	एवमुक्त्वा महाराज कुन्तीपुत्रो युधिष्ठिरः ।
KK-11-03-026-024c	आदिदेश सुधर्माणं धौम्यं सूतं च सञ्जयम् ॥
KK-11-03-026-025a	विदुरं च महाबुद्धिं युयुत्सुं चैव कौरवम् ।
KK-11-03-026-025c	इन्द्रसेनमुखान्भृत्यान्सूतांश्चैव सहस्रशः ॥
KK-11-03-026-026a	भवन्तः कारयन्त्वेषां प्रेतकार्याण्यशेषतः ।
KK-11-03-026-026c	यथा नाथवतां किञ्चिच्छरीरं न विनश्यति ॥
KK-11-03-026-027a	शासनाद्धर्मराजस्य क्षत्ता सूतश्च सञ्जयः ।
KK-11-03-026-027c	सुधर्मा धौम्यसहित इन्द्रसेनादयस्तथा ॥
KK-11-03-026-028a	चन्दनागुरुकाष्ठानि तथा कालीयकान्युत ।
KK-11-03-026-028c	घृतं तैलं च गन्धांश्च क्षौमाणि वसनानि च ॥
KK-11-03-026-029a	समाहृत्य महार्हाणि दारुणां चैव सञ्चयान् ।
KK-11-03-026-029c	रथांश्च मृदितांस्तत्र नानाप्रहरणानि च ॥
KK-11-03-026-030a	चिताः कृत्वा प्रयत्नेन यथामुख्यान्नराधिपान् ।
KK-11-03-026-030c	दाहयामासुरव्यग्राः शास्त्रदृष्टेन कर्मणा ॥
KK-11-03-026-031a	दुर्योधनं च राजानं भ्रातॄंश्चास्य महारथान् |
KK-11-03-026-031c	शल्यं शलं च राजानं भूरिश्रवसमेव च ॥
KK-11-03-026-032a	जयद्रथं च राजानमभिमन्युं च भारत ।
KK-11-03-026-032c	दौःशासनिं लक्ष्मणं च धृष्टकेतुं च पार्थिवम् ॥
KK-11-03-026-033a	बृहद्बलं सोमदत्तं सृञ्जयं च महारथम् ।
KK-11-03-026-033c	राजानं क्षेमधन्वानं विराटद्रुपदौ तथा ॥
KK-11-03-026-034a	शिखण्डिनं च पाञ्चाल्यं धृष्टद्युम्नं च पार्षतम् ।
KK-11-03-026-034c	युधामन्युं च विक्रान्तमुत्तमौजसमेव च ॥
KK-11-03-026-035a	कौसल्यं द्रौपदेयांश्च शकुनिं चापि सौबलम् ।
KK-11-03-026-035c	अचलं वृषकं चैव भगदत्तं च पार्थिवम् ॥
KK-11-03-026-036a	कर्णं वैकर्तनं चैव सहपुत्रममर्षणम् ।
KK-11-03-026-036c	केकयांश्च महेष्वासांस्त्रिगर्तांश्च महारथान् ॥
KK-11-03-026-037a	घटोत्कचं राक्षसेन्द्रं बकभ्रातरमेव च ।
KK-11-03-026-037c	अलम्बुसं राक्षसेन्द्रं जलसन्धं च पार्थिवम् ॥
KK-11-03-026-038a	एतांश्चान्यांश्च सुबहून्पार्थिवांश्च सहस्रशः ।
KK-11-03-026-038c	घृतधाराहुतैर्दीप्तैः पावकैः समदाहयन् ||
KK-11-03-026-039a	पितृमेधाश्च केषाञ्चित्प्रावर्तन्त महात्मनाम् ।
KK-11-03-026-039c	सामभिश्चाप्यगायन्त तेऽन्वशासत चापरैः ॥
KK-11-03-026-040a	साम्नामृचां च नादेन स्त्रीणां च रुदितस्वनैः ।
KK-11-03-026-040c	कश्मलं सर्वभूतानां निशायां समपद्यत ॥
KK-11-03-026-041a	हुताश्च तत्प्रदीप्ताश्च दीप्यमानाश्च पावकाः ।
KK-11-03-026-041c	नभसीवान्वदृश्यन्त ग्रहास्तन्वभ्रसंवृताः ॥
KK-11-03-026-042a	ये चाप्यनाथास्तत्रासन्नानादेशसमागताः ।
KK-11-03-026-042c	तांश्च सर्वान्समानीय राशीकृत्वा सहस्रशः ॥
KK-11-03-026-043a	चित्वा दारुभिरव्यग्रैः प्रभूतैः स्नेहपाचितैः ।
KK-11-03-026-043c	दाहयामास तान्सर्वान्विदुरो राजशासनात् ॥
KK-11-03-026-044a	कारयित्वा क्रियास्तेषां कुरुराजो युधिष्ठिरः ।
KK-11-03-026-044c	धृतराष्ट्रं पुरस्कृत्य गङ्गामभिमुखोऽगमत् ॥ 

इति श्रीमन्महाभारते स्त्रीपर्वणि श्राद्धपर्वणि षड्विंशोऽध्यायः ॥ 26 ॥

11-26-2 दुष्कृतं दुराचरितं स्वकीयम् ॥ 11-26-3 वैरप्रियं पुरुषं वैरपुरुषम् ॥ 11-26-4 द्वौ पूर्वापरदुःखद्वयरूपौ ॥ 11-26-5 तपोरूपायार्थाय उत्पन्नं तपोर्थीयम् । त्वद्विधा वधार्थीयमेव गर्भं धत्ते । अन्या तु जयार्थीयं कीर्त्याद्यर्थीयमपीति भावः । तपोर्थिनं, वधार्थिनम् इति क. पाठः ॥ 11-26-17 ते गतास्तूत्तरान्कुरूनिति छ. पाठः । ते गतास्तूत्तमां गतिमिति ट. पाठः । ते गता ह्यधमां गतिमिति क. पाठः ॥ 11-26-24 सुधर्माणं दुर्योधनपुरोहितम् ॥ 11-26-43 स्नेहपाचितैः स्नेहसंयुक्तैः ॥ षड्विंशोऽध्यायः ॥
