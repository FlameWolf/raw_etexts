श्रीः
अध्यायः 018
कृष्णम् प्रति गान्धारीवचनम् ॥ 1 ॥
KK-11-02-018-001	गान्धार्युवाच 
KK-11-02-018-001a	पश्य माधव पुत्रान्मे शतसङ्ख्याञ्जितक्लमान् ।
KK-11-02-018-001c	गदया भीमसेनेन भूयिष्ठं निहतान्रणे ॥
KK-11-02-018-002a	इदं दुःखतरं मेऽद्य यदिमा मुक्तमूर्धजाः ।
KK-11-02-018-002c	हतपुत्रा रणे बालाः परिधावन्ति मे स्नुषाः ॥
KK-11-02-018-003a	प्रासादतलचारिण्यश्चरणैर्भूषणान्वितैः ।
KK-11-02-018-003c	कायेनाद्य स्पृशन्तीमां रुधिरार्द्रां वसुन्धराम् ॥
KK-11-02-018-004a	कृच्छ्रादुत्सारयन्ति स्म गृध्रगोमायुवायसान् ।
KK-11-02-018-004c	दुःखेनार्ता विघूर्णन्त्यो मत्ता इव चरन्त्युत ॥
KK-11-02-018-005a	एषाऽन्या त्वनवद्याङ्गी करसम्मितमध्यमा ।
KK-11-02-018-005c	घोरमायोधनं दृष्ट्वा निपतत्यतिदुःखिता ॥
KK-11-02-018-006a	दृष्ट्वा मे पार्थिवसुतामेतां लक्ष्मणमातरम् ।
KK-11-02-018-006c	राजपुत्रीं महाबाहो मनो न ह्युपशाम्यति ॥
KK-11-02-018-007a	भ्रातॄंश्चान्याः पितॄंश्चान्याः पुत्रांश्च निहतान्भुवि ।
KK-11-02-018-007c	दृष्ट्वा परिपतन्त्येषाः प्रगृह्य सुमहाभुजान् ॥
KK-11-02-018-008a	मध्यमानां तु नारीणां वृद्धानां चापराजित ।
KK-11-02-018-008c	आक्रन्दं हतबन्धूनां दारुणे वैशसे शृणु ॥
KK-11-02-018-009a	रथनीडानि देहांश्च हतानां गजवाजिनाम् ।
KK-11-02-018-009c	आश्रित्य श्रममोहार्ताः स्थिताः पश्य महाभुज ॥
KK-11-02-018-010a	अन्या चापहृतं कायाच्चारुकुण्डलमुन्नसम् ।
KK-11-02-018-010c	स्वस्य बन्धोः शिरः कृष्ण गृहीत्वा पश्य तिष्ठति ॥
KK-11-02-018-011a	पूर्वजातिकृतं पापं मन्ये नाल्पमिवानघ ।
KK-11-02-018-011c	एताभिर्निरवद्याभिर्मया चैवाल्पपुण्यया ।
KK-11-02-018-011e	यदिदं धर्मराजेन घातितं नो जनार्दन ॥
KK-11-02-018-012ac	न हि नाशोऽस्ति वार्ष्णेय कर्मणोः शुभपापयोः ॥
KK-11-02-018-013a	प्रत्यग्रवयसः पश्य दर्शनीयकुचाननाः ।
KK-11-02-018-013c	कुलेषु जाता ह्रीमत्यः कृष्णपक्ष्माक्षिमूर्धजाः ॥
KK-11-02-018-014a	हंसगद्गदभाषिण्यो दुःखशोकप्रमोहिताः ।
KK-11-02-018-014c	सारस्य इव वाशन्त्यः पतिताः पश्य माधव ॥
KK-11-02-018-015a	फुल्लपद्मप्रकाशानि पुण्डरीकाक्ष योषिताम् ।
KK-11-02-018-015c	अनवद्यानि वक्त्राणि तापयत्येष रश्मिवान् ॥
KK-11-02-018-016a	सेर्ष्याणां मम पुत्राणां वासुदेवावरोधनम् ।
KK-11-02-018-016c	मत्तमातङ्गदर्पाणां पश्यन्त्यद्य पृथग्जनाः ॥
KK-11-02-018-017a	शतचन्द्राणि चर्माणि ध्वजांश्चादित्यवर्चसः ।
KK-11-02-018-017c	रौक्माणि चैव वर्माणि निष्कानपि च काञ्चनान् ॥
KK-11-02-018-018a	शिरस्त्राणानि चैतानि पुत्राणां मे महीतले ।
KK-11-02-018-018c	पश्य दीप्तानि गोविन्द पावकान्सुहुतानिव ॥
KK-11-02-018-019a	एष दुःशासनः शेते शूरेणामित्रघातिना ।
KK-11-02-018-019c	पीतशोणितसर्वाङ्गो युधि भीमेन पातितः ॥
KK-11-02-018-020a	गदया भीमसेनेन पश्य माधव मे सुतम् ।
KK-11-02-018-020c	द्यूतक्लेशाननुस्मृत्य द्रौपदीचोदितेन च ॥
KK-11-02-018-021a	उक्ता ह्यनेन पाञ्चाली सभायां द्यूतनिर्जिता ।
KK-11-02-018-021c	प्रियं चिकीर्षता भ्रातुः कर्णस्य च जनार्दन ॥
KK-11-02-018-022a	सहैव सहदेवेन नकुलेनार्जुनेन च ।
KK-11-02-018-022c	दासीभूताऽसि पाञ्चालि क्षिप्रं प्रविश नो गृहान् ॥
KK-11-02-018-023a	ततोऽहमब्रुवं कृष्ण तदा दुर्योधनं नृपम् ।
KK-11-02-018-023c	मृत्युपाशपरिक्षिप्तां द्रौपदीं पुत्र वर्जय ॥
KK-11-02-018-024a	निबोधैनं सुदुर्बुद्धिं मातुलं कलहप्रियम् ।
KK-11-02-018-024c	क्षिप्रमेनं परित्यज्य पुत्र संशाम्य पाण्डवैः ॥
KK-11-02-018-025a	न बुद्ध्यसे त्वं दुर्बुद्धे भीमसेनममर्षणम् ।
KK-11-02-018-025c	वाङ्नाराचैस्तुदंस्तीक्ष्णैरुल्काभिरिव कुञ्जरम् ॥
KK-11-02-018-026a	तानेवं रहसि क्रुद्धो वाक्शल्यानवधारयन् ।
KK-11-02-018-026c	उत्ससर्ज विषं तेषु सर्पो गोवृषभेष्विव ॥
KK-11-02-018-027a	एष दुःशासनः शेते विक्षिप्य विपुलौ भुजौ ।
KK-11-02-018-027c	निहतो भीमसेनेन सिंहेनेव महागजः ॥
KK-11-02-018-028a	अत्यर्थमकरोद्रौद्रं भीमसेनोऽत्यमर्षणः ।
KK-11-02-018-028c	दुःशासनस्य यत्क्रुद्धोऽपिबच्छोणितमाहवे ॥

इति श्रीमन्महाभारते स्त्रीपर्वणि स्त्रीविलापपर्वणि अष्टादशोऽध्यायः ॥ 18 ॥

11-18-5 करसम्मितमध्यमा मुष्टिप्रमितमध्या ॥ 11-18-23 क्षिप्तं शकुनिं पुत्र वजेयेति झ. पाठः ॥ अष्टादशोऽध्यायः ॥	
