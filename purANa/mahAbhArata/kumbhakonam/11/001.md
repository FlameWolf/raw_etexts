श्रीः
अध्यायः 001
सञ्जयेन पुत्रादीन्प्रति शोचतो धृतराष्ट्रस्य समाश्वासनम् ॥ 1 ॥
श्रीवेदव्यासाय नमः ।
KK-11-01-001-001	नारायणं नमस्कृत्य नरं चैव नरोत्तमम् ।
KK-11-01-001-001	देवीं सरस्वतीं व्यासं ततो जयमुदीरयेत् ॥
KK-11-01-001-001	जनमेजय उवाच 
KK-11-01-001-001a	हते दुर्योधने चैव हते सैन्ये च सर्वशः ।
KK-11-01-001-001c	धृतराष्ट्रो महाराज श्रुत्वा किमकरोन्मुने ॥
KK-11-01-001-002a	तथैव कौरवो राजा धर्मपुत्रो महामनाः ।
KK-11-01-001-002c	कृपप्रभृतयश्चैव किमकुर्वत ते त्रयः ॥
KK-11-01-001-003a	अश्वत्थाम्नः कृतं कर्म शापश्चान्योन्यकारितः ।
KK-11-01-001-003c	वृत्तान्तमुत्तरं ब्रूहि यदभाषत सञ्जयः ॥
KK-11-01-001-004	वैशम्पायन उवाच 
KK-11-01-001-004a	हते पुत्रशते दीनं छिन्नशाखमिव द्रुमम् ।
KK-11-01-001-004c	पुत्रशोकाभिसन्तप्तं धृतराष्ट्रं महीपतिम् ॥
KK-11-01-001-005a	ध्यानमूकत्वमापन्नं चिन्तया समभिप्लुतम् ।
KK-11-01-001-005c	सञ्जयो जयतां श्रेष्ठ राजानं वाक्यमब्रवीत् ॥
KK-11-01-001-006a	किं शोचसि महाराज नास्ति शोके सहायता ।
KK-11-01-001-006c	अक्षौहिण्यो हताश्चाष्टौ दश चैव विशाम्पते ।
KK-11-01-001-006e	निर्जितेयं वसुमती शून्या स्थास्यति केवलम् ॥
KK-11-01-001-007a	नानादिग्भ्यः समागम्य नानाजात्या नराधिपाः ।
KK-11-01-001-007c	सहितास्व पुत्रेण सर्वे वै निधनं गताः ॥
KK-11-01-001-008a	पितॄणां पुत्रपौत्राणां ज्ञातीनां सुहृदां तथा ।
KK-11-01-001-008c	गुरूणां चानुपूर्व्येण ये चान्येऽनुचरा हताः ।
KK-11-01-001-008e	प्रेतकार्याणि सर्वाणि कारयस्व नराधिप ॥
KK-11-01-001-009	वैशम्पायन उवाच 
KK-11-01-001-009a	तच्छ्रुत्वा करुणं वाक्यं पुत्रपौत्रवधार्दितः ।
KK-11-01-001-009c	पपात भुवि दुर्धर्षो वाताहत इव द्रुमः ॥
KK-11-01-001-010	धृतराष्ट्र उवाच 
KK-11-01-001-010a	हतपुत्रो हतामात्यो हतसर्वसुहृज्जनः ।
KK-11-01-001-010c	दुःखं नूनं गमिष्यामि विचरन्पृथिवीमिमाम् ॥
KK-11-01-001-011a	किन्नु बन्धुविहीनस्य जीवितेन ममाद्य वै ।
KK-11-01-001-011c	लूनपक्षस्य इव मे वैनतेयस्य सञ्जय ॥
KK-11-01-001-012a	हृतराज्यो हतसुहृद्धतपुत्रश्च वै तथा ।
KK-11-01-001-012c	न भ्राजिष्ये महाप्राज्ञ क्षीणरश्मिरिवांशुमान् ॥
KK-11-01-001-013ac	न कृतं सुहृदां वाक्यं जामदग्न्यस्य च ॥
KK-11-01-001-014a	सभामध्ये तु कृष्णेन यच्छ्रेयोऽभिहितं मम ।
KK-11-01-001-014c	अलं वैरेण ते राजन्पुत्रः सङ्गृह्यतामिति ।
KK-11-01-001-014e	तच्च वाक्यमकृत्वाऽहं भृशं तप्यामि दुर्मतिः ॥
KK-11-01-001-015ac	न हि श्रोताऽस्मि भीष्मस्य शर्मयुक्तं प्रभाषितम् ॥
KK-11-01-001-016a	दुर्योधनस्य च तथा वृषभस्येव नर्दतः ।
KK-11-01-001-016c	दुःशासनवधं श्रुत्वा कर्णस्य च विपर्ययम् ।
KK-11-01-001-016e	द्रोणसूर्योपरागं च हृदयं मे विदीर्यते ॥
KK-11-01-001-017a	न स्मराम्यात्मनः किञ्चित्पुरा सञ्जय दुष्कृतम् ।
KK-11-01-001-017c	यस्येदं फलमद्येह मया मूढेन भुज्यते ॥
KK-11-01-001-018a	नूनं व्यपकृतं किञ्चिन्मया पूर्वेषु जन्मसु ।
KK-11-01-001-018c	येन मां दुःखभागेषु धाता कर्मसु युक्तवान् ॥
KK-11-01-001-019a	परिणामश्च वयसः सर्वबन्धुक्षयश्च मे ।
KK-11-01-001-019c	सुहृन्मित्रविनाशश्च दैवयोगादुपागतः ॥
KK-11-01-001-020ac	कोन्वस्ति दुःखिततरो मत्तोऽन्यो हि पुमान्भुवि ॥
KK-11-01-001-021a	तन्मामद्यैव पश्यन्तु पाण्डवाः संशितव्रताः ।
KK-11-01-001-021c	विवृतं ब्रह्मलोकस्य दीर्घमध्वानमास्थितम् ॥
KK-11-01-001-022	वैशम्पायन उवाच 
KK-11-01-001-022a	तस्य लालप्यमानस्य बहु शोकं विचिन्वतः ।
KK-11-01-001-022c	शोकापहं नरेन्द्रस्य सञ्जयो वाक्यमब्रवीत् ॥
KK-11-01-001-023a	शोकं राजन्व्यपनुद श्रुतास्ते वेदनिश्चयाः ।
KK-11-01-001-023c	शास्त्रागमाश्च विविधा वृद्धेभ्यो नृपसत्तम ॥
KK-11-01-001-024a	सृञ्जये पुत्रशोकार्ते यदूर्चुर्मुनयः पुरा ।
KK-11-01-001-024c	यथा यौवनजं दर्पमास्थिते ते सुते नृप ॥
KK-11-01-001-025a	न त्वया सुहृदां वाक्यं ब्रुवतामवधारितम् ।
KK-11-01-001-025c	स्वार्थश्च न कृतः कश्चिल्लुब्धेन फलगृद्धिना ॥
KK-11-01-001-026a	असिनैवैकधारेण स्वबुद्ध्या तु विचेष्टितम् ।
KK-11-01-001-026c	प्रायशोऽवृत्तसम्पन्नाः सततं पर्युपासिताः ॥
KK-11-01-001-027a	यस्य दुःशासनो मन्त्री राधेयश्च दुरात्मवान् ।
KK-11-01-001-027c	शकुनिश्चैव दुष्टात्मा चित्रसेनश्च दुर्मतिः ॥
KK-11-01-001-028a	अनल्पं येन वै सर्वं शल्यभूतं कृतं जगत् ।
KK-11-01-001-028c	कुरुवृद्धस्य भीष्मस्य गान्धार्या विदुरस्य च ॥
KK-11-01-001-029a	द्रोणस्य च महाराज कृपस्य च शरद्वतः ।
KK-11-01-001-029c	कृष्णस्य च महाबाहो नारदस्य च धीमतः ॥
KK-11-01-001-030a	ऋषीणां च तथाऽन्येषां व्यासस्यामिततेजसः ।
KK-11-01-001-030c	न कृतं तेन वचनं तव पुत्रेण भारत ।
KK-11-01-001-030e	क्षपिताः क्षत्रियाः सर्वे शत्रूणां वर्धितं यशः ॥
KK-11-01-001-031a	अधर्मसंयुतं किञ्चिन्नित्यं युद्धमिति ब्रुवन् ।
KK-11-01-001-031c	मध्यस्थो हि त्वमप्यासीर्न क्षमं किञ्चिदुक्तवान् ॥
KK-11-01-001-032ac	धूर्धरेण त्वया भारस्तुलया न समं धृतः ॥
KK-11-01-001-033a	आदावेव मनुष्येण वर्तितव्यं यथाक्रमम् ।
KK-11-01-001-033c	यथा नातीतमर्थं वै पश्चात्तापेन युज्यते ॥
KK-11-01-001-034a	पुत्रगृद्ध्या त्वया राजन्प्रियं तस्य चिकीर्षितम् ।
KK-11-01-001-034c	पश्चात्तापमिमं प्राप्तो न त्वं शोचितुमर्हसि ॥
KK-11-01-001-035a	मधु यः केवलं दृष्ट्वा प्रपातं नानुपश्यति ।
KK-11-01-001-035c	स भ्रष्टो मधुलोभेन शोचत्येव यथा भवान् ॥
KK-11-01-001-036a	अर्थान्न शोचन्प्राप्नोति न शोचन्विन्दते सुखम् ।
KK-11-01-001-036c	न शोचञ्श्रियमाप्नोति न शोचन्विन्दते जयम् ॥
KK-11-01-001-037a	स्वयमुत्पादयित्वाऽग्निं परीतस्तेन योऽग्निना ।
KK-11-01-001-037c	दह्यमानः पुनस्तापं भजते न स पण्डितः ॥
KK-11-01-001-038a	त्वयैव ससुतेनायं वाक्यवायुसमीरितः ।
KK-11-01-001-038c	लोभाज्येन च संसिक्तो ज्वलितः पार्थपावकः ॥
KK-11-01-001-039a	तस्मिन्समिद्धे पतिताः शलभा इव ते सुताः ।
KK-11-01-001-039c	तान्केशवाग्निनिर्दग्धान्न त्वं शोचितुमर्हसि ॥
KK-11-01-001-040a	यच्चाश्रुपातकलिलं वदनं वहसे नृप ।
KK-11-01-001-040c	अशास्त्रदृष्टमेतद्धि न प्रशंसन्ति पण्डिताः ॥
KK-11-01-001-041a	विस्फुलिङ्गा इव ह्येतान्दहन्ति किल मानवान् ।
KK-11-01-001-041c	जहीहि मन्युं बुद्ध्या वै धास्यात्मानमात्मना ॥ 
KK-11-01-001-042	वैशम्पायन उवाच 
KK-11-01-001-042a	एवमाश्वासितं तेन सञ्जयेन महात्मना ।
KK-11-01-001-042c	विदुरो भूय एवाह बुद्धिपूर्वं परन्तप ॥ 

इति श्रीमन्महाभारते स्त्रीपर्वणि जलप्रदानिकपर्वणि प्रथमोऽध्यायः ॥ 1 ॥

11-1-3 अश्वत्थाम्नः श्रुतं कर्म शापश्चान्योन्यकारित इति क. पाठः । अश्वत्थान्नः श्रुतं कर्म शापादन्योन्यकरितादिति झ. पाठः । तत्र अन्योन्यं कारितात्पाण्डवानां गर्भे ब्रह्मशिरोस्त्रं पतत्वित्यश्वत्थान्ना शापो दत्तः । सहस्रवर्षाणि गलत्कुष्ठो भविष्यसीत्यश्वत्थाम्नः कृष्णेन शापो दत्त इत्यर्थः ॥ 11-1-6 शून्या राजभिर्हीना ॥ 11-1-8 गुरूणां चानुपूर्व्येण प्रेतकार्याणि कारयेति झ. पाठः । तत्र आनुपूर्व्येणेति । आदौ हतानामादावेव पश्चाद्धतानां पश्चादेवेति पौर्वापर्येण प्रेतानां परेतानां कार्याणि पारलौकिकानि कर्माणीत्यर्थः ॥ 11-1-15 श्रोतास्मि श्रुतवानस्मि ॥ 11-1-16 विपर्ययं विनाशम् ॥ 11-1-21 तन्मामिति । अद्यैव प्राणत्यागं करिष्यामीत्यर्थः ॥ 11-1-22 शोकं वितन्वत इति झ. पाठः । तत्र वितन्वतः विरचयत इत्यर्थः ॥ 11-1-23 अवृत्तेति च्छेदः ॥ 11-1-28 शल्यश्च येन वै सर्वम् इति झ. पाठः । तत्र शल्यश्च मन्त्रीति पूर्वेणान्वयः ॥ 11-1-31 न धर्मः स कृतः कश्चिन्नित्यं युद्धमभीप्सता । अल्पबुद्धिरहङ्कारी नित्यं युद्धमिति ब्रुवन् । क्रूरो दुर्मर्षणो नित्यमसन्तुष्टश्च वीर्यवान् । श्रुतवानसि मेधावी सत्यवांश्चैव नित्यदा । न मुह्यान्तीदृशाः सन्तो बुद्धिमन्तो भवादृशाः । न धर्मः सत्कृतः कश्चित्तव पुत्रेण मारिष । इति झ. पाठः । अत्र ब्रुवन् दुर्योधनः आसीदिति शेषः ॥ 11-1-32 दुर्धरेणेति झ. ट. पाठः ॥ 11-1-35 प्रपातं पर्वताग्राद्भ्रंशम् ॥ 11-1-41 जहि मन्युं स्वबुद्ध्या वै इति क. छ. ट. पाठः । दहन्ति शोका इत्यर्थात् । मन्युं दैन्यम् । मन्युर्दैन्ये क्रतौ क्रुधि इत्यमरः । आत्मानं चित्तम् आत्मना धैर्येण धारय । प्राणान्मात्याक्षीरित्यर्थः ॥ प्रथमोऽध्यायः ॥	
