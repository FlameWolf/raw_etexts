श्रीः
अध्यायः 008
व्यासेन धृतराष्ट्रस्य शोकापनोदनम् ॥ 1 ॥
KK-11-01-008-001	वैशम्पायन उवाच 
KK-11-01-008-001a	विदुरस्य तु तद्वाक्यं निशम्य कुरुसत्तमः ।
KK-11-01-008-001c	पुत्रशोकाभिसन्तप्तः पपात भुवि मूर्छितः ॥
KK-11-01-008-002a	तं तथा पतितं भूमौ निःसञ्ज्ञं प्रेक्ष्य बान्धवाः ।
KK-11-01-008-002c	कृष्णद्वैपायनश्चैव क्षत्ता च विदुरस्तथा ॥
KK-11-01-008-003a	सञ्जयः सुहृदश्चान्ये द्वास्था ये चास्य सम्मताः ।
KK-11-01-008-003c	जलेन सुखशीतेन तालवृन्तैश्च भारत ॥
KK-11-01-008-004a	पस्पर्शुश्च करैर्गात्रं वीजमानाश्च यत्नतः ।
KK-11-01-008-004c	अन्वासत चिरं कालं धृतराष्ट्रं तथाविधम् ॥
KK-11-01-008-005a	अथ दीर्घस्य कालस्य लब्धसञ्ज्ञो महीपतिः ।
KK-11-01-008-005c	विललाप चिरं कालं पुत्राधिभिरभिप्लुतः ॥
KK-11-01-008-006a	धिगस्तु खलु मानुष्यं मानुष्ये च परिग्रहम् ।
KK-11-01-008-006c	यतोमूलानि दुःखानि सम्भवन्ति पुनःपुनः ॥
KK-11-01-008-007a	मित्रनाशेऽर्थनाशे च ज्ञातिसम्बन्धिनामपि ।
KK-11-01-008-007c	प्राप्यते सुमहद्दुःखं विषाग्निप्रतिमं विभो ॥
KK-11-01-008-008a	येन दह्यन्ति गात्राणि येन प्रज्ञा विनश्यति ।
KK-11-01-008-008c	येनाभिभूतः पुरुषो मरणं प्रतिपद्यते ॥
KK-11-01-008-009a	तदिदं मरणं प्राप्तं मया भाग्यविपर्ययात् ।
KK-11-01-008-009c	[तस्यान्तं नाधिगच्छामि ऋते प्राणविमोक्षणात् ||]
KK-11-01-008-010a	तच्चैवाहं करिष्यामि अद्यैव द्विजसत्तम ।
KK-11-01-008-010c	इत्युक्त्वा तु महात्मानं पितरं ब्रह्मवित्तमम् ॥
KK-11-01-008-011a	धृतराष्ट्रोऽभवन्मूढः स शोकं परमं गतः ।
KK-11-01-008-011c	अभूच्च तूष्णीं राजाऽसौ ध्यायमानो महीपतिः ॥
KK-11-01-008-012a	तस्य तद्वचनं श्रुत्वा कृष्णद्वैपायनः प्रभुः ।
KK-11-01-008-012c	पुत्रशोकाभिसन्तप्तं पुत्रं वचनमब्रवीत् ॥
KK-11-01-008-013	व्यास उवाच 
KK-11-01-008-013a	धृतराष्ट्र महाबाहो शृणु वक्ष्यामि पुत्रक ।
KK-11-01-008-013c	श्रुतवानसि मेधावी धर्मार्थकुशलः प्रभो ॥
KK-11-01-008-014a	न तेऽस्त्यविदितं किञ्चिद्वेदितव्यं परन्तप ।
KK-11-01-008-014c	अनित्यतां हि भूतानां विजानासि न संशयः ॥
KK-11-01-008-015a	अध्रुवे जीवलोके च स्थाने वा शाश्वते सति ।
KK-11-01-008-015c	जीविते मरणान्ते च कस्माच्छोचसि पुत्रक ॥
KK-11-01-008-016a	प्रत्यक्षं तव राजेन्द्र वैरस्यास्य समुद्भवः ।
KK-11-01-008-016c	पुत्रं ते कारणं कृत्वा कालयोगेन निर्मितः ॥
KK-11-01-008-017a	अवश्यं भवितव्ये च कुरूणां सङ्क्षये नृप ।
KK-11-01-008-017c	कस्माच्छोचसि ताञ्शूरान्गतान्परमिकां गतिम् ॥
KK-11-01-008-018a	जानता च महाबाहो विदुरेण महात्मना ।
KK-11-01-008-018c	यतितं सर्वयत्नेन शमं प्रति जनेश्वर ॥
KK-11-01-008-019a	न च दैवकृतो मार्गः शक्यो भूतेन केनचित् ।
KK-11-01-008-019c	घटताऽपि चिरं कालं नियन्तुमिति मे मतिः ॥
KK-11-01-008-020a	देवतानां हि यत्कार्यं मया प्रत्यक्षतः श्रुतम् ।
KK-11-01-008-020c	तत्तेऽहं सम्प्रवक्ष्यामि यथा स्थैर्यं भवेत्तव ॥
KK-11-01-008-021a	पुराऽहं परितो यातः सभामैन्द्रीं जितक्लमः ।
KK-11-01-008-021c	अपश्यं तत्र च सदा समवेतान्दिवौकसः ॥
KK-11-01-008-022a	नारदप्रमुखांश्चापि सर्वान्देवर्षिसत्तमान् ।
KK-11-01-008-022c	तत्र चापि मया दृष्टा पृथिवी पृथिवीपते ॥
KK-11-01-008-023a	कार्यार्थमुपसम्पन्ना देवतानां समीपतः ।
KK-11-01-008-023c	उपगम्य तदा धात्री देवानाह समागतान् ॥
KK-11-01-008-024a	यत्कार्यं मम युष्माभिर्ब्रह्मणः सदने तदा ।
KK-11-01-008-024c	प्रतिज्ञातं महाभागास्तच्छीघ्रं संविधीयताम् ॥
KK-11-01-008-025a	तस्यास्तद्वचनं श्रुत्वा विष्णुर्लोकनमस्कृतः ।
KK-11-01-008-025c	उवाच वाक्यं प्रहसन्प्रभुस्तां देवसंसदि ॥
KK-11-01-008-026a	धृतराष्ट्रस्य पुत्राणां यस्तु ज्येष्ठः शतस्य वै ।
KK-11-01-008-026c	दुर्योधन इति ख्यातः स ते कार्यं करिष्यति ॥
KK-11-01-008-027a	तं च प्राप्य महीपालं कृतकृत्या भविष्यसि ।
KK-11-01-008-027c	तस्यार्थे पृथिवीपालाः कुरुक्षेत्रं समागताः ॥
KK-11-01-008-028a	अन्योन्यं घातयिष्यन्ति दृढैः शस्त्रैः प्रहारिणः ।
KK-11-01-008-028c	ततस्ते भविता देवि भारस्य युधि नाशनम् ॥
KK-11-01-008-029a	गच्छ शीघ्रं स्वकं स्थानं लोकान्धारय शोभने ।
KK-11-01-008-029c	स एष ते सुतो राजँल्लोकसंहारकारणात् ॥
KK-11-01-008-030a	कलेरंशः समुत्पन्नो गान्धार्या जठरे नृप ।
KK-11-01-008-030c	अमर्षी बलवाञ्शूरः क्रोधनो दुष्प्रसाधनः ॥
KK-11-01-008-031a	दैवयोगात्समुत्पन्ना भ्रातरस्तस्य तादृशाः ।
KK-11-01-008-031c	शकुनिर्मातुलश्चैव कर्णश्च परमः सखा ॥
KK-11-01-008-032a	समुत्पन्ना विनाशार्थं पृथिव्यां सहिता नृपाः ।
KK-11-01-008-032c	[यादृशो जायते राजा तादृशोऽस्य जनो भवेत् ॥
KK-11-01-008-033a	अधर्मो धर्मतां याति स्वामी चेद्धार्मिको भवेत् ।
KK-11-01-008-033c	स्वामिनो गुणदोषाभ्यां भृत्याः स्युर्नात्र संशयः ॥
KK-11-01-008-034a	दुष्टं राजानमासाद्य गतास्ते तनया नृप ।]
KK-11-01-008-034c	एतमर्थं महाबाहो नारदो वेद तत्त्ववित् ॥
KK-11-01-008-035a	आत्मापराधात्पुत्रास्ते विनष्टाः पृथिवीपते ।
KK-11-01-008-035c	मा ताञ्शोचस्व राजेन्द्र न हि शोकेऽस्ति कारणम् ॥
KK-11-01-008-036a	न हि ते पाण्डवाः स्वल्पमपराध्यन्ति भारत ।
KK-11-01-008-036c	पुत्रास्तव दुरात्मानो यैरियं घातिता मही ॥
KK-11-01-008-037a	नारदेन च भद्रं ते पूर्वमेव न संशयः ।
KK-11-01-008-037c	युधिष्ठिरस्य समितौ राजसूये निवेदितम् ॥
KK-11-01-008-038a	पाण्डवाः कौरवाः सर्वे समासाद्य परस्परम् ।
KK-11-01-008-038c	नभविष्यन्ति कौन्तेय यत्ते कृत्यं तदाचर ॥
KK-11-01-008-039a	नारदस्य वचः श्रुत्वा तथाऽकुर्वत पाण्डवाः ।
KK-11-01-008-039c	एतत्ते सर्वमाख्यातं देवगुह्यं सनातनम् ॥
KK-11-01-008-040a	कथं ते शोकनाशः स्यात्प्राणेषु च दया प्रभो ।
KK-11-01-008-040c	स्नेहश्च पाण्डुपुत्रेषु ज्ञात्वा दैवकृतं विधिम् ॥
KK-11-01-008-041a	एष चार्थो महाबाहो पूर्वमेव मया श्रुतः ।
KK-11-01-008-041c	कथितो धर्मराजस्य राजसूये कुरूत्तम ॥
KK-11-01-008-042a	यतितं धर्मपुत्रेण मया गुह्ये निवेदिते ।
KK-11-01-008-042c	अविग्रहे कौरवाणां दैवं तु बलवत्तरम् ॥
KK-11-01-008-043a	अनतिक्रमणीयो हि विधी राजन्कथञ्चन ।
KK-11-01-008-043c	कृतान्तस्य तु भूतेन स्थावरेण चरेण च ॥
KK-11-01-008-044a	भवान्धर्मपरो यत्र बुद्धिश्रेष्ठश्च भारत ।
KK-11-01-008-044c	मुह्यते प्राणिनां ज्ञात्वा गतिं चागतिमेव च ॥
KK-11-01-008-045a	त्वां तु शोकेन सन्तप्तं मुह्यमानं मुहुर्मुहुः ।
KK-11-01-008-045c	ज्ञात्वा युधिष्ठिरो राजा प्राणानपि परित्यजेत् ॥
KK-11-01-008-046a	कृपालुर्नित्यशो वीरस्तिर्यग्योनिगतेष्वपि ।
KK-11-01-008-046c	स कथं त्वयि राजेन्द्र कृपां नैव करिष्यति ॥
KK-11-01-008-047a	मम चैव नियोगेन विधेश्चाप्यनिवर्तनात् ।
KK-11-01-008-047c	पाण्डवानां च कारुण्यात्प्राणान्धारय भारत ॥
KK-11-01-008-048a	एवं ते वर्तमानस्य लोके कीर्तिर्भविष्यति ।
KK-11-01-008-048c	धर्मार्थः सुमहांस्तात तप्तं स्याच्च तपश्चिरात् ॥
KK-11-01-008-049a	पुत्रशोकं समुत्पन्नं हुताशं ज्वलितं यथा ।
KK-11-01-008-049c	प्रज्ञाम्भसा महाराज निर्वापय सदा सता ॥
KK-11-01-008-050	वैशम्पायन उवाच 
KK-11-01-008-050a	तच्छ्रुत्वा तस्य वचनं व्यासस्यामिततेजसः ।
KK-11-01-008-050c	मुहूर्तं समनुध्यायन्धृतराष्ट्रोऽभ्यभाषत ॥
KK-11-01-008-051a	महता शोकजालेन प्रणुन्नोऽस्मि द्विजोत्तम ।
KK-11-01-008-051c	नात्मानमवबुध्यामि मुह्यमानो मुहुर्मुहुः ॥
KK-11-01-008-052a	इदं तु वचनं श्रुत्वा तव देवनियोगजम् ।
KK-11-01-008-052c	धारयिष्याम्यहं प्राणान्यतिष्ये च न शोचितुम् ॥
KK-11-01-008-053a	एतच्छ्रुत्वा तु वचनं व्यासः सत्यवतीसुतः ।
KK-11-01-008-053c	धृतराष्ट्रस्य राजेन्द्र तत्रैवान्तरधीयत ॥ 

इति श्रीमन्महाभारते स्त्रीपर्वणि जलप्रदानिकपर्वणि अष्टमोऽध्यायः ॥ 8 ॥*

11-8-29 कालः संहारकारणादिति क. छ. ठ. पाठः ॥ 11-8-37 नारदेन समाख्यातमिति क. छ. ठ. पाठः ॥ 11-8-39 तदाऽशोचन्त पाण्डवा इति झ. पाठः ॥ 11-8-48 धर्मश्च सुमहांस्तात तप्तस्य तपसश्चिरादिति क. छ. ठ. पाठः ॥ अष्टमोऽध्यायः ॥ * अत्र झ. पाठे श्लोकद्वयसहित एकोऽध्यायोऽधिको दृश्यते |
KK-11-01-008-001	[जनमेजय उवाच
KK-11-01-008-001	गते भगवति व्यासे धृतराष्ट्रो महीपतिः |
KK-11-01-008-001	किमचेष्टत विप्रर्षे तन्मे व्याख्यातुमर्हसि ||
KK-11-01-008-002	तथैव कौरवो राजा धर्मपुत्रो महामनाः |
KK-11-01-008-002	कृपप्रभृतयश्चैव किमकुर्वत ते त्रयः ||
KK-11-01-008-003	अश्वत्थाम्नः श्रुतं कर्म शापश्चान्योन्यकारितः |
KK-11-01-008-003	वृत्तान्तमुत्तरं ब्रूहि यदभाषत सञ्जयः ||
KK-11-01-008-004	वैशम्पायन उवाच
KK-11-01-008-004	हते दुर्योधनेन चैव हते सैन्ये च सर्वशः |
KK-11-01-008-004	सञ्जयो विगतप्रज्ञो धृतराष्ट्रमुपस्थितः ||
KK-11-01-008-005	सञ्जय उवाच 
KK-11-01-008-005	आगम्य नानादेशेभ्यो नानाजनपदेश्वराः |
KK-11-01-008-005	पितृलोकं गता राजन्सर्वे तव सुतैः सह ||
KK-11-01-008-006	याच्यमानेन सततं तव पुत्रेण भारत |
KK-11-01-008-006	घातिता पृथिवी सर्वा वैरस्यान्तं विधित्सता ||
KK-11-01-008-007	पुत्राणामथ पौत्राणां पितॄणां च महीपते |
KK-11-01-008-007	अानुपूर्व्येण सर्वेषां प्रेतकार्याणि कारय ||
KK-11-01-008-008	वैशम्पायन उवाच
KK-11-01-008-008	तच्छ्रुत्वा वचनं घोरं सञ्जयस्य महीपतिः |
KK-11-01-008-008	गतासुरिव निश्चेष्टो न्यपतत्पृथिवीपते ||
KK-11-01-008-009	तं शयानमुपागम्य पृथिव्यां पृथिवीपतिम् |
KK-11-01-008-009	विदुरः सर्वधर्मज्ञ इदं वचनमब्रवीत् |
KK-11-01-008-010	उत्तिष्ठ राजन्किं शेषे मा शुचो भरतर्षभ ||
KK-11-01-008-010	एषा वै सर्वसत्वानां लोकेश्वर परा गतिः |
KK-11-01-008-011	अभावादीनि भूतानि भावमध्यानि भारत |
KK-11-01-008-011	अभावनिधनान्येव तत्र का परिदेवना ||
KK-11-01-008-012	न शोचन्मृतमन्वेति न शोचन्म्रियते नरः |
KK-11-01-008-012	एवं सांसिद्धिके लोके किमर्थमनुशोचसि ||
KK-11-01-008-013	अयुध्यमानो म्रियते युध्यमानस्तु जीवति |
KK-11-01-008-013	कालं प्राप्य महाराज न कश्चिदतिवर्तते ||
KK-11-01-008-014	कालः कर्षति भूतानि सर्वाणि विविधानि च |
KK-11-01-008-014	न कालस्य प्रियः कश्चिन्न द्वेष्यः कुरुसत्तम ||
KK-11-01-008-015	यथा वायुस्तृणाग्राणि संवर्तयति सर्वतः |
KK-11-01-008-015	तथा कालवशं यान्ति भूतानि भरतर्षभ ||
KK-11-01-008-016	एकसार्थप्रयातानां सर्वेषां तत्र गामिनाम् |
KK-11-01-008-016	यस्य कालः प्रयात्यग्रे तत्र का परिदेवना ||
KK-11-01-008-017	यांश्चापि निहतान्युद्धे राजंस्त्वमनुशोचसि |
KK-11-01-008-017	न शोच्या हि महात्मानः सर्वे ते त्रिदिवं गताः ||
KK-11-01-008-018	न यज्ञैर्दक्षिणावद्भिर्न तपोभिर्न विद्यया |	
KK-11-01-008-018	तथा स्वर्गमुपयान्ति यथा  शूरास्तनुत्यजः ||
KK-11-01-008-019	सर्वे वेदविदः शूराः सर्वे सुचरितव्रताः |
KK-11-01-008-019	सर्वे चाभिमुखाः क्षीणास्तत्र का परिदेवना ||
KK-11-01-008-020	शरीराग्निषु शूराणां जुहुवुस्ते शराहुतीः ।
KK-11-01-008-020	हूयमानाञ्शरांश्चैव सेहुरुत्तमपूरुषाः ॥
KK-11-01-008-021	एवं राजंस्तवाचक्षे स्वर्ग्यं पन्थानमुत्तमम् ।
KK-11-01-008-021	न युद्धादधिकं किञ्चित्क्षत्रियस्येह विद्यते ॥
KK-11-01-008-022	क्षत्रियास्ते महात्मानः शूराः समितिशोभनाः ।
KK-11-01-008-022	आशिषं परमां प्राप्ता न शोच्याः सर्व एव हि ॥
KK-11-01-008-023	आत्मनाऽऽत्मानमाश्वास्य मा शुचः पुरुषर्षभ ।
KK-11-01-008-023	नाद्य शोकाभिभूतस्त्वं कार्यमुत्स्रष्टुमर्हसि ॥

KK-11-01-008-001	वैशम्पायन उवाच
KK-11-01-008-001	विदुरस्य तु तद्वाक्यं श्रुत्वा तु पुरुषर्षभः |
KK-11-01-008-001	युज्यतां यानमित्यक्त्वा पुनर्वचनमब्रवीत् ||
KK-11-01-008-002	धृतराष्ट्र उवाच
KK-11-01-008-002	शीघ्रमानय गान्धारीं सर्वाश्च भरतस्त्रियः |
KK-11-01-008-002	वधूं कुन्तीमुपादाय याश्चान्यास्तत्र योषितः || ]
विगता प्रज्ञा व्यासदत्तं दिव्यज्ञानं यस्य स विगतप्रज्ञः || 4|| शोकस्यातिगाढत्वात्पुनर्विदुरेणोक्तम् अभावादीनीत्यादि || 11|| संवर्तयति वर्तुलयति कम्पयति वा || 15|| आचक्षे कथयामि ||21|| कार्यम् अवश्यकर्तव्यमुदकदानादि ||23|| अध्यायः || 
