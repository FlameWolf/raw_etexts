श्रीः
अध्यायः 021
कृष्णं प्रति गान्धार्या कर्णशरीरस्य विलपन्तीनां तत्स्त्रीणां च प्रदर्शनम् ॥ 1 ॥
KK-11-02-021-001	गान्धार्युवाच 
KK-11-02-021-001a	एष वैकर्तनः शेते महेष्वासो महारथः ।
KK-11-02-021-001c	ज्वलितानलवत्सङ्ख्ये संशान्तः पार्थतेजसा ॥
KK-11-02-021-002a	पश्य वैकर्तनं कर्णं निहत्यातिरथान्बहून् ।
KK-11-02-021-002c	शोणितौघपरीताङ्गं शयानं पतितं भुवि ॥
KK-11-02-021-003a	अमर्षी दीर्घरोषश्च महेष्वासो महारथः ।
KK-11-02-021-003c	रणे विनिहतः शेते शूरो गाण्डीवधन्वना ॥
KK-11-02-021-004a	यं स्म पाण्डवसन्त्रासान्मम पुत्रा महारथाः ।
KK-11-02-021-004c	प्रायुध्यन्त पुरस्कृत्य मातङ्गा इव यूथपम् ॥
KK-11-02-021-005a	शार्दूलमिव सिंहेन समरे सव्यसाचिना ।
KK-11-02-021-005c	मातङ्गमिव मत्तेन मातङ्गेन निपातितम् ॥
KK-11-02-021-006a	तमेताः पुरुषव्याघ्र निहतं शूरमाहवे ।
KK-11-02-021-006c	प्रकीर्णमूर्धजास्तस्य स्त्रियस्तं पर्युपासते ॥
KK-11-02-021-007a	उद्विग्नः सततं यस्माद्धर्मराजो युधिष्ठिरः ।
KK-11-02-021-007c	त्रयोदशसमा निद्रां चिन्तयन्नाध्यगच्छत ॥
KK-11-02-021-008a	अनाधृष्यः परैर्युद्धे शत्रुभिर्मघवानिव ।
KK-11-02-021-008c	युगान्ताग्निरिवार्चिष्मान्हिमवानिव सुस्थिरः ॥
KK-11-02-021-009a	स भूत्वा शरणं पूर्वं धार्तराष्ट्रस्य माधव ।
KK-11-02-021-009c	भूमौ विनिहतः शेते वातभग्न इव द्रुमः ॥
KK-11-02-021-010a	पश्य कर्णस्य पत्नीं त्वं वृषसेनस्य मातरम् ।
KK-11-02-021-010c	लालप्यमानां करुणं रुदतीं पतितां भुवि ॥
KK-11-02-021-011a	आचार्यशापोऽनुगतो ध्रुवं त्वां यदग्रसच्चक्रमियं धरित्री ।
KK-11-02-021-011c	ततः शरेणापहृतं शिरस्ते धनञ्जयेनाहवचक्रमध्ये ॥
KK-11-02-021-012a	हाहा धिगेषा पतिता विसञ्ज्ञा समीक्ष्य जाम्बूनदबद्धकक्षम् ।
KK-11-02-021-012c	कर्णं महाबाहुमदीनसत्वं सुषेणमाता रुदती भृशार्ता ॥
KK-11-02-021-013a	अल्पावशेषोऽहि कृतो महात्मा शरीरभक्षैः परिभक्षयद्भिः ।
KK-11-02-021-013c	दृष्टुं न सम्प्रीतिकरः शशीव कृष्णस्य पक्षस्य चतुर्दशाहे ॥
KK-11-02-021-014a	सा वर्तमाना पतिता पृथिव्यामुत्थाय दीना पुनरेव चैषा ।
KK-11-02-021-014c	कर्णस्य वक्त्रं परिजिघ्रमाणा रोरूयते पुत्रवधाभितप्ता ॥


इति श्रीमन्महाभारते स्त्रीपर्वणि स्त्रीविलापपर्वणि एकविंशोऽध्यायः ॥ 21 ॥

11-21-13 कलावशेषो हि इति क. पाठः ॥ 11-21-14 रोरूयते दुःखचयाभितप्ता इति क. ट. पाठः ॥ एकविंशतितमोऽध्यायः ॥
