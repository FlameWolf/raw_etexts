श्रीः
अध्यायः 012
कृष्णवाक्याद्गतमन्युना धृतराष्ट्रेण भीमादीनामालिङ्गनम् ॥ 1 ॥
KK-11-01-012-001	वैशम्पायन उवाच 
KK-11-01-012-001a	तत एनमुपातिष्ठञ्शौचार्थं परिचारकाः ।
KK-11-01-012-001c	कृतशौचं पुनश्चैनं ओवाच मधुसूदनः ॥
KK-11-01-012-002a	राजन्नधीता वेदास्ते शास्त्राणि विविधानि च ।
KK-11-01-012-002c	श्रुतानि च पुराणानि राजधर्माश्च केवलाः ॥
KK-11-01-012-003a	एवं विद्वान्महाप्राज्ञः समर्थः सन्बलाबले ।
KK-11-01-012-003c	आत्मापराधात्कस्मात्त्वं कुरुषे कोपमीदृशम् ॥
KK-11-01-012-004a	उक्तवांस्त्वां तदैवाहं भीष्मद्रोणौ च भारत ।
KK-11-01-012-004c	विदुरः सञ्जयश्चैव वाक्यं राजन्न तत्कृथाः ॥
KK-11-01-012-005a	स वार्यमाणो नास्माकमकार्षीर्वचनं तदा ।
KK-11-01-012-005c	पाण्डवानधिकाञ्जानन्बले शौर्ये च कौरव ॥
KK-11-01-012-006a	राजा हि यः स्थिरप्रज्ञः स्वयं दोषानवेक्षते ।
KK-11-01-012-006c	देशकालविभागं च परं श्रेयो स विन्दति ॥
KK-11-01-012-007a	उच्यमानस्तु यः श्रेयो गृह्णीते नो हिताहिते ।
KK-11-01-012-007c	आपदः समनुप्राप्य सोऽभ्येति विलयं किल ॥
KK-11-01-012-008a	ततोऽन्यवृत्तमात्मानं समवेक्षस्व भारत ।
KK-11-01-012-008c	राजंस्त्वं ह्यविधेयात्मा दुर्योधनवशे स्थितः ॥
KK-11-01-012-009a	आत्मापराधादापन्नस्तत्किं भीमं जिघांससि ।
KK-11-01-012-009c	तस्मात्संयच्छ कोपं त्वं स्वमनुस्मृत्य दुष्कृतम् ॥
KK-11-01-012-010a	यस्तु तां स्पर्धया क्षुद्रः पाञ्चालीमानयत्सभाम् ।
KK-11-01-012-010c	स हतो भीमसेनेन वैरं प्रतिजिहीर्षता ॥
KK-11-01-012-011a	आत्मनोऽतिक्रमं पश्य पुत्रस्य च दुरात्मनः ।
KK-11-01-012-011c	यदनागसि पाण्डूनां परित्यागस्त्वया कृतः ॥
KK-11-01-012-012	वैशम्पायन उवाच 
KK-11-01-012-012a	एवमुक्तः स कृष्णेन सर्वं सत्यं जनाधिप ।
KK-11-01-012-012c	उवाच देवकीपुत्रं धृतराष्ट्रो महीपतिः ॥
KK-11-01-012-013a	एवमेतन्महाबाहो यथा वदसि माधव ।
KK-11-01-012-013c	पुत्रस्नेहस्तु बलवान्धर्मान्मां समचालयत् ॥
KK-11-01-012-014a	दिष्ट्या तु पुरुषव्याघ्रो बलवान्सत्यविक्रमः ।
KK-11-01-012-014c	त्वद्गुप्तो नागमत्कृष्ण भीमो बाह्वन्तरं मम ॥
KK-11-01-012-015a	इदानीं त्वहमव्यग्रो गतमन्युर्गतज्वरः ।
KK-11-01-012-015c	मध्यमं पाण्डवं वीरं स्प्रष्टुमिच्छामि माधव ॥
KK-11-01-012-016a	हतेषु पार्थिवेन्द्रेषु पुत्रेषु निहतेषु च ।
KK-11-01-012-016c	पाण्डुपुत्रेषु मे धर्मः प्रीतिश्चाप्यवतिष्ठते ॥
KK-11-01-012-017a	ततः स भीमं च धनञ्जयं च माद्र्याश्च पुत्रौ पुरुषप्रवीरौ ।
KK-11-01-012-017c	पस्पर्श गात्रैः प्ररुदन्सुगात्रानाश्वास्य कल्याणमुवाच चैनान् ॥ 

इति श्रीमन्महाभारते स्त्रीपर्वणि जलप्रदानिकपर्वणि द्वादशोऽध्यायः ॥ 12 ॥

11-12-4 न तत्कृथाः तन्न कृतवानसि । अडभाव आर्षः ॥ 11-12-7 श्रेयो हिताहिते उच्यमानो न गृह्णीत इत्यन्वयः ॥ 11-12-10 वैरं प्रतिचिकीर्षतेति क. पाठः ॥ 11-12-11 अनागसि अपराधाभावे । परित्यागो राज्याप्रदानेन तिरस्कारः ॥ द्वादशोऽध्यायः ॥
