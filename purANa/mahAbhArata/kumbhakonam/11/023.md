श्रीः
अध्यायः 023
कृष्णं प्रति गान्धार्या भीष्मद्रोणादिगुणानुवर्णनपूर्वकं तत्तच्छरीराणां विलपन्तीनां तत्तत्स्त्रीणां च प्रदर्शनम् ॥ 1 ॥
001	गान्धार्युवाच 
001a	एष शल्यो हतः शेते साक्षान्नकुलमातुलः ।
001c	धर्मज्ञेन हतस्तात धर्मराजेन संयुगे ॥
002a	यस्त्वया स्पर्धते नित्यं सर्वत्र पुरुषर्षभ ।
002c	स एष निहतः शेते मद्रराजो महाबलः ॥
003a	`जयद्रथे यदि ब्रूयुरुपरोधं कथञ्चन ।
003c	मद्रपुत्रे कथं ब्रूयुरपराधं विवक्षवः ॥'
004a	येन सङ्गृह्णता तात रथमाधिरथेर्युधि ।
004c	जयार्थं पाण्डुपुत्राणां तदा तेजोवधः कृतः ॥
005a	अहो धिक्पश्य शल्यस्य पूर्णचन्द्रसुदर्शनम् ।
005c	मुखं पद्मपलाशाक्षं काकैरादष्टमव्रणम् ॥
006a	एषा चामीकराभस्य तप्तकाञ्चनसप्रभा ।
006c	आस्याद्विनिःसृता जिह्वा भक्ष्यते कृष्ण पक्षिभिः ॥
007a	युधिष्ठिरेण निहतं शल्यं समितिशोभनम् ।
007c	रुदन्त्यः पर्युपासन्ते मद्रराजं कुलाङ्गनाः ॥
008a	एताः सुसूक्ष्मवसना मद्रराजं नरर्षभम् ।
008c	क्रोशन्त्योऽथ समासाद्य क्षत्रियाः क्षत्रियर्षभम् ॥
009a	शल्यं निपतितं नार्यः परिवार्याभितः स्थिताः ।
009c	वासिता गृष्टयः पङ्के परिमग्नमिवर्षभम् ॥
010a	शल्यं शरणदं शूरं पश्येमं वृष्णिनन्दन ।
010c	शयानं वीरशयने शरैर्विशकलीकृतम् ॥
011a	एष शैलालयो राजा भगदत्तः प्रतापवान् ।
011c	गजाङ्कुशधरः श्रीमाञ्शेते भुवि निपातितः ॥
012a	यस्य रुक्ममयी माला शिरस्येषा विराजते ।
012c	श्वापदैर्भक्ष्यमाणस्य शोभयन्तीव मूर्धजान् ॥
013a	एतेन किल पार्थस्य युद्धमासीत्सुदारुणम् ।
013c	रोमहर्षणमत्युग्रं शक्रस्य त्वहिना यथा ॥
014a	योधयित्वा माहाबाहुरेष पार्थं धनञ्जयम् ।
014c	संशयं गमयित्वा च कुन्तीपुत्रेण पातितः ॥
015a	यस्य नास्ति समो लोके शौर्ये वीर्ये च कश्चन ।
015c	स एष निहतः शेते भीष्मो भीष्मकृदाहवे ॥
016a	पश्य शान्तनवं कृष्ण शयानं सूर्यवर्चसम् ।
016c	युगान्त इव कालेन पातितं सूर्यमम्बरात् ॥
017a	एष तप्त्वा रणे शत्रूञ्शस्त्रतापेन वीर्यवान् ।
017c	नरसूर्योऽस्तमभ्येति सूर्योऽस्तमिव केशव ॥
018a	शरतल्पगतं भीष्ममूर्ध्वरेतसमच्युतम् ।
018c	शयानं वीरशयने पश्य शूरनिषेविते ॥
019a	कर्णिनालीकनाराचैरास्तीर्य शयनोत्तमम् ।
019c	आविश्य शेते भगवान्स्कन्दः शरवणं यथा ॥
020a	अतूलपूर्णं गाङ्गेयस्त्रिभिर्बाणैः समन्वितम् ।
020c	उपधायोपधानाग्र्यं दत्तं गाण्डीवधन्वना ॥
021a	पालयानः पितुः शास्त्रमूर्ध्वरेता महायशाः ।
021c	एष शान्तनवः शेते माधवाप्रतिमो युधि ॥
022a	धर्मात्मा तात सर्वज्ञः पारावर्येण निर्णये ।
022c	अमर्त्य इव मर्त्यः सन्नेष प्राणानधारयत् ॥
023a	नास्ति युद्धे कृती कश्चिन्न विद्वान्न पराक्रमी ।
023c	यत्र शान्तनवो भीष्मः शेतेऽद्य निहतः परैः ॥
024a	स्वयमेतेन शूरेण पृच्छ्यमानेन पाण्डवैः ।
024c	धर्मज्ञेनाहवे मृत्युरादिष्टः सत्यवादिना ॥
025a	प्रनष्टः कुरुवंशश्च पुनर्येन समुद्धृतः ।
025c	स गतः कुरुभिः सार्धं महाबुद्धिः पराभवम् ॥
026a	धर्मेण कुरवः केन परिद्रक्ष्यन्ति माधव ।
026c	हते देवव्रते भीष्मे देवकल्पे नरर्षभे ॥
027a	अर्जुनस्य विनेतारमाचार्यं सात्यकेस्तथा ।
027c	तं पश्य पतितं द्रोणं कुरूणां गुरुमुत्तमम् ॥
028a	अस्त्रं चतुर्विधं वेद यथैव त्रिदशेश्वरः ।
028c	भार्गवो वा महावीर्यस्तथा द्रोणोऽपि माधव ॥
029a	यस्य प्रसादाद्बीभत्सुः पाण्डवः कर्म दुष्करम् ।
029c	चकार स हतः शेते नैनमस्त्राण्यपालयन् ॥
030a	यं पुरोधाय कुरव आह्वयन्ति स्म पाण्डवान् ।
030c	सोऽयं शस्त्रभृतां श्रेष्ठो द्रोणः शस्त्रपृथक्कृतः ॥
031a	यस्य निर्दहतः सेनां गतिरग्नेरिवाभवत् ।
031c	स भूमौ निहतः शेते शान्तार्चिरिव पावकः ॥
032a	धनुर्मुष्टिरशीर्णश्च हस्तावापश्च माधव ।
032c	द्रोणस्य निहतस्यापि दृश्यते जीवतो यथा ॥
033a	वेदा यस्माच्च चत्वारः सर्वाण्यस्त्राणि केशव ।
033c	अनपेतानि वै शूराद्यथैवादौ प्रजापतेः ॥
034a	चन्दनार्हाविमौ तस्य वन्दिभिर्वन्दितौ शुभौ ।
034c	गोमायवो विकर्षन्ति पादौ शिष्यशतार्चितौ ॥
035a	द्रोणं द्रुपदपुत्रेण निहतं मधुसूदन ।
035c	कृपी कृपणमन्वास्ते दुःखोपहतचेतना ॥
036a	तां पश्य रुदतीमार्तां मुक्तकेशीमधोमुखीम् ।
036c	हतं पतिमुपासन्तीं द्रोणं शस्त्रभृतां वरम् ॥
037a	बाणैर्भिन्नतनुत्राणं धृष्टद्युम्नेन केशव ।
037c	उपास्ते वै मृधे द्रोणं जटिला ब्रह्मचारिणी ॥
038a	प्रेतकृत्ये च यतते कृपी कृपणमातुरा ।
038c	हतस्य समरे भर्तुः सुकुमारी यशस्विनी ॥
039a	अग्नीनाधाय विविधवच्चितां प्रज्वाल्य सर्वतः ।
039c	द्रोणमाधाय गायन्ति त्रीणि सामानि सामगाः ॥
040a	कुर्वन्ति च चितामेते जटिला ब्रह्मचारिणः ।
040c	धनुर्भिः शक्तिभिश्चैव रथनीडैश्च माधव ॥
041a	शरैश्च विविधैरन्यैर्धक्ष्यन्ते भूरितेजसम् ।
041c	त एते द्रोणमादाय गायन्ति च रुदन्ति च ॥
042a	सामभिस्त्रिभिरन्तस्थैरनुशंसन्ति चापरे ।
042c	अग्नावग्निं समाधाय द्रोणं हुत्वा हुताशने ॥
043a	गच्छन्त्यभिमुखा गङ्गां द्रोणशिष्या द्विजातयः ।
043c	अपसव्यां चितिं कृत्वा पुरस्कृत्य कृपीं तथा ॥ 

इति श्रीमन्महाभारते स्त्रीपर्वणि स्त्रीविलापपर्वणि त्रयोविंशोऽध्यायः ॥ 23 ॥

11-23-9 परिमग्निमिव द्विपमिति झ. पाठः ॥ 11-23-13 अहिना वृत्रासुरेण ॥ 11-23-15 भीष्मकृत् भयङ्करकर्मकृत् ॥ 11-23-21 शास्त्रम् आज्ञाम् ॥ 11-23-22 निर्णये पारावर्येण । परावरौ परलोकेहलोकौ तद्विषयेण ज्ञानेन । तत्त्वज्ञानबलेन प्राणानधारयदित्यर्थः । पारम्पर्येऽथ निर्णय इति छ. पाठः । पाराशर्यस्य निर्णये इति क. ट. पाठः ॥ 11-23-26 धर्मेषु कुरवः कं नु परिप्रक्ष्यन्ति माधव । गते देवव्रते स्वर्गं देवकल्पे नरर्षभे इति झ. पाठः ॥ 11-23-34 शिष्यशरार्चिताविति क. पाठः ॥ त्रयोविंशोऽध्यायः ॥
