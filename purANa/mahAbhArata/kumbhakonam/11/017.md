श्रीः
अध्यायः 017
गान्धार्या दुर्योधनमालिङ्ग्य परिदेवनम् ॥ 1 ॥
001	वैशम्पायन उवाच 
001a	दुर्योधनं हतं दृष्ट्वा गान्धारी शोककर्शिता ।
001c	सहसा न्यपतद्भूमौ छिन्नेव कदली वने ॥
002a	सा तु लब्ध्वा पुनः सञ्ज्ञां विक्रुश्य च विलप्य च ।
002c	दुर्योधनमभिप्रेक्ष्य शयानं रुधिरोक्षितम् ॥
003a	परिष्वज्याथ गान्धारी कृपणं पर्यदेवयत् ।
003c	हाहापुत्रेति शोकार्ता विललापाकुलेन्द्रिया ॥
004a	सुगूढजत्रु विपुलं हारनिष्कविभूषितम् ।
004c	वारिणा नेत्रजेनोरः सिञ्चन्ती शोकतापिता ॥
005a	समीपस्थं हृषीकेशमिदं वचनमब्रवीत् ।
005c	उपस्थितेऽस्मिन्सङ्ग्रामे ज्ञातीनां सङ्क्षये विभो ॥
006a	मामयं प्राह वार्ष्णेय प्राञ्जलिर्नृपसत्तमः ।
006c	अस्मिञ्ज्ञातिसमुद्धर्षे जयमम्बा ब्रवीतु मे ॥
007a	इत्युक्ते जानती सर्वमहं स्वव्यसनागमम् ।
007c	अब्रुवं पुरुषव्याघ्र यतो धर्मस्ततो जयः ॥
008a	तथा तु युध्यमानस्त्वं सम्प्रगृह्य सुपुत्रक ।
008c	ध्रुवं शस्त्रजिताँल्लोकान्प्राप्स्यस्यमरवत्प्रभो ॥
009a	इत्येवमब्रुवं पूर्वं नैनं शोचामि वै प्रभो ।
009c	धृतराष्ट्रं तु शोचामि कृपणं हतबान्धवम् ॥
010a	अमर्षणं युधां श्रेष्ठं कृतास्त्रं युद्धदुर्मदम् ।
010c	शयानं वीरशयने पश्य माधव मे सुतम् ॥
011a	योऽयं मूर्धावसिक्तानामग्रे याति परन्तपः ।
011c	सोऽयं पांसुषु शेतेऽद्य पञ्च कालस्य पर्ययम् ॥
012a	ध्रुवं दुर्योधनो वीरो गतिं न सुलभां गतः ।
012c	तथा ह्यभिमुखः शेते शयने वीरसेविते ॥
013a	यं पुरा पर्युपासीना रमयन्ति वरस्त्रियः ।
013c	तं वीरशयने सुप्तं रमयन्त्यशिवाः शिवाः ॥
014a	यं पुरा पर्युपासीना रमयन्ति महीक्षितः ।
014c	महीतलस्थं निहतं गृध्रास्तं पर्युपासते ॥
015a	यं पुरा व्यजनैरम्यैरुपवीजन्ति योषितः ।
015c	तमद्य पक्षव्यजनैरुपवीजन्ति पक्षिणः ॥
016a	एष शेते महाबाहुर्बलवान्सत्यविक्रमः ।
016c	सिंहेनेव द्विपः सङ्ख्ये भीमसेनेन पातितः ॥
017a	पश्य दुर्योधनं कृष्ण शयानं रुधिरोक्षितम् ।
017c	निहतं भीमसेनेन गदां सम्मृज्य भारत ॥
018a	अक्षौहिणीर्महाबाहुर्दश चैकां च केशव ।
018c	आनयद्यः पुरा सङ्ख्ये सोऽनयान्निधनं गतः ॥
019a	एष दुर्योधनः शेते महेष्वासो महाबलः ।
019c	शार्दूल इव सिंहेन भीमसेनेन पातितः ॥
020a	विदुरं ह्यवमत्यैष पितरं चैव मन्दभाक् ।
020c	बालो वृद्धावमानेन मन्दो मृत्युवशं गतः ॥
021a	निःसपत्ना मही यस्य त्रयोदशसमाः स्थिता ।
021c	स शेते निहतो भूमौ पुत्रो मे पृथिवीपतिः ॥
022a	अपश्यं कृष्ण पृथिवीं धार्तराष्ट्रानुशासिताम् ।
022c	पूर्णां हस्तिगवाश्वैश्च वार्ष्णेय न तु तच्चिरम् ॥
023a	तामेवाद्य महाबाहो पश्याम्यन्यानुशासिताम् ।
023c	हीनां हस्तिगवाश्वेन किन्नु जीवामि माधव ॥
024a	इदं कष्टतरं पश्य पुत्रस्यापि वधान्मम ।
024c	या इमाः पर्युपासन्ते हताञ्शूरान्रणे स्त्रियः ॥
025a	प्रकीर्णकेशां सुश्रोणीं दुर्योधनभुजाङ्कगाम् ।
025c	रुक्मवेदिनिभां पश्य कृष्ण लक्ष्मणमातरम् ॥
026a	नूनमेषा पुरा बाला जीवमाने महाभुजे ।
026c	भुजावाश्रित्य रमते सुभुजस्य मनस्विनी ॥
027a	कथं तु शतधा नेदं हृदयं मम दीर्यते ।
027c	पश्यन्त्या निहतं पुत्रं पौत्रेण सहितं रणे ॥
028a	पुत्रं रुधिरसंसिक्तमुपजिघ्रत्यनिन्दिता ।
028c	दुर्योधनं तु वामोरूः पाणिना परिमार्जती ॥
029a	किन्नु शोचति भर्तारं हतपुत्रं मनस्विनी ।
029c	तथा ह्यवस्थिता भाति पुत्रं चाप्यभिवीक्ष्य सा ॥
030a	स्वशिरः पञ्चशाखाभ्यामभिहत्यायतेक्षणा ।
030c	पतत्युरसि वीरस्य कुरुराजस्य माधव ॥
031a	पुण्डरीकनिभा भाति पुण्डरीकान्तरप्रभा ।
031c	मुखं प्रमृज्य पुत्रस्य भर्तुश्चैव तपस्विनी ॥
032a	यदि सत्यागमाः सन्ति यदि वै श्रुतयस्तथा ।
032c	ध्रुवं लोकानवाप्तोऽयं नृपो बाहुबलार्जितान् ॥ 

इति श्रीमन्महाभारते स्त्रीपर्वणि स्त्रीविलापपर्वणि सप्तदशोऽध्यायः ॥ 17 ॥

11-17-27 पुत्रेण सहितं रणे इति झ. पाठः ॥ 11-17-30 पञ्चशाखाभ्यां पञ्चाङ्गुलिभ्यां पाणिभ्याम् ॥ सप्तदशोऽध्यायः ॥
