श्रीः
अध्यायः 019
कृष्णम् प्रति गान्धारीवचनम् ॥ 1 ॥
KK-11-02-019-001	गान्धार्युवाच 
KK-11-02-019-001a	एष माधव पुत्रो मे विकर्णः पाज्ञसम्मतः ।
KK-11-02-019-001c	भूमौ विनिहतः शेते भीमेन शतधा कृतः ॥
KK-11-02-019-002a	गजमध्ये हतः शेते विकर्णो मधुसूदन ।
KK-11-02-019-002c	नीलमेघपरिक्षिप्तः शरदीव निशाकरः ॥
KK-11-02-019-003a	अस्य चापग्रहेणैव पाणिः कृतकिणो महान् ।
KK-11-02-019-003c	कथञ्चिच्छिद्यते गृध्रैरत्तुकामैस्तलत्रवान् ॥
KK-11-02-019-004a	अस्य भार्याऽऽमिषप्रेप्सून्गृध्रकाकांस्तपस्विनी ।
KK-11-02-019-004c	वारयत्यनिशं बाला न च शक्नोति माधव ॥
KK-11-02-019-005a	युवा वृन्दारकसमो विकर्णः पुरुषर्षभ ।
KK-11-02-019-005c	सुखोषितः सुखार्हश्च शेते पांसुषु माधव ॥
KK-11-02-019-006a	कर्णिनालीकनाराचैर्भिन्नमर्माणमाहवे ।
KK-11-02-019-006c	अद्यापि न जहात्येनं लक्ष्मीर्भरतसत्तमम् ॥
KK-11-02-019-007a	एष सङ्ग्रामशूरेण प्रतिज्ञां पालयिष्यता ।
KK-11-02-019-007c	दुर्मुखोऽभिमुखः शेते हतोऽरिगणहा रणे ॥
KK-11-02-019-008a	तस्यैतद्वदनं कृष्ण श्वापदैरर्धभक्षितम् ।
KK-11-02-019-008c	विभात्यभ्यधिकं तात सप्तम्यामिव चन्द्रमाः ॥
KK-11-02-019-009a	शूरस्य हि रणे कृष्ण पश्याननमथेदृशम् ।
KK-11-02-019-009c	स कथं निहतोऽमित्रैः पांसून्ग्रसति मे सुतः ॥
KK-11-02-019-010a	यस्याहवमुखे सौम्य स्थाता नैवोपपद्यते ।
KK-11-02-019-010c	स कथं दुर्मुखोऽमित्रैर्हतो विबुधलोकजित् ॥
KK-11-02-019-011a	चित्रसेनं हतं भूमौ शयानं मधुसूदन ।
KK-11-02-019-011c	धार्तराष्ट्रमिमं पश्य प्रतिमानं धनुष्मताम् ॥
KK-11-02-019-012a	तं चित्रमाल्याभरणं युवत्यः शोककर्शिताः ।
KK-11-02-019-012c	क्रव्यादसङ्घैः सहिता रुदन्त्यः पर्युपासते ॥
KK-11-02-019-013a	स्त्रीणां रुदितनिर्घोषः श्वापदानां च गर्जितम् ।
KK-11-02-019-013c	चित्ररूपमिदं कृष्ण विमृश्य प्रतिभाति मे ॥
KK-11-02-019-014a	युवा वृन्दारको नित्यं प्रवरस्त्रीनिषेवितः ।
KK-11-02-019-014c	विविंशतिरसौ शेते ध्वस्तः पांसुषु माधव ॥
KK-11-02-019-015a	शरसङ्कृत्तवर्माणं वीरं विशसने हतम् ।
KK-11-02-019-015c	परिवार्यासते गृध्राः परिविंशं विविंशतिम् ॥
KK-11-02-019-016a	प्रविश्य समरे शूरः पाण्डवानामनीकिनीम् ।
KK-11-02-019-016c	स वीरशयने शेते परः सत्पुरुषोचिते ॥
KK-11-02-019-017a	स्मितोपपन्नं सुनसं सुभ्रु ताराधिपोपमम् ।
KK-11-02-019-017c	अतीव सौम्यवदनं कृष्ण पश्य विविंशतेः ॥
KK-11-02-019-018a	यं स्म तं पर्युपासन्ते बहुधा वरयोषितः ।
KK-11-02-019-018c	क्रीडन्तमिव गन्धर्वं देवकन्याः सहस्रशः ॥
KK-11-02-019-019a	हन्तारं परसैन्यानां शूरं समितिशोभनम् ।
KK-11-02-019-019c	निबर्हणममित्राणां दुःसहं विषहेत कः ॥
KK-11-02-019-020a	दुःसहस्यैतदाभाति शरीरं संवृतं शरैः ।
KK-11-02-019-020c	गिरिरात्मरुहैः फुल्लैः कर्णिकारैरिवाचितः ॥
KK-11-02-019-021a	शातकौम्भ्या स्रजा भाति कवचेन च भास्वता ।
KK-11-02-019-021c	अग्निनेव गिरिः श्वेतो गतासुरपि दुःसहः ॥

इति श्रीमन्महाभारते स्त्रीपर्वणि स्त्रीविलापपर्वणि एकोनविंशोऽध्यायः ॥ 19 ॥
