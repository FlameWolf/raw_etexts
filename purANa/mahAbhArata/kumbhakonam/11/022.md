श्रीः
अध्यायः 022
गान्धार्या कृष्णम् प्रति बाह्लिकादीनां तथा तत्स्त्रीणां च प्रदर्शनम् ॥ 1 ॥
001	गान्धार्युवाच 
001a	आवन्त्यं भीमसेनेन भक्षयन्ति निपातितम् ।
001c	गृध्रगोमायवः शूरं दूरबन्धुमबन्धुवत् ॥
002a	तं पश्य कदनं कृत्वा शूराणां मधुसूदन ।
002c	शयानं वीरशयने रुधिरेण समुक्षितम् ॥
003a	तं सृगालाश्च कङ्काश्च क्रव्यादाश्च पृथग्विधाः ।
003c	तेनतेन विकर्षन्ति पश्य कालस्य पर्ययम् ॥
004a	शयानं वीरशयने शूरमाक्रन्दकारिणम् ।
004c	आवन्त्यमभितो नार्यो रुदत्यः पर्युपासते ॥
005a	प्रातिपेयं महेष्वासं हतं भीमेन बाह्लिकम् ।
005c	प्रसुप्तमिव शार्दूलं पश्य कृष्णमनस्विनम् ॥
006a	अतीव मुखवर्णोऽस्य निहतस्यापि शोभते ।
006c	सोमस्येवाभिपूर्णस्य पौर्णमास्यां समुद्यतः ॥
007a	पुत्रशोकाभितप्तेन प्रतिज्ञां चाभिरक्षता ।
007c	पाकशासनिना सङ्ख्ये वार्धक्षत्रिर्निपातितः ॥
008a	एकादशचमूर्भित्त्वा रक्ष्यमाणं महात्मभिः ।
008c	सत्यं चिकीर्षता पश्य हतमेनं जयद्रथम् ॥
009a	सिन्धुसौवीरभर्तारं दर्पपूर्णं मनस्विनम् ।
009c	भक्षयन्ति शिवा गृध्रा जनार्दन जयद्रथम् ॥
010a	संरक्ष्यमाणं भार्याभिरनुरक्ताभिरच्युत ।
010c	भीषयन्त्यो विकर्षन्ति गहनं निम्नमन्तिकात् ॥
011a	तमेताः पर्युपासन्ते वीक्षमाणा महाभुजम् ।
011c	सिन्धुसौवीरकाम्भोजगान्धारयवनस्त्रियः ॥
012a	यदा कृष्णामुपादाय प्राद्रवत्केकयैः सह ।
012c	तदैव वध्यः पाण्डूनां जनार्दन जयद्रथः ॥
013a	दुःशलां मानयद्भिस्तु तदा मुक्तो जयद्रथः ।
013c	कथमद्य न तां कृष्ण मानयन्ति स्म ते पुनः ॥
014a	सैन्धवं मे सुता बाला प्रस्खलन्तीव दुःखिता ।
014c	प्रमापयन्ती चात्मानमाक्रोशन्तीव पाण्डवान् ॥
015a	किन्नु दुःखतरं कृष्ण परं मम भविष्यति ।
015c	यत्सुता विधवा बाला स्नुषाश्च निहतेश्वराः ॥
016a	हाहा धिग्दुःशलां पश्य वीतशोकभयामिव ।
016c	भर्तुः शिर अपश्यन्तीं धावमानामितस्ततः ॥
017a	वारयामास यः सर्वान्पाण्डवान्पुत्रगृद्धिनः ।
017c	स हत्वा विपुलाः सेनाः स्वयं मृत्युवशं गतः ॥
018a	तं मत्तमिव मातङ्गं वीरं परमदुर्जयम् ।
018c	परिवार्य रुदन्त्येताः स्त्रियश्चन्द्रोपमाननाः ॥ 

इति श्रीमन्महाभारते स्त्रीपर्वणि स्त्रीविलापपर्वणि द्वाविंशोऽध्यायः ॥ 22 ॥

11-22-7 बार्धक्षत्रिर्जयद्रथः ॥ द्वाविंशोऽध्यायः ॥
