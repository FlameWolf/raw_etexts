श्रीः
अध्यायः 010
मृतबन्धुदिदृक्षया समरभूमिं गच्छतो धृतराष्ट्रस्य मध्येमार्गं कृपकृतवर्मद्रौणिभिः समागमः ॥ 1 ॥ तेषां त्रयाणां धृतराष्ट्राश्वासनपूर्वकं स्वाभिमतदेशगमनम् ॥ 2 ॥
001	वैशम्पायन उवाच 
001a	क्रोशमात्रं ततो गत्वा ददृशुस्तान्महारथान् ।
001c	शारद्वतं कृपं द्रौणिं कृतवर्माणमेव च ॥
002a	ते तु दृष्ट्वैव राजानं प्रज्ञाचक्षुषमीश्वरम् ।
002c	अश्रुकण्ठा विनिःश्वस्य रुदन्तमिदमब्रुवन् ॥
003a	पुत्रस्तव महाराज कृत्वा कर्म सुदुष्करम् ।
003c	गतः सानुचरो राजञ्शक्रलोकं महीपते ॥
004a	दुर्योधनबलान्मुक्ता वयमेव त्रयो रथाः ।
004c	सर्वमन्यत्परिक्षीणं सैन्यं ते भरतर्षभ ॥
005a	इत्येवमुक्त्वा राजानं कृपः शारद्वतस्ततः ।
005c	गान्धारीं पुत्रशोकार्तामिदं वचनमब्रवीत् ॥
006a	अभीता युध्यमानास्ते घ्नन्तः शत्रुगणान्बहून् ।
006c	वीरकर्माणि कुर्वाणाः पुत्रास्ते निधनं गताः ॥
007a	ध्रवं सम्प्राप्य लोकांस्ते निर्मलाञ्शस्त्रनिर्जितान् ।
007c	भास्वरं देहमास्थाय विहरन्त्यमरा इव ॥
008a	सर्वे ह्यभिमुखा राज्ञि युध्यमाना हता युधि ।
008c	न हि कश्चिद्धि शूराणां युध्यमानः पराङ्मुखः ।
008e	शस्त्रेण निधनं प्राप्तो न च कश्चित्कृताञ्जलिः ॥
009a	एतां तां क्षत्रियस्याहुः पुराणाः परमां गतिम् ।
009c	शस्त्रेण निधनं सङ्ख्ये तान्न शोचितुमर्हसि ॥
010a	न चापि शत्रवस्तेषां मुच्यन्ते राज्ञि पाण्डवाः ।
010c	शृणु यत्कृतमस्माभिरश्वत्थामपुरोगमैः ॥
011a	अधर्मेण हतं श्रुत्वा भीमसेनेन ते सुतम् ।
011c	सुप्तं शिबिरमासाद्य पाण्डूनां कदनं कृतम् ॥
012a	पाञ्चाला निहताः सर्वे धृष्टद्युम्नपुरोगमाः ।
012c	द्रुपदस्यात्मजाश्चैव द्रौपदेयाश्च पातिताः ॥
013a	तथा विशसनं कृत्वा पुत्रशत्रुगणस्य ते ।
013c	प्राद्रवाम रणे स्थातुं न हि शक्ष्यामहे त्रयः ॥
014a	ते हि शूरा महेष्वासाः क्षिप्रमेष्यन्ति पाण्डवाः ।
014c	अमर्षवशमापन्ना वैरं प्रतिजिहीर्षवः ॥
015a	ते हतानात्मजाञ्श्रुत्वा प्रमत्ताः पुरुषर्षभाः ।
015c	अन्विष्यन्तः पदं शूराः क्षिप्रमेष्यन्ति पाण्डवाः ॥
016a	तेषां तु किल्बिषं कृत्वा संस्थातुं नोत्सहामहे ।
016c	अनुजानीहि नो राज्ञि मा च शोके मनः कृथाः ॥
017a	राजंस्त्वमनुजानीहि धैर्यमातिष्ठ चोत्तमम् ।
017c	दिष्टान्तं पश्य चापि त्वं क्षात्रं धर्मं च केवलम् ॥
018a	इत्येवमुक्त्वा राजानं कृत्वा चाभिप्रदक्षिणम् ।
018c	कृपश्च कृतवर्मा च द्रोणपुत्रश्च भारत ॥
019a	अवेक्षमाणा राजानं धृतराष्ट्रं मनीषिणम् ।
019c	गङ्गामनु महाराज तूर्णमश्वानचोदयन् ॥
020a	अपक्रम्य तु ते राजन्सर्व एव महारथाः ।
020c	आमन्त्र्यान्योन्यमुद्विग्नास्त्रिधा ते प्रययुस्तदा ॥
021a	जगाम हास्तिनपुरं कृपः शारद्वतस्तदा ।
021c	स्वमेव राष्ट्रं हार्दिक्यो द्रौणिर्व्यासाश्रमं ययौ ॥
022a	एवं ते प्रययुर्वीरा वीक्षमाणाः परस्परम् ।
022c	भयार्ताः पाण्डुपुत्राणामागस्कृत्वा महात्मनाम् ॥
023a	समेत्य वीरा राजानं तदा त्वनुदिते रवौ ।
023c	विप्रजग्मुर्महात्मानो यथेष्टकमरिन्दमाः ॥
024a	[समासाद्याथ वै द्रौणिं पाण्डुपुत्रा महारथाः ।
024c	व्यजयंस्ते रणे राजन्विक्रम्य तदनन्तरम् ॥] 

इति श्रीमन्महाभारते स्त्रीपर्वणि जलप्रदानिकपर्वणि दशमोऽध्यायः ॥ 10 ॥

11-10-14 वैरं प्रतिचिकीर्षव इति क. पाठः ॥ 11-10-17 दिष्टान्तं मरणम् ॥ 11-10-24 तदनन्तरं कृपाचार्यकृतवर्मभ्यां वियोगानन्तरम् ॥ दशमोऽध्यायः ॥
