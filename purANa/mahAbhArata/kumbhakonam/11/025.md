श्रीः
अध्यायः 025
कृष्णम् प्रति गान्धार्या कुरुपाण्डवसङ्क्षयस्य कृष्णोपेक्षणहेतुकत्वकथनपूर्वकं सर्वबन्धुसङ्क्षयाय शापदानम् ॥ 1 ॥
001	गान्धार्युवाच 
001a	काम्भोजं पश्य दुर्धर्षं काम्भोजास्तरणोचितम् ।
001c	शयानमृषभस्कन्धं हतं पांसुषु माधव ॥
002a	अस्य क्षतजसन्दिग्धौ बाहू चन्दनरूषितौ ।
002c	अवेक्ष्य कृपणं भार्या विलपत्यतिदुःखिता ॥
003a	इमौ तौ परिघप्रख्यौ बाहू चन्दनरूषितौ ।
003c	ययोर्विवरमापन्नां न रतिर्मां पुराऽजहात् ॥
004a	कां गतिं तु गमिष्यामि त्वया हीना जनेश्वर ।
004c	दूरबन्धुरनाथा च वेपन्ती मधुरस्वरा ॥
005a	आतपे क्लाम्यमानानां विविधानामिव स्रजाम् ।
005c	क्लान्तानामपि नारीणां जहाति श्रीर्न वै तनूः ॥
006a	शयानमभितः शूरं कालिङ्गं मधुसूदन ।
006c	पश्य दीप्ताङ्गदयुतं प्रतिमानं धनुष्मताम् ॥
007a	मागधानामधिपतिं जयत्सेनं जनार्दन ।
007c	परिवार्य प्ररुदिता मागध्यः पश्य योषितः ॥
008a	हरिणायतनेत्राणां सुस्वराणां जनार्दन ।
008c	मनःश्रुतिहरो नादो मनो मोहयतीव मे ॥
009a	प्रकीर्णवस्त्राभरणा रुदत्यः शोककर्शिताः ।
009c	स्वास्तीर्णशयनोपेता मागध्यः शेरते भुवि ॥
010a	कोसलानामधिपतिं राजपुत्रं बृहद्बलम् ।
010c	भर्तारं परिवार्यैताः पृथक्प्ररुदिताः स्त्रियः ॥
011a	अस्य गात्रगतान्बाणान्कार्ष्णिबाहुबलेरितान् ।
011c	उद्धरन्त्यसुखाविष्टा मूर्च्छमानाः पुनः पुनः ॥
012a	आसां सर्वानवद्यानामातपेन परिश्रमात् ।
012c	प्रम्लाननलिनाभानि भान्ति वक्त्राणि माधव ॥
013a	द्रोणेन निहताः शूरा शेरते रुचिराङ्गदाः ।
013c	धृष्टद्युम्नसुताः सर्वे शिशवो हेममालिनः ॥
014a	रथाग्न्यगारं चापार्चिं शरशक्तिगदेन्धनम् ।
014c	द्रोणमासाद्य निर्दग्धाः शलभा इव पावकम् ॥
015a	तथैव निहताः शूराः शेरते रुचिराङ्गदाः ।
015c	द्रोणेनाभिमुखाः सङ्ख्ये भ्रातरः पञ्च केकयाः ॥
016a	तप्तकाञ्चनवर्माणस्तालध्वजरथव्रजाः ।
016c	भासयन्ति महीं भासा ज्वलिता इव पावकाः ॥
017a	द्रोणेन द्रुपदं सङ्ख्ये पश्य माधव पातितम् ।
017c	महाद्विपमिवारण्ये सिंहेन महता हतम् ॥
018a	पाञ्चालराज्ञो विमलं पुण्डरीकाक्ष पाण्डुरम् ।
018c	आतपत्रं समाभाति शरदीव निशाकरः ॥
019a	एतास्तु द्रुपदं वृद्धं स्नुषा भार्याश्च दुःखिताः ।
019c	दग्ध्वा गच्छन्ति पाञ्चालराजानमपसव्यतः ॥
020a	धृष्टकेतुं महात्मानं चेदिपुङ्गवमङ्गनाः ।
020c	द्रोणेन निहतं शूरं हरन्ति हृतचेतसः ॥
021a	द्रोणास्त्रमभिहत्यैष विमर्दे मधुसूदन ।
021c	महेष्वासो हतः शेते वज्राहत इव द्रुमः ॥
022a	एष चेदिपतिः शूरो धृष्टकेतुर्महारथः ।
022c	शेते विनिहतः सङ्ख्ये हत्वा शत्रून्सहस्रशः ॥
023a	वितुद्यमानं विहगैस्तं भार्याः पर्युपाश्रिताः ।
023c	चेदिराजं हृषीकेश हतं सबलबान्धवम् ॥
024a	दाशार्हपुत्रजं वीरं शयानं सत्यविक्रमम् ।
024c	आरोप्याङ्के रुदन्त्येताश्चेदिराज वराङ्गनाः ॥
025a	अस्य पुत्रं हृषीकेश सुवक्त्रं चारुकुण्डलम् ।
025c	द्रोणेन समरे पश्य निकृत्तं बहुधा शरैः ॥
026a	पितरं नूनमाजिस्थं युध्यमानं परैः सह ।
026c	नाजहात्पितरं वीरमद्यापि मधुसूदन ॥
027a	एवं ममापि पुत्रस्य पुत्रः पितरमन्वगात् ।
027c	दुर्योधनं महाबाहो लक्ष्मणः परवीरहा ॥
028a	विन्दानुविन्दावावन्त्यौ पतितौ पश्य माधव ।
028c	हिमान्ते पुष्पितौ शालौ मरुता गलिताविव ॥
029a	काञ्चनाङ्गदवर्माणौ बाणखड्गधनुर्धरौ ।
029c	ऋषभप्रतिरूपाक्षौ शयानौ विमलस्रजौ ॥
030a	अवध्याः पाण्डवाः कृष्ण सर्व एव त्वया सह ।
030c	ये मुक्ता द्रोणभीष्माभ्यां कर्णाद्वैकर्तनात्कृपात् ॥
031a	दुर्योधनाद्द्रोणसुतात्सैन्धवाच्च जयद्रथात् ।
031c	सोमदत्ताद्विकर्णाच्च शूराच्च कृतवर्मणः ॥
032a	ये हन्युः शस्त्रवेगेन देवानपि नरर्षभाः ।
032c	त इमे निहताः सङ्ख्ये पश्य कालस्य पर्ययम् ॥
033a	नातिभारोऽस्ति दैवस्य ध्रुवं माधव कश्चन ।
033c	यदिमे निहताः शूराः क्षत्रियैः क्षत्रियर्षभाः ।
033e	`शूराश्च कृतविद्याश्च मम पुत्रा मनस्विनः ॥'
034a	तदैव निहताः कृष्ण मम पुत्रास्तरस्विनः ।
034c	यदैवाकृतकामस्त्वमुपप्लाव्यं गतः पुनः ॥
035a	शन्तनोश्चैव पुत्रेण प्राज्ञेन विदुरेण च ।
035c	तदैवोक्तास्मि मा स्नेहं कुरुष्वात्मसुतेष्विति ॥
036a	तयोर्हि दर्शनं नैतन्मिथ्या भवितुमर्हति ।
036c	अचिरेणैव मे पुत्रा भस्मीभूता जनार्दन ॥
037	वैशम्पायन उवाच 
037a	इत्युक्त्वा न्यपतद्भूमौ गान्धारी शोकमूर्च्छिता ।
037c	दुःखोपहतविज्ञाना धैर्यमुत्सृज्य भारत ॥
038a	ततः कोपपरीताङ्गी पुत्रशोकपरिप्लुता ।
038c	जगाद शौरिं दोषेण गान्धारी व्यथितेन्द्रिया ॥
039	गान्धार्युवाच 
039a	पाण्डवा धार्तराष्ट्राश्च क्रुद्धाः कृष्ण परस्परम् ।
039c	उपेक्षिता विनश्यन्तस्त्वया कस्माज्जनार्दन ॥
040a	शक्तेन बहुभृत्येन विपुले तिष्ठता बले ।
040c	उभयत्र समर्थेन श्रुतवाक्येन चैव ह ॥
041a	इच्छतोपेक्षितो नाशः कुरूणां मधुसूदन ।
041c	यस्मात्त्वया महाबाहो फलं तस्मादवाप्नुहि ॥
042a	पतिशुश्रूषया यन्मे तपः किञ्चिदुपार्जितम् ।
042c	तेन त्वां दुरवापेन शपे चक्रगदाधरम् ॥
043a	यस्मात्परस्परं घ्नन्तो ज्ञातयः कुरुपाण्डवाः ।
043c	उपेक्षितास्ते गोविन्द तस्माज्ज्ञातीन्वधिष्यसि ॥
044a	त्वमप्युपस्थिते वर्षे षट्त्रिंशे मधुसूदन ।
044c	हतज्ञातिर्हतामात्यो हतपुत्रो वनेचरः ॥
045a	अनाथवदविज्ञातो लोकेष्वनभिलक्षितः ।
045c	कुत्सितेनाभ्युपायेन निधनं समवाप्स्यसि ॥
046a	तवाप्येवं हतसुता निहतज्ञातिबान्धवाः ।
046c	स्त्रियः परिपतिष्यन्ति यथैता भरतस्त्रियः ॥
047	वैशम्पायन उवाच 
047a	तच्छ्रुत्वा वचनं घोरं वासुदेवो महामनाः ।
047c	उवाच देवीं गान्धारीमीषदभ्युत्स्मयन्निव ॥
048a	जानेऽहमेतदप्येवं चीर्णं चरसि क्षत्रिये ।
048c	दैवादेव विनश्यन्ति वृष्णयो नात्र संशयः ॥
049a	संहर्ता वृष्णिचक्रस्य नान्यो मद्विद्यते शुभे ।
049c	अवध्यास्ते नरैरन्यैरपि वा देवदानवैः ॥
050a	परस्परकृतं नाशं यतः प्राप्स्यन्ति यादवाः ।
050c	इत्युक्तवति दाशार्हे पाण्डवास्त्रस्तचेतसः ।
050e	बभूवुर्भृशसंविग्ना निराशाश्चापि जीविते ॥ 

इति श्रीमन्महाभारते स्त्रीपर्वणि स्त्रीविलापपर्वणि पञ्चविंशोऽध्यायः ॥ 25 ॥

11-25-1 काम्भोजास्तरणं कम्बलविशेषः ॥ 11-25-3 बाहू शुभतलाङ्गुली इति झ. पाठः ॥ 11-25-6 दीप्ताङ्गदयुगप्रतिनद्धमहाभुजमिति झ. पाठः ॥ 11-25-24 दाशार्हपुत्रजमित्यत्र पुत्र्यामपि पुत्रशब्दः ॥ 11-25-26 पितरमिति पितृपदस्यावृत्तिः शोकाकुलत्वान्न दोषाय ॥ 11-25-36 तयोर्भीष्मविदुरयोः दर्शनम् अनागतावेक्षणम् ॥ 11-25-38 जगाद शौरिं रोषेणेति ट .पाठः ॥ 11-25-47 अभ्युत्स्मयन्नीषद्ध्वंसयन् ॥ 11-25-48 चीर्णं चरसि मदनुष्टितमेवानुतिष्ठसि । स्वतपोनाशार्थमिति भावः ॥ पञ्चविंशोऽध्यायः ॥	
