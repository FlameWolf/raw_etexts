श्रीः
अध्यायः 009
धृतराष्ट्रेण गान्धरीप्रभृतिभिः स्त्रीभिः सह मृतजनावलोकनाय रणाङ्कणम् प्रति प्रयाणम् ॥ 1 ॥
KK-11-01-009-001	`जनमेजय उवाच 
KK-11-01-009-001a	गते व्यासे तु धर्मात्मा धृतराष्ट्रो महीपतिः ।
KK-11-01-009-001c	किमचेष्टत विप्रर्षे तन्मे व्याख्यातुमर्हसि ॥
KK-11-01-009-002	वैशम्पायन उवाच 
KK-11-01-009-002a	एतच्छ्रुत्वा नरश्रेष्ठश्चिरं ध्यात्वा त्वचेतनः ।
KK-11-01-009-002c	सञ्जयं योजयेत्युक्त्वा विदुरं प्रत्यभाषत ॥
KK-11-01-009-003a	क्षिप्रमानय गान्धारीं सर्वाश्च भरतस्त्रियः ।
KK-11-01-009-003c	कुन्तीं चैव तथा क्षत्तः समानय ममाऽन्तिकम् ॥'
KK-11-01-009-004a	एवमुक्त्वा स धर्मात्मा विदुरं धर्मवित्तमम् ।
KK-11-01-009-004c	शोकविप्रहतज्ञानो यानमेवान्वरोहत ॥
KK-11-01-009-005a	गान्धारी पुत्रशोकार्ता भर्तुर्वचननोदिता ।
KK-11-01-009-005c	सह कुन्त्या यतो राजा सह स्त्रीभिरुपाद्रवत् ॥
KK-11-01-009-006a	ताः समासाद्य राजानं भृशं शोकसमन्विताः ।
KK-11-01-009-006c	आमन्त्र्यान्योन्यमायस्ता भृशमुच्चुक्रुशुस्ततः ॥
KK-11-01-009-007a	ताः समाश्वासयत्क्षत्ता ताभ्यश्चार्ततरः स्वयम् ।
KK-11-01-009-007c	अश्रुकण्ठीः समारोप्य ततोऽसौ निर्ययौ पुरात् ॥
KK-11-01-009-008a	ततः प्रणादः सञ्जज्ञे सर्वेषु कुरुवेश्मसु ।
KK-11-01-009-008c	आकुमारं पुरं सर्वमभवच्छोककर्शितम् ॥
KK-11-01-009-009a	अदृष्टपूर्वा या नार्यः पुरा देवगणैरपि ।
KK-11-01-009-009c	पृथग्जनेन दृश्यन्ते तास्तदा निहतेश्वराः ॥
KK-11-01-009-010a	प्रकीर्य केशान्सुशुभान्भूषणान्यवमुच्य च ।
KK-11-01-009-010c	एकवस्त्रधरा नार्यः परिपेतुरनाथवत् ॥
KK-11-01-009-011a	श्वतेपर्वतरूपेभ्यो गृहेभ्यस्ता निराक्रमन् ।
KK-11-01-009-011c	गुहाभ्य इव शैलानां पृषत्यो हतयूथपाः ॥
KK-11-01-009-012a	तान्युदीर्णानि नारीणां तदा वृन्दान्यनेकशः ।
KK-11-01-009-012c	शोकार्तान्यद्रवन्राजन्किशोरीणामिवाङ्गणे ॥
KK-11-01-009-013a	प्रगृह्य बाहून्क्रोशन्त्यः पुत्रान्भ्रातॄन्पितॄनपि ।
KK-11-01-009-013c	दर्शयन्ति हता हि स्म युगान्ते लोकसङ्क्षयम् ॥
KK-11-01-009-014a	विलपन्त्यो रुदन्त्यश्च धावमानास्ततस्ततः ।
KK-11-01-009-014c	शोकेनोपहतज्ञानाः कर्तव्यं न प्रजज्ञिरे ॥
KK-11-01-009-015a	व्रीडां जग्मुः पुरा याः स्म सखीनामपि योषितः ।
KK-11-01-009-015c	ता एकवस्त्रा निर्लज्जाः श्वश्रूणां पुरतोऽभवन् ॥
KK-11-01-009-016a	परस्परं सुसूक्ष्मेषु शोकेष्वाश्वासयन्ति याः ।
KK-11-01-009-016c	ताः शोकविह्वला राजन्नवैक्षन्त परस्परम् ॥
KK-11-01-009-017a	ताभिः परिवृतो राजा रुदतीभिः सहस्रशः ।
KK-11-01-009-017c	निर्ययौ नगराद्दीनस्तूर्णमायोधनं प्रति ॥
KK-11-01-009-018a	शिल्पिनो वणिजो वैश्याः सर्वे कर्मोपजीविनः ।
KK-11-01-009-018c	ते पार्थिवं पुरस्कृत्य निर्ययुर्नगराद्बहिः ॥
KK-11-01-009-019a	तेषां विक्रोशमानानामार्तानां कुरुसङ्क्षये ।
KK-11-01-009-019c	प्रादुरासीन्महाञ्शब्दो व्यथयन्भुवनान्युत ॥
KK-11-01-009-020a	युगान्तकाले सम्प्राप्ते भूतानां दह्यतामिव ।
KK-11-01-009-020c	अभावस्योदयः प्राप्त इति भूतानि मेनिरे ॥
KK-11-01-009-021a	भृशमुद्विग्नमनसस्ते पौराः कुरुसङ्क्षये ।
KK-11-01-009-021c	प्राक्रोशन्त महाराज स्वनुरक्तास्तदा भृशम् ॥ 

इति श्रीमन्महाभारते स्त्रीपर्वणि जलप्रदानिकपर्वणि नवमोऽध्यायः ॥ 9 ॥

11-9-7 समारोप्य वाहनेष्विति शेषः ॥ 11-9-11 पृषत्यश्चित्रहरिण्यः ॥ 11-9-12 किशोरीणाम् अश्वशावकीनाम् | अङ्गणे नृत्यशिक्षाभूमौ ॥ नवमोऽध्यायः ॥
