श्रीः
अध्यायः 002
विदुरेण शास्त्रार्थकथनेन धृतराष्ट्रस्य शोकापनोदनम् ॥ 1 ॥
KK-11-01-002-001	वैशम्पायन उवाच 
KK-11-01-002-001a	ततोऽमृतरसैर्वाक्यैर्ह्लादयन्पुरुषर्षभम् ।
KK-11-01-002-001c	वैचित्रवीर्यं विदुरो यदुवाच निबोध तत् ॥
KK-11-01-002-002	विदुर उवाच 
KK-11-01-002-002a	उत्तिष्ठ राजन्किं शेषे धारयात्मानमात्मना ।
KK-11-01-002-002c	एषा वै सर्वसत्वानां लोकेश्वर परा गतिः ॥
KK-11-01-002-003a	सर्वे क्षयान्ता निचयाः पतनान्ताः समुच्छ्रयाः ।
KK-11-01-002-003c	संयोगा विप्रयोगान्ता मरणान्तं च जीवितम् ॥
KK-11-01-002-004a	यदा शूरं च भीरुं च यमः कर्षति भारत ।
KK-11-01-002-004c	तत्किं न योत्स्यन्ति हि ते क्षत्रियाः क्षत्रियर्षभ ॥
KK-11-01-002-005a	अयुध्यमानो म्रियते युध्यमानश्च जीवति ।
KK-11-01-002-005c	कालं प्राप्य महाराज न कश्चिदतिवर्तते ॥
KK-11-01-002-006a	अभावादीनि भूतानि भावमध्यानि भारत ।
KK-11-01-002-006c	अभावनिधनान्येव तत्र का परिदेवना ॥
KK-11-01-002-007a	न शोचन्मृतमन्वेति न शोचन्म्रियते नरः ।
KK-11-01-002-007c	एवं सांसिद्धिके लोके किमर्थमनुशोचसि ॥
KK-11-01-002-008a	कालः कर्षति भूतानि सर्वाणि विविधान्युत ।
KK-11-01-002-008c	न कालस्य प्रियः कश्चिन्न द्वेष्यः कुरुसत्तम ॥
KK-11-01-002-009a	यथा वायुस्तृणाग्राणि संवर्तयति सर्वशः ।
KK-11-01-002-009c	तथा कालवशं यान्ति भूतानि भरतर्षभ ॥
KK-11-01-002-010a	एकसार्थप्रयातानां सर्वेषां तत्र गामिनाम् ।
KK-11-01-002-010c	यस्य कालः स यात्यग्रे तत्र का परिदेवना ॥
KK-11-01-002-011a	न चाप्येतान्हतान्युद्धे राजञ्शोचितुमर्हसि ।
KK-11-01-002-011c	प्रमाणं यदि शास्त्राणि गतास्ते परमां गतिम् ॥
KK-11-01-002-012a	सर्वे स्वाध्यायवन्तो हि सर्वे च चरितव्रताः ।
KK-11-01-002-012c	सर्वे चाभिमुखाः क्षीणास्तत्र का परिदेवना ॥
KK-11-01-002-013a	अदर्शनादापतिताः पुनश्चादर्शनं गताः ।
KK-11-01-002-013c	नैते तव न तेषां त्वं तत्र का परिदेवना ॥
KK-11-01-002-014a	हतो हि लभते स्वर्गं जित्वा च लभते यशः ।
KK-11-01-002-014c	उभयं नो बहुगुणं नास्ति निष्फलता रणे ॥
KK-11-01-002-015a	तेषां कामदुघाँल्लोकानिन्द्रः सङ्कल्पयिष्यति ।
KK-11-01-002-015c	इन्द्रस्यातिथयो ह्येते भवन्ति भरतर्षभ ॥
KK-11-01-002-016a	न यज्ञैर्दक्षिणावद्भिर्न तपोभिर्न विद्यया ।
KK-11-01-002-016c	स्वर्गं यान्ति तथा मर्त्या यथा शूरा रणे हताः ॥
KK-11-01-002-017a	शरीराग्निषु शूराणां जुहुवुस्ते शराहुतीः ।
KK-11-01-002-017c	हूयमानाञ्शरांश्चैव सेहुस्तेजस्विनो मिथः ॥
KK-11-01-002-018a	एवं राजंस्तवाचक्षे स्वर्ग्यं पन्थानमुत्तमम् ।
KK-11-01-002-018c	न युद्धादधिकं किञ्चित्क्षत्रियस्येह विद्यते ॥
KK-11-01-002-019a	क्षत्रियास्ते महात्मानः शूराः समितिशोभनाः ।
KK-11-01-002-019c	आशिषः परमाः प्राप्ता न शोच्याः सर्व एव हि ॥
KK-11-01-002-020a	आत्मानमात्मनाऽऽश्वास्य मा शुचः पुरुषर्षभ ।
KK-11-01-002-020c	नाद्य शोकाभिभूतस्त्वं कायमुत्स्रष्टुमर्हसि ॥
KK-11-01-002-021a	मातापितृसहस्राणि पुत्रदारशतानि च ।
KK-11-01-002-021c	संसारेष्वनुभूतानि कस्य ते कस्य वा वयम् ॥
KK-11-01-002-022a	शोकस्थानसहसाणि भयस्थानशतानि च ।
KK-11-01-002-022c	दिवसेदिवसे मूढमाविशन्ति न पण्डितम् ॥
KK-11-01-002-023a	न कालस्य प्रियः कश्चिन्न द्वेष्यः कुरुसत्तम ।
KK-11-01-002-023c	न मध्यस्थः क्वचित्कालः सर्वं कालः प्रकर्षति ॥
KK-11-01-002-024a	कालः पचति भूतानि कालः संहरते प्रजाः ।
KK-11-01-002-024c	कालः सुप्तेषु जागर्ति कालो हि दुरतिक्रमः ॥
KK-11-01-002-025a	अनित्यं यौवनं रूपं जीवितं द्रव्यसञ्चयः ।
KK-11-01-002-025c	आरोग्यं प्रियसंवासो गृद्ध्येदेषु न पण्डितः ॥
KK-11-01-002-026a	न जानपदिकं दुःखमेकः शोचितुमर्हसि ।
KK-11-01-002-026c	अप्यभावेन युज्येत तच्चास्य न निवर्तते ॥
KK-11-01-002-027a	अशोचन्प्रतिकुर्वीत यदि पश्येत्पराक्रमम् ।
KK-11-01-002-027c	भैषज्यमेतद्दुःखस्य यदेतन्नानुचिन्तयेत् ॥
KK-11-01-002-028ac	चिन्त्यमानं हि न व्येति भूयश्चापि प्रवर्धते ॥
KK-11-01-002-029a	अनिष्टसम्प्रयोगाच्च विप्रयोगात्प्रियस्य च ।
KK-11-01-002-029c	मानुषा मानसैर्दुःखैर्युज्यन्ते येऽल्पबुद्धयः ॥
KK-11-01-002-030a	नार्थो न धर्मो न सुखं यदेतदनुशोचति ।
KK-11-01-002-030c	तच्च नाप्नोति कार्यार्थं त्रिवर्गाच्चैव भ्रश्यते ॥
KK-11-01-002-031a	अन्योन्यबाधनावस्थां प्राप्य वैषयिकीं नराः ।
KK-11-01-002-031c	असन्तुष्टाः प्रमुह्यन्ति सन्तोषं यान्ति पण्डिताः ॥
KK-11-01-002-032a	प्रज्ञया मानसं दुःखं हन्याच्छारीरमौषधैः ।
KK-11-01-002-032c	एतद्विज्ञानसामर्थ्यं न बालैः समतामियात् ॥
KK-11-01-002-033a	शयानं चानुशेते हि तिष्ठन्तं चानुतिष्ठति ।
KK-11-01-002-033c	अनुधावति धावन्तं कर्म पूर्वकृतं नरम् ॥
KK-11-01-002-034a	यस्यांयस्यामवस्थायां यत्करोति शुभाशुभम् ।
KK-11-01-002-034c	तस्यांतस्यामवस्थायां तत्तत्फलमवाप्नुते ॥
KK-11-01-002-035a	[येनयेन शरीरेण यद्यत्कर्म करोति यः ।
KK-11-01-002-035c	तेनतेन शरीरेण तत्फलं समुपाश्नुते ॥
KK-11-01-002-036ac	आत्मैव ह्यात्मनः साक्षी कृतस्यापकृतस्य च ॥
KK-11-01-002-037a	शुभेन कर्मणा सौख्यं दुःखं पापेन कर्मणा ।
KK-11-01-002-037c	कृतं भवति सर्वत्र नाकृतं विद्यते क्वचित् ॥
KK-11-01-002-038a	न हि ज्ञानविरुद्धेषु बह्वपायेषु कर्मसु ।
KK-11-01-002-038c	मूलघातिषु सज्जन्ते बुद्धिमन्तो भवद्विधाः ॥] 

इति श्रीमन्महाभारते स्त्रीपर्वणि जलप्रदानिकपर्वणि द्वितीयोऽध्यायः ॥ 2 ॥

11-2-2 एषा मरणान्ता । अत उत्तिष्ठ शोकं त्यज ॥ 11-2-6 अभावादीनि दुःखानि दुःखमध्यानि भारतेति छ. पाठः ॥ 11-2-8 सांसिद्धिके स्वभावसिद्धे ॥ 11-2-9 संवर्तयति स्ववशं नयति ॥ 11-2-10 तत्र गामिनां परत्र गमनशीलानां यस्य काल उपस्थितः सोऽग्रे प्रयाति ॥ 11-2-13 अदर्शनादज्ञानात् ॥ 11-2-14 नोऽस्माकं क्षत्रियाणाम् ॥ 11-2-18 आचक्षे कथयामि ॥ 11-2-26 जानपदिकं सर्वसाधारणम् । अभावेन मरणेन । तच्च दुःखं च ॥ 11-2-30 नच नापैति कार्यार्थात्त्रिवर्गाच्चैव हीयते इति झ. पाठः । तत्र कार्यार्थान्नापैतीतिनापित्वपैत्येवेत्यर्थः ॥ 11-2-31 अन्यामन्यां धनावस्थां प्राप्य वैशेषिकीं नराः । इति झ. पाठः ॥ 11-2-34 अवस्थायां यौवनादिरूपायाम् ॥ 11-2-35 येनेति । स्थूलेन देहेन कृते तत्तेनैव भुज्यते । मनःकृतं चेत्तेनैव भुज्यते स्वप्नादौ ॥ द्वितीयोऽध्यायः ॥
