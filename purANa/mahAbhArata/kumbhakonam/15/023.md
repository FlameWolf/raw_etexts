अध्यायः 023

युधिष्ठिरादिभिः कुन्तीधृतराष्ट्रादीनां प्रव्रजनशोकेनाभिमन्युप्रभृतिबन्धुजनानुस्मरणजशोकेन स्वस्वव्यापारेष्वप्यनादरणम् ॥ 1 ॥

001	वैशम्पायन उवाच ।
001a	वनं गते कौरवेन्द्रे दुःखशोकसमन्विताः ।
001c	बभूवुः पाण्डवा राजन्मातृशोकेन चान्विताः ॥
002a	तथा पौरजनः सर्वः शोचन्नास्ते जनाधिपम् ।
002c	कुर्वाणाश्च कथास्तत्र ब्राह्मणा नृपतिं प्रति ॥
003a	कथं न राजा वृद्धः स वने वसति निर्जने ।
003c 	गान्धारी च महाभागा सा च कुन्ती पृथा कथम् ॥
004a	सुखार्हः स हि राजर्षिरसुखी तद्वनं महत् ।
004c	किमवस्थः समासाद्य प्रज्ञाचक्षुर्महामनाः ॥
005a	सुदुष्करं कृतवती कुन्ती पुत्रानपास्य सा ।
005c 	राज्यश्रियं परित्यज्य वनं सा समरोचयत् ॥
006a	विदुरः किमवस्थश्च भ्रातृशुश्रूषुरात्मवान् ।
006c 	स च गावल्गणिर्धीमान्भर्तृपिण्डानुपालकः ॥
007a	आकुमारं च पौरास्ते चिन्ताशोकसमाहताः ।
007c	तत्रतत्र कथाश्चक्रुः समासाद्य परस्परम् ॥
008a	पाण्डवाश्चैव ते सर्वे भृशं शोकपरायणाः ।
008c	शोचन्तो मातरं वृद्धामूषुर्नातिचिरं पुरे ॥
009a	तथैव वृद्धं पितरं हतपुत्रं जनेश्वरम् ।
009c 	गान्धारीं च महाभागां विदुरं च महामतिम् ॥
010a	नैषां बभूव सम्प्रीतिस्तान्विचिन्तयतां तदा ।
010c 	न राज्ये न च नारीषु न वेदाध्ययनेषु च ॥
011a	परं निर्वेदमगमंश्चिन्तयन्तो नराधिपम् ।
011c 	तं च ज्ञातिवधं घोरं संस्मरन्तः पुनःपुनः ॥
012a	अभिमन्योश्च बालस्य विनाशं रणमूर्धनि ।
012c	कर्णस्य च महाबाहोः सङ्ग्रामेष्वपलायिनः ॥
013a	तथैव द्रौपदेयानामन्येषां सुहृदामपि ।
013c 	वधं संस्मृत्य ते वीरा नातिप्रमनसोऽभवन् ॥
014a	हतप्रवीरां पृथिवीं हृतरत्नां च भारत ।
014c 	सदैव चिन्तयन्तस्ते न शमं चोपलेभिरे ॥
015a	द्रौपदी हतपुत्रा च सुभद्रा चैव भामिनी ।
015c 	नातिप्रीतियुते देव्यौ तदास्तामप्रहृष्टवत् ॥
016a	वैराट्यास्तनयं दृष्ट्वा पितरं ते परिक्षितम् ।
016c 	धारयन्ति स्म ते प्राणांस्तव पूर्वपितामहाः ॥ ॥

इति श्रीमन्महाभारते आश्रमवासिकपर्वणि आश्रमवासपर्वणि त्रयोविंशोऽध्यायः ॥ 23 ॥
