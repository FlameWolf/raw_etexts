अध्यायः 041

नारदेन युधिष्ठिरं प्रति धृतराष्ट्रादिदाहकाग्नेर्मन्त्रपूतत्वकथनम् ॥ 1 ॥ युधिष्ठिरेण युयुत्सुपुरस्कारेण गान्धारीधृतराष्ट्रयोरुदकदानपूर्वकं कुन्त्याश्च विधिवच्छ्राद्धदानम् ॥ 2 ॥ ततो नारदगमनानन्तरं प्रजापालनेन निजनगरे भ्रात्रादिभिः सह सुखविहारः ॥ 3 ॥

KK-15-03-041-001	नारद उवाच ।
KK-15-03-041-001a	नासौ वृथाऽग्निना दग्धो यथा तत्र श्रुतं मया ।
KK-15-03-041-001c	वैचित्रवीर्यो नृपतिर्न ते शोच्यो नराधिप ॥
KK-15-03-041-002a	वनं प्रविशतानेन वायुभक्षेण धीमता ।
KK-15-03-041-002c	अग्नयः कारयित्वेष्टिमुत्सृष्टा इति नः श्रुतम् ॥
KK-15-03-041-003a	याजकास्तु ततस्तस्य तानग्नीन्निर्जने वने ।
KK-15-03-041-003c	समुत्सृज्य यथाकामं जग्मुर्भरतसत्तम ॥
KK-15-03-041-004a	स विवृद्धस्तदा वह्निर्वने तस्मिन्नभूत्किल ।
KK-15-03-041-004c	तेन तद्वनमादीप्तमिति ते तापसाऽब्रुवन् ॥
KK-15-03-041-005a	स राजा जाह्नवीतीरे यथा ते कथितं मया ।
KK-15-03-041-005c	तेनाग्निना समायुक्तः स्वेनैव भरतर्षभ ॥
KK-15-03-041-006a	एवमावेदयामासुर्मुनयस्ते ममानघ ।
KK-15-03-041-006c	ये ते भागीरथीतीरे मया दृष्टा युधिष्ठिर ॥
KK-15-03-041-007a	एवं स्वेनाग्निना राजा समायुक्तो महीपते ।
KK-15-03-041-007c	मा शोचिथास्त्वं नृपतिं गतः स परमां गतिम् ॥
KK-15-03-041-008a	गुरुशुश्रूषया चैव जननी ते जनाधिप ।
KK-15-03-041-008c	प्राप्ता सुमहतीं सिद्धिमिति मे नात्र संशयः ॥
KK-15-03-041-009a	कर्तुमर्हसि राजेन्द्र तेषां त्वमुदकक्रियाम् ।
KK-15-03-041-009c	भ्रातृभिः सहितः सर्वैरेतदत्र विधीयताम् ॥
KK-15-03-041-010	वैशम्पायन उवाच ।
KK-15-03-041-010a	ततः स पृथिवीपालः पाण्डवानां धुरन्धरः ।
KK-15-03-041-010c	निर्ययौ सहसोदर्यः सदारश्च नरर्षभः ॥
KK-15-03-041-011a	पौरजानपदाश्चैव राजभक्तिपुरस्कृताः ।
KK-15-03-041-011c	गङ्गां प्रजग्मुरभितो वाससैकेन संवृताः ॥
KK-15-03-041-012a	ततोऽवगाह्य सलिले सर्वे तु कुरुपुङ्गवाः ।
KK-15-03-041-012c	युयुत्सुमग्रतः कृत्वा ददुस्तोयं महात्मने ॥
KK-15-03-041-013a	गान्धार्याश्च पृथायाश्च विधिवन्नामगोत्रतः ।
KK-15-03-041-013c	शौचं निवर्तयन्तस्ते तत्रोषुर्नगराद्बहिः ॥
KK-15-03-041-014a	प्रेषयामास स नरान्विधिज्ञानाप्तकारिणः ।
KK-15-03-041-014c	गङ्गाद्वारं कुरुश्रेष्ठो यत्र दग्धोऽभवन्नृपः ।
KK-15-03-041-015a	तत्रैव तेषां तुल्यानि गङ्गाद्वारेऽन्वशात्तदा ।
KK-15-03-041-015c	कर्तव्यानीति पुरुषान्दत्तदेयान्महीपतिः ॥
KK-15-03-041-016a	द्वादशेऽहनि तेभ्यः स कृतशौचो नराधिपः ।
KK-15-03-041-016c	ददौ श्राद्धानि विधिवद्दक्षिणावन्ति पाण्डवः ॥
KK-15-03-041-017a	धृतराष्ट्रं समुद्दिश्य ददौ स पृथिवीपतिः ।
KK-15-03-041-017c	सुवर्णं रजतं गाश्च शय्याश्च सुमहाधनाः ॥
KK-15-03-041-018a	गान्धार्याश्चैव तेजस्वी पृथायाश्च पृथक्पृथक् ।
KK-15-03-041-018c	सङ्कीर्त्य नामनी राजा ददौ दानमनुत्तमम् ॥
KK-15-03-041-019a	यो यदिच्छति यावच्च तावत्स लभते द्विजः ।
KK-15-03-041-019c	शयनं भोजनं यानं मणिरत्नमथो धनम् ॥
KK-15-03-041-020a	यानमाच्छादनं भोगान्दासीश्च समलङ्कृताः ।
KK-15-03-041-020c	ददौ राजा समुद्दिश्य तयोर्मात्रोर्महीपतिः ॥
KK-15-03-041-021a	ततः स पृथिवीपालो दत्त्वा श्राद्धान्यनेकशः।
KK-15-03-041-021c	प्रविवेश पुनर्धीमान्नगरं वारणाह्वयम् ॥
KK-15-03-041-022a	ते चापि राजवचनात्पुरुषा ये गताऽभवन् ।
KK-15-03-041-022c	सङ्कल्प्य तेषां कुल्यानि पुनः प्रत्यागमंस्ततः ॥
KK-15-03-041-023a	माल्यैर्गन्धैश्च विविधैरर्चयित्वा यथाविधि ।
KK-15-03-041-023c	कुल्यानि तेषां संयोज्य तदाचख्युर्महीपतेः ॥
KK-15-03-041-024a	समाश्वास्य तु राजानं धर्मात्मानं युधिष्ठिरम् ।
KK-15-03-041-024c	नारदोऽप्यगमत्प्रीतः परमर्षिर्यथेप्सितम् ॥
KK-15-03-041-025a	एवं वर्षाण्यतीतानि धृतराष्ट्रस्य धीमतः ।
KK-15-03-041-025c	वनवासे तथा त्रीणि नगरे दशपञ्च च ॥
KK-15-03-041-026a	हतपुत्रस्य सङ्ग्रामे दानानि ददतः सदा ।
KK-15-03-041-026c	ज्ञातिसम्बन्धिमित्राणां भ्रातॄणां स्वजनस्य च ॥
KK-15-03-041-027a	युधिष्ठिरस्तु नृपतिर्नातिप्रीतमनास्तदा ।
KK-15-03-041-027c	धारयामास तद्राज्यं निहतज्ञातिबान्धवः ॥ ॥

इति श्रीमन्महाभारते शतसाहस्र्यां संहितायां वैयासिक्यां आश्रमिवासिकपर्वणि नारदागमनपर्वणि एकचत्वारिंशोऽध्यायः ॥ ॥ समाप्तं नारदागमनपर्व ॥ 3 ॥ आश्रमवासिकपर्व च ॥ 15 ॥ अस्यानन्तरं मौसलपर्व भविष्यति । तस्यायमाद्यः श्लोकः । 
वैशम्पायन उवाच । 
षट्त्रिंशे त्वथ सम्प्राप्ते वर्षे कौरवनन्दनः । 
ददर्श विपरीतानि निमित्तानि युधिष्ठिरः ॥ 
इदमाश्रमवासिकपर्व कुंभघोणस्थेन टी.आर्. कृष्णाचार्येण टी.आर्.व्यासाचार्येण च मुम्बय्यां निर्णयसागरमुद्रायन्त्रे मुद्रापितम् । शकाब्दाः 1832 सन 1910.

16-41-15 तत्रैव तेषां कृत्यानीति झ.पाठः ॥ 16-41-22 सङ्कल्प्य एकीकुत्य कुल्यानि अस्थीनि प्रत्यागमन् गङ्गामिति शेषः ॥ 16-41-23 संयोज्य गङ्गयेति शेषः ॥
