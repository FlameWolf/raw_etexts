अध्यायः 021

नारदपर्वतादिभिर्धृतराष्ट्रादिदिदृक्षया शतयूपाश्रमं प्रत्यागमनम् ॥ 1 ॥ नारदेन धृताराष्ट्रं प्रति तत्तपोवनस्य सहस्रचित्यादिराजर्षीणां स्वर्गप्रापकत्वमहिमोक्तिपूर्वकं विदुरादिभिः सह तस्यापि भविष्यत्सिद्धिप्रदत्वकथनम् ॥ 2 ॥

KK-15-01-021-001	वैशम्पायन उवाच ।
KK-15-01-021-00a	ततस्तत्र मुनिश्रेष्ठा राजानं द्रष्टुमभ्ययुः ।
KK-15-01-021-001c	नारदः पर्वतश्चैव देवलश्च महातपाः ॥
KK-15-01-021-002a	द्वैपायनः सशिष्यश्च सिद्धाश्चान्ये मनीषिणः ।
KK-15-01-021-002c	शतयूपश्च राजर्षिर्वृद्धः परमधार्मिकः ॥
KK-15-01-021-003a	तेषां कुन्ती महाराज पूजां चक्रे यथाविधि ।
KK-15-01-021-003c	ते चापि तुतुषुस्तस्यास्तापसाः परिचर्यया ॥
KK-15-01-021-004a	तत्र धर्म्याः कथास्तात चक्रुस्ते परमर्षयः ।
KK-15-01-021-004c	रमयन्तो महात्मानं धृतराष्ट्रं जनाधिपम् ॥
KK-15-01-021-005a	कथान्तरे तु कस्मिंश्चिद्देवर्षिर्नारदस्ततः ।
KK-15-01-021-005c	कथामिमामकथयत्सर्वप्रत्यक्षदर्शिवान् ॥
KK-15-01-021-006 	नारद उवाच ।
KK-15-01-021-006a	पुरा प्रजापतिसमो राजाऽऽसीदकुतोभयः ।
KK-15-01-021-006c	सहस्रचित्य इत्युक्तः शतयूपपितामहः ॥
KK-15-01-021-007a	स पुत्रे राज्यमासज्ज्य ज्येष्ठे परमधार्मिके ।
KK-15-01-021-007c	सहस्रचित्यो धर्मात्मा प्रविवेश वनं नृपः ॥
KK-15-01-021-008a	स गत्वा तपसः पारं दीप्तस्य वसुधाधिपः ।
KK-15-01-021-008c 	पुरन्दरस्य संस्थानं प्रतिपेदे महाद्युतिः ॥
KK-15-01-021-009a	दृष्टपूर्वः स बहुशो राजन्सम्पतता मया ।
KK-15-01-021-009c	महेन्द्रसदने राजा तपसा दग्धकिल्बिषः ॥
KK-15-01-021-010a	तथा शैलालयो राजा भगदत्तपितामहः ।
KK-15-01-021-010c	तपोबलेनैव नृपो महेन्द्रसदनं गतः ॥
KK-15-01-021-011a	तथा पृषध्रो राजाऽऽसीद्राजन्वज्रधरोपमः ।
KK-15-01-021-011c	स चापि तपसा लेभे नाकपृष्ठमितो गतः ॥
KK-15-01-021-012a	अस्मिन्नरण्ये नृपते मान्धातुरपि चात्मजः ।
KK-15-01-021-012c	पुरुकुत्सो नृपः सिद्धिं महतीं समवाप्तवान् ॥
KK-15-01-021-013a	भार्या समभवद्यस्य नर्मदा सरितां वरा ।
KK-15-01-021-013c	सोऽस्मिन्नरण्ये नृपतिस्तपस्तप्त्वा दिवं गतः ॥
KK-15-01-021-014a 	शशलोमा च राजाऽऽसीद्राजन्परमधार्मिकः ।
KK-15-01-021-014c	सम्यगस्मिन्वने तप्त्वा ततो दिवमवाप्तवान् ॥
KK-15-01-021-015a	द्वैपायनप्रसादाच्च त्वमपीदं तपोवनम् ।
KK-15-01-021-015c	राजन्नवाप्य दुष्प्रापां सिद्धिमग्र्यां गमिष्यसि ॥
KK-15-01-021-016a	त्वं चापि राजशार्दूल तपसोऽन्ते श्रिया वृतः ।
KK-15-01-021-016c	गान्धारीसहितो गन्ता गतिं तेषां महात्मनाम् ॥
KK-15-01-021-017a	पाण्डुः स्मरति ते नित्यं बलहन्तुः समीपगः ।
KK-15-01-021-017c	त्वां सदैव महाराज श्रेयसा स च योक्ष्यति ॥
KK-15-01-021-018a	तव शुश्रूषया चैव गान्धार्याश्च यशस्विनी ।
KK-15-01-021-018c	भर्तुः सलोकतां कुन्ती गमिष्यति वधूस्तव ॥
KK-15-01-021-019a	युधिष्ठिरस्य जननी स हि धर्मः सनातनः ।
KK-15-01-021-019c	वयमेतत्प्रपश्यामो नृपते दिव्यचक्षुषा ॥
KK-15-01-021-020a	प्रवेक्ष्यति महात्मानं विदुरश्च युधिष्ठिरम् ।
KK-15-01-021-020c	सञ्जयस्तदनुध्यानादितः स्वर्गमवाप्स्यति ॥
KK-15-01-021-021 	वैशम्पायन उवाच ।
KK-15-01-021-021a	एतच्छ्रुत्वा कौरवेन्द्रो महात्मा सार्धं पत्न्या प्रीतिमान्सम्बभूव ।
KK-15-01-021-021c	विद्वान्वाक्यं नारदस्य प्रशस्य चक्रे पूजां चातुलां नारदाय ॥
KK-15-01-021-022a	ततः सर्वे नारदं विप्रसङ्घाः सम्पूजयामासुरतीव राजन् ।
KK-15-01-021-022c	राज्ञः प्रीत्या धृतराष्ट्रस्य ते वै पुनःपुनः सम्प्रहृष्टास्तदानीम् ॥ ॥

इति श्रीमन्महाभारते आश्रमवासिकपर्वणि आश्रमवासपर्वणि एकविंशोऽध्यायः ॥ 21 ॥

15-21-11 तदा प्रवृद्धो राजाऽऽसीदिति क.थ.पाठः ॥
