अध्यायः 021

नारदपर्वतादिभिर्धृतराष्ट्रादिदिदृक्षया शतयूपाश्रमं प्रत्यागमनम् ॥ 1 ॥ नारदेन धृताराष्ट्रं प्रति तत्तपोवनस्य सहस्रचित्यादिराजर्षीणां स्वर्गप्रापकत्वमहिमोक्तिपूर्वकं विदुरादिभिः सह तस्यापि भविष्यत्सिद्धिप्रदत्वकथनम् ॥ 2 ॥

001	वैशम्पायन उवाच ।
00a	ततस्तत्र मुनिश्रेष्ठा राजानं द्रष्टुमभ्ययुः ।
001c	नारदः पर्वतश्चैव देवलश्च महातपाः ॥
002a	द्वैपायनः सशिष्यश्च सिद्धाश्चान्ये मनीषिणः ।
002c	शतयूपश्च राजर्षिर्वृद्धः परमधार्मिकः ॥
003a	तेषां कुन्ती महाराज पूजां चक्रे यथाविधि ।
003c	ते चापि तुतुषुस्तस्यास्तापसाः परिचर्यया ॥
004a	तत्र धर्म्याः कथास्तात चक्रुस्ते परमर्षयः ।
004c	रमयन्तो महात्मानं धृतराष्ट्रं जनाधिपम् ॥
005a	कथान्तरे तु कस्मिंश्चिद्देवर्षिर्नारदस्ततः ।
005c	कथामिमामकथयत्सर्वप्रत्यक्षदर्शिवान् ॥
006 	नारद उवाच ।
006a	पुरा प्रजापतिसमो राजाऽऽसीदकुतोभयः ।
006c	सहस्रचित्य इत्युक्तः शतयूपपितामहः ॥
007a	स पुत्रे राज्यमासज्ज्य ज्येष्ठे परमधार्मिके ।
007c	सहस्रचित्यो धर्मात्मा प्रविवेश वनं नृपः ॥
008a	स गत्वा तपसः पारं दीप्तस्य वसुधाधिपः ।
008c 	पुरन्दरस्य संस्थानं प्रतिपेदे महाद्युतिः ॥
009a	दृष्टपूर्वः स बहुशो राजन्सम्पतता मया ।
009c	महेन्द्रसदने राजा तपसा दग्धकिल्बिषः ॥
010a	तथा शैलालयो राजा भगदत्तपितामहः ।
010c	तपोबलेनैव नृपो महेन्द्रसदनं गतः ॥
011a	तथा पृषध्रो राजाऽऽसीद्राजन्वज्रधरोपमः ।
011c	स चापि तपसा लेभे नाकपृष्ठमितो गतः ॥
012a	अस्मिन्नरण्ये नृपते मान्धातुरपि चात्मजः ।
012c	पुरुकुत्सो नृपः सिद्धिं महतीं समवाप्तवान् ॥
013a	भार्या समभवद्यस्य नर्मदा सरितां वरा ।
013c	सोऽस्मिन्नरण्ये नृपतिस्तपस्तप्त्वा दिवं गतः ॥
014a 	शशलोमा च राजाऽऽसीद्राजन्परमधार्मिकः ।
014c	सम्यगस्मिन्वने तप्त्वा ततो दिवमवाप्तवान् ॥
015a	द्वैपायनप्रसादाच्च त्वमपीदं तपोवनम् ।
015c	राजन्नवाप्य दुष्प्रापां सिद्धिमग्र्यां गमिष्यसि ॥
016a	त्वं चापि राजशार्दूल तपसोऽन्ते श्रिया वृतः ।
016c	गान्धारीसहितो गन्ता गतिं तेषां महात्मनाम् ॥
017a	पाण्डुः स्मरति ते नित्यं बलहन्तुः समीपगः ।
017c	त्वां सदैव महाराज श्रेयसा स च योक्ष्यति ॥
018a	तव शुश्रूषया चैव गान्धार्याश्च यशस्विनी ।
018c	भर्तुः सलोकतां कुन्ती गमिष्यति वधूस्तव ॥
019a	युधिष्ठिरस्य जननी स हि धर्मः सनातनः ।
019c	वयमेतत्प्रपश्यामो नृपते दिव्यचक्षुषा ॥
020a	प्रवेक्ष्यति महात्मानं विदुरश्च युधिष्ठिरम् ।
020c	सञ्जयस्तदनुध्यानादितः स्वर्गमवाप्स्यति ॥
021 	वैशम्पायन उवाच ।
021a	एतच्छ्रुत्वा कौरवेन्द्रो महात्मा सार्धं पत्न्या प्रीतिमान्सम्बभूव ।
021c	विद्वान्वाक्यं नारदस्य प्रशस्य चक्रे पूजां चातुलां नारदाय ॥
022a	ततः सर्वे नारदं विप्रसङ्घाः सम्पूजयामासुरतीव राजन् ।
022c	राज्ञः प्रीत्या धृतराष्ट्रस्य ते वै पुनःपुनः सम्प्रहृष्टास्तदानीम् ॥ ॥

इति श्रीमन्महाभारते आश्रमवासिकपर्वणि आश्रमवासपर्वणि एकविंशोऽध्यायः ॥ 21 ॥

15-21-11 तदा प्रवृद्धो राजाऽऽसीदिति क.थ.पाठः ॥
