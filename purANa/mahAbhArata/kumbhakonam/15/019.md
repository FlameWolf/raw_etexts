अध्यायः 019

कुन्त्या कृच्छ्रेण प्रतिनिवर्तितैर्युधिष्ठिरादिभिः कृच्छ्रात्पुनर्नगरं प्रत्यागमनम् ॥ 1 ॥ धृतराष्ट्रेण विदुरादिभिः सह वनमेत्य गङ्गातीरे सन्ध्योपास्त्यादिना रात्रियापनम् ॥ 2 ॥

001	वैशम्पायन उवाच ।
001a	कुन्त्यास्तु वचनं श्रुत्वा पाण्डवा राजसत्तम ।
001c	व्रीडिताः संन्यवर्तन्त पाञ्चाल्या सह भारत ॥
002a	ततः शब्दो महानेव सर्वेषामभवत्तदा ।
002c	अन्तःपुराणां रुदतां दृष्ट्वा कुन्तीं तथा गताम् ॥
003a	प्रदक्षिणमथावृत्त्य राजानं पाण्डवास्तदा ।
003c	अभिवाद्य न्यवर्तन्त पृथां तामनिवर्त्य वै ॥
004a	ततोऽब्रवीन्महातेजा धृतराष्ट्रोऽम्बिकासुतः ।
004c	गान्धारीं विदुरं चैव समाभाष्यावगृह्य च ॥
005a	युधिष्ठिरस्य जननी देवी साधु निवर्त्यताम् ।
005c	यथा युधिष्ठिरः प्राह तत्सर्वं सत्यमेव हि ॥
006a	पुत्रैश्वर्यं महदिदमपास्य च महाफलम् ।
006c	काऽनुगच्छेद्वनं दुर्गं पुत्रानुत्सृज्य मूढवत् ॥
007a	राज्यस्थया तपस्तप्तुं कर्तुं दानव्रतं महत् ।
007c	अनया शक्यमेवाद्य श्रूयतां च वचो मम ॥
008a	गान्धारि परितुष्टोऽस्मि वध्वाः शुश्रूषणेन वै ।
008c	तस्मात्त्वमेनां धर्मज्ञे समनुज्ञातुमर्हसि ॥
009a	इत्युक्ता सौबलेयी तु राज्ञा कुन्तीमुवाच ह ।
009c	तत्सर्वं राजवचनं स्वं च वाक्यं विशेषवत् ॥
010a	न च सा वनवासाय देवी कृतमतिं तदा ।
010c	शक्नोत्युपावर्तयितुं कुन्तीं धर्मपरां सतीम् ॥
011a	तस्यास्तां तु स्थितिं ज्ञात्वा व्यवसायं कुरुस्त्रियः ।
011c	निवृत्तांश्च कुरुश्रेष्ठान्दृष्ट्वा प्ररुरुदुस्तदा ॥
012a	उपावृत्तेषु पार्थेषु सर्वास्वेव वधूषु च ।
012c	ययौ राजा महाप्राज्ञो धृतराष्ट्रो वनं तदा ॥
013a	पाण्डवाश्चातिदीनास्ते दुःखशोकपरायणाः ।
013c	यानैः स्त्रीसहिताः सर्वे पुरं प्रविविशुस्तदा ॥
014a	तदहृष्टमनानन्दं गतोत्सवमिवाभवत् ।
014c	नगरं हास्तिनपुरं सस्त्रीवृद्धकुमारकम् ॥
015a	सर्वे चासन्निरुत्साहाः पाण्डवा जातमन्यवः ।
015c	कुन्त्या हीनाः सुदुःखार्ता वत्सा इव विनाकृताः ॥
016a	धृतराष्ट्रस्तु तेनाह्ना गत्वा सुमहदन्तरम् ।
016c	ततो भागीरथीतीरे निवासमकरोत्प्रभुः ॥
017a	प्रादुष्कृता यथान्यायमग्नयो वेदपारगैः ।
017c	व्यराजन्त द्विजश्रेष्ठैस्तत्रतत्र तपोवने ।
017e	प्रादुष्कृताग्निरभवत्स च वृद्धो नराधिपः ॥
019a	स राजाऽग्नीन्पर्युपास्य हुत्वा च विधिवत्तदा ।
019c 	सन्ध्यागतं सहस्रांशुमुपातिष्ठत भारत ॥
019a	विदुरः सञ्जयश्चैव राज्ञः शय्यां कुशैस्ततः ।
019c	चक्रतुः कुरुवीरस्य गान्धार्याश्चाविदूरतः ॥
020a	गान्धार्याः सन्निकर्षे तु निषसाद कुशे सुखम् ।
020c	युधिष्ठिरस्य जननी कुन्ती साधुव्रते स्थिता ॥
021a	तेषां संश्रवणे चापि निषेदुर्विदुरादयः ।
021c	याजकाश्च यथोद्देशं द्विजा ये चानुयायिनः ॥
022a	प्राधीतद्विजमुख्या सा सम्प्रज्वलितपावका ।
022c	बभूव तेषां रजनी ब्राह्मीव प्रीतिवर्धिनी ॥
023a	ततो रात्र्यां व्यतीतायां कृतपूर्वाह्णिकक्रियाः ।
023c	हुत्वाऽग्निं विधिवत्सर्वे प्रययुस्ते यथाक्रमम् ।
023e	उदङ्मुखा निरीक्षन्त उपवासपरायणाः ॥
024a	स तेषामतिदुःखोऽभून्निवासः प्रथमेऽहनि ।
024c	शोचतां वदतां चापि पौरजानपदैर्जनैः ॥ ॥

इति श्रीमन्महाभारते आश्रमवासिकर्वणि आश्रमवासपर्वणि एकोनविंशोऽध्यायः ॥ 19 ॥
