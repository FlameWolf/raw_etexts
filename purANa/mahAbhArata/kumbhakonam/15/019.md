अध्यायः 019

कुन्त्या कृच्छ्रेण प्रतिनिवर्तितैर्युधिष्ठिरादिभिः कृच्छ्रात्पुनर्नगरं प्रत्यागमनम् ॥ 1 ॥ धृतराष्ट्रेण विदुरादिभिः सह वनमेत्य गङ्गातीरे सन्ध्योपास्त्यादिना रात्रियापनम् ॥ 2 ॥

KK-15-01-019-001	वैशम्पायन उवाच ।
KK-15-01-019-001a	कुन्त्यास्तु वचनं श्रुत्वा पाण्डवा राजसत्तम ।
KK-15-01-019-001c	व्रीडिताः संन्यवर्तन्त पाञ्चाल्या सह भारत ॥
KK-15-01-019-002a	ततः शब्दो महानेव सर्वेषामभवत्तदा ।
KK-15-01-019-002c	अन्तःपुराणां रुदतां दृष्ट्वा कुन्तीं तथा गताम् ॥
KK-15-01-019-003a	प्रदक्षिणमथावृत्त्य राजानं पाण्डवास्तदा ।
KK-15-01-019-003c	अभिवाद्य न्यवर्तन्त पृथां तामनिवर्त्य वै ॥
KK-15-01-019-004a	ततोऽब्रवीन्महातेजा धृतराष्ट्रोऽम्बिकासुतः ।
KK-15-01-019-004c	गान्धारीं विदुरं चैव समाभाष्यावगृह्य च ॥
KK-15-01-019-005a	युधिष्ठिरस्य जननी देवी साधु निवर्त्यताम् ।
KK-15-01-019-005c	यथा युधिष्ठिरः प्राह तत्सर्वं सत्यमेव हि ॥
KK-15-01-019-006a	पुत्रैश्वर्यं महदिदमपास्य च महाफलम् ।
KK-15-01-019-006c	काऽनुगच्छेद्वनं दुर्गं पुत्रानुत्सृज्य मूढवत् ॥
KK-15-01-019-007a	राज्यस्थया तपस्तप्तुं कर्तुं दानव्रतं महत् ।
KK-15-01-019-007c	अनया शक्यमेवाद्य श्रूयतां च वचो मम ॥
KK-15-01-019-008a	गान्धारि परितुष्टोऽस्मि वध्वाः शुश्रूषणेन वै ।
KK-15-01-019-008c	तस्मात्त्वमेनां धर्मज्ञे समनुज्ञातुमर्हसि ॥
KK-15-01-019-009a	इत्युक्ता सौबलेयी तु राज्ञा कुन्तीमुवाच ह ।
KK-15-01-019-009c	तत्सर्वं राजवचनं स्वं च वाक्यं विशेषवत् ॥
KK-15-01-019-010a	न च सा वनवासाय देवी कृतमतिं तदा ।
KK-15-01-019-010c	शक्नोत्युपावर्तयितुं कुन्तीं धर्मपरां सतीम् ॥
KK-15-01-019-011a	तस्यास्तां तु स्थितिं ज्ञात्वा व्यवसायं कुरुस्त्रियः ।
KK-15-01-019-011c	निवृत्तांश्च कुरुश्रेष्ठान्दृष्ट्वा प्ररुरुदुस्तदा ॥
KK-15-01-019-012a	उपावृत्तेषु पार्थेषु सर्वास्वेव वधूषु च ।
KK-15-01-019-012c	ययौ राजा महाप्राज्ञो धृतराष्ट्रो वनं तदा ॥
KK-15-01-019-013a	पाण्डवाश्चातिदीनास्ते दुःखशोकपरायणाः ।
KK-15-01-019-013c	यानैः स्त्रीसहिताः सर्वे पुरं प्रविविशुस्तदा ॥
KK-15-01-019-014a	तदहृष्टमनानन्दं गतोत्सवमिवाभवत् ।
KK-15-01-019-014c	नगरं हास्तिनपुरं सस्त्रीवृद्धकुमारकम् ॥
KK-15-01-019-015a	सर्वे चासन्निरुत्साहाः पाण्डवा जातमन्यवः ।
KK-15-01-019-015c	कुन्त्या हीनाः सुदुःखार्ता वत्सा इव विनाकृताः ॥
KK-15-01-019-016a	धृतराष्ट्रस्तु तेनाह्ना गत्वा सुमहदन्तरम् ।
KK-15-01-019-016c	ततो भागीरथीतीरे निवासमकरोत्प्रभुः ॥
KK-15-01-019-017a	प्रादुष्कृता यथान्यायमग्नयो वेदपारगैः ।
KK-15-01-019-017c	व्यराजन्त द्विजश्रेष्ठैस्तत्रतत्र तपोवने ।
KK-15-01-019-017e	प्रादुष्कृताग्निरभवत्स च वृद्धो नराधिपः ॥
KK-15-01-019-019a	स राजाऽग्नीन्पर्युपास्य हुत्वा च विधिवत्तदा ।
KK-15-01-019-019c 	सन्ध्यागतं सहस्रांशुमुपातिष्ठत भारत ॥
KK-15-01-019-019a	विदुरः सञ्जयश्चैव राज्ञः शय्यां कुशैस्ततः ।
KK-15-01-019-019c	चक्रतुः कुरुवीरस्य गान्धार्याश्चाविदूरतः ॥
KK-15-01-019-020a	गान्धार्याः सन्निकर्षे तु निषसाद कुशे सुखम् ।
KK-15-01-019-020c	युधिष्ठिरस्य जननी कुन्ती साधुव्रते स्थिता ॥
KK-15-01-019-021a	तेषां संश्रवणे चापि निषेदुर्विदुरादयः ।
KK-15-01-019-021c	याजकाश्च यथोद्देशं द्विजा ये चानुयायिनः ॥
KK-15-01-019-022a	प्राधीतद्विजमुख्या सा सम्प्रज्वलितपावका ।
KK-15-01-019-022c	बभूव तेषां रजनी ब्राह्मीव प्रीतिवर्धिनी ॥
KK-15-01-019-023a	ततो रात्र्यां व्यतीतायां कृतपूर्वाह्णिकक्रियाः ।
KK-15-01-019-023c	हुत्वाऽग्निं विधिवत्सर्वे प्रययुस्ते यथाक्रमम् ।
KK-15-01-019-023e	उदङ्मुखा निरीक्षन्त उपवासपरायणाः ॥
KK-15-01-019-024a	स तेषामतिदुःखोऽभून्निवासः प्रथमेऽहनि ।
KK-15-01-019-024c	शोचतां वदतां चापि पौरजानपदैर्जनैः ॥ ॥

इति श्रीमन्महाभारते आश्रमवासिकर्वणि आश्रमवासपर्वणि एकोनविंशोऽध्यायः ॥ 19 ॥
