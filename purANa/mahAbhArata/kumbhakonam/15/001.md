अध्यायः 001

युधिष्ठिरेण राज्यपरिपालनम् ॥ 1 ॥ कुन्तीद्रौपद्यादिभिर्गान्धार्यां श्वश्रूवद्वर्तनम् ॥ 2 ॥ भीमवर्जमर्जुनादिभिर्युधिष्ठिरशासनेन विशेषतो धृतराष्ट्रानुवर्तनम् ॥ 3 ॥

KK-15-01-001-000	श्रीवेदव्यासाय नमः ।
KK-01-01-001-001a	नारायणं नमस्कृत्य नरं चैव नरोत्तमम् ।
KK-01-01-001-001c	देवीं सरस्वतीं व्यासं ततो जयमुदीरयेत् ॥
KK-15-01-001-001	जनमेजय उवाच ।
KK-15-01-001-001a	प्राप्य पैतामहं राज्यं मम पूर्वपितामहाः ।
KK-15-01-001-001c	कथमासन्महाराजे धृतराष्ट्रे महात्मनि ॥
KK-15-01-001-002a	स तु राजा हतामात्यो हतपुत्रो निराश्रयः ।
KK-15-01-001-002c	कथमासीद्धतैश्वर्यो गान्धारी च तपस्विनी ॥
KK-15-01-001-003a	कियन्तं चैव कालं ते मम पूर्वपितामहाः ।
KK-15-01-001-003c	स्थिता राज्ये महात्मानस्तन्मे व्याख्यातुमर्हसि ॥
KK-15-01-001-004	वैशम्पायन उवाच ।
KK-15-01-001-004a	प्राप्य राज्यं महात्मानः पाण्डवा हतशत्रवः ।
KK-15-01-001-004c	धृतराष्ट्रं पुरस्कृत्य पृथिवीं पर्यपालयन् ॥
KK-15-01-001-005a	धृतराष्ट्रमुपातिष्ठद्विदुरः सञ्जयस्तथा ।
KK-15-01-001-005c	वैश्यापुत्रश्च मेधावी युयुत्सुः कुरुसत्तम ॥
KK-15-01-001-006a	पाण्डवाः सर्वकार्येषु पर्यपृच्छन्त तं नृपम् ।
KK-15-01-001-006c	चक्रुस्तेनाभ्यनुज्ञाता वर्षाणि दश पञ्च च ॥
KK-15-01-001-007a	सदाऽभिगम्य ते वीराः पर्युपासन्त तं नृपम् ।
KK-15-01-001-007c	पादाभिवादनं कृत्वा धर्मराजमते स्थिताः ॥
KK-15-01-001-008a	ते मूर्ध्नि समुपाघ्राताः सर्वकार्याणि चक्रिरे ।
KK-15-01-001-008c	कुन्तिभोजसुता चैव गान्धारीमन्ववर्तत ॥
KK-15-01-001-009a	द्रौपदी च सुभद्रा च याश्चान्याः पाण्डवस्त्रियः ।
KK-15-01-001-009c	समां वृत्तिमवर्तन्त तयोः श्वश्र्वोर्यथाविधि ॥
KK-15-01-001-010a	शयनानि महार्हाणि वासांस्याभरणानि च ।
KK-15-01-001-010c	राजार्हाणि च सर्वाणि भक्ष्यभोज्यान्यनेकशः ॥
KK-15-01-001-011a	युधिष्ठिरो महाराज धृतराष्ट्रेऽभ्युपाहरत् ।
KK-15-01-001-011c	तथैव कुन्ती गान्धार्यां गुरुवृत्तिमवर्तत ॥
KK-15-01-001-012a	विदुरः सञ्जयश्चैव युयुत्सुश्चैव कौरव ।
KK-15-01-001-012c	उपासते स्म तं वृद्धं हतपुत्रं जनाधिपम् ॥
KK-15-01-001-013a	श्यालो द्रोणस्य यश्चासीद्दयितो ब्राह्मणो महान् ।
KK-15-01-001-013c	स च तस्मिन्महेष्वासः कृपः समभवत्तदा ॥
KK-15-01-001-014a	व्यासश्च भगवान्नित्यमासाञ्चक्रे नृपेण ह ।
KK-15-01-001-014c	कथाः कुर्वन्पुराणर्षिर्देवर्षिपितृरक्षसाम् ॥
KK-15-01-001-015a	धर्मयुक्तानि कार्याणि व्यवहारान्वितानि च ।
KK-15-01-001-015c	धृतराष्ट्राभ्यनुज्ञातो विदुरस्तान्यकारयत् ॥
KK-15-01-001-016a	सामन्तेभ्यः प्रियाण्यस्य कार्याणि सुबहून्यपि ।
KK-15-01-001-016c	प्राप्यन्तेऽर्थेः सुलघुभिः सुनयाद्विदुरस्य वै ॥
KK-15-01-001-017a	अकरोद्बन्धमोक्षं च वध्यानां मोक्षणं तथा ।
KK-15-01-001-017c	न च धर्मसुतो राजा कदाचित्किञ्चिदब्रवीत् ॥
KK-15-01-001-018a	विहारयात्रासु पुनः कुरुराजो युधिष्ठिरः ।
KK-15-01-001-018c	सर्वान्कामानुपस्थाप्य धृतराष्ट्रे न्यवेदयत् ॥
KK-15-01-001-019a	आरालिकाः सूपकारा रागषाडविकास्तथा ।
KK-15-01-001-019c	उपातिष्ठन्त राजानं धृतराष्ट्रं यथापुरम् ॥
KK-15-01-001-020a	वासांसि च महार्हाणि माल्यानि विविधानि च ।
KK-15-01-001-020c	उपाजह्रुर्यथाकालं धृतराष्ट्रस्य पाण्डवाः ॥
KK-15-01-001-021a	मैरेयमधुमांसानि पानकानि लघूनि च ।
KK-15-01-001-021c	चित्रान्भक्ष्यविकारांश्च चक्रुस्तस्य यथा पुरा ॥
KK-15-01-001-022a	ये चापि पृथिवीपालाः समाजग्मुस्ततस्ततः ।
KK-15-01-001-022c	उपातिष्ठन्त ते सर्वे कौरवेन्द्रं यथापुरा ॥
KK-15-01-001-023a	कुन्ती च द्रौपदी चैव सात्वती च यशस्विनी ।
KK-15-01-001-023c	उलूपी नागकन्या च देवी चित्राङ्गदा तथा ॥
KK-15-01-001-024a	धृष्टकेतोश्च भगिनी जरासन्धसुता तथा ।
KK-15-01-001-024c	एताश्चान्याश्च बह्व्यो वै योषितः पुरुषर्षभ ।
KK-15-01-001-024e	किङ्कराः पर्युपातिष्ठन्सर्वाः सुबलजां तथा ॥
KK-15-01-001-025a	यथा पुत्रवियुक्तोऽयं न किञ्चिद्दुःखमाप्नुयात् ।
KK-15-01-001-025c	इति तानन्वशाद्भातॄन्नित्यमेव युधिष्ठिरः ॥
KK-15-01-001-026a	एवं ते धर्मराजस्य श्रुत्वा वचनमर्थवत् ।
KK-15-01-001-026c	सविशेषमवर्तन्त भीममेकं तदा विना ॥
KK-15-01-001-027a	न हि तत्तस्य वीरस्य हृदयादपसर्पति ।
KK-15-01-001-027c	धृतराष्ट्रस्य दुर्बुद्ध्या यद्वृत्तं द्यूतमण्डले ॥ ॥

इति श्रीमन्महाभारते आश्रमवासिकपर्वणि आश्रमवासपर्वणि प्रथमोऽध्यायः ॥ 1 ॥

15-1-2 गान्धारी च यशस्विनीति झ.थ.पाठः ॥ 15-1-5 उपातिष्ठदाराधितवान् ॥ 15-1-9 सतां वृत्तिमवर्तन्तेति थ.पाठः ॥ 15-1-13 तस्मिन्धृतराष्ट्रे समभवत्तन्निकटे अभवत् ॥ 15-1-14 वासं चक्रे नृपेण हेति क.थ.पाठः ॥ 15-1-16 प्रभावाद्विदुरस्य वै इति क.थ.पाठः ॥ 15-1-19 अरया शस्त्रविशेषेण लूनं छिन्नं शाकादि अरालु तत्संस्कुर्वन्ति ते आरालिकाः शाकविशेषकर्तारः रागखाण्डविकास्तथेति झ.पाठः । रागषाडवं पिप्पलीशुण्ठीशर्करोपेतो मुद्गयूषस्तत्कर्तारो रागषाडविकाः ॥15-1-25 अन्वशात् अनुशिक्षितवान् ॥
