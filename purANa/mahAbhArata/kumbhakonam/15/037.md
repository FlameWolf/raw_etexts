अध्यायः 037

जनमेजयेन परिक्षित्प्रदर्शने प्रार्थिते व्यासेन परिक्षितः शमीकमहर्षेः शृङ्गिणश्च प्रदर्शनम् ॥ 1 ॥ जनमेजयेनावभृथस्नानानन्तरमास्तिकपूजनपूर्वकं वैशम्पायनं प्रति कथावशेषकथनप्रार्थना ॥ 2 ॥

KK-15-02-037-001	वैशम्पायन उवाच ।
KK-15-02-037-001a	अदृष्ट्वा तु नृपः पुत्रान्दर्शनं प्रतिलब्धवान् ।
KK-15-02-037-001c	ऋषेः प्रसादात्पुत्राणां स्वरूपाणां कुरूद्वह ॥
KK-15-02-037-002a	स राजा राजधर्मांश्च ब्रह्मोपनिषदं तथा ।
KK-15-02-037-002c	अवाप्तवान्नरश्रेष्ठो बुद्धिनिश्चयमेव च ॥
KK-15-02-037-003a	विदुरश्च महाप्राज्ञो ययौ सिद्धिं तपोबलात् ।
KK-15-02-037-003c	धृतराष्ट्रः समासाद्य व्यासं चैव तपस्विनम् ॥
KK-15-02-037-004	जनमेजय उवाच ।
KK-15-02-037-004a	ममापि वरदो व्यासो दर्शयेत्पितरं यदि ।
KK-15-02-037-004c	तद्रूपवेषवयसं श्रद्दध्यां सर्वमेव तत् ॥
KK-15-02-037-005a	प्रियं मे स्यात्कृतार्थश्च स्यामहं कृतनिश्चयः ।
KK-15-02-037-005c	प्रसादादृषिमुख्यस्य मम कामः समृद्ध्यताम् ॥
KK-15-02-037-006	सौतिरुवाच ।
KK-15-02-037-006a	इत्युक्तवचने तस्मिन्नृपे व्यासः प्रतापवान् ।
KK-15-02-037-006c	प्रसादमकरोद्धीमानानयच्च परिक्षितम् ॥
KK-15-02-037-007a	ततस्तद्रूपवयसमागतं नृपतिं दिवः ।
KK-15-02-037-007c	श्रीमन्तं पितरं राजा ददर्श स परीक्षितम् ॥
KK-15-02-037-008a	शमीकं च महात्मानं पुत्रं तं चास्य शृङ्गिणम् ।
KK-15-02-037-008c	अमात्या ये च निहता राज्ञस्तांश्च ददर्श ह ॥
KK-15-02-037-009a	ततः सोऽवभृथे राजा मुदितो जनमेजयः ।
KK-15-02-037-009c	पितरं स्नापयामास स्वयं सस्नौ च पार्थिवः ॥
KK-15-02-037-010a	`परीक्षिदपि तत्रैव बभूव स तिरोहितः ।'
KK-15-02-037-010c	स्नात्वा स नृपतिर्विप्रमास्तीकमिदमब्रवीत् ।
KK-15-02-037-010e	यायावरकुलोत्पन्नं जरत्कारुसुतं तदा ॥
KK-15-02-037-011a	आस्तीक विविधाश्चर्यो यज्ञोऽयमिति मे मतिः ।
KK-15-02-037-011c	यदद्यायं पिता प्राप्तो मम शोकप्रणाशनः ॥
KK-15-02-037-012	आस्तीक उवाच ।
KK-15-02-037-012a	ऋषिर्द्वैपायनो यत्र पुराणस्तपसो निधिः ।
KK-15-02-037-012c	यज्ञे कुरुकुलश्रेष्ठ तस्य लोकावुभौ जितौ ॥
KK-15-02-037-013a	श्रुतं विचित्रमाख्यानं त्वया पाण्डवनन्दन ।
KK-15-02-037-013c	सर्पाश्च भस्मसान्नीता गताश्च पदवीं पितुः ॥
KK-15-02-037-014a	कथञ्चित्तक्षको मुक्तः सत्यत्वात्तव पार्थिव ।
KK-15-02-037-014c	ऋषयः पूजिताः सर्वे गतिर्दृष्टा महात्मनः ॥
KK-15-02-037-015a	प्राप्तः सुविपुलो धर्मः श्रुत्वा पापविनाशनम् ।
KK-15-02-037-015c	विमुक्तो हृदयग्रन्थिरुदारजनदर्शनात् ॥
KK-15-02-037-016a	ये च पक्षधरा धर्मे सद्वृत्तरुचयश्च ये ।
KK-15-02-037-016c	यान्दृष्ट्वा हीयते पापं तेभ्यः कार्या नमस्क्रिया ॥
KK-15-02-037-017	सौतिरुवाच ।
KK-15-02-037-017a	एतच्छ्रुत्वा द्विजश्रेष्ठात्स राजा जनमेजयः ।
KK-15-02-037-017c	पूजयामास तमृषिमनुमान्य पुनःपुनः ॥
KK-15-02-037-018a	पप्रच्छ तमृषिं चापि वैशम्पायनमच्युतम् ।
KK-15-02-037-018c	कथावशेषं धर्मज्ञो वनवासस्य सत्तम ॥ ॥

इति श्रीमन्महाभारते आश्रमवासिकपर्वणि पुत्रदर्शनपर्वणि सप्तत्रिंशोऽध्यायः ॥ 37 ॥

15-37-2 स धृतराष्ट्रो राजा विदुरश्च सिद्धिं ययौ इति द्वयोः सम्बन्धः । तत्रापि विदुरस्तपोबलात् । धृतराष्ट्रो व्यासं समासाद्येति सम्बन्धः ॥15-37-15 पापविनाशनं इतिहासमिति शेषः ॥15-37-16 पक्षधराः पक्षस्थापकाः ॥
