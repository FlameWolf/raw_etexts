अध्यायः 029

युधिष्ठिरेण धृतराष्ट्राभ्यनुज्ञया भ्रात्रादिभिः सह महर्षीणामाश्रमदर्शनम् ॥ 1 ॥ शतयूपादिभिः सशिष्येण व्यासेन च युधिष्ठिरादिभिः परिवृतस्य धृतराष्ट्रस्याश्रमं प्रत्यागमनम् ॥ 2 ॥

KK-15-01-029-001	वैशम्पायन उवाच ।
KK-15-01-029-001a	ततस्तु राजन्नेतेषामाश्रमे पुण्यकर्मणाम् ।
KK-15-01-029-001c	शिवा नक्षत्रसम्पन्ना सा व्यतीयाय शर्वरी ॥
KK-15-01-029-002a	ततस्तत्र कथाश्चासंस्तेषां धर्मार्थलक्षणाः ।
KK-15-01-029-002c	विचित्रपदसञ्चारा नानाश्रुतिभिरन्विताः ॥
KK-15-01-029-003a	पाण्डवास्त्वभितो मातुर्धरण्यां सुषुपुस्तदा ।
KK-15-01-029-003c	उत्सृज्य तु महार्हाणि शयनानि नराधिप ॥
KK-15-01-029-004a	यदाहारोऽभवद्राजा धृतराष्ट्रो महामनाः ।
KK-15-01-029-004c	तदाहारा नृवीरास्ते न्यवसंस्तां निशां तदा ॥
KK-15-01-029-005a	व्यतीतायां तु शर्वर्यां कृतपौर्वाह्णिकक्रियः ।
KK-15-01-029-005c 	भ्रातृभिः सहितो राजा ददर्शाश्रममण्डलम् ॥
KK-15-01-029-006a	सान्तःपुरपरीवारः सभृत्यः सपुरोहितः ।
KK-15-01-029-006c 	यथासुखं यथोद्देशं धृतराष्ट्राभ्यनुज्ञया ॥
KK-15-01-029-007a	ददर्श तत्र वेदीश्च सम्प्रज्वलितपावकाः ।
KK-15-01-029-007c 	कृताभिषेकैर्मुनिभिर्हुताग्निभिरुपस्थिताः ॥
KK-15-01-029-008a	वानेयपुष्पनिकरैराज्यधूमोद्गमैरपि ।
KK-15-01-029-008c 	ब्राह्मेण वपुषा युक्ता युक्ता मुनिगणस्य ताः ॥
KK-15-01-029-009a	मृगयूथैरनुद्विग्नैस्तत्रतत्र समाश्रितैः ।
KK-15-01-029-009c 	अशङ्कितैः पक्षिगणैः प्रगीतैरिव च प्रभो ॥
KK-15-01-029-010a	केकाभिर्नीलकण्ठानां दात्यूहानां च कूजितैः ।
KK-15-01-029-010c 	कोकिलानां कुहुरवैः सुखैः श्रुतिमनोहरैः ॥
KK-15-01-029-011a	प्राधीतद्विजघोषैश्च क्वचित्क्वचिदलङ्कृतम् ।
KK-15-01-029-011c 	फलमूलसमाहारैर्महद्भिश्चोपशोभितम् ॥
KK-15-01-029-012a	ततः स राजा प्रददौ तापसार्थमुपाहृतान् ।
KK-15-01-029-012c	कलशान्काञ्चनान्राजंस्तथैवौदुम्बरानपि ॥
KK-15-01-029-013a	अजिनानि प्रवेणीश्च स्रुक्स्रुवं च महीपतिः ।
KK-15-01-029-013c 	कमण्डलूंश्च स्थालीश्च पिठराणि च भारत ॥
KK-15-01-029-014a	भाजनानि च लौहानि पात्रीश्च विविधा नृप ।
KK-15-01-029-014c 	यद्यदिच्छति यावच्च यदन्यदपि काङ्क्षितम् ॥
KK-15-01-029-015a	एवं स राजा धर्मात्मा परीत्याश्रममण्डलम् ।
KK-15-01-029-015c	वसु विश्राण्य तत्सर्वं पुनरायान्महीपतिः ॥
KK-15-01-029-016a	कृताह्निकं च राजानं धृतराष्ट्रं महीपतिम् ।
KK-15-01-029-016c	ददर्शासीनमव्यग्रं गान्धारीसहितं तदा ॥
KK-15-01-029-017a	मातरं चाविदूरस्थां शिष्यवत्प्रणतां स्थिताम् ।
KK-15-01-029-017c 	कुन्तीं ददर्श धर्मात्मा शिष्टाचारसमन्विताम् ॥
KK-15-01-029-018a	स तमभ्यर्च्य राजानं नाम संश्राव्य चात्मनः ।
KK-15-01-029-018c	निषीदेत्यभ्यनुज्ञातो वृस्यामुपविवेश ह ॥
KK-15-01-029-019a	भीमसेनादयश्चैव पाण्डवा भरतर्षभ ।
KK-15-01-029-019c 	अभिवाद्योपसङ्गृह्य निषेदुः पार्थिवाज्ञया ॥
KK-15-01-029-020a	स तैः परिवृतो राजा शुशुभेऽतीव कौरवः ।
KK-15-01-029-020c	बिभ्रद्ब्राह्मीं श्रियं दीप्तां देवैरिव बृहस्पतिः ॥
KK-15-01-029-021a	तथा तेषूपविष्टेषु समाजग्मुर्महर्षयः ।
KK-15-01-029-021c 	शतयूपप्रभृतयः कुरुक्षेत्रनिवासिनः ॥
KK-15-01-029-022a	व्यासश्च भगवान्विप्रो देवर्षिगणसेवितः ।
KK-15-01-029-022c 	वृतः शिष्यैर्महातेजा दर्शयामास पार्थिवम् ॥
KK-15-01-029-023a	ततः स राजा कौरव्यः कुन्तीपुत्रश्च धर्मराट् ।
KK-15-01-029-023c	भीमसेनादयश्चैव प्रत्युत्थायाभ्यवादयन् ॥
KK-15-01-029-024a	समागतस्ततो व्यासः शतयूपादिभिर्वृतः ।
KK-15-01-029-024c 	धृतराष्ट्रं महीपालमास्यतामित्यभाषत ॥
KK-15-01-029-025a	वरं तु विष्टरं कौश्यं कृष्णाजिनकुशोत्तरम् ।
KK-15-01-029-025c 	प्रतिपेदे तदा व्यासस्तदर्थमुपकल्पितम् ॥
KK-15-01-029-026a	ते च सर्वे द्विजश्रेष्ठा विष्टरेषु समन्ततः ।
KK-15-01-029-026c 	द्वैपायनाभ्यनुज्ञाता निषेदुर्विपुलौजसः ॥ ॥

इति श्रीमन्महाभारते आश्रमवासिकपर्वणि आश्रमवासपर्वणि एकोनत्रिंशोऽध्यायः ॥ 29 ॥

15-29-8 मुनिगणस्य मुनिगणेन । ता वैदिक्यो लौकिक्यश्च ॥ 15-29-9 मृगयूथादिभिरलङ्कृतमाश्रमम् ॥ 15-29-12 औदुम्बरान् कलशान् ॥ 15-29-13 प्रवेणीः कुथाः ॥
