अध्यायः 007

धृतराष्ट्रेण युधिष्ठिरं प्रति राजनीतिकथनम् ॥ 1 ॥

KK-15-01-007-001	धृतराष्ट्र उवाच ।
KK-15-01-007-001a	मण्डलानि च बुध्येथाः परेषामात्मनस्तथा ।
KK-15-01-007-001c	उदासीनगुणानां च मध्यस्थानां च भारत ॥
KK-15-01-007-002a	चतुर्णां शत्रुजातानां सर्वेषामाततायिनाम् ।
KK-15-01-007-002c	मित्रं चामित्रमित्रं च बोद्धव्यं तेऽरिकर्शन ॥
KK-15-01-007-003a	अथ नानाजनपदा दुर्गाणि विविधानि च ।
KK-15-01-007-003c	बलानि च कुरुश्रेष्ठ भवत्येषां यथेच्छकम् ॥
KK-15-01-007-004a	ते च द्वादश कौन्तेय राजानो विविधात्मकाः ।
KK-15-01-007-004c	मन्त्रिप्रधानाश्च गुणाः षष्टिर्द्वादश च प्रभो ॥
KK-15-01-007-005a	एतन्मण्डलमित्याहुराचार्या नीतिकोविदाः ।
KK-15-01-007-005c	अत्र षाड्गुण्यमायत्तं युधिष्ठिर निबोध तत् ॥
KK-15-01-007-006a	वृद्धिक्षयौ च विज्ञेयौ स्थानं च कुरुसत्तम ।
KK-15-01-007-006c	द्विसप्तत्यां महाबाहो ततः षाड्गुण्यजा गुणाः ॥
KK-15-01-007-007a	यथा स्वपक्षो बलवान्परपक्षस्तथा बलः ।
KK-15-01-007-007c	विगृह्य शत्रून्कौन्तेय यायात्क्षितिपतिस्तदा ॥
KK-15-01-007-008a	यदा परे च बलिनः स्वपक्षश्चैव दुर्बलः ।
KK-15-01-007-008c	सार्धं विद्वांस्तदा क्षीणः परैः सन्धिं समाश्रयेत् ॥
KK-15-01-007-009a	द्रव्याणां सञ्चयश्चैव कर्तव्यः सुमहांस्तथा ।
KK-15-01-007-009c	यदा समर्थो यानाय न चिरेणैव भारत ॥
KK-15-01-007-010a	तदा सर्वं विधेयं स्यात्स्थानेन च विचारयेत् ।
KK-15-01-007-010c	भूमिरल्पफला देया विपरीतस्य भारत ॥
KK-15-01-007-011a	हिरण्यरूप्यभूयिष्ठं मित्रं क्षीणमकोशभृत् ।
KK-15-01-007-011c	विपरीतं निगृह्णीयात्स्वयं सन्धिविशारदः ॥
KK-15-01-007-012a	सन्ध्यर्थं राजपुत्रं वा लिप्सेथा भरतर्षभ ।
KK-15-01-007-012c	विपरीतं न तच्छ्रेयः पुत्र कस्याञ्चिदापदि ॥
KK-15-01-007-013a	तस्याः प्रमोक्षे यत्नं च कुर्याः सोपायमन्त्रवित् ।
KK-15-01-007-013c	प्रकृतीनां च राजेन्द्र राजा दीनान्विभावयेत् ॥
KK-15-01-007-014a	क्रमेण युगपद्बुध्वा व्यसनानां बलाबलम् ।
KK-15-01-007-014c	पीडनं स्तंभनं चैव कोशभङ्गस्तथैव च ॥
KK-15-01-007-015a	कार्यं यत्नेन शत्रूणां स्वराज्यं रक्षता स्वयम् ।
KK-15-01-007-015c	न च हिंस्योऽभ्युपगतः सामन्तो वृद्धिमिच्छता ॥
KK-15-01-007-016a	कौन्तेय तद्धितं ते स्यात्पृथिवीं विजिगीषतः ।
KK-15-01-007-016c	गुणानां भेदने योगमीप्सेथाः सह मन्त्रिभिः ॥
KK-15-01-007-017a	साधुसङ्ग्रहणाच्चैव पापनिग्रहणात्तथा ।
KK-15-01-007-017c	आत्मसात्करणे नित्यं पालनानि गृहे तथा ।
KK-15-01-007-017e	दुर्बलाश्चैव सततं नान्वेष्टव्या बलीयसा ॥
KK-15-01-007-018a	तिष्ठेथा राजशार्दूल वैतसीं वृत्तिमास्थितः ।
KK-15-01-007-018c	यद्येनमभियायाच्च बलवान्दुर्बलं नृपः ।
KK-15-01-007-019a	सामादिभिरुपायैस्तं क्रमेण विनिवर्तयेः ।
KK-15-01-007-019c	अशक्नुवंश्च युद्धाय निष्पतेत्सह मन्त्रिभिः ॥
KK-15-01-007-020a	कोशेन पौरैर्दण्डेन ये चास्य प्रियकारिणः ।
KK-15-01-007-020c	असम्भवे तु सर्वस्य यथा मुख्येन निष्पतेत् ।
KK-15-01-007-020e	क्रमेणानेन मोक्षः स्याच्छरीरं प्रति केवलम् ॥ ॥

इति श्रीमन्महाभारते आश्रमवासिकपर्वणि आश्रमवासपर्वणि सप्तमोऽध्यायः ॥ 7 ॥

15-7-1 मण्डलानि अरिर्मित्रमित्यादीनि ॥ 15-7-3 यथेच्छकं परैर्भेद्यत्वमभेद्यत्वं च भवति तस्मादवहितस्तिष्ठेत् । तथामात्या जनपदा इति झ.पाठः । भवत्येषां स्वकं परमिति थ.पाठः ॥ 15-7-4 द्वादश चत्वारः शत्रुजाताः । षट् आततायिनः । मित्रं अमित्रमित्रं चेति षष्टिर्गुणाः । कृष्यादीन्यष्टौ सन्धानकर्माणि । बालादयो विंशतिरसन्धेयाः । नास्तिक्यादयश्चतुर्दश दोषाः । मन्त्रादीन्यष्टादश तीर्थानीति । एतेषु केचित् हानार्थं ज्ञातव्याः केचिदुपादानार्थम् ॥ 15-7-5 अत्र प्राङ्मुख्यमायत्तम् इति थ.पाठः॥ 15-7-6 ततः षाङ्गुण्यचारिण इति क.थ.पाठः ॥ 15-7-9 द्रव्याणां सञ्चये चैव यत्नः कार्यः सदा भवेत् इति क.पाठः ॥ 15-7-13 दीनान् अन्धबधिरादीन् विभावयेत्पूजयेत् ॥ 15-7-18 एनं त्वाम् ॥
