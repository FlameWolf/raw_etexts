अध्यायः 025

युधिष्ठिरेण नानायानारूढैः पौरैर्भ्रातृभिश्च सह धृतराष्ट्रादिदिदृक्षया शतयूपाश्रमवनप्रवेशः ॥ 1 ॥

001	वैशम्पायन उवाच ।
001a	आज्ञापयामास ततः सेनां भरतसत्तमः ।
001c	अर्जुनप्रमुखैर्गुप्तां लोकपालोपमैर्नरैः ॥
002a	योगोयोग इति प्रीत्या ततः शब्दो महानभूत् ।
002c	क्रोशतां सादिनां तत्र युज्यतां युज्यतामिति ॥
003a	केचिद्यानैर्नरा जग्मुः केचिदश्वैर्महाजवैः ।
003c	काञ्चनैश्च रथैः केचिज्ज्वलितज्वलनोपमैः ॥
004a	गजेन्द्रैश्च तथैवान्ये केचिदुष्ट्रैर्नराधिप ।
004c	पदातयस्तथैवान्ये नखरप्रासयोधिनः ॥
005a	पौरजानपदाश्चैव यानैर्बहुविधैस्तथा ।
005c	अन्वयुः कुरुराजानं धृतराष्ट्रं दिदृक्षवः ॥
006a	स चापि राजवचनादाचार्यो गौतमः कृपः ।
006c	सेनामादाय सेनानीः प्रययावाश्रमं प्रति ॥
007a	ततो द्विजैः परिवृतः कुरुराजो युधिष्ठिरः ।
007c	संस्तूयमानो बहुभिः सूतमागधबन्दिभिः ॥
008a	पाण्डुरेणातपत्रेण ध्रियमाणेन मूर्धनि ।
008c	रथानीकेन महता निर्जगाम कुरूद्वहः ॥
009a	गजैश्चाचलसङ्काशैर्भीमकर्मा वृकोदरः ।
009c	सज्जयन्त्रायुधोपेतैः प्रययौ पवनात्मजः ॥
010a	माद्रीपुत्रावपि तथा हयारोहौ सुसंवृतौ ।
010c	जग्मतुः शीघ्रगमनौ सन्नद्धकवचध्वजौ ॥
011a	अर्जुनश्च महातेजा रथेनादित्यवर्चसा ।
011c	वशी श्वेतैर्हयैर्युक्तैर्दिव्येनान्वगमन्नृपम् ॥
012a	द्रौपदीप्रमुखाश्चापि स्त्रीसङ्घाः शिबिकागताः ।
012c	स्त्र्यध्यक्षगुप्ताः प्रययुर्विसृजन्तोऽमितं वसु ॥
013a	समृद्धरथहस्त्यश्वं वेणुवीणानुनादितम् ।
013c	शुशुभे पाण्डवं सैन्यं तत्तदा भरतर्षभ ॥
014a	नदीतीरेषु रम्येषु सरःसु च विशाम्पते ।
014c	वासान्कृत्वा क्रमेणाथ जग्मुस्ते कुरुपुङ्गवाः ॥
015a	युयुत्सुश्च महातेजा धौम्यश्चैव पुरोहितः ।
015c	युधिष्ठिरस्य वचनात्पुरगुप्तिं प्रचक्रतुः ॥
016a	ततो युधिष्ठिरो राजा कुरुक्षेत्रमवातरत् ।
016c	क्रमोणोत्तीर्य यमुनां नदीं परमपाविनीम् ॥
017a	स ददर्शाश्रमं दूराद्राजर्षेस्तस्य धीमतः ।
017c	शतयूपस्य कौरव्य धृतराष्ट्रस्य चैव ह ॥
018a	ततः प्रमुदितः सर्वो जनस्तद्वनमञ्जसा ।
018c	विवेश सुमहानादैरापूर्य भरतर्षभ ॥ ॥

इति श्रीमन्महाभारते आश्रमिवासिकपर्वणि आश्रमिवासपर्वणि पञ्चविंशोऽध्यायः ॥ 25 ॥

15-25-3 यानैर्मनुष्यवाह्यैः ॥ 15-25-4 नखरप्रासः व्याघ्रनखवत्पराचीनफलककुक्षिर्यः ॥
