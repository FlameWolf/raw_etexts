अध्यायः 015

धृतराष्ट्रेण भीष्मदुर्योधनाद्युद्देश्यकश्राद्धे धनवस्त्रान्नादिना ब्राह्मणादिसन्तर्पणम् ॥ 1 ॥

001	वैशम्पायन उवाच ।
001a	विदुरेणैवमुक्तस्तु धृतराष्ट्रो जनाधिपः ।
001c 	प्रीतिमानभवद्राजन्राज्ञो जिष्णोश्च कर्मणा ॥
002a 	ततोऽभिरूपान्भीष्माय ब्राह्मणानृषिसत्तमान् ।
002c 	पुत्रार्थे सुहृदां चैव स समीक्ष्य सहस्रशः ॥
003a 	कारयित्वाऽन्नपानानि यानान्याच्छादनानि च ।
003c 	सुवर्णमणिरत्नानि दासीदासपरिच्छदान् ॥
004a 	कम्बलानि च रत्नानि ग्रामान्क्षेत्रं तथा धनम् ।
004c	सालङ्कारान्गजानश्वान्कन्याश्चैव वरस्त्रियः ॥
005a 	आदिश्यादिश्य सर्वेभ्यो ददौ स नृपसत्तमः ।
005c 	द्रोणं सङ्कीर्त्य भीष्मं च सोमदत्तं च बाह्लिकम् ॥
006a 	दुर्योधनं च राजानं पुत्रांश्चैव पृथक्पृथक् ।
006c 	जयद्रथपुरोगांश्च सुहृदश्चापि सर्वशः ॥
007a 	स श्राद्धयज्ञो ववृते बहुगोधनदक्षिणः ।
007c 	अनेकधनरत्नौघो युधिष्ठिरमते तदा ॥
008a 	अनिशं यत्र पुरुषा गणका लेखकास्तदा ।
008c	युधिष्ठिरस्य वचनादपृच्छन्त स्म तं नृपम् ॥
009a 	आज्ञापय किमेतेभ्यः प्रदेयं दीयतामिति ।
009c 	तदुपस्थितमेवात्र वचनान्ते ददुस्तदा ॥
010a 	शते देये दशशतं सहस्रं चायुतं तथा ।
010c 	दीयते वचनाद्राज्ञः कुन्तीपुत्रस्य धीमतः ॥
011a 	एवं स वसुधाराभिर्वर्षमाणो नृपाम्बुदः ।
011c 	तर्पयामास विप्रांस्तान्वर्षन्भूमिमिवाम्बुदः ॥
012a 	ततोऽनन्तरमेवात्र सर्ववर्णान्महामते ।
012c 	अन्नपानरसौघेण प्लावयामास पार्थिवः ॥
013a 	सवस्त्रधनरत्नौघो मृदङ्गनिनदस्वनः ।
013c 	गवाश्वमकरावर्तो नानारत्नमहाकरः ॥
015a	ग्रामाग्रहारद्वीपाढ्यो मणिहेमजलार्णवः ।
015c 	जगत्संप्लावयामास धृतराष्ट्रोडुपोद्धतः ॥
015a 	एवं स पुत्रपौत्राणां पितॄणामात्मनस्तथा ।
015c	गान्धार्याश्च महाराज प्रददावौर्ध्वदेहिकम् ॥
016a 	परिश्रान्तो यदासीत्स ददद्दानान्यनेकशः ।
016c 	निवर्तयामास तदा दानयज्ञं नराधिपः ॥
017a 	एवं स राजा कौरव्यश्चक्रे दानमहाक्रतुम् ।
017c 	नटनर्तकलास्याढ्यं बह्वन्नरसदक्षिणम् ॥
018a 	दशाहमेवं दानानि दत्त्वा राजाऽम्बिकासुतः ।
018c 	बभूव पुत्रपौत्राणामनृणो भरतर्षभ ॥ ॥

इति श्रीमन्महाभारते आश्रमवासिकपर्वणि आश्रमवासपर्वणि पञ्चदशोऽध्यायः ॥ 15 ॥

15-15-13 सवस्त्रफेनरत्नौघ इति क.थ.पाठः ॥
