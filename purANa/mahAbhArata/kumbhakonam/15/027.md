अध्यायः 027

सञ्जयेन तापसान्प्रति युधिष्ठिरादीनां द्रौपद्यादिस्त्रीणां चाङ्गुलिनिर्देशेन नामनिर्देशः ॥ 1 ॥

KK-15-01-027-001	वैशम्पायन उवाच ।
KK-15-01-027-001a	स तैः सह नरव्याघ्रैर्भ्रातृभिर्भरतर्षभ ।
KK-15-01-027-001c	राजा रुचिरपद्माक्षैरासाञ्चक्रे तदाश्रमे ॥
KK-15-01-027-002a	तापसैश्च महाभागैर्नानादेशसमागतैः ।
KK-15-01-027-002c	द्रष्टुं कुरुपतेः पुत्रान्पाण्डवान्पृथुवक्षसः ॥
KK-15-01-027-003a	ते ब्रुवञ्ज्ञातुमिच्छामः कतमोऽत्र युधिष्ठिरः ।
KK-15-01-027-003c	भीमार्जुनौ यमौ चैव द्रौपदी च यशस्विनी ॥
KK-15-01-027-004a	तानाचख्यौ तदा सूतस्तेषां नाम प्रधानतः ।
KK-15-01-027-004c	सञ्जयो द्रौपदीं चैव सर्वाश्चान्या कुरुस्त्रियः ॥
KK-15-01-027-005	सञ्जय उवाच ।
KK-15-01-027-005a	य एष जाम्बूनदशुद्धगौरस्तनुर्महासिंह इव प्रवृद्धः ।
KK-15-01-027-005c	प्रचण्डघोणः पृथुदीर्घनेत्रस्ताम्रायताक्षः कुरुराज एषः ॥
KK-15-01-027-006a	अयं पुनर्मत्तगजेन्द्रगामी प्रतप्तचामीकरशुद्धगौरः ।
KK-15-01-027-006c	पृथ्वायतांसः पृथुदीर्घबाहुर्वृकोदरः पश्यत पश्यतेमम् ॥
KK-15-01-027-007a	यस्त्वेष पार्श्वेऽस्य महाधनुष्माञ्श्यामो युवा वारणयूथपाभः ।
KK-15-01-027-007c	सिंहोन्नतांसो गजखेलगामी पद्मायताक्षोऽर्जुन एष वीरः ॥
KK-15-01-027-008a	कुन्तीसमीपे पुरुषोत्तमौ तु यमाविमौ विष्णुमहेन्द्रकल्पौ ।
KK-15-01-027-008c	मनुष्यलोके सकले समोऽस्ति ययोर्न रूपे न बले न शीले ॥
KK-15-01-027-009a	इयं पुनः पद्मदलायताक्षी मध्यं वयः किञ्चिदिव स्पृशन्ती ।
KK-15-01-027-009c	नीलोत्पलाभा पुरदेवतेव कृष्णा स्थिता मूर्तिमतीव लक्ष्मीः ॥
KK-15-01-027-010a	अस्यास्तु पार्श्वे कनकोपमत्वगेषा स्थिता मूर्तिमतीव गौरी ।
KK-15-01-027-010c	सत्ये स्थिता सा भगिनी द्विजाग्र्याश्चक्रायुधस्याप्रतिमस्य तस्य ॥
KK-15-01-027-011a	इयं च जाम्बूनदशुद्धगौरी पार्थस्य भार्या भुजगेन्द्रकन्या ।
KK-15-01-027-011c	चित्राङ्गदा चैव नरेन्द्रकन्या यैषा सवर्णार्द्रमधूकपुष्पैः ॥
KK-15-01-027-012a	इयं स्वसा राजचमूपतेश्च प्रवृद्धनीलोत्पलदामवर्णा ।
KK-15-01-027-012c	पस्पर्ध कृष्णेन सदा नृपो यो वृकोदरस्यैष परिग्रहोऽग्र्यः ॥
KK-15-01-027-013a	इयं च राज्ञो मगधाधिपस्य सुता जरासंध इति श्रुतस्य ।
KK-15-01-027-013c	यवीयसो माद्रवतीसुतस्य भार्या मता चम्पकदामगौरी ॥
KK-15-01-027-014a	इन्दीवरश्यामतनुः स्थिता तु यैषा पराऽऽसन्नतरोर्लतेव ।
KK-15-01-027-014c	भार्या मता माद्रवतीसुतस्य ज्येष्ठस्य सेयं कमलायताक्षी ॥
KK-15-01-027-015a	इयं तु निष्टप्तसुवर्णगौरी राज्ञो विराटस्य सुता सपुत्रा ।
KK-15-01-027-015c	भार्याऽभिमन्योर्निहतो रणे यो द्रोणादिभिस्तैर्विरथो रथस्थैः ॥
KK-15-01-027-016a	एतास्तु सीमन्तशिरोरुहा याः शुक्लोत्तरीया नरराजपत्न्यः ।
KK-15-01-027-016c	राज्ञोस्य वृद्धस्य परंशताख्याः स्नुषा नृवीराहतपुत्रनाथाः ॥
KK-15-01-027-017a	एता यथामुख्यमुदाहृता वो ब्राह्मण्यभावादृजुबुद्धिसत्वात् ।
KK-15-01-027-017c	सर्वा भवद्भिः परिपृच्छ्यमाना नरेन्द्रपत्न्यः सुविशुद्धसत्वाः ।
KK-15-01-027-017e	`सर्वे भवन्तोऽपि तपोबलाग्र्याः क्षान्ताश्च दान्ताश्च कुलोद्भवाश्च ॥'
KK-15-01-027-018 	वैशम्पायन उवाच ।
KK-15-01-027-018a	एवं स राजा कुरुवृद्धवर्यःसमागतस्तैर्नरदेवपुत्रैः ।
KK-15-01-027-018c	पप्रच्छ सर्वं कुशलं तदानीं गतेषु सर्वेष्वथ तापसेषु ॥
KK-15-01-027-019a	योधेषु चाप्याश्रममण्डलं तन्मत्वा निविष्टेषु विमुच्य पत्रम् ।
KK-15-01-027-019c	स्त्रीवृद्धबाले च सुसंनिविष्टे यथार्हतस्तान्कुशलान्यपृच्छत् ॥ ॥

इति श्रीमन्महाभारते आश्रमवासिकपर्वणि आश्रमवासपर्वणि सप्तविंशोऽध्यायः ॥ 27 ॥

15-27-12 परिग्रहो भार्या ॥ 15-27-14 यासौ विशुद्धाम्बुजपद्मनेत्रा इति क.थ.पाठः ॥ 15-27-16 सीमन्तमात्रेण उपलक्षिता । नत्वलङ्कारादिना तादृशाः शिरोरुहाः केशा यासां ताः सीमन्तशिरोरुहाः । असीमन्तेति पाठो युक्तः । शुक्लोत्तरीया नरराजकन्या इति क.थ.पाठः ॥ 15-27-19 पत्रं वाहनम् ॥
