अध्यायः 005

व्यासेन युधिष्ठिरं प्रति सहेतूपन्यासं धृतराष्ट्रस्य वनगमनाभ्यनुज्ञानचोदनापूर्वकं स्वाश्रमगमनम् ॥ 1 ॥ युधिष्ठिरेण धृतराष्ट्रं प्रति कृच्छ्रेण तदभ्यनुज्ञानाङ्गीकरणम् ॥ 2 ॥

KK-15-01-005-001	व्यास उवाच ।
KK-15-01-005-001a	युधिष्ठिर महाबाहो यथाऽऽह कुरुनन्दनः ।
KK-15-01-005-001c	धृतराष्ट्रो महातेजास्तत्कुरुष्वाविचारयन् ॥
KK-15-01-005-002a	अयं हि वृद्धो नृपतिर्हतपुत्रो विशेषतः ।
KK-15-01-005-002c	नेदं कृच्छ्रं चिरतरं सहेदिति मतिर्मम ॥
KK-15-01-005-003a	गान्धारी च महाभागा प्राज्ञा करुणवेदिनी ।
KK-15-01-005-003c	पुत्रशोकं महाराज धैर्येणोद्वहते भृशम् ॥
KK-15-01-005-004a	अहमप्येतदेव त्वां ब्रवीमि कुरु मे वचः ।
KK-15-01-005-004c	अनुज्ञां लभतां राजा मा वृथेह मरिष्यति ॥
KK-15-01-005-005a	`स्वस्थो भवत्वयं धीमान्वनेषु मधुगन्धिषु ।'
KK-15-01-005-005c	राजर्षीणां पुराणानामनुयातु गतिं नृपः । 
KK-15-01-005-005e	राजर्षीणां हि सर्वेषामन्ते वनमुपाश्रयः ॥
KK-15-01-005-006	वैशम्पायन उवाच ।
KK-15-01-005-006a	इत्युक्तः स तदा राजा व्यासेनाद्भुतकर्मणा ।
KK-15-01-005-006c	प्रत्युवाच महातेजा धर्मराजो महामुनिम् ॥
KK-15-01-005-007a	भगवानेव नो मान्यो भगवानेव नो गुरुः ।
KK-15-01-005-007c	भगवानस्य राज्यस्य कुलस्य च परायणम् ॥
KK-15-01-005-008a	अहं तु पुत्रो भगवन्पिता राजा गुरुश्च मे ।
KK-15-01-005-008c	निदेशवर्ती च पितुः पुत्रो भवति धर्मतः ॥
KK-15-01-005-009	वैशम्पायन उवाच ।
KK-15-01-005-009a	इत्युक्तः स तु तं प्राह व्यासो वेदविदांवरः ।
KK-15-01-005-009c	युधिष्ठिरं महातेजाः पुनरेव महाकविः ॥
KK-15-01-005-010a	एवमेतन्महाभाग यथा वदसि भारत ।
KK-15-01-005-010c	राजाऽयं वृद्धतां प्राप्तः प्रमाणे परमे स्थितः ॥
KK-15-01-005-011a	सोऽयं मयाऽभ्यनुज्ञातस्त्वया च पृथिवीपतिः ।
KK-15-01-005-011c	करोतु स्वमभिप्रायं मा स्म विघ्नकरो भव ॥
KK-15-01-005-012a	एष एव परो धर्मो राजर्षीणां युधिष्ठिर ।
KK-15-01-005-012c	समरे वा भवेन्मृत्युर्वने वा विधिपूर्वकम् ॥
KK-15-01-005-013a	पित्रा तु तव राजेन्द्र पाण्डुना पृथिवीक्षिता ।
KK-15-01-005-013c	शिष्यभूतेन राजाऽयं गुरुवत्पर्युपासितः ॥
KK-15-01-005-014a	क्रतुभिर्दक्षिणावद्भी रत्नपर्वतशोभितैः ।
KK-15-01-005-014c	महद्भिरिष्टं गौर्भुक्ता प्रजाश्च परिपालिताः ॥
KK-15-01-005-015a	पुत्रसंस्थं च विपुलं राज्यं विप्रोषिते त्वयि ।
KK-15-01-005-015c	त्रयोदशसमा भुक्तं दत्तं च विविधं वसु ॥
KK-15-01-005-016a	त्वया चायं नरव्याघ्र गुरुशुश्रूषयाऽनघ ।
KK-15-01-005-016c	आराधितः स भृत्येन गान्धारी च यशस्विनी ॥
KK-15-01-005-017a	अनुजानीहि पितरं समयोऽस्य तपोविधौ ।
KK-15-01-005-017c	न मन्युर्विद्यते चास्य सुसूक्ष्मोऽपि युधिष्ठिर ॥
KK-15-01-005-018	वैशम्पायन उवाच ।
KK-15-01-005-018a	एतावदुक्त्वा वचनमनुमान्य च पार्थिवम् ।
KK-15-01-005-018c	तथाऽस्त्विति च तेनोक्तः कौन्तेयेन ययौ वनम् ॥
KK-15-01-005-019a	गते भगवति व्यासे राजा पाण्डुसुतस्तदा ।
KK-15-01-005-019c	प्रोवाच पितरं वृद्धं मन्दं मन्दमिवानतः ॥
KK-15-01-005-020a	यदाह भगवान्व्यासो यच्चापि भवतो मतम् ।
KK-15-01-005-020c	यथाऽऽह च महेष्वासः कृपो विदुर एव च ॥
KK-15-01-005-021a	युयुत्सुः सञ्जयश्चैव तत्कर्तास्म्यहमञ्जसा ।
KK-15-01-005-021c	सर्व एव हि मान्या मे कुलस्य हि हितैषिणः ॥
KK-15-01-005-022a	इदं तु याचे नृपते त्वामहं शिरसा नतः ।
KK-15-01-005-022c	क्रियतां तावदाहारस्ततो गच्छाश्रमं प्रति ॥ ॥

इति श्रीमन्महाभारते आश्रमवासिकपर्वणि आश्रमवासपर्वणि पञ्चमोऽध्यायः ॥ 5 ॥

15-5-17 तपोविधौ तपःकरणे ॥
