अध्यायः 022

शतयूपपृष्टेन नारदेन तं प्रति धृतराष्ट्रस्य वर्षत्रयादूर्ध्वं गान्धार्या सह कुबेरलोकप्राप्तिकथनम् ॥ 1 ॥

001	वैशम्पायन उवाच ।
001a	नारदस्य तु तद्वाक्यं शशंसुर्द्विजसत्तमाः ।
001c 	शतयूपस्तु राजर्षिर्नारदं वाक्यमब्रवीत् ॥
002a 	अहो भगवता श्रद्धा कुरुराजस्य वर्धिता ।
002c 	सर्वस्य च जनस्यास्य मम चैव महाद्युते ॥
003a 	अस्ति काचिद्विवक्षा तु तां मे निगदतः शृणु ।
003c 	धृतराष्ट्रं प्रति नृपं देवर्षे लोकपूजित ॥
004a 	सर्ववृत्तान्ततत्त्वज्ञो भवान्दिव्येन चक्षुषा ।
004c 	युक्तः पश्यसि विप्रर्षे गतयो विविधा नृणाम् ॥
005a 	उक्तवान्नृपतीनां त्वं महेन्द्रस्य सलोकताम् ।
005c	न त्वस्य नृपतेर्लोकाः कथितास्ते महामुने ॥
006a	स्थानमप्यस्य नृपतेः श्रोतुमिच्छाम्यहं विभो ।
006c 	त्वत्तः कीदृक्कदा चेति तन्ममाख्याहि तत्त्वतः ॥
007a 	इत्युक्तो नारदस्तेन वाक्यं सर्वमनोनुगम् ।
007c 	व्याजहार सभामध्ये दिव्यदर्शी महातपाः ॥
008 	नारद उवाच ।
008a	यदृच्छया शक्रसदो गत्वा शक्रं शचीपतिम् ।
008c	दृष्टवानस्मि राजर्षे तत्र पाण्डुं नराधिपम् ॥
009a	तत्रेयं धृतराष्ट्रस्य कथा समभवन्नृप ।
009c 	तपसो दुष्करस्यास्य यदयं तपते नृपः ॥
010a	तत्राहमिदमश्रौषं शक्रस्य वदतः स्वयम् ।
010c 	वर्षाणि त्रीणि शिष्टानि राज्ञोस्य परमायुषः ॥
011a 	ततः कुबेरभवनं गान्धारीसहितो नृपः ।
011c 	प्रयाता धृतराष्ट्रोऽयं राजराजाभिसत्कृतः ॥
012a 	कामगेन विमानेन दिव्याभरणभूषितः ।
012c 	ऋषिपुत्रो महाभागस्तपसा दग्धकिल्बिषः ॥
013a 	सञ्चरिष्यति लोकांश्च देवगन्धर्वरक्षसाम् ।
013c 	स्वच्छन्देनेति धर्मात्मा व्यासस्य तु तपोबलात् ॥
014a 	देवगुह्यमिदं प्रीत्या मया वः कथितं महत् ।
014c 	भवन्तो हि श्रुतधनास्तपसा दग्धकिल्बिषाः ॥
015 	वैशम्पायन उवाच ।
015a	इति ते तस्य तच्छ्रुत्वा देवर्षेर्मधुरं वचः ।
015c	सर्वे सुमनसः प्रीता बभूवुः स च पार्थिवः ॥
016a	एवं कथाभिरन्वास्य धृतराष्ट्रं मनीषिणः ।
016c	विप्रजग्मुर्यथाकामं ते सिद्धगतिमास्थिताः ॥ ॥

इति श्रीमन्महाभारते आश्रमवासिकपर्वणि आश्रमवासपर्वणि द्वाविंशोऽध्यायः ॥ 22 ॥

15-22-12 ऋषिपुत्रो व्यासपुत्रः ॥
