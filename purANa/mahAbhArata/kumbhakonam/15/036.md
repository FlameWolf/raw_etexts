अध्यायः 036

त्यक्तदेहानामपि कुरुपाण्डवपक्षीयाणां कथं पुनरागमनमिति जनमेजयप्रश्नस्य सोपपत्तिकमुत्तरदानम् ॥ 1 ॥

001	सौतिरुवाच ।
001a	एतच्छ्रुत्वा नृपो विद्वान्हृष्टोऽभूज्जनमेजयः ।
001c	पितामहानां सर्वेषां गमनागमनं तदा ॥
002a	अब्रवीच्च मुदा युक्तः पुनरागमनं प्रति ।
002c	कथं नु त्यक्तदेहानां पुनस्तद्रूपदर्शनम् ॥
003a	इत्युक्तः स द्विजश्रेष्ठो व्यासशिष्यः प्रतापवान् ।
003c	प्रोवाच वदतांश्रेष्ठस्तं नृपं जनमेजयम् ॥
004	वैशम्पायन उवाच ।
004a	अविप्रणाशः सर्वेषां कर्मणामिति निश्चयः ।
004c	कर्मजानि शरीराणि शरीराकृतयस्तथा ॥
005a	महाभूतानि नित्यानि भूताधिपतिसंश्रयात् ।
005c	तेषां च नित्यसंवासो न विनाशो वियुज्यताम् ॥
006a	अनाशया कृतं कर्म तस्य चेष्टः फलागमः ।
006c	आत्मा चैभिः समायुक्तः सुखदुःखमुपाश्नुते ॥
007a	अविनाश्यस्तथा नित्यं क्षेत्रज्ञ इति निश्चयः ।
007c	भूतानामात्मभावो यो ध्रुवोऽसौ संविजानताम् ॥
008a	यावन्न क्षीयते कर्म तावत्तस्य स्वरूपता ।
008c	क्षीणकर्मा नरो लोके रूपान्यत्वमुपाश्नुते ॥
009a	नानाभूतास्तथैकत्वं शरीरं प्राप्य संहताः ।
009c	भवन्ति ते तथा नित्याः पृथग्भावं विजानताम् ॥
010a	अश्वमेधश्रुतिश्चेयमश्वसंज्ञपनं प्रति ।
010c	लोकान्तरगता नित्यं प्राणा नित्या हि वाजिनः ॥
011a	अहं हितं वदाम्येतत्प्रियं चेत्तव पार्थिव ।
011c	देवयाना हि पन्थानः श्रुतास्ते यज्ञसंस्तरे ॥
012a	सुकृतो यत्र यज्ञस्ते तत्र देवा हितास्तव ।
012c	यदा समन्विता देवाः पशूनां गमनेश्वराः ॥
013a	गतिमन्तश्च तेनेष्ट्वा नान्ये नित्या भवन्त्युत ।
013c	नित्येऽस्मिन्पञ्चके वर्गे नित्ये चात्मनि पूरुषः ॥
014a	अस्य नाशं समायोगं यः पश्यति वृथामतिः ।
014c	वियोगे शोचतेऽत्यर्थं स बाल इति मे मतिः ॥
015a	वियोगे दोषदर्शी यः संयोगं स विसर्जयेत् ।
015c	असङ्गे सङ्गमो नास्ति दुःखं भावि वियोगजम ॥
016a	परापरज्ञस्त्वपरो नाभिमानादुदीक्षितः ।
016c	अपरज्ञः परां बुद्धिं स्पृष्ट्वा मोहाद्विमुच्यते ॥
017a	अदर्शनादापतितः पुनश्चादर्शनं गतः ।
017c	नाहं तं वेद्मि नासौ मां न च मेऽस्ति विरागता ॥
018a	येनयेन शरीरेण करोत्ययमनीश्वरः ।
018c	तेनतेन शरीरेण तदवश्यमुपाश्नुते ।
018e	मानसं मनसाऽऽप्नोति शरीरं च शरीरवान् ॥ ॥

इति श्रीमन्महाभारते आश्रमवासिकपर्वणि पुत्रदर्शनपर्वणि षट्त्रिंशोऽध्यायः ॥ 36 ॥

15-36-10 संज्ञपनं मारणम् ॥ 15-36-11 नासौ मानादहङ्कारान्न च वेत्ति विरागतामिति क.पाठः ॥
