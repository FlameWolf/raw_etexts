अध्यायः 031

धृतराष्ट्राश्रमे भ्रात्रादिभिः सैन्येन च सह मासमेकं निवसति युधिष्ठिरे कदाचन व्यासधृतराष्ट्रौ परिवार्य नारदादिभिर्गान्धार्यादिभिः पाण्डवैश्च समुपवेशनम् ॥ 1 ॥ तत्र गान्धार्या व्यासं प्रति धृतराष्ट्रस्य पुत्रदिदृक्षानिवेदने व्यासेन कुन्तीं प्रति तदभीष्टनिवेदनचोदना ॥ 2 ॥

001	जनमेजय उवाच ।
001a	वनवासं गते विप्र धृतराष्ट्रे महीपतौ ।
001c	सभार्ये नृपशार्दूले वध्वा कुन्त्या समन्विते ॥
002a	विदुरे चापि धर्मज्ञे धर्मराजं व्यपाश्रिते ।
002c	वसत्सु पाण्डुपुत्रेषु सर्वेष्वाश्रममण्डले ॥
003a	यत्तदाश्चर्यमिति वै करिष्यामीत्युवाच ह ।
003c	व्यासः परमतेजस्वी महर्षिस्तद्वदस्व मे ॥
004a	वनवासे च कौरव्यः कियन्तं कालमच्युतः ।
004c	युधिष्ठिरो नरपतिर्न्यवसत्सजनस्तदा ॥
005a	किमाहाराश्च ते तत्र ससैन्या न्यवसन्प्रभो ।
005c	सान्तःपुरा महात्मान एतदिच्छामि वेदितुम् ॥
006	वैशम्पायन उवाच ।
006a	`वनवासगतं राजन्धृतराष्ट्रं महीपतिम् ।
006c	युधिष्ठिरोऽभ्ययाद्द्रष्टुं ससैन्यो भ्रातृभिः सह ॥
007a	प्रथमे दिवसे चैषामापो मूलं फलं तथा ।
007c	भोजनं भूमिशय्या च तत्रासीद्भरतर्षभ ॥
008a	तेऽनुज्ञातास्तदा राजन्कुरुराजेन पाण्डवाः ।
008c	विविधान्यन्नपानानि शय्याश्चैवाभजन्वने ॥
009a	मासमेकं विजह्रुस्ते ससैन्यान्तःपुरो वने ।
009c	अथ तत्रागमद्व्यासो यथोक्तं ते मयाऽनघ ॥
010a	तथा च तेषां सर्वेषां कथाभिर्नृपसन्निधौ ।
010c	व्यासमन्वास्य तं राजन्नाजग्मुर्मुनयोऽपरे ॥
011a	नारदः पर्वतश्चैव देवलश्च महातपाः ।
011c	विश्वावसुस्तुम्बुरुश्च चित्रसेनश्च भारत ॥
012a	तेषामपि यथान्यायं पूजां चक्रे महातपाः ।
012c	धृतराष्ट्राभ्यनुज्ञातः कुरुराजो युधिष्ठिरः ॥
013a	निषेदुस्ते ततः सर्वे पूजां प्राप्य युधिष्ठिरात् ।
013c	आसनेषु च पुण्येषु बर्हिणेषु वरेषु च ॥
014a	तेषु तत्रोपविष्टेषु स तु राजा महामतिः ।
014c	पाण्डुपुत्रैः परिवृतो निषसाद कुरूद्वह ॥
015a	गान्धारी चैव कुन्ती च द्रौपदी सात्वती तथा ।
015c	स्त्रियश्चान्यास्तथाऽन्याभिः सहोपविविशुस्ततः ॥
016a	तेषां तत्र कथा दिव्या धर्मिष्ठाश्चाभवन्नृप ।
016c	राजर्षीणां पुराणानां देवासुरविमिश्रिताः ॥
017a	ततः कथान्ते व्यासस्तं प्रज्ञाचक्षुषमीश्वरम् ।
017c	प्रोवाच वदतांश्रेष्ठः पुनरेव स तद्वचः ॥
018a	प्रीयमाणो महातेजाः सर्ववेदविदांवरः ।
018c	विदितं मम राजेन्द्र यत्ते हृदि विवक्षितम् ॥
019a	दह्यमानस्य शोकेन तव पुत्रकृतेन वै ।
019c	गान्धार्याश्चैव यद्दुःखं हृदि तिष्ठति नित्यदा ॥
020a	कुन्त्याश्च यन्महाराज द्रौपद्याश्च हृदि स्थितम् ।
020c	यच्च धारयते तीव्रं दुःखं पुत्रविनाशजम् ।
020e	सुभद्रा कृष्णभगिनी तच्चापि विदितं मम ॥
021a	श्रुत्वा समागममिमं सर्वेषां वस्ततो नृप ।
021c	संशयच्छेदनार्थाय प्राप्तः कौरवनन्दन ॥
022a	इमे च देवगन्धर्वाः सर्वे चेमे महर्षयः ।
022c	पश्यन्तु तपसो वीर्यमद्य मे चिरसम्भृतम् ॥
023a	तदुच्यतां महाप्राज्ञ कं कामं प्रददामि ते ।
023c	प्रवणोऽस्मि वरं दातुं पश्य मे तपसो बलम् ॥
024a	एवमुक्तः स राजेन्द्रो व्यासेनामितबुद्धिना ।
024c	मुहूर्तमिव सञ्चिन्त्य वचनायोपचक्रमे ॥
025a	धन्योऽस्म्यनुगृहीतश्च सफलं जीवितं च मे ।
025c	यन्मे समागमोऽद्येह भवद्भिः सह साधुभिः ॥
026a	अद्य चाप्यवगच्छामि गतिमिष्टामिहात्मनः ।
026c	ब्रह्मकल्पैर्भवद्भिर्यत्समेतोऽहं तपोधनाः ॥
027a	दर्शनादेव भवतां पूतोऽहं नात्र संशयः ।
027c	विद्यते न भयं चापि परलोके ममानघाः ॥
028a	किन्तु तस्य सुदुर्बुद्धेर्मन्दस्यापनयैर्भृशम् ।
028c	दूयते मे मनो नित्यं स्मरतः पुत्रगृद्धिनः ॥
029a	अपापाः पाण्डवा येन निकृताः पापबुद्धिना ।
029c	घातिता पृथिवी येन सहया सनरद्विपा ॥
030a	राजानश्च महात्मानो नानाजनपदेश्वराः ।
030c	आगम्य मम पुत्रार्थे सर्वे मृत्युवशं गताः ॥
031a	ये ते पितॄंश्च दारांश्च प्राणांश्च मनसः प्रियान् ।
031c	परित्यज्य गताः शूराः प्रेतराजनिवेशनम् ॥
032a	का नु तेषां गतिर्ब्रह्मन्मित्रार्थे ये हता मृधे ।
032c	तथैव पुत्रपौत्राणां मम ये निहता युधि ॥
033a	दूयते मे मनोऽभीक्ष्णं घातयित्वा महाबलम् ।
033c	भीष्मं शान्तनवं वृद्धं द्रोणं च द्विजसत्तमम् ॥
034a	मम पुत्रेण मूढेन पापेनाकृतबुद्धिना ।
034c	क्षयं नीतं कुलं दीप्तं पृथिवीराज्यमिच्छता ॥
035a	`एते मदर्थे पुत्रांश्च दारांश्च मनसः प्रियान् ।
035c	भोगांश्च विविधांस्तात इष्टापुर्तांस्तथैव च ।
035e	परित्यज्य गताः शूराः प्रेतराजनिवेशनम् ॥'
036a	एतत्सर्वमनुस्मृत्य दह्यमानो दिवानिशम् ।
036c	न शान्तिमधिगच्छामि दुःखशोकसमाहतः ॥
037a	इति मे चिन्तयानस्य पितः शान्तिर्न विद्यते ॥
038	वैशम्पायन उवाच ।
038a	तच्छ्रुत्वा विविधं तस्य राजर्षेः परिदेवितम् ।
038c	पुनर्नवीकृतः शोको गान्धार्या जनमेजय ॥
039a	कुन्त्या द्रुपदपुत्र्याश्च सुभद्रायास्तथैव च ।
039c	तासां च वरनारीणां वधूनां कौरवस्य ह ॥
040a	पुत्रशोकसमाविष्टा गान्धारी त्विदमब्रवीत् ।
040c	श्वशुरं बद्धनयना देवी प्राञ्जलिरुत्थिता ॥
041a	`लोकान्तरगतान्पुत्रानयं काङ्क्षति मानद ।
041c	तच्चास्य मानसं ज्ञातं भगवंस्तपसा त्वया ॥'
042a	षोडशेमानि वर्षाणि गतानि मुनिपुङ्गव ।
042c	अस्य राज्ञो हतान्पुत्राञ्शोचतो न शमो विभो ॥
043a	पुत्रशोकसमाविष्टो निःश्वसन्ह्येष भूमिपः ।
043c	न शेते वसतीः सर्वा धृतराष्ट्रो महामुने ॥
044a	लोकानन्यान्समर्थोऽसि स्रष्टुं सर्वांस्तपोबलात् ।
044c	किमु लोकान्तरगतान्राज्ञो दर्शयितुं सुतान् ॥
045a	इयं च द्रौपदी कृष्णा हतज्ञातिसुता भृशम् ।
045c	शोचत्यतीव सर्वासां स्नुषाणां दयिता स्नुषा ॥
046a	तथा कृष्णस्य भगिनी सुभद्रा भद्रभाषिणी ।
046c	सौभद्रवधसन्तप्ता भृशं शोचति भामिनी ॥
047a	इयं च भूरिश्रवसो भार्या परमसम्मता ।
047c	भर्तृव्यसनशोकार्ता भृशं शोचति भामिनी ॥
048a	यस्यास्तु श्वशुरो धीमान्बाह्लिकः स कुरूद्वहः ।
048c	निहतः सोमदत्तश्च पित्रा सह महारणे ॥
049a	श्रीमतोऽस्य महाबुद्धेः सङ्ग्रामेष्वपलायिनः ।
049c	पुत्रस्य ते पुत्रशतं निहतं यद्रणाजिरे ॥
050a	तस्य भार्याशतमिदं दुःखशोकसमाहतम् ।
050c	पुनःपुनर्वर्धयानं शोकं राज्ञो ममैव च ।
050e	हताहारेण महता मामुपास्ते महामुने ॥
051a	ये च शूरा महात्मानः श्वशुरा मे महारथाः ।
051c	सोमदत्तप्रभृतयः का नु तेषां गतिः प्रभो ॥
052a	तव प्रसादाद्भगवन्विशोकोऽयं महीपतिः ।
052c	कुर्यात्कालमहं चेयं वधूस्तव महामुने ॥
053a	इत्युक्तवत्यां गान्धार्यां कुन्ती व्रतकृशानना ।
053c	प्रच्छन्नजातं पुत्रं तं सस्मारादित्यसन्निभम् ॥
054a	तामृषिर्वरदो व्यासो दूरश्रवणदर्शनः ।
054c	अपश्यद्दुःखितां देवीं मातरं सव्यसाचिनः ॥
055a	तामुवाच ततो व्यासो यत्ते कार्यं विवक्षितम् ।
055c	तद्ब्रूहि त्वं महाभागे यत्ते मनसि वर्तते ॥
056a	श्वशुराय ततः कुन्ती प्रणम्य शिरसा तदा ।
056c	उवाच वाक्यं सव्रीडा विवृण्वाना पुरातनम् ॥ ॥

इति श्रीमन्महाभारते आश्रमवासिकपर्वणि पुत्रदर्शनपर्वणि एकत्रिंशोऽध्यायः ॥ 31 ॥

15-31-13 बर्हिणेषु पक्षिबर्हजतूलिकामयेषु ॥ 15-31-50 मामुपास्ते भार्याशतं रोदनं कुर्वत् मामेव परिवार्य तिष्ठतीत्यर्थः
