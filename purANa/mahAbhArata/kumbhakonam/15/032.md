अध्यायः 032

कुन्त्या व्यासं प्रति स्वस्मिन्दुर्वासःप्रसादेन सूर्यात्कर्णस्योत्पत्तिकथनपूर्वकं स्वस्य तद्दिदृक्षानिवेदनम् ॥ 1 ॥ व्यासेन कुन्तीं प्रति हेतूपन्यासेन तत्प्रयुक्तदोषशङ्कानिरसनम् ॥ 2 ॥

KK-15-02-032-001	कुन्त्युवाच ।
KK-15-02-032-001a	भगवञ्श्वशुरो मेऽसि दैवतस्यापि दैवतम् ।
KK-15-02-032-001c	स मे देवातिदेवस्त्वं शृणु सत्यां गिरं मम ॥
KK-15-02-032-002a	तपस्वी कोपनो विप्रो दुर्वासा नाम मे पितुः ।
KK-15-02-032-002c	भिक्षामुपागतो भोक्तुं तमहं पर्यतोषयम् ॥
KK-15-02-032-003a	शौचन त्वागसस्त्यागैः शुद्धेन मनसा तथा ।
KK-15-02-032-003c	कोपस्थानेष्वपि महत्स्वकुप्यन्न कदाचन ॥
KK-15-02-032-004a	स प्रीतो वरदो मेऽभूत्कृतकृत्यो महामुनिः ।
KK-15-02-032-004c	अवश्यं ते ग्रहीतव्यमिति मां सोऽब्रवीद्वचः ॥
KK-15-02-032-005a	ततः शापभयाद्विप्रमवोचं पुनरेव तम् ।
KK-15-02-032-005c	एवमस्त्विति च प्राह पुनरेव स मे द्विजः ॥
KK-15-02-032-006a	धर्मस्य जननी भद्रे भवित्री त्वं शुभानने ।
KK-15-02-032-006c	वशे स्थास्यन्ति ते देवा यांस्त्वमावाहयिष्यसि ॥
KK-15-02-032-007a	इत्युक्त्वाऽन्तर्हितो विप्रस्ततोऽहं विस्मिताऽभवम् ।
KK-15-02-032-007c	न च सर्वास्ववस्थासु स्मृतिर्मे विप्रणश्यति ॥
KK-15-02-032-008a	अथ हर्म्यतलस्थाऽहं रविमुद्यन्तमीक्षती ।
KK-15-02-032-008c	संस्मृत्य तदृषेर्वाक्यं स्पृहयन्ती दिवाकरम् ॥
KK-15-02-032-009a	स्थिताऽहं बालभावेन तत्र दोषमबुद्ध्यती ।
KK-15-02-032-009c	अथ देवः सहस्रांशुर्मत्समीपगतोऽभवत् ॥
KK-15-02-032-010a	द्विधा कृत्वाऽऽत्मनो देहं भूमौ च गगनेऽपि च ।
KK-15-02-032-010c	तताप लोकानेकेन द्वितीयेनागमत्स माम् ॥
KK-15-02-032-011a	स मामुवाच वेपन्तीं वरं मत्तो वृणीष्व ह ।
KK-15-02-032-011c	गम्यतामिति तं चाहं प्रणम्य शिरसाऽवदम् ॥
KK-15-02-032-012a	स मामुवाच तिग्मांशुर्वृथाऽऽह्वानं न मे क्षमम् ।
KK-15-02-032-012c	धक्ष्यामि त्वां च विप्रं च येन दत्तो वरस्तव ॥
KK-15-02-032-013a	तमहं रक्षती विप्रं शापादनपकारिणम् ।
KK-15-02-032-013c	पुत्रो मे त्वत्समो देव भवेदिति ततोऽब्रवम् ॥
KK-15-02-032-014a	ततो मां तेजसाऽऽविश्य मोहयित्वा च भानुमान् ।
KK-15-02-032-014c	उवाच भविता पुत्रस्तवेत्यभ्यगमद्दिवम् ॥
KK-15-02-032-015a	ततोऽहमन्तर्भवने पितुश्चित्तानुरक्षिणी ।
KK-15-02-032-015c	गूढोत्पन्नं सुतं बालं जले कर्णमवासृजम् ॥
KK-15-02-032-016a	नूनं तस्यैव देवस्य प्रसादात्पुनरेव तु ।
KK-15-02-032-016c	कन्याऽहमभवं विप्र यथा प्राह स मामृषिः ॥
KK-15-02-032-017a	स मया मूढया पुत्रो ज्ञायमानोऽप्युपेक्षितः ।
KK-15-02-032-017c	तन्मां दहति विप्रर्षे यथा सुविदितं तव ॥
KK-15-02-032-018a	यदि पापमपापं वा यदेतद्विवृतं मया ।
KK-15-02-032-018c	तं द्रष्टुमिच्छामि भगवन्व्यपनेतुं त्वमर्हसि ॥
KK-15-02-032-019a	यच्चास्य राज्ञो विदितं हृदिस्थं भवतोऽनघ ।
KK-15-02-032-019c	तं चायं लभतां काममद्यैव मुनिसत्तम ॥
KK-15-02-032-020a	इत्युक्तः प्रत्युवाचेदं व्यासो वेदविदांवरः ।
KK-15-02-032-020c	साधु सर्वमिदं भाव्यमेवमेतद्यथाऽऽत्थ माम् ॥
KK-15-02-032-021a	अपराधश्च ते नास्ति कन्याभावं गता ह्यसि ।
KK-15-02-032-021c	देवाश्चैश्वर्यवन्तो वै शरीराण्याविशन्ति वै ॥
KK-15-02-032-022a	सन्ति देवनिकायाश्च सङ्कल्पाज्जनयन्ति ये ।
KK-15-02-032-022c	वाचा दृष्ट्या तथा स्पर्शात्सङ्घर्षेणेति पञ्चधा ॥
KK-15-02-032-023a	मनुष्यधर्मो दैवेन धर्मेण हि न दुष्यति ।
KK-15-02-032-023c	इति कुन्ति विजानीहि व्येतु ते मानसो ज्वरः ॥
KK-15-02-032-024a	सर्वं बलवतां पथ्यं सर्वं बलवतां शुचि ।
KK-15-02-032-024c	सर्वं बलवतां धर्मः सर्वं बलवतां स्वकम् ॥ ॥

इति श्रीमन्महाभारते आश्रमवासिकपर्वणि पुत्रदर्शनपर्वणि द्वात्रिंशोऽध्यायः ॥ 32 ॥

15-32-3 आगसस्त्यागैरपराधत्यागैः ॥ 15-32-22 सङ्घर्षेण रत्या ॥
