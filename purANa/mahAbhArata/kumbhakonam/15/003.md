अध्यायः 003

भीमसेनपरुषभाषणश्रवणान्निर्वेदमुपगतवता धृतराष्ट्रेण सहगान्धार्या वनगमनाध्यवसायः ॥ 1 ॥ तथा सकलपौरानयनेन तेषु स्वाध्यवसायनिवेदनम् ॥ 2 ॥

KK-15-01-003-001	वैशम्पायन उवाच ।
KK-15-01-003-001a	युधिष्ठिरस्य नृपतेर्दुर्योधनपितुस्तदा ।
KK-15-01-003-001c	नान्तरं ददृशू राज्ये पुरुषाः प्रणयं प्रति ॥
KK-15-01-003-002a	यदा तु कौरवो राजा पुत्रं सस्मार बालिशम् ।
KK-15-01-003-002c	तदा भीमं हृदा राजन्नपध्याति स पार्थिवः ॥
KK-15-01-003-003a	कौरवश्चैव भीमश्च हृदाऽन्योन्यमवर्तताम् ।
KK-15-01-003-003c	ध्यायन्तौ श्लक्ष्णया वाचा त्वन्योन्यमभितिष्ठताम् ||
KK-15-01-003-004a	अप्रकाशं व्यलीकानि चकारास्य वृकोदरः ।
KK-15-01-003-004c	आज्ञां प्रत्यहरच्चापि कृतकैः पुरुषैः सदा ॥
KK-15-01-003-005a	स्मरन्दुर्मन्त्रितं तस्य वृत्तान्यप्यस्य कानिचित् ।
KK-15-01-003-005c	`असकृच्चाप्युवाचेदं हतास्ते मन्दचेतसः ॥'
KK-15-01-003-006a	अथ भीमः सुहृन्मध्ये बाहुशब्दं तथाऽकरोत् ।
KK-15-01-003-006c	संश्रवे धृतराष्ट्रस्य गान्धार्याश्चाप्यमर्षणः ॥
KK-15-01-003-007a	स्मृत्वा दुर्योधनं शत्रुं कर्णदुःशासनावपि ।
KK-15-01-003-007c	प्रोवाचेदं सुसंरब्धो भीमः सपरुषं वचः ॥
KK-15-01-003-008a	अन्धस्य नृपतेः पुत्रा मया परिघबाहुना ।
KK-15-01-003-008c	नीता लोकममुं सर्वे नानाशस्त्रास्त्रयोधिनः ॥
KK-15-01-003-009a	इमौ तौ परिघप्रख्यौ भुजौ मम दुरासदौ ।
KK-15-01-003-009c	ययोरन्तरमासाद्य धार्तराष्ट्राः क्षयं गताः ॥
KK-15-01-003-010a	ताविमौ चन्दनेनाक्तौ वन्दनीयौ च मे भुजौ ।
KK-15-01-003-010c	याभ्यां दुर्योधनो नीतः क्षयं ससुतबान्धवः ॥
KK-15-01-003-011a	एताश्चान्याश्च विविधाः शल्यभूता नराधिपः ।
KK-15-01-003-011c	वृकोदरस्य ता वाचः श्रुत्वा निर्वेदमागमत् ॥
KK-15-01-003-012a	सा च बुद्धिमती देवी कालपर्यायवेदिनी ।
KK-15-01-003-012c	गान्धारी सर्वधर्मज्ञा तान्यलीकानि शुश्रुवे ।
KK-15-01-003-012e	`कुन्तीं वर्यां तु संवीक्ष्य शापे नास्याकरोन्मतिम्'॥
KK-15-01-003-013a	ततः पञ्चदशे वर्षे समतीते नराधिपः ।
KK-15-01-003-013c	राजा निर्वेदमापेदे भीमवाग्बाणपीडितः ॥
KK-15-01-003-014a	`सुखासक्तं कृच्छ्रपरं ज्ञात्वा चैव युधिष्ठिरम् ।
KK-15-01-003-014c	तपोयोगात्तपस्तप्तुं मनश्चक्रे महामतिः ॥'
KK-15-01-003-015a	नान्वबुध्यत तद्राजा कुन्तीपुत्रो युधिष्ठिरः ।
KK-15-01-003-015c	श्वेताश्वो वाऽथ कुन्ती वा द्रौपदी वा यशस्विनी ॥
KK-15-01-003-016a	माद्रीपुत्रौ च भीमस्य मतं तावन्ववर्तताम् ।
KK-15-01-003-016c	राज्ञस्तु चित्तं रक्षन्तौ नोचतुः स्वयमप्रियम् ॥
KK-15-01-003-017a	ततः समानयामास धृतराष्ट्रः सुहृज्जनम् ।
KK-15-01-003-017c	बाष्पसन्दिग्धमत्यर्थमिदमाह च तान्भृशम् ॥
KK-15-01-003-018a	विदितं भवतामेतद्यथा वृत्तः कुरुक्षयः ।
KK-15-01-003-018c	ममापराधात्तत्सर्वमिति ज्ञेयं तु कौरवाः ॥
KK-15-01-003-019a	योऽहं दुष्टमतिं मन्दो ज्ञातीनां भयवर्धनम् ।
KK-15-01-003-019c	दुर्योधनं कौरवाणामाधिपत्येऽभ्यषेचयम् ।
KK-15-01-003-019e	यच्चाहं वासुदेवस्य नाश्रौषं वाक्यमर्थवत् ॥
KK-15-01-003-020a	वध्यतां साध्वयं पापः सामात्य इति दुर्मतिः ।
KK-15-01-003-020c	पुत्रस्नेहाभिभूतस्तु हितमुक्तो मनीषिभिः ॥
KK-15-01-003-021a	विदुरेणाथ भीष्मेण द्रोणेन च कृपेण च ।
KK-15-01-003-021c	पदेपदे भगवता व्यासेन च महात्मना ।
KK-15-01-003-021e	सञ्जयेनाथ गान्धार्या तदिदं तप्यते मया ॥
KK-15-01-003-022a	यच्चाहं पाण्डुपुत्रेषु गुणवत्सु महात्मसु ।
KK-15-01-003-022c	न न्यस्तवाञ्श्रियं दीप्तां पितृपैतामहीमिमाम् ॥
KK-15-01-003-023a	विनाशं पश्यमानो हि सर्वराज्ञां गदाग्रजः ।
KK-15-01-003-023c	एतच्छ्रेयस्तु परमममन्यत जनार्दनः ॥
KK-15-01-003-024a	सोहमेतान्यलीकानि दुर्वृत्तान्यात्मनस्तदा ।
KK-15-01-003-024c	हृदये शल्यभूतानि धारयामि सहस्रशः ॥
KK-15-01-003-025a	विशेषतस्तु दह्यामि वर्षे पञ्चदशेऽद्य वै ।
KK-15-01-003-025c	अस्य पापस्य शुद्ध्यर्थं नियतोऽस्मि सुदुर्मतिः ॥
KK-15-01-003-026a	चतुर्थे नियते काले कदाचिदपि चाष्टमे ।
KK-15-01-003-026c	तृष्णाविनयनं भुञ्जे गान्धारी वेद तन्मम ॥
KK-15-01-003-027a	करोत्याहारमिति मां सर्वः परिजनः सदा ।
KK-15-01-003-027c	युधिष्ठिरभयादेति भृशं तप्यति पाण्डवः ॥
KK-15-01-003-028a	भूमौ शये जप्यपरो दर्भेष्वजिनसंवृतः।
KK-15-01-003-028c	नियमव्यपदेशेन गान्धारी च यशस्विनी ॥
KK-15-01-003-029a	अहं पुत्रशतं वीरं सङ्ग्रामेष्वपलायिनम् ।
KK-15-01-003-029c	नानुतप्ये हतं तत्र क्षत्रधर्मं हि तं विदुः ॥
KK-15-01-003-030a	इत्युक्त्वा धर्मराजानमभ्यभाषत कौरवः ।
KK-15-01-003-030c	भद्रं ते यादवीमातर्वचश्चेदं निबोध मे ॥
KK-15-01-003-031a	सुखमध्युषितः पुत्र त्वया सुपरिपालितः ।
KK-15-01-003-031c	मया दानानि दत्तानि श्राद्धानि च पुनःपुनः ॥
KK-15-01-003-032a	प्रकृष्टं च मया पुत्र पुण्यं चीर्णं यथाबलम् ।
KK-15-01-003-032c	गान्धारी हतपुत्रेयं धैर्येणोदीक्षते च माम् ॥
KK-15-01-003-033a	द्रौपद्या ह्यपकर्तारस्तव चैश्वर्यहारिणः ।
KK-15-01-003-033c	समतीता नृशंसास्ते स्वधर्मेण हता युधि ॥
KK-15-01-003-034a	न तेषु प्रतिकर्तव्यं पश्यामि कुरुनन्दन ।
KK-15-01-003-034c	सर्वे शस्त्रजिताँल्लोकान्गतास्तेऽभिमुखं हताः ॥
KK-15-01-003-035a	आत्मनस्तु हितं पुण्यं प्रतिकर्तव्यमद्य ते ।
KK-15-01-003-035c	गान्धार्याश्चैव राजेन्द्र तदनुज्ञातुमर्हसि ॥
KK-15-01-003-036a	त्वं तु शस्त्रभृतां श्रेष्ठः सततं धर्मवत्सलः ।
KK-15-01-003-036c	राजा गुरुः प्राणभृतां तस्मादेतद्ब्रवीम्यहम् ॥
KK-15-01-003-037a	अनुज्ञातस्त्वया वीर संश्रयेयं वनान्यहम् ।
KK-15-01-003-037c	चीरवल्कलभृद्राजन्गान्धार्या सहितोऽनया ॥
KK-15-01-003-038a	तवाशिषः प्रयुञ्जानो भविष्यामि वनेचरः ।
KK-15-01-003-038c	उचितं नः कुले तात सर्वेषां भरतर्षभ ।
KK-15-01-003-038e	पुत्रेष्वैश्वर्यमाधाय वयसोऽन्ते वनं नृप ॥
KK-15-01-003-039a	तत्राहं वायुभक्षो वा निराहारोऽपि वा वसन् ।
KK-15-01-003-039c	पत्न्या सहानया वीर चरिष्यामि तपः परम् ॥
KK-15-01-003-040a	त्वं चापि फलभाक्तात तपसः पार्थिवो ह्यसि ।
KK-15-01-003-040c	फलभाजो हि राजानः कल्याणस्येतरस्य वा ॥ ॥

इति श्रीमन्महाभारते आश्रमवासिकपर्वणि आश्रमवासपर्वणि तृतीयोऽध्यायः ॥ 3 ॥

15-3-3 तथैव भीमसेनोऽपि धृतराष्ट्रं जनाधिपम् । नामर्षयत राजेन्द्र सदैव दुष्टवद्धृदेति झ.पाठः ॥ 15-3-24 सोऽहमेतान्यतीतानीति क.पाठः ॥ 15-3-26 तृष्णाविनयनं तृषामात्रापहं मण्डादि न तु क्षुद्व्याधिहरम् ॥ 
