अध्यायः 034

व्यासेन निशायां गङ्गाजलावगाहनेन समाह्वाने पुरा समरनिहतैः कुरुपाण्डवोभयपक्षीयैः सर्वैः स्वस्वाभरणायुधवाहनादिभिः सह सलिलादुद्गम्य तीरोत्तरणम् ॥ 1 ॥ धृतराष्ट्रेण व्यासप्रसादलब्धदिव्यचक्षुषा दुर्योधनादीनां सर्वेषामवलोकनम् ॥ 2 ॥

001	वैशम्पायन उवाच ।
001a	ततो निशायां प्राप्तायां कृतसायाह्निकक्रियाः ।
001c	व्यासमभ्यगमन्सर्वे ये तत्रासन्समागताः ॥
002a	धृतराष्ट्रस्तु धर्मात्मा पाण्डवैः सहितस्तदा ।
002c	शुचिरेकमनाः सार्धमृषिभिस्तैरुपाविशत् ॥
003a	गान्धार्या सह नार्यस्तु सहिताः समुपाविशन् ।
003c	पौरजानपदश्चापि जनः सर्वो यथा वयः ॥
004a	ततो व्यासो महातेजाः पुण्यं भागीरथीजलम् ।
004c	अवतीर्याजुहावाथ सर्वाँल्लोकान्महामुनिः ॥
005a	पाण्डवानां च ये योधाः कौरवाणां च सर्वशः ।
005c	राजानश्च महाभागा नानादेशनिवासिनः ।
005e	`प्रतीक्ष्य तस्थुस्ते सर्वे तेषामागमनं प्रति ॥'
006a	ततः सुतुमुलः शब्दो जलान्ते जनमेजय ।
006c	प्रादुरासीद्यथायोगं कुरुपाण्डवसेनयोः ॥
007a	ततस्ते पार्थिवाः सर्वे भीष्मद्रोणपुरोगमाः ।
007c	ससैन्याः सलिलात्तस्मात्समुत्तस्थुः सहस्रशः ॥
008a	विराटद्रुपदौ चैव सहपुत्रौ ससैनिकौ ।
008c	द्रौपदेयाश्च सौभद्रो राक्षसश्च घटोत्कचः ॥
009a	कर्णदुर्योधनौ चैव शकुनिश्च महारथः ।
009c	दुःशासनादयश्चैव धार्तराष्ट्रा महाबलाः ॥
010a	जारासन्धिर्भगदत्तो जलसन्धश्च वीर्यवान् ।
010c	भूरिश्रवाः शलः शल्यो वृषसेनश्च सानुजः ॥
011a	लक्ष्मणो राजपुत्रश्च धृष्टद्युम्नस्सहात्मजः ।
011c	शिखण्डिपुत्राः सर्वे च धृष्टकेतुश्च सानुजः ॥
012a	अचलो वृषकश्चैव राक्षसश्चाप्यलायुधः ।
012c	बाह्लिकः सोमदत्तश्च चेकितानश्च पार्थिवः ॥
013a	एते चान्ये च बहवो बहुत्वाद्ये न कीर्तिताः ।
013c	सर्वे भासुरदेहास्ते समुत्तस्थुर्जलात्ततः ॥
014a	यस्य वीरस्य यो वेषो यो ध्वजो यच्च वाहनम् ।
014c	यद्वर्म यत्प्रहरणं तेन तेन स दृश्यते ॥
015a	दिव्याम्बरधराः सर्वे सर्वे भ्राजिष्णुकुण्डलाः ।
015c	निर्वैरा निरहङ्कारा विगतक्रोधमत्सराः ॥
016a	गन्धर्वैरुपगीयन्तः स्तूयमानाश्च बन्दिभिः ।
016c	दिव्यमाल्यस्रजोपेतास्तथा दिव्याप्सरोवृताः ॥
017a	धृतराष्ट्रस्य च तदा दिव्यं चक्षुर्नराधिप ।
017c	मुनिः सत्यवतीपुत्रः प्रीतः प्रादात्तपोबलात् ॥
018a	दिव्यज्ञानबलोपेता गान्धारी च यशस्विनी ।
018c	ददर्श पुत्रांस्तान्सर्वान्ये चान्येऽपि मृधे हताः ॥
019a	तदद्भुतमचिन्त्यं च सुमहद्रोमहर्षणम् ।
019c	विस्मितः स जनः सर्वो ददर्शानिमिषेक्षणः ॥
020a	तदुत्सवमहोदग्रं हृष्टनारीनराकुलम् ।
020c	आश्चर्यभूतं ददृशे चित्रं पटगतं यथा ॥
021a	धृतराष्ट्रस्तु तान्सर्वान्पश्यन्दिव्येन चक्षुषा ।
021c	मुमुदे भरतश्रेष्ठ प्रसादात्तस्य वै मुनेः ॥ ॥

इति श्रीमन्महाभारते आश्रमवासिकपर्वणि पुत्रदर्शनपर्वणि चतुस्त्रिंशोऽध्यायः ॥ 34 ॥
