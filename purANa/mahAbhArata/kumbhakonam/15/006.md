अध्यायः 006

वनं यियासुना धृतराष्ट्रेण युधिष्ठिराय राजनीत्युपदेशः ॥ 1 ॥

KK-15-01-006-001	वैशम्पायन उवाच ।
KK-15-01-006-001a	ततो राज्ञाऽभ्यनुज्ञातो धृतराष्ट्रो महामनाः ।
KK-15-01-006-001c	ययौ स्वभवनं राजा गान्धार्याऽनुगतस्तदा ॥
KK-15-01-006-002a	मन्दप्राणगतिर्धीमान्कृच्छ्रादिव समुद्वहन् ।
KK-15-01-006-002c	पदानि स महीपालो जीर्णो गजपतिर्यथा ॥
KK-15-01-006-003a	तमन्वगच्छद्विदुरो विद्वान्सूतश्च सञ्जयः ।
KK-15-01-006-003c	स चापि परमेष्वासः कृपः शारद्वतस्तथा ॥
KK-15-01-006-004a	स प्रविश्य गृहं राजा कृतपूर्वाह्णिकक्रियः ।
KK-15-01-006-004c	तर्पयित्वा द्विजश्रेष्ठानाहारमकरोत्तदा ॥
KK-15-01-006-005a	गान्धारी चैव धर्मज्ञा कुन्त्या सह मनस्विनी ।
KK-15-01-006-005c	वधूभिरुपचारेण पूजिताऽभुङ्क्त भारत ॥
KK-15-01-006-006a	कृताहारं कृताहाराः सर्वे ते विदुरादयः ।
KK-15-01-006-006c	पाण्डवाश्च कुरुश्रेष्ठमुपातिष्ठन्त तं नृपम् ॥
KK-15-01-006-007a	ततोऽब्रवीन्महाराजः कुन्तीपुत्रमुपह्वरे ।
KK-15-01-006-007c	निषण्णं पाणिना पृष्ठे संस्पृशन्नम्बिकासुतः ॥
KK-15-01-006-008a	अप्रमादस्त्वया कार्यः सर्वथा कुरुनन्दन ।
KK-15-01-006-008c	अष्टाङ्गे राजशार्दूल राज्ये धर्मपुरस्कृते ॥
KK-15-01-006-009a	तत्तु शक्यं महाराज रक्षितुं पाण्डुनन्दन ।
KK-15-01-006-009c	राज्यं धर्मेण कौन्तेय विद्वानसि निबोध तत् ॥
KK-15-01-006-010a	विद्यावृद्धान्सदैव त्वमुपासीथा युधिष्ठिर ।
KK-15-01-006-010c	शृणुयास्ते च यद्ब्रूयुः कुर्याश्चैवाविचारयन् ॥
KK-15-01-006-011a	प्रातरुत्थाय तान्राजन्पूजयित्वा यथाविधि ।
KK-15-01-006-011c	कृत्यकाले समुत्पन्ने पृच्छेथाः कार्यमात्मनः ॥
KK-15-01-006-012a	ते तु सम्मानिता राजंस्त्वया लोकहितार्थिना ।
KK-15-01-006-012c	प्रवक्ष्यन्ति हितं तात सर्वथा तव भारत ॥
KK-15-01-006-013a	इन्द्रियाणि च सर्वाणि वाजिवत्परिपालय ।
KK-15-01-006-013c	हितायैव भविष्यन्ति रक्षितं द्रविणं यथा ॥
KK-15-01-006-014a	अमात्यानुपधातीतान्पितृपैतामहाञ्शुचीन् ।
KK-15-01-006-014c	दान्तान्कर्मसु सर्वेषु मुख्यान्मुख्येषु योजयेः ॥
KK-15-01-006-015a	चारयेथाश्च सततं चारैरविदितः परैः ।
KK-15-01-006-015c	परीक्षितैर्बहुविधैः स्वराष्ट्रेषु परेषु च ॥
KK-15-01-006-016a	पुरं च ते सुगुप्तं स्याद्दृढप्राकारतोरणम् ।
KK-15-01-006-016c	अट्टाट्टालकसम्बाधं षट्पदं सर्वतो दिशम् ॥
KK-15-01-006-017a	तस्य द्वाराणि सर्वाणि पर्याप्तानि बृहन्ति च ।
KK-15-01-006-017c	सर्वतः सुविभक्तानि यन्त्रैरारक्षितानि च ॥
KK-15-01-006-018a	पुरुषैरलमर्थस्ते विदितैः कुलशीलतः ।
KK-15-01-006-018c	आत्मा च रक्ष्यः सततं भोजनादिषु भारत ।
KK-15-01-006-018e	विहाराहारकालेषु माल्यशय्यासनेषु च ॥
KK-15-01-006-019a	स्त्रियश्च ते सुगुप्ताः स्युर्वृद्धैराप्तैरधिष्ठिताः ।
KK-15-01-006-019c	शीलवद्भिः कुलीनैश्च विद्वद्भिश्च युधिष्ठिर ॥
KK-15-01-006-020a	मन्त्रिणश्चैव कुर्वीथा द्विजान्विद्याविशारदान् ।
KK-15-01-006-020c	विनीतांश्च कुलीनांश्च धर्मार्थकुशलानृजून् ॥
KK-15-01-006-021a	तैः सार्धं मन्त्रयेथास्त्वं नात्यर्थं बहुभिः सह ।
KK-15-01-006-021c	समस्तैरपि च व्यस्तैर्व्यपदेशेन केनचित् ॥
KK-15-01-006-022a	सुसंवृतं मन्त्रगृहं स्थलं चारुह्य मन्त्रयेः ।
KK-15-01-006-022c	अरण्ये निःशलाके वा न च रात्रौ कथञ्चन ॥
KK-15-01-006-023a	वानराः पक्षिणश्चैव ये मनुष्यानुकारिणः ।
KK-15-01-006-023c	सर्वे मन्त्रगृहे वर्ज्या ये चापि जडपङ्गवः ॥
KK-15-01-006-024a	मन्त्रभेदे हि ये दोषा भवन्ति पृथिवीक्षिताम् ।
KK-15-01-006-024c	न ते शक्याः समाधातुं कथञ्चिदिति मे मतिः ॥
KK-15-01-006-025a	दोषांश्च मन्त्रभेदस्य ब्रूयास्त्वं मन्त्रिमण्डले ।
KK-15-01-006-025c	अभेदे च गुणा राजन्पुनःपुनररिन्दम ॥
KK-15-01-006-026a	पौरजानपदानां च शौचशौचे युधिष्ठिर ।
KK-15-01-006-026c	यथा स्याद्विदितं राजंस्तथा कार्यं कुरूद्वह ॥
KK-15-01-006-027a	व्यवहारश्च ते राजन्नित्यमाप्तैरधिष्ठितः ।
KK-15-01-006-027c	योज्यस्तुष्टैर्हितै राजन्नित्यं चारैरनुष्ठितः ॥
KK-15-01-006-028a	परिमाणं विदित्वा च दण्डं दण्ड्येषु भारत ।
KK-15-01-006-028c	प्रणयेयुर्यथान्यायं पुरुषास्ते युधिष्ठिर ॥
KK-15-01-006-029a	आदानरुचयश्चैव परदाराभिमर्शिनः ।
KK-15-01-006-029c	उग्रदण्डप्रधानाश्च मिथ्याव्याहारिणस्तथा ॥
KK-15-01-006-030a	आक्रोष्टारश्च लुब्धाश्च हर्तारः साहसप्रियाः ।
KK-15-01-006-030c	सभाविहारभेत्तारो वर्णानां च प्रदूषकाः ।
KK-15-01-006-030e	हिरण्यदण्ड्या वध्याश्च कर्तव्या देशकालतः ॥
KK-15-01-006-031a	`अवरोधभूमौ भृत्यैश्च पानं सह विवर्जयेत् ।
KK-15-01-006-031c	आक्रोशन्त्यनुमत्तास्ते कलत्रं वाऽपि गृह्णते ॥
KK-15-01-006-032a	जिघांसन्त्यपि शस्त्रेण नष्टाः क्रीडन्ति चोत्कटाः ।
KK-15-01-006-032c	नानाक्षेपा व्याहरन्ति गम्यागम्यं न जानते ॥
KK-15-01-006-033a	अतिपानेन राजाऽपि सर्वं कोशं विनाशयेत् ।
KK-15-01-006-033c	वितरेद्गायकेभ्यश्च वृथा च द्रव्यसञ्चयम् ॥
KK-15-01-006-034a	शब्दमात्मनि दोषांश्च पिबेदेकश्च जायया ।
KK-15-01-006-034c	युक्त्या प्रकाशमयति सुवीर्यस्य विवृद्धये ॥'
KK-15-01-006-035a	प्रातरेव हि पश्येथा ये कुर्युः प्रियकर्म ते ।
KK-15-01-006-035c	अलङ्कारमथो भोज्यमत ऊर्ध्वं समाचरेः ॥
KK-15-01-006-036a	पश्येथाश्च ततो योधान्सदा त्वं प्रतिहर्षयन् ।
KK-15-01-006-036c	दूतानां च चराणां च प्रदोषस्ते सदा भवेत् ॥
KK-15-01-006-037a	सदा चापररात्रान्ते भवेत्कार्यार्थनिर्णयः ।
KK-15-01-006-037c	मध्यरात्रे विहारस्ते मध्याह्ने च सदा भवेत् ॥
KK-15-01-006-038a	सर्वे त्वौपयिकाः कालाः कार्याणां भरतर्षभ ।
KK-15-01-006-038c	तथैवालङ्कृतः काले तिष्ठेथा भूरिदक्षिणः ॥
KK-15-01-006-039a	`न विद्राव्य च तिष्ठेत परिहार्य विभूषणम् ।
KK-15-01-006-039c	प्रयोज्यं सर्वदैवेह मङ्गल्यं पापनाशनम् ॥'
KK-15-01-006-040a	चक्रवत्तात कार्याणां पर्यायो दृश्यते सदा ।
KK-15-01-006-040c	कोशस्य निचये यत्नं कुर्वीथा न्यायतः सदा ।
KK-15-01-006-040e	विविधस्य महाराज विपरीतं विवर्जयेः ॥
KK-15-01-006-041a	चारैर्विदित्वा शत्रूंश्च ये राज्ञामन्तरैषिणः ।
KK-15-01-006-041c	तानाप्तैः पुरुषैर्दूराद्घातयेथा नराधिप ॥
KK-15-01-006-042a	कर्म दृष्ट्वाऽथ भृत्यांस्त्वं वरयेथाः कुरूद्वह ।
KK-15-01-006-042c	कारयेथाश्च कर्माणि युक्तायुक्तैरधिष्ठितैः ॥
KK-15-01-006-043a	सेनाप्रणेता च भवेत्तव तात दृढव्रतः ।
KK-15-01-006-043c	शूरः क्लेशसहश्चैव हितो भक्तश्च पूरुषः ॥
KK-15-01-006-044a	सर्वे जनपदाश्चैव तव कर्माणि पाण्डव ।
KK-15-01-006-044c	गोवद्रासभवच्चैव कुर्युर्ये व्यवहारिणः ॥
KK-15-01-006-045a	स्वरन्ध्रं पररन्ध्रं च स्वेषु चैव परेषु च ।
KK-15-01-006-045c	उपलक्षयितव्यं ते नित्यमेव युधिष्ठिर ॥
KK-15-01-006-046a	देशजाश्चैव पुरुषा विक्रान्ताः स्वेषु कर्मसु ।
KK-15-01-006-046c	यात्राभिरनुरूपाभिरनुग्राह्या हितास्त्वया ॥
KK-15-01-006-047a	गुणार्थिनां गुणः कार्यो विदुषा वै जनाधिप ।
KK-15-01-006-047c	अविचार्याश्च ते ते स्युरचला इव नित्यशः ॥ ॥

इति श्रीमन्महाभारते आश्रमवासिकपर्वणि आश्रमवासपर्वणि षष्ठोऽध्यायः ॥ 6 ॥

15-6-5 अभुङ्क्त भुक्तवती ॥ 15-6-8 अष्टाङ्गे स्वाम्यमात्यादियुते ॥ 15-6-13 राज्यवत्परिपालयेति क.थ.पाठः ॥ 15-6-16 अट्टा दुर्गोपरिभागे सञ्चारस्थानानि । षट्पदं षड्भिः पदैः पदनीयैः स्थानैर्युक्तम् । तेन सप्तप्राकारमिति गम्यते । तत्र सप्तमस्यान्तःपुरत्वात् षडेवान्येषां पदनीयानि स्थानानि ॥ 15-6-22 निःशलाके अतृणे । सतृणे ह्यासन्नः परचारो ज्ञातुमशक्य इति ॥ 15-6-29 आदानरुचयः उत्कोचोपजीविनः ॥ 15-6-36 प्रदोषो रजनीमुखं दूतादीनां दर्शनकालः । प्रदेयस्ते सदा भवेदिति क.थ.पाठः ॥ 15-6-44 गवादिवत् आहारमात्रवेतनाः । व्यवहारिणः कारुशिल्पिप्रभृतयः ॥
