अध्यायः 033

व्यासेन गान्धारीं प्रति समरहतानां दुर्योधनादीनां सर्वेषां रात्रौ प्रदर्शनप्रतिज्ञानपूर्वकं धृतराष्ट्रादीनां विशिष्य गन्धर्वाद्यंशत्वकथनम् ॥ 1 ॥ धृतराष्ट्रादिभिर्व्यासवचनाद्गङ्गातीरमेत्य बन्धुदर्शनौत्कण्ठ्येन कृच्छ्रादहर्यापनम् । 2॥ 

001	व्यास उवाच ।
001a	भद्रे द्रक्ष्यसि गान्धारि पुत्रान्भ्रातॄन्स्वकान्गणान् ।
001c	वधूश्च पतिभिः सार्धं निशि सुप्तोत्थिता इव ॥
002a	कर्णं द्रक्ष्यति कुन्ती च सौभद्रं चापि यादवी ।
002c	द्रौपदी पञ्चपुत्रांश्च पितॄन्भ्रातॄंस्तथैव च ॥
003a	पूर्वमेवैष हृदये व्यवसायोऽभवन्मम ।
003c	यदाऽस्मि चोदितो राज्ञा भवत्या पृथयैव च ॥
004a	न ते शोच्या महात्मानः सर्व एव नरर्षभाः ।
004c	क्षत्रधर्मपराः सन्तस्तथा हि निधनं गताः ॥
005a	भवितव्यमवश्यं तत्सुरकार्यमनिन्दिते ।
005c	अवतेरुस्ततः सर्वे देवा भागैर्महीतलम् ॥
006a	गन्धर्वाप्सरसश्चैव पिशाचा गुह्यराक्षसाः ।
006c	तथा पुण्यजनाश्चैव सिद्धा देवर्षयोऽपि च ॥
007a	देवाश्च दानवाश्चैव तथा देवर्षयोऽमलाः ।
007c	त एते निधनं प्राप्ताः कुरुक्षेत्रे रणाजिरे ॥
008a	गन्धर्वराजो यो धीमान्धृतराष्ट्र इति श्रुतः ।
008c	स एव मानुषे लोके धृतराष्ट्रः पतिस्तव ॥
009a	पाण्डुं मरुद्गणाद्विद्धि विशिष्टतममच्युतम् ।
009c	धर्मस्यांशोऽभवत्क्षत्ता राजा चैव युधिष्ठिरः ॥
010a	कलिं दुर्योधनं विद्धि शकुनिं द्वापरं नृपम् ।
010c	दुःशासनादीन्विद्धि त्वं राक्षसान्शुभदर्शने ॥
011a	मरुद्गणाद्भीमसेनं बलवन्तमरिन्दमम् ।
011c	विद्धिं त्वं तु नरमृषिमिमं पार्थं धनञ्जयम् ।
011e	नारायणं हृषीकेशमश्विनौ यमजौ तथा ॥
012a	द्विधा कृत्वाऽऽत्मनो देहमादित्यं तपतां वरम् ।
012c	लोकांश्च तापयानं वै कर्णं विद्धि पृथासुतम् ॥
013a	यः स वैरार्थमुद्भूतः सङ्घर्षजननस्तथा ।
013c	तं कर्णं विद्धि कल्याणि भास्करं शुभदर्शने ॥
014a	यश्च पाण्डवदायादो हतः षङ्मिर्महारथैः ।
014c	स सोम इह सौभद्रो योगादेवाभवद्द्विधा ॥
015a	द्रौपद्या सह सम्भूतं धृष्टद्युम्नं च पावकात् ।
015c	अग्नेर्भागं शुभं विद्धि राक्षसं तु शिखण्डिनम् ॥
016a	द्रोणं बृहस्पतेर्भागं विद्धि द्रौणिं च रुद्रजम् ।
016c	गाङ्गेयो वसुवीर्येण देवो मानुषतां गतः ॥
017a	एवमेते महाप्रज्ञे देवा मानुष्यमेत्य हि ।
017c	ततः पुनर्गताः स्वर्गं कृते कर्मणि शोभने ॥
018a	यच्च वै हृदि सर्वेषां दुःखमेतच्चिरं स्थितम् ।
018c	तदद्य व्यपनेष्यामि परलोककृताद्भयात् ॥
019a	सर्वे भवन्तो गच्छन्तु नदीं भागीरथीं प्रति ।
019c	तत्र द्रक्ष्यथ तान्सर्वान्ये हतास्तत्र संयुगे ॥
020	वैशम्पायन उवाच ।
020a	इति व्यासस्य वचनं श्रुत्वा सर्वो जनस्तदा ।
020c	महता सिंहनादेन गङ्गामभिमुखो ययौ ॥
021a	धृतराष्ट्रश्च सामात्यः प्रययौ सह पाण्डवैः ।
021c	सहितो मुनिशार्दूलैर्गन्धर्वैश्च समागतैः ॥
022a	ततो गङ्गां समासाद्य क्रमेण स जनार्णवः ।
022c	निवासमकरोत्सर्वो यथाप्रीति यथासुखम् ॥
023a	राजा च पाण्डवैः सार्धमिष्टे देशे सहानुगः ।
023c	निवासमकरोद्धीमान्सस्त्रीवृद्धपुरःसरः ॥
024a	जगाम तदहश्चापि तेषां वर्षशतं यथा ।
024c	निशां प्रतीक्षमाणानां दिदृक्षूणां मृतान्नृपान् ॥
025a	अथ पुण्यं गिरिवरमस्तमभ्यगमद्रविः ।
025c	ततः कृताभिषेकास्ते नैशं कर्म समाचरन् ॥ ॥

इति श्रीमन्महाभारते आश्रमवासिकपर्वणि पुत्रदर्शनपर्वणि त्रयस्त्रिंशोऽध्यायः ॥ 33 ॥
