अध्यायः 020

धृतराष्ट्रेण विदुरादिभिः सह गङ्गातीरात्कुरुक्षेत्रमेत्य तत्र शतयूपाश्रमे व्यासाज्ञया तदुपदिष्टविधिना तीव्रतपश्चरणम् ॥ 1 ॥

KK-15-01-020-001	वैशम्पायन उवाच ।
KK-15-01-020-001a	ततो भागीरथीतीरे मेध्ये पुण्यजनोचिते ।
KK-15-01-020-001c	निवासमकरोद्राजा विदुरस्य मते स्थितः ॥
KK-15-01-020-002a	तत्रैनं पर्युपातिष्ठन्ब्राह्मणा वनवासिनः ।
KK-15-01-020-002c	क्षत्रविट्शूद्रसङ्घाश्च बहवो भरतर्षभ ॥
KK-15-01-020-003a	स तैः परिवृतो राजा कथाभिः परिनन्द्य तान् ।
KK-15-01-020-003c	अनुजज्ञे स शिष्यान्वै विधिवत्प्रतिपूज्य च ॥
KK-15-01-020-004a	सायाह्ने स महीपालस्ततो गङ्गामुपेत्य च ।
KK-15-01-020-004c	चकार विधिवच्छौचं गान्धारी च यशस्विनी ॥
KK-15-01-020-005a	ते चैवान्ये पृथक् सर्वे तीर्थेष्वाप्लुत्य भारत ।
KK-15-01-020-005c	चक्रुः सर्वाः क्रियास्तत्र पुरुषा विदुरादयः ॥
KK-15-01-020-006a	कृतशौचं ततो वृद्धं श्वशुरं कुन्तिभोजजा ।
KK-15-01-020-006c	गान्धारीं च पृथा राजन्गङ्गातीर्थमुपानयत् ॥
KK-15-01-020-007a	राज्ञस्तु याजकैस्तत्र कृतो वेदीपरिस्तरः ।
KK-15-01-020-007c	जुहाव तत्र वह्निं स नृपतिः सत्यसङ्गरः ॥
KK-15-01-020-008a	ततो भागीरथीतीरात्कुरुक्षेत्रं जगाम सः ।
KK-15-01-020-008c	सानुगो नृपतिर्वृद्धो नियतः संयतेन्द्रियः ॥
KK-15-01-020-009a	तत्राश्रमपदं धीमानभिगम्य स पार्थिवः ।
KK-15-01-020-009c	आससादाथ राजर्षिं शतयूपं मनीषिणम् ॥
KK-15-01-020-010a	स हि राजा महानासीत्केकयेषु परन्तपः ।
KK-15-01-020-010c	स्वपुत्रं मनुजैश्वर्ये निवेश्य वनमाविशत् ॥
KK-15-01-020-011a	तेनासौ सहितो राजा ययौ व्यासाश्रमं प्रति ।
KK-15-01-020-011c	तत्रैनं विधिवद्राजन्प्रत्यगृह्णात्कुरूद्वहम् ॥
KK-15-01-020-012a	स दीक्षां तत्र सम्प्राप्य राजा कौरवनन्दनः ।
KK-15-01-020-012c	शतयूपाश्रमे तस्मिन्निवासमकरोत्तदा ॥
KK-15-01-020-013a	तस्मै सर्वं विधिं राज्ञे राजाऽऽचख्यौ महामतिः ।
KK-15-01-020-013c	आरण्यकं महाराज व्यासस्यानुमते तदा ॥
KK-15-01-020-014a	एवं स तपसा राजन्धृतराष्ट्रो महामनाः ।
KK-15-01-020-014c	योजयामास चात्मानं तांश्चाप्यनुचरांस्तदा ॥
KK-15-01-020-015a	तथैव देवी गान्धारी वल्कलाजिनधारिणी ।
KK-15-01-020-015c	कुन्त्या सह महाराज समानव्रतचारिणी ॥
KK-15-01-020-016a	कर्मणा मनसा वाचा चक्षुषा चैव ते नृप ।
KK-15-01-020-016c	सन्नियम्येन्द्रियग्राममास्थिताः परमं तपः ॥
KK-15-01-020-017a	त्वगस्थिभूतः परिशुष्कमांसो जटाजिनी वल्कलसंवृताङ्गः ।
KK-15-01-020-017c	स पार्थिवस्तत्र तपश्चचार महर्षिवत्तीव्रमपेतमोहः ॥
KK-15-01-020-018a	क्षत्ता च धर्मार्थविदग्र्यबुद्धिः ससञ्जयस्तं नृपतिं सदारम् ।
KK-15-01-020-018c	उपाचरद्घोरतपोर्जितात्मा तदा कृशो वल्कलचीरवासाः ॥ ॥

इति श्रीमन्महाभारते आश्रमवासिकपर्वणि आश्रमवासपर्वणि विंशोऽध्यायः ॥ 20 ॥
