अध्यायः 011

पौरजनैर्ब्राह्मणमुखेन धृतराष्ट्रं प्रति समाश्वासनपूर्वकं कृच्छ्रेण वनगमनाभ्यनुज्ञानम् ॥ 1 ॥

001	वैशम्पायन उवाच ।
001a	एवमुक्तास्तु ते तेन पौरजानपदा जनाः ।
001c	वृद्धेन राज्ञा कौरव्य नष्टसञ्ज्ञा इवाभवन् ॥
002a	तूष्णीं भूतांस्ततस्तांस्तु बाष्पकण्ठान्महीपतिः ।
002c	धृतराष्ट्रो महीपालः पुनरेवाभ्यभाषत ॥
003a	वृद्धं च हतपुत्रं च धर्मपत्न्या सहानया ।
003c	विलपन्तं बहुविधं कृपणं चैव सत्तमाः ॥
004a	पित्रा स्वयमनुज्ञातं कृष्णद्वैपायनेन वै ।
004c	वनवासाय धर्मज्ञा धर्मजेन नृपेण ह ॥
005a	सोऽहं पुनःपुनर्याचे शिरसाऽवनतोऽनघाः ।
005c	गान्धार्या सहितं तन्मां समनुज्ञातुमर्हथ ॥
006	वैशम्पायन उवाच ।
006a	तच्छ्रुत्वा कुरुराजस्य वाक्यानि करुणानि ते ।
006c	रुरुदुः सर्वशो राजन्समेताः कुरुजाङ्गलाः ॥
007a	उत्तरीयैः करैश्चापि सञ्छाद्य वदनानि ते ।
007c	रुरुदुः शोकसन्तप्ता मुहूर्तं पितृमातृवत् ॥
008a	हृदयैः शून्यभूतैस्ते धृतराष्ट्रप्रवासजम् ।
008c	दुःखं सन्धारयन्तो हि नष्टसञ्ज्ञा इवाभवन् ॥
009a	ते विनीय तमायासं धृतराष्ट्रवियोगजम् ।
009c	शनैः शनैस्तदाऽन्योन्यमब्रुवन्स्वमतान्युत ॥
010a	ततः सञ्चिन्त्य ते सर्वे वाक्यान्यथ समासतः ।
010c	एकस्मिन्ब्राह्मणे कार्यमावेश्योचुर्नराधिपम् ॥
011a	ततः स्वाचरणो विप्रः सम्मतोऽर्थविशारदः ।
011c	सम्भाव्यो बह्वृचो राजन्वक्तुं समुपचक्रमे ॥
012a	अनुमान्य महाराजं सदः समनुभाष्य च ।
012c	विप्रः प्रगल्भो मेधावी स राजानमुवाच ह ॥
013a	राजन्वाक्यं जनस्यास्य मयि सर्वं समर्पितम् ।
013c	वक्ष्यामि तदहं वीर तज्जुषस्व नराधिप ॥
014a	यथा वदसि राजेन्द्र सर्वमेतत्तथा विभो ।
014c	नात्र मिथ्या वचः किञ्चित्सुहृत्त्वं नः परस्परम् ॥
015a	न जात्वस्य च वंशस्य राज्ञां कश्चित्कदाचन ।
015c	राजाऽऽसीद्यः प्रजापालः प्रजानामप्रियोऽभवत् ॥
016a	पितृवन्मातृवच्चैव भवन्तः पालयन्ति नः ।
016c	न च दुर्योधनः किञ्चिदयुक्तं कृतवान्नृपः ॥
017a	`प्रियाणि कुर्वन्सर्वेषामनुवृत्त्यर्थमुद्यतः ।'
017c	यथा ब्रवीति धर्मात्मा मुनिः सत्यवतीसुतः ।
017e	तथा कुरु महाराज स हि नः परमो गुरुः ॥
018a	त्यक्ता वयं तु भवता दुःखशोकपरायणाः ।
018c	भविष्यामश्चिरं राजन्भवद्गुणशतैर्हृताः ॥
019a	यथा शन्तनुना गुप्ता राज्ञा चित्राङ्गदेन च ।
019c	भीष्मवीर्योपगूढेन पित्रा तव च पार्थिव ।
019e	भवद्बुद्धियुजा चैव पाण्डुना पृथिवीक्षिता ॥
020a	तथा दुर्योधनेनापि राज्ञा सुपरिपालिताः ।
020c	न स्वल्पमपि पुत्रस्ते व्यलीकं कृतवान्नृप ॥
021a	पितरीव सुविश्वस्तास्तस्मिन्नपि नराधिपे ।
021c	वयसा स्म यथा सम्यग्भवतो विदितं तथा ॥
022a	तथा वर्षसहस्राणि कुन्तीपुत्रेण धीमता ।
022c	पाल्यमाना धृतिमता सुखं विन्दामहे नृप ॥
023a	राजर्षीणां पुराणानां भवतां पुण्यकर्मणाम् ।
023c	कुरुसंवरणादीनां भरतस्य च धीमतः ॥
024a	वृत्तं समनुयात्येष धर्मात्मा भूरिदक्षिणः ।
024c	नात्र वाच्यं महाराज सुसूक्ष्ममपि विद्यते ॥
025a	उषिताः स्म सुखं नित्यं भवता परिपालिताः ।
025c	सुसूक्ष्मं च व्यलीकं ते सपुत्रस्य न विद्यते ॥
026a	यत्तु ज्ञातिविमर्देऽस्मिन्नात्थ दुर्योधनं प्रति ।
026c	भवन्तमनुनेष्यामि तत्रापि कुरुनन्दन ॥
027a	न तद्दुर्योधनकृतं न च तद्भवता कृतम् ।
027c	न कर्णसौबलाभ्यां च कुरवो यत्क्षयं गताः ॥
028a	दैवं तत्तु विजानीमो यन्न शक्यं प्रबाधितुम् ।
028c	दैवं पुरुषकारेण न शक्यमपि बाधितुम् ॥
029a	अक्षौहिण्यो महाराज दशाष्टौ च समागताः ।
029c	अष्टादशाहेन हताः कुरुभिर्योधपुङ्गवैः ॥
030a	भीष्मद्रोणकृपाद्यैश्च कर्णेन च महात्मना ।
030c	युयुधानेन वीरेण धृष्टद्युम्नेन चाहवे ॥
031a	चतुर्भिः पाण्डुपुत्रैश्च भीमार्जुनयमैस्तथा ।
031c	न च क्षयोऽयं नृपते ऋते दैवबलादभूत् ॥
032a	अवश्यमेव सङ्ग्रामे क्षत्रियेण विशेषतः ।
032c	कर्तव्यं निधनं काले मर्तव्यं क्षत्रबन्धुना ॥
033a	तैरियं पुरुषव्याघ्रैर्विद्याबाहुबलान्वितैः ।
033c	पृथिवी निहता सर्वा सहया सरथद्विपा ॥
034a	न स राज्ञां वधे सूनुः कारणं ते महात्मनाम् ।
034c	न भवान्न च ते भृत्या न कर्णो न च सौबलः ॥
035a	यद्विशस्ताः कुरुश्रेष्ठ राजानश्च सहस्रशः ।
035c	सर्वं दैवकृतं विद्धि कोऽत्र किं वक्तुमर्हति ॥
036a	गुरुर्मतो भवानस्य कृत्स्नस्य जगतः प्रभुः ।
036c	धर्मात्मानमतस्तुभ्यमनुजानीमहे सुतम् ॥
037a	लभतां वीरलोकं स ससहायो नराधिपः ।
037c	द्विजाग्र्यैः समनुज्ञातस्त्रिदिवे मोदतां सुखम् ॥
038a	प्राप्स्यते च भवान्पुण्यं धर्मे च सततं स्थितः ।
038c	वेद धर्मं महाबाहो लौक्यं वैदिकमेव च ॥
039a	दृष्टापदानाश्चास्माभिः पाण्डवाः पुरुषर्षभाः ।
039c	समर्थास्त्रिदिवस्यापि पालने किं पुनः क्षितेः ॥
040a	अनुवर्त्स्यन्ति वा धीमन्समेषु विषमेषु च ।
040c	प्रजाः कुरुकुलश्रेष्ठ पाण्डवाञ्शीलभूषणान् ॥
041a	ब्रह्मदेयाग्रहारांश्च पारिबर्हांश्च पार्थिवः ।
041c	पूर्वराजातिसर्गांश्च पालयत्येव पाण्डवः ॥
042a	दीर्घदर्शी मृदुर्दान्तः सदा वैश्रवणो यथा ।
042c	अक्षुद्रसचिवश्चायं कुन्तीपुत्रो महामनाः ॥
043a	अप्यमित्रे दयावांश्च शुचिश्च भरतर्षभः ।
043c	ऋजु पश्यति मेधावी पुत्रवत्पाति नः सदा ॥
044a	विप्रियं च जनस्यास्य संसर्गाद्धर्मजस्य वै ।
044c	न करिष्यन्ति राजर्षे तथा भीमार्जुनादयः ॥
045a	मन्दा मृदुषु कौरव्य तीक्ष्णेष्वाशीविषोपमाः ।
045c	वीर्यवन्तो महात्मानः पौराणां च हिते रताः ॥
046a	न कुन्ती न च पाञ्चाली न चोलूपी न सात्वती ।
046c	अस्मिञ्जने करिष्यन्ति प्रतिकूलानि कर्हिचित् ॥
047a	भवत्कृतमिमं स्नेहं युधिष्ठिरविवर्धितम् ।
047c	न पृष्ठतः करिष्यन्ति पौरा जानपदा जनाः ॥
048a	अधर्मिष्ठानपि सतः कुन्तीपुत्रा महारथाः ।
048c	मानवान्पालयिष्यन्ति भूत्वा धर्मपरायणाः ॥
049a	स राजन्मानसं दुःखमपनीय युधिष्ठिरात् ।
049c	कुरु कार्याणि धर्म्याणि नमस्ते पुरुषर्षभ ॥
050	वैशम्पायन उवाच ।
050a	तस्य तद्वचनं धर्म्यमनुमान्य गुणोत्तरम् ।
050c	साधुसाध्विति सर्वः स जनः प्रतिगृहीतवान् ॥
051a	धृतराष्ट्रश्च तद्वाक्यमभिपूज्य पुनःपुनः ।
051c	विसर्जयामास तदा प्रकृतीस्तु शनैःशनैः ॥
052a	स तैः सम्पूजितो राजा शिवेनावेक्षितस्तथा ।
052c	प्राञ्जलिः पूजयामास तं जनं भरतर्षभ ॥
053a	ततो विवेश भवनं गान्धार्या सहितो निजम् ।
053c	आगतायां च शर्वर्यां सुखं शेते नराधिपः ॥ ॥

इति श्रीमन्महाभारते आमश्रवासिकपर्वणि आश्रमवासपर्वणि एकादशोऽध्यायः ॥ 11 ॥

15-11-11 साम्बाख्यो बह्वृच इति झ.पाठः । शाम्भव्य इति क.पाठः ॥ 15-11-31 जनक्षयोऽथ नृपते कृतो दैवबलात्कृतैरिति थ.पाठः ॥ 15-11-34 नच राजापराध्नोति पुत्रस्तव महामना इति क.थ.पाठः ॥
