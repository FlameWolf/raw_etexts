अध्यायः 018

कुन्त्या स्वस्य वनगमनाध्यवसायेन विषीदतो युधिष्ठिरादीन्प्रति सहेतूपन्यासं समाश्वासनम् ॥ 1 ॥

KK-15-01-018-001	कुन्त्युवाच ।
KK-15-01-018-001a	एवमेतन्महाबाहो यथा वदसि पाण्डव ।
KK-15-01-018-001c	कृतमुद्धरणं पूर्वं मया वः सीदतां नृपाः ॥
KK-15-01-018-002a	द्यूतापहृतराज्यानां पतितानां सुखादपि ।
KK-15-01-018-002c	ज्ञातिभिः परिभूतानां कृतमुद्धरणं मया ॥
KK-15-01-018-003a	कथं पाण्डोर्न नश्येत सन्ततिः पुरुषर्षभाः ।
KK-15-01-018-003c	यशश्च वो न नश्येत इति चोद्धरणं कृतम् ॥
KK-15-01-018-004a	यूयमिन्द्रसमाः सर्वे देवतुल्यपराक्रमाः ।
KK-15-01-018-004c	मा परेषां मुखप्रेक्षाः स्थेत्येवं तत्कृतं मया ॥
KK-15-01-018-005a	कथं धर्मभृतां श्रेष्ठो राजा त्वं वासवोपमः ।
KK-15-01-018-005c	पुनर्वने न दुःखी स्या इति चोद्धरणं कृतम् ॥
KK-15-01-018-006a	नागायुतसमप्राणः ख्यातविक्रमपौरुषः ।
KK-15-01-018-006c	नायं भीमोऽत्ययं गच्छेदिति चोद्धरणं कृतम् ॥
KK-15-01-018-007a	भीमसेनादवरजस्तथाऽयं वासवोपमः ।
KK-15-01-018-007c	विजयो नावसीदेत इति चोद्धरणं कृतम् ॥
KK-15-01-018-008a	नकुलः सहदेवश्च तथेमौ गुरुवर्तिनौ ।
KK-15-01-018-008c	क्षुधा कथं न सीदेतामिति चोद्धरणं कृतम् ॥
KK-15-01-018-009a	इयं च बृहती श्यामा तथाऽत्यायतलोचना ।
KK-15-01-018-009c	वृथा सभातले क्लिष्टा मा भूदिति च तत्कृतं ॥
KK-15-01-018-010a	प्रेक्षतामेव वो भीम वेपन्तीं कदलीमिव ।
KK-15-01-018-010c	स्त्रीधर्मिणीमरिष्टाङ्गीं तथा द्यूतपराजिताम् ॥
KK-15-01-018-011a	दुःशासनो यदा मौर्ख्याद्दासीवत्पर्यकर्षत ।
KK-15-01-018-011c	तदैव विदितं मह्यं पराभूतमिदं कुलम् ॥
KK-15-01-018-012a	निषण्णाः कुरवश्चैव तदा मे श्वशुरादयः ।
KK-15-01-018-012c	सा दैवं नाथमिच्छन्ती व्यलपत्कुररी यथा ॥
KK-15-01-018-013a	केशपक्षे परामृष्टा पापेन हतबुद्धिना ।
KK-15-01-018-013c	यदा दुःशासनेनैषा तदा मुह्याम्यहं नृपाः ॥
KK-15-01-018-014a	युष्मत्तेजोविवृद्ध्यर्थं मया ह्युद्धरणं कृतम् ।
KK-15-01-018-014c	तदानीं विदुलावाक्यैरिति तद्वित्त पुत्रकाः ॥
KK-15-01-018-015a	कथं न राजवंशोऽयं नश्येत्प्राप्य सुतान्मम ।
KK-15-01-018-015c	पाण्डोरिति मया पुत्रस्तस्मादुद्धरणं कृतम् ॥
KK-15-01-018-016a	न तस्य पुत्राः पौत्रा वा क्षतवंशस्य पार्थिव ।
KK-15-01-018-016c	लभन्ते सुकृताँल्लोकान्यस्माद्वंशः प्रणश्यति ॥
KK-15-01-018-017a	भुक्तं राज्यफलं पुत्रा भर्तुर्मे विपुलं पुरा ।
KK-15-01-018-017c 	महादानानि दत्तानि पीतः सोमो यथाविधि ॥
KK-15-01-018-018a 	नाहमात्मफलार्थं वै वासुदेवमचूचुदम् ।
KK-15-01-018-018c	विदुलायाः प्रलापैस्तैः पालनार्थं च तत्कृतम् ॥
KK-15-01-018-019a	नाहं राज्यफलं पुत्राः कामये पुत्रनिर्जितम् ।
KK-15-01-018-019c	पतिलोकानहं पुण्यान्कामये तपसा विभो ॥
KK-15-01-018-020a	श्वश्रूश्वशुरयोः कृत्वा शुश्रूषां वनवासिनोः ।
KK-15-01-018-020c	तपसा शोषयिष्यामि युधिष्ठिर कलेवरम् ॥
KK-15-01-018-021a	निवर्तस्व कुरुश्रेष्ठ भीमसेनादिभिः सह ।
KK-15-01-018-021c	धर्मे ते धीयतां बुद्धिर्मनस्तु महदस्तु च ॥ ॥

इति श्रीमन्महाभारते आश्रमवासिकपर्वणि आश्रमवासपर्वणि अष्टादशोऽध्यायः ॥ 18 ॥

15-18-10 पश्यन्त्या मे तथा भीतां वेपन्तीमिति क.थ.पाठः ॥
