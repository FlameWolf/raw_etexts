अध्यायः 002

युधिष्ठिरेण नागराणां धृतराष्ट्रानुशासनपूर्वकं सहभ्रातृभिरप्रमादेन तत्परितोषणम् ॥ 1 ॥

001	वैशम्पायन उवाच ।
001a	एवं सम्पूजितो राजा पाण्डवैरम्बिकासुतः ।
001c	विजहार यथापूर्वमृषिभिः पर्युपस्थितः ॥
002a	ब्रह्मदेयाग्रहारांश्च प्रददौ स कुरूद्वहः ।
002c	तच्च कुन्तीसुतो राजा सर्वमेवान्वमोदत ॥
003a	आनृशंस्यपरो राजा प्रीयमाणो युधिष्ठिरः ।
003c	उवाच स तदा भ्रातॄनमात्यांश्च महीपतिः ।
003e	मया चैव भवद्भिश्च मान्य एष नराधिपः ॥
004a	निदेशे धृतराष्ट्रस्य यस्तिष्ठति स मे सुहृत् ।
004c	विपरीतश्च मे शत्रुर्नियम्यश्च भवेन्नरः ॥
005a	परिवृत्तेषु चाहःसु पुत्राणां श्राद्धकर्मणि ।
005c	ददौ च राजा वित्तानि यावदस्य चिकीर्षितम् ॥
006a	ततः स राजा कौरव्यो धृतराष्ट्रो महामनाः ।
006c	ब्राह्मणेभ्यो यथार्हेभ्यो ददौ वित्तान्यनेकशः ॥
007a	धर्मराजश्च भीमश्च सव्यसाची यमावपि ।
007c	तत्सर्वमन्ववर्तन्त धृतराष्ट्रव्यपेक्षया ॥
008a	कथं नु राजा वृद्धः स पुत्रपौत्रवधार्दितः ।
008c	शोकमस्मत्कृतं प्राप्य न म्रियेतेति चिन्त्य ते ॥
009a	यावद्धि कुरुवीरस्य जीवत्पुत्रस्य वै सुखम् ।
009c	तावत्सुखमवाप्नोति भोगांश्चैव व्यवस्थितान् ॥
010a	ततस्ते सहिताः पञ्च भ्रातरः पाण्डुनन्दनाः ।
010c	तथाशीलाः समातस्थुर्धृतराष्ट्रस्य शासने ॥
011a	धृतराष्ट्रश्च तान्सर्वान्विनीतान्नियमे स्थितान् ।
011c	शिष्यवृत्तिं समापन्नान्गुरुवत्प्रत्यपद्यत ॥
012a	गान्धारी चैव पुत्राणां विविधैः श्राद्धकर्मभिः ।
012c	आनृण्यमगमत्कामान्विप्रेभ्यः प्रतिपाद्य सा ॥
013a	एवं धर्मभृतांश्रेष्ठो धर्मराजो युधिष्ठिरः ।
013c	भ्रातृभिः सहितो धीमान्पूजयामास तं नृपम् ॥
014a	स राजा सुमहातेजा वृद्धः कुरुकुलोद्वहः ।
014c	न ददर्श तदा किञ्चिदप्रियं पाण्डुनन्दने ॥
015a	वर्तमानेषु सद्वृत्तिं पाण्डवेषु महात्मसु ।
015c	प्रीतिमानभवद्राजा धृतराष्ट्रोऽम्बिकासुतिः ॥
016a	सौबलेयी च गान्धारी पुत्रशोकमपास्य तम् ।
016c	सदैव प्रीतिमत्यासीत्तनयेषु निजेष्विव ॥
017a	प्रियाण्येव तु कौरव्यो नाप्रियाणि कुरूद्वहः ।
017c	वैचित्र्यवीर्ये नृपतौ समाचरत सर्वदा ॥
018a	यद्यद्ब्रूते च किञ्चित्स धृतराष्ट्रो जनाधिपः ।
018c	गुरु वा लघु वा कार्यं गान्धारी च तपस्विनी ॥
019a	तं स राजा महाराज पाण्डवानां धुरन्धरः ।
019c	पूजयित्वा वचस्तत्तदकार्षीत्परवीरहा ॥
020a	तेन तस्याभवत्प्रीतो वृत्तेन स नराधिपः ।
020c	अन्वतप्यत संस्मृत्य पुत्रं तं मन्दचेतसम् ॥
021a	सदा च प्रातरुत्थाय कृतजप्यः शुचिर्नृपः ।
021c	आशास्ते पाण्डुपुत्राणां समरेष्वपराजयम् ॥
022a	ब्राह्मणान्स्वस्तिवाच्याथ हुत्वा चैव हुताशनम् ।
022c	आयूंषि पाण्डुपुत्राणामाशंसत नराधिपः ॥
023a	न तां प्रीतिं परामाप पुत्रेभ्यः स तदा पुरा ।
023c	यां प्रीतिं पाण्डुपुत्रेभ्यः सदाऽवाप नराधिपः ।
024a	ब्राह्मणानां यथा वृत्तः क्षत्रियाणां यथाविधः ।
024c	तथा विट्शूद्रसङ्घानामभवत्स प्रियस्तदा ॥
025a	यच्च किञ्चित्तदा पापं धृतराष्ट्रसुतैः कृतम् ।
025c	अकृत्वा हृदि तत्पापं तं नृपं सोन्ववर्तत ॥
026a	यः कश्चिदपि यत्किञ्चित्प्रमादादम्बिकासुते ।
026c	कुरुते द्वेष्यतामेति स कौन्तेयस्य धीमतः ॥
027a	न राज्ञो धृतराष्ट्रस्य न च दुर्योधनस्य वै ।
027c	उवाच दुष्कृतं कश्चिद्युधिष्ठिरभयान्नरः ॥
028a	धृत्या तुष्टो नरेन्द्रः स गान्धारी विदुरस्तथा ।
028c	अजातशत्रोर्वृत्तेन न तु भीमस्य पार्थिवः ॥
029a	अन्ववर्तत भीमोऽपि निश्चितो धर्मजं नृपम् ।
029c	धृतराष्ट्रं च सम्प्रेक्ष्य सदा भवति दुर्मनाः ॥
030a	राजानमनुवर्तन्त धर्मपुत्रममित्रहा ।
030c	अन्ववर्तत सङ्क्रुद्धो हृदयेन पराङ्मुखः ॥ ॥

इति श्रीमन्महाभारते आश्रमवासिकपर्वणि आश्रमवासपर्वणि द्वितीयोऽध्यायः ॥ । 2 ॥

15-2-4 निरस्यश्च भवेन्नर इति क.थ.पाठः ॥
