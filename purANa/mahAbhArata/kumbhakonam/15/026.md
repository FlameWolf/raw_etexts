अध्यायः 026

युधिष्ठिरादिभिः शतयूपाश्रमे धृतराष्ट्रादीनुपेत्य स्वस्वनामकीर्तनपूर्वकं तत्पादाभिवादनम् ॥ 1 ॥ धृतराष्ट्रेण स्वावस्थादर्शनेन शोचतां तेषां समाश्वासनम् ॥ 2 ॥

KK-15-01-026-001	वैशम्पायन उवाच ।
KK-15-01-026-001a	ततस्ते पाण्डवा दूरादवतीर्य पदातयः ।
KK-15-01-026-001c	अभिजग्मुर्नरपतेराश्रमं विनयानताः ॥
KK-15-01-026-002a	स च योधजनः सर्वो ये च राष्ट्रनिवासिनः ।
KK-15-01-026-002c	स्त्रियश्च कुरुमुख्यानां पद्भिरेवान्वयुस्तदा ॥
KK-15-01-026-003a	आश्रमं ते ततो जग्मुर्धृतराष्ट्रस्य पाण्डवाः ।
KK-15-01-026-003c	शून्यं मृगगणाकीर्णं कदलीवनशोभितम् ॥
KK-15-01-026-004a	ततस्तत्र समाजग्मुस्तापसा नियतव्रताः ।
KK-15-01-026-004c	पाण्डवानागतान्द्रष्टुं कौतूहलसमन्विताः ॥
KK-15-01-026-005a	तानपृच्छत्ततो राजा क्वासौ कौरववंशभृत् ।
KK-15-01-026-005c	पिता ज्येष्ठो गतोऽस्माकमिति बाष्पपरिप्लुतः ॥
KK-15-01-026-006a	ते तमूचुस्ततो वाक्यं यमुनामवगाहितुम् ।
KK-15-01-026-006c	पुष्पाणामुदकुम्भस्य चार्थे गत इति प्रभो ॥
KK-15-01-026-007a	तैराख्यातेन मार्गेण ततस्ते जग्मुरञ्जसा ।
KK-15-01-026-007c	ददृशुश्चाविदूरे तान्सर्वानथ पदातयः ॥
KK-15-01-026-008a	ततस्ते सत्वरा जग्मुः पितुर्दर्शनकाङ्क्षिणः ।
KK-15-01-026-008c	सहदेवस्तु वेगेन प्राधावद्यत्र सा पृथा ॥
KK-15-01-026-009a	सुस्वरं रुरुदे धीमान्मातुः पादावुपस्पृशन् ।
KK-15-01-026-009c	सा च बाष्पाकुलमुखी ददर्श दयितं सुतम् ॥
KK-15-01-026-010a	बाहुभ्यां सम्परिष्वज्य समुन्नाम्य च पुत्रकम् ।
KK-15-01-026-010c	गान्धार्याः कथयामास सहदेवमुपस्थितम् ॥
KK-15-01-026-011a	अनन्तरं च राजानं भीमसेनमथार्जुनम् ।
KK-15-01-026-011c	नकुलं च पृथा दृष्ट्वा त्वरमाणोपचक्रमे ॥
KK-15-01-026-012a	सा ह्यग्रे गच्छति तयोर्दम्पत्योर्हतपुत्रयोः ।
KK-15-01-026-012c	कर्षन्ती तौ ततस्ते तां दृष्ट्वा संन्यपतन्भुवि ।
KK-15-01-026-012e 	`तयोस्तु पादयो राजन्न्यपतन्हतपुत्रयोः ॥'
KK-15-01-026-013a	राजा तान्स्वरयोगेन स्पर्शेन च महामनाः ।
KK-15-01-026-013c	प्रत्यभिज्ञाय मेधावी समाश्वासयत प्रभुः ॥
KK-15-01-026-014a	ततस्ते बाष्पमुत्सृज्य गान्धारीसहितं नृपम् ।
KK-15-01-026-014c	उपतस्थुर्महात्मानो मातरं च यथाविधि ॥
KK-15-01-026-015a	सर्वेषां तोयकलशाञ्जगृहुस्ते स्वयं तदा ।
KK-15-01-026-015c	पाण्डवा लब्धसंज्ञास्ते मात्रा चाश्वासिताः पुनः ॥
KK-15-01-026-016a	तथा नार्यो नृसिंहानां सोऽवरोधजनस्तदा ।
KK-15-01-026-016c	पौरजानपदाश्चैव ददृशुस्तं जनाधिपम् ॥
KK-15-01-026-017a	निवेदयामास तदा जनं तन्नामगोत्रतः ।
KK-15-01-026-017c	युधिष्ठिरो नरपतिः स चैनं प्रत्यपूजयत् ॥
KK-15-01-026-018a	स तैः परिवृतो मेने हर्षबाष्पाविलेक्षणः ।
KK-15-01-026-018c	राजाऽऽत्मानं गृहगतं पुरेव गजसाह्वये ॥
KK-15-01-026-019a	अभिवादितो वधूभिश्च कृष्णाद्याभिः स पार्थिवः ।
KK-15-01-026-019c	गान्धार्या सहितो धीमान्कुन्त्या च प्रत्यनन्दत ॥
KK-15-01-026-020a	ततश्चाश्रममागच्छत्सिद्धचारणसेवितम् ।
KK-15-01-026-020c	दिदृक्षुभिः समाकीर्णं नभस्तारागणैरिव ॥ ॥

इति श्रीमन्महाभारते आश्रमवासिकपर्वणि आश्रमवासपर्वणि षड्विंशोऽध्यायः ॥ 26 ॥
