अध्यायः 026

युधिष्ठिरादिभिः शतयूपाश्रमे धृतराष्ट्रादीनुपेत्य स्वस्वनामकीर्तनपूर्वकं तत्पादाभिवादनम् ॥ 1 ॥ धृतराष्ट्रेण स्वावस्थादर्शनेन शोचतां तेषां समाश्वासनम् ॥ 2 ॥

001	वैशम्पायन उवाच ।
001a	ततस्ते पाण्डवा दूरादवतीर्य पदातयः ।
001c	अभिजग्मुर्नरपतेराश्रमं विनयानताः ॥
002a	स च योधजनः सर्वो ये च राष्ट्रनिवासिनः ।
002c	स्त्रियश्च कुरुमुख्यानां पद्भिरेवान्वयुस्तदा ॥
003a	आश्रमं ते ततो जग्मुर्धृतराष्ट्रस्य पाण्डवाः ।
003c	शून्यं मृगगणाकीर्णं कदलीवनशोभितम् ॥
004a	ततस्तत्र समाजग्मुस्तापसा नियतव्रताः ।
004c	पाण्डवानागतान्द्रष्टुं कौतूहलसमन्विताः ॥
005a	तानपृच्छत्ततो राजा क्वासौ कौरववंशभृत् ।
005c	पिता ज्येष्ठो गतोऽस्माकमिति बाष्पपरिप्लुतः ॥
006a	ते तमूचुस्ततो वाक्यं यमुनामवगाहितुम् ।
006c	पुष्पाणामुदकुम्भस्य चार्थे गत इति प्रभो ॥
007a	तैराख्यातेन मार्गेण ततस्ते जग्मुरञ्जसा ।
007c	ददृशुश्चाविदूरे तान्सर्वानथ पदातयः ॥
008a	ततस्ते सत्वरा जग्मुः पितुर्दर्शनकाङ्क्षिणः ।
008c	सहदेवस्तु वेगेन प्राधावद्यत्र सा पृथा ॥
009a	सुस्वरं रुरुदे धीमान्मातुः पादावुपस्पृशन् ।
009c	सा च बाष्पाकुलमुखी ददर्श दयितं सुतम् ॥
010a	बाहुभ्यां सम्परिष्वज्य समुन्नाम्य च पुत्रकम् ।
010c	गान्धार्याः कथयामास सहदेवमुपस्थितम् ॥
011a	अनन्तरं च राजानं भीमसेनमथार्जुनम् ।
011c	नकुलं च पृथा दृष्ट्वा त्वरमाणोपचक्रमे ॥
012a	सा ह्यग्रे गच्छति तयोर्दम्पत्योर्हतपुत्रयोः ।
012c	कर्षन्ती तौ ततस्ते तां दृष्ट्वा संन्यपतन्भुवि ।
012e 	`तयोस्तु पादयो राजन्न्यपतन्हतपुत्रयोः ॥'
013a	राजा तान्स्वरयोगेन स्पर्शेन च महामनाः ।
013c	प्रत्यभिज्ञाय मेधावी समाश्वासयत प्रभुः ॥
014a	ततस्ते बाष्पमुत्सृज्य गान्धारीसहितं नृपम् ।
014c	उपतस्थुर्महात्मानो मातरं च यथाविधि ॥
015a	सर्वेषां तोयकलशाञ्जगृहुस्ते स्वयं तदा ।
015c	पाण्डवा लब्धसंज्ञास्ते मात्रा चाश्वासिताः पुनः ॥
016a	तथा नार्यो नृसिंहानां सोऽवरोधजनस्तदा ।
016c	पौरजानपदाश्चैव ददृशुस्तं जनाधिपम् ॥
017a	निवेदयामास तदा जनं तन्नामगोत्रतः ।
017c	युधिष्ठिरो नरपतिः स चैनं प्रत्यपूजयत् ॥
018a	स तैः परिवृतो मेने हर्षबाष्पाविलेक्षणः ।
018c	राजाऽऽत्मानं गृहगतं पुरेव गजसाह्वये ॥
019a	अभिवादितो वधूभिश्च कृष्णाद्याभिः स पार्थिवः ।
019c	गान्धार्या सहितो धीमान्कुन्त्या च प्रत्यनन्दत ॥
020a	ततश्चाश्रममागच्छत्सिद्धचारणसेवितम् ।
020c	दिदृक्षुभिः समाकीर्णं नभस्तारागणैरिव ॥ ॥

इति श्रीमन्महाभारते आश्रमवासिकपर्वणि आश्रमवासपर्वणि षड्विंशोऽध्यायः ॥ 26 ॥
