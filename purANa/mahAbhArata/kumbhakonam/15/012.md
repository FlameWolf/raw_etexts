अध्यायः 012

धृतराष्ट्रेण भीष्मदुर्योधनादीनां श्राद्धदानाय विदुरमुखाद्युधिष्ठिरं प्रति द्रव्ययाचनम् ॥ 1 ॥ तच्छ्रवणेन विमनायमाने भीमे तद्भावज्ञेनार्जुनेन तं प्रति द्रव्ययाचने भीमेन धृतराष्ट्रापनयानुस्मारणपूर्वकं तदनङ्गीकरणम् ॥ 2 ॥

KK-15-01-012-001	वैशम्पायन उवाच ।
KK-15-01-012-001a	ततो रजन्यां व्युष्टायां धृतराष्ट्रोऽम्बिकासुतः ।
KK-15-01-012-001c	विदुरं प्रेषयामास युधिष्ठिरनिवेशनम् ॥
KK-15-01-012-002a	स गत्वा राजवचनादुवाचाच्युतमीश्वरम् ।
KK-15-01-012-002c	युधिष्ठिरं महातेजाः सर्वबुद्धिमतांवरः ॥
KK-15-01-012-003a	धृतराष्ट्रो महाराजो वनवासाय दीक्षितः ।
KK-15-01-012-003c	गमिष्यति वनं राजन्नागतां कार्तिकीमिमाम् ॥
KK-15-01-012-004a	स त्वां कुरुकुलश्रेष्ठ किञ्चिदर्थमभीप्सति ।
KK-15-01-012-004c	श्राद्धमिच्छति दातुं स गाङ्गेयस्य महात्मनः ॥
KK-15-01-012-005a	द्रोणस्य सोमदत्तस्य बाह्लीकस्य च धीमतः ।
KK-15-01-012-005c	पुत्राणां चैव सर्वेषां ये चान्ये सुहृदो हताः ।
KK-15-01-012-005e	यदि चाप्यनुजानीषे सैन्धवापशदस्य च ॥
KK-15-01-012-006a	एतच्छ्रुत्वा तु वचनं विदुरस्य युधिष्ठिरः ।
KK-15-01-012-006c	हृष्टः सम्पूजयामास गुडाकेशश्च पाण्डवः ॥
KK-15-01-012-007a	न च भीमो दृढक्रोधस्तद्वचो जगृहे तदा ।
KK-15-01-012-007c	विदुरस्य महातेजा दुर्योधनकृतं स्मरन् ॥
KK-15-01-012-008a	अभिप्रायं विदित्वा तु भीमसेनस्य फल्गुनः ।
KK-15-01-012-008c	किरीटी किञ्चिदानम्य तमुवाच नरर्षभम् ॥
KK-15-01-012-009a	भीम राजा पिता वृद्धो वनवासाय दीक्षितः ।
KK-15-01-012-009c	दातुमिच्छति सर्वेषां सुहृदामौर्ध्वदेहिकम् ॥
KK-15-01-012-010a	भवता निर्जितं वित्तं दातुमिच्छति कौरवः ।
KK-15-01-012-010c	भीष्मादीनां महाबाहो तदनुज्ञातुमर्हसि ॥
KK-15-01-012-011a	दिष्ट्या त्वद्य महाबाहो धृतराष्ट्रः प्रयाचते ।
KK-15-01-012-011c	याचितो यः पुराऽस्माभिः पश्य कालस्य पर्ययम् ॥
KK-15-01-012-012a	योऽसौ पृथिव्याः कृत्स्नाया भर्ता भूत्वा नराधिपः ।
KK-15-01-012-012c	परैर्विनिहतामात्यो वनं गन्तुमभीप्सति ॥
KK-15-01-012-013a	मा तेऽन्यत्पुरुषव्याघ्र दानाद्भवतु दर्शनम् ।
KK-15-01-012-013c	अयशस्यमतोऽन्यत्स्यादधर्मश्च महाभुज ॥
KK-15-01-012-014a	राजानमुपतिष्ठस्व ज्येष्ठं भ्रातरमीश्वरम् ।
KK-15-01-012-014c	अर्हस्त्वमसि दातुं वै नादातुं भरतर्षभ ॥
KK-15-01-012-015a	एवं ब्रुवाणं बीभत्सुं धर्मराजोऽप्यपूजयत् ।
KK-15-01-012-015c	भीमसेनस्तु सक्रोधमुवाच विजयं तदा ॥
KK-15-01-012-016a	वयं भीष्मस्य दास्यामः प्रेतकार्यं तु फल्गुन ।
KK-15-01-012-016c	सोमदत्तस्य नृपतेर्भूरिश्रवस एव च ॥
KK-15-01-012-017a	बाह्लीकस्य च राजर्षेर्द्रोणस्य च महात्मनः ।
KK-15-01-012-017c	अन्येषां चैव सुहृदां कुन्ती कर्णाय दास्यति ॥
KK-15-01-012-018a	श्राद्धानि पुरुषव्याघ्र मा प्रदात्कौरवो नृपः ।
KK-15-01-012-018c	इति मे वर्तते बुद्धिर्मा वो नन्दन्तु शत्रवः ॥
KK-15-01-012-019a	कष्टात्कष्टतरं यान्तु सर्वे दुर्योधनादयः ।
KK-15-01-012-019c	यैरियं पृथिवी कृत्स्ना घातिता कुलपांसनैः ॥
KK-15-01-012-020a	कुतस्त्वमद्य विस्मृत्य वैरं द्वादशवार्षिकम् ।
KK-15-01-012-020c	अज्ञातवासगमनं द्रौपदीशोकवर्धनम् ॥
KK-15-01-012-021a	क्व तदा धृतराष्ट्रस्य स्नेहोऽस्मद्गोचरो गतः ।
KK-15-01-012-021c	कृष्णाजिनोपसंवीतो हृताभरणभूषणः ।
KK-15-01-012-021e	सार्धं पाञ्चालपुत्र्या त्वं राजानमुपजग्मिवान् ॥
KK-15-01-012-022a	क्व तदा द्रोणभीष्मौ तौ सोमदत्तोऽपि वाऽभवत् ।
KK-15-01-012-022c	यत्र द्वादश वर्षाणि वने वन्येन जीवथ ।
KK-15-01-012-022e	न तदा त्वां पिता ज्येष्ठः पितृत्वेनाभिवीक्षते ॥
KK-15-01-012-023a	किं ते तद्विस्मृतं पार्थ यदेष कुलपांसनः ।
KK-15-01-012-023c	दुर्बुद्धिर्विदुरं प्राह द्यूते किं जितमित्युत ॥
KK-15-01-012-024a	तमेवंवादिनं राजा कुन्तीपुत्रो युधिष्ठिरः ।
KK-15-01-012-024c	उवाच वचनं धीमाञ्जोषमास्स्वेति भर्त्सयन् ॥ ॥

इति श्रीमन्महाभारते आश्रमवासिकपर्वणि आश्रमवासपर्वणि द्वादशोऽध्यायः ॥ 12 ॥

15-12-4 किञ्चिदर्थं किञ्चित्कार्यं कर्तुं त्वामभीप्सति द्रष्टुमिति शेषः ॥ 15-12-8 किञ्चिदागम्य भीमं वचनमब्रवीदिति क.थ.पाठः ॥ 
