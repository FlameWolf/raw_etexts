अध्यायः 024

युधिष्ठिरेण वनस्थकुन्तीधृतराष्ट्रादिदिदृक्षया द्रौपद्यादिभिः पौरैर्भ्रातृभिश्च सह वनं प्रति प्रस्थानम् ॥ 1 ॥

KK-15-01-024-001 वैशम्पायन उवाच ।
KK-15-01-024-001a	एवं ते पुरुषव्याघ्राः पाण्डवा मातृनन्दनाः ।
KK-15-01-024-001c	स्मरन्तो मातरं वीरा बभूवुर्भृशदुःखिताः ॥
KK-15-01-024-002a	ये राजकार्येषु पुरा व्यासक्ता नित्यशोऽभवन् ।
KK-15-01-024-002c	ते राजकार्याणि तदा नाकार्षुः सर्वतः पुरे ॥
KK-15-01-024-003a	प्रविष्टा इव शोकेन नाभ्यनन्दन्त किञ्चन ।
KK-15-01-024-003c	सम्भाष्यमाणा अपि ते न किञ्चित्प्रत्यपूजयन् ॥
KK-15-01-024-004a	ते स्म वीरा दुराधर्षा गाम्भीर्ये सागरोपमाः ।
KK-15-01-024-004c	शोकोपहतविज्ञाना नष्टसंज्ञा इवाभवन् ॥
KK-15-01-024-005a	अचिन्तयंश्च जननीं ततस्ते पाण्डुनन्दनाः ।
KK-15-01-024-005c	कथं नु वृद्धमिथुनं वहत्यतिकृशा पृथा ॥
KK-15-01-024-006a	कथं च स महीपालो हतपुत्रो निराश्रयः ।
KK-15-01-024-006c	पत्न्या सह वसत्येको वने श्वापदसेविते ॥
KK-15-01-024-007a	सा च देवी महाभागा गान्धारी हतबान्धवा ।
KK-15-01-024-007c	पतिमन्धं कथं वृद्धमन्वेति विजने वने ॥
KK-15-01-024-008a	एवं तेषां कथयतामौत्सुक्यमभवत्तदा ।
KK-15-01-024-008c	गमने चाभवद्बुद्धिर्धृतराष्ट्रदिदृक्षया ॥
KK-15-01-024-009a	सहदेवस्तु राजानं प्रणिपत्येदमब्रवीत् ।
KK-15-01-024-009c	अहो मे भवतो दृष्टं हृदयं गमनं प्रति ।
KK-15-01-024-010a	न हि त्वां गौरवेणाहमशकं वक्तुमञ्जसा ।
KK-15-01-024-010c	गमनं प्रति राजेन्द्र तदिदं समुपस्थितम् ॥
KK-15-01-024-011a	दिष्ट्या द्रक्ष्यामि तां कुन्तीं वर्तयन्तीं तपस्विनीम् ।
KK-15-01-024-011c	जटिलां तापसीं वृद्धां कुशकाशपरिक्षताम् ॥
KK-15-01-024-012a	प्रासादहर्म्यसंवृद्धामत्यन्तसुखभागिनीम् ।
KK-15-01-024-012c	कदा नु जननीं श्रान्तां द्रक्ष्यामि भृशदुःखिताम् ॥
KK-15-01-024-013a	अनित्याः खलु मर्त्यानां गतयो भरतर्षभ ।
KK-15-01-024-013c	कुन्ती राजसुता यत्र वसत्यसुखिता वने ॥
KK-15-01-024-014a	सहदेववचः श्रुत्वा द्रौपदी योषितां वरा ।
KK-15-01-024-014c	उवाच देवी राजानमभिपूज्याभिनन्द्य च ॥
KK-15-01-024-015a	कदा द्रक्ष्यामि तां देवीं यदि जीवति सा पृथा ।
KK-15-01-024-015c	जीवन्त्या ह्यद्य मे प्रीतिर्भविष्यति जनाधिप ॥
KK-15-01-024-016a	एषा तेऽस्तु मतिर्नित्यं धर्मे ते रमतां मनः ।
KK-15-01-024-016c	योऽद्य त्वमस्मान्राजेन्द्र श्रेयसा योजयिष्यसि ॥
KK-15-01-024-017a	अग्रपादस्थितं चेमं विद्धि राजन्वधूजनम् ।
KK-15-01-024-017c	काङ्क्षन्तं दर्शनं कुन्त्या गान्धार्याः श्वशुरस्य च ॥
KK-15-01-024-018a	इत्युक्तः स नृपो देव्या द्रौपद्या भरतर्षभ ।
KK-15-01-024-018c	सेनाध्यक्षान्समानाय्य सर्वानिदमुवाच ह ॥
KK-15-01-024-019a	निर्यातयत मे सेनां प्रभूतरथकुञ्जराम् ।
KK-15-01-024-019c	द्रक्ष्यामि वनसंस्थं च धृतराष्ट्रं महीपतिम् ॥
KK-15-01-024-020a	स्त्र्यध्यक्षांश्चाब्रवीद्राजा यानानि विविधानि मे ।
KK-15-01-024-020c	सज्जीक्रियन्तां सर्वाणि शिबिकाश्च सहस्रशः ॥
KK-15-01-024-021a	शकटापणवेशाश्च कोशः शिल्पिन एव च ।
KK-15-01-024-021c	निर्यान्तु कोशपालाश्च कुरुक्षेत्राश्रमं प्रति ॥
KK-15-01-024-022a	यश्च पौरजनः कश्चिद्द्रष्टुमिच्छति पार्थिवम् ।
KK-15-01-024-022c	अनावृतः सुविहितः स च यातु सुरक्षितः ॥
KK-15-01-024-024a	सूदाः पौरोगवाश्चैव सर्वं चैव महानसम् ।
KK-15-01-024-024c	विविधं भक्ष्यभोज्यं च शकटैरुह्यतां मम ॥
KK-15-01-024-024a	प्रयाणं घुष्यतां चैव श्वोभूत इति माचिरम् ।
KK-15-01-024-024c	क्रियतां पथि चाप्यद्य वेश्मानि विविधानि च ।
KK-15-01-024-025a	एवमाज्ञाप्य राजा स भ्रातृभिः सह पाण्डवः ।
KK-15-01-024-025c	श्वोभूते निर्ययौ राजन्सस्त्रीवृद्धपुरःसरः ॥
KK-15-01-024-026a	स बहिर्दिवसानेव जनौघं परिपालयन् ।
KK-15-01-024-026c	न्यवसन्नृपतिः पञ्च ततोऽगच्छद्वनं प्रति ॥ ॥

इति श्रीमन्महाभारते आश्रमवासिकपर्वणि आश्रमवासपर्वणि चतुर्विंशोऽध्यायः ॥ 24 ॥

15-24-17 अग्रपादस्थितं प्रयाणार्थं पुरस्कृतेनैव पादेन स्थितम् । अत्यन्तमुत्सुकमित्यर्थः ॥

