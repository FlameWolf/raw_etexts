अध्यायः 009

धृतराष्टेण युधिष्ठिरात्सकलपौरजनानयनेन स्वस्य वनजिगमिषानिवेदनपूर्वकं तान्प्रति तदभ्यनुज्ञानप्रार्थना ॥ 1 ॥

KK-15-01-009-001	युधिष्ठिर उवाच ।
KK-15-01-009-001a	एवमेतत्करिष्यामि यथाऽऽत्थ पृथिवीपते ।
KK-15-01-009-001c	भूयश्चैवानुशास्योऽहं भवता पार्थिवर्षभ ॥
KK-15-01-009-002a	भीष्मे स्वर्गमनुप्राप्ते गते च मधुसूदने ।
KK-15-01-009-002c	विदुरे सञ्जये चैव कोऽन्यो मां वक्तुमर्हति ॥
KK-15-01-009-003a	यत्तु मामनुशास्तीह भवानद्य हिते स्थितः ।
KK-15-01-009-003c	कर्ताऽस्मि तन्महीपाल निर्वृतो भव पार्थिव ॥
KK-15-01-009-004	वैशम्पायन उवाच ।
KK-15-01-009-004a	एवमुक्तः स राजर्षिर्धर्मराजेन धीमता ।
KK-15-01-009-004c	कौन्तेयं समनुज्ञातुमियेष भरतर्षभ ॥
KK-15-01-009-005a	पुत्र विश्राम्यतां तावन्ममापि बलवाञ्श्रमः ।
KK-15-01-009-005c	इत्युक्त्वा प्राविशद्राजा गान्धार्या भवनं तदा ॥
KK-15-01-009-006a	तमासनगतं देवी गान्धारी धर्मचारिणी ।
KK-15-01-009-006c	उवाच काले कालज्ञा प्रजापतिसमं पतिम् ॥
KK-15-01-009-007a	अनुज्ञातः स्वयं तेन व्यासेन त्वं महर्षिणा ।
KK-15-01-009-007c	युधिष्ठिरस्यानुमते कदाऽरण्यं गमिष्यसि ॥
KK-15-01-009-008	धृतराष्ट्र उवाच ।
KK-15-01-009-008a	गान्धार्यहमनुज्ञातः स्वयं पित्रा महात्मना ।
KK-15-01-009-008c	युधिष्ठिरस्यानुमते गन्ताऽस्मि नचिराद्वनम् ॥
KK-15-01-009-009a	अहं हि तावत्सर्वेषां तेषां दुर्द्यूतदेविनाम् ।
KK-15-01-009-009c	पुत्राणां दातुमिच्छामि प्रेत्यभावानुगं वसु ।
KK-15-01-009-009e	सर्वप्रकृतिसान्निध्यं कारयित्वा स्ववेश्मनि ॥
KK-15-01-009-010	वैशम्पायन उवाच ।
KK-15-01-009-010a	इत्युक्त्वा धर्मराजाय प्रेषयामास वै तदा ।
KK-15-01-009-010c	स च तद्वचनात्सर्वं समानिन्ये महीपतिः ॥
KK-15-01-009-011a	ततः प्रतीतमनसो ब्राह्मणाः कुरुजाङ्गलाः ।
KK-15-01-009-011c	क्षत्रियाश्चैव वैश्याश्च शूद्राश्चैव समाययुः ॥
KK-15-01-009-012a	ततो निष्क्रम्य नृपतिस्तस्मादन्तःपुरात्तदा ।
KK-15-01-009-012c	ददृशे तं जनं सर्वं सर्वाश्च प्रकृतीस्तथा ॥
KK-15-01-009-013a	समवेतांश्च तान्सर्वान्पौराञ्जानपदांस्तथा ।
KK-15-01-009-013c	तानागतानभिप्रेक्ष्य समस्तं च सुहृज्जनम् ॥
KK-15-01-009-014a	ब्राह्मणांश्च महीपाल नानादेशसमागतान् ।
KK-15-01-009-014c	उवाच मतिमान्राजा धृतराष्ट्रोऽम्बिकासुतः ॥
KK-15-01-009-015a	भवन्तः कुरुवश्चैव चिरकालं सहोषिताः ।
KK-15-01-009-015c	परस्परस्य सुहृदः परस्परहिते रताः ॥
KK-15-01-009-016a	यदिदानीमहं ब्रूयामस्मिन्काल उपस्थिते ।
KK-15-01-009-016c	तथा भवद्भिः कर्तव्यमविचार्य वचो मम ॥
KK-15-01-009-017a	अरण्यगमने बुद्धिर्गान्धारीसहितस्य मे ।
KK-15-01-009-017c	व्यासस्यानुमते राज्ञस्तथा कुन्तीसुतस्य मे ॥
KK-15-01-009-018ac	भवन्तोऽप्यनुजानन्तु मान्या वोऽभूद्विचारणा ॥
KK-15-01-009-019a	अस्माकं भवतां चैव येयं प्रीतिर्हि शाश्वती ।
KK-15-01-009-019c	न च साऽन्येषु देशेषु राज्ञामिति मतिर्मम ॥
KK-15-01-009-020a	शान्तोऽस्मि वयसाऽनेन तथा पुत्रविनाकृतः ।
KK-15-01-009-020c	उपवासकृशश्चास्मि गान्धारीसहितोऽनघाः ॥
KK-15-01-009-021a	युधिष्ठिरगते राज्ये प्राप्तश्चास्मि सुखं महत् ।
KK-15-01-009-021c	मन्ये दुर्योधनैश्वर्याद्विशिष्टं बहुभिर्गुणैः ॥
KK-15-01-009-022a	मम चान्धस्य वृद्धस्य हतपुत्रस्य का गतिः ।
KK-15-01-009-022c	ऋते वनं महाभागास्तन्माऽनुज्ञातुमर्हथ ॥
KK-15-01-009-023a	तस्य तद्वचनं श्रुत्वा सर्वे ते कुरुजाङ्गलाः ।
KK-15-01-009-023c	बाष्पसन्दिग्धया वाचा रुरुदुर्भरतर्षभ ॥
KK-15-01-009-024a	तानविब्रुवतः किञ्चित्सर्वाञ्शोकपरायणान् ।
KK-15-01-009-024c	पुनरेव महातेजा धृतराष्ट्रोऽब्रवीदिदम् ॥ ॥

इति श्रीमन्महाभारते आश्रमवासिकपर्वणि आश्रमवासपर्वणि नवमोऽध्यायः ॥ 9 ॥
