अध्यायः 040

युधिष्ठिरेण धृतराष्ट्रादिनिधनश्रवणेन भ्रातृभिः सह सकरुणं परिदेवनपूर्वकं सति संस्कृताग्नौ तेषां वृथाग्निना दाहं प्रत्यनुशोचनम् ॥ 1 ॥

KK-15-03-040-001	युधिष्ठिर उवाच ।
KK-15-03-040-001a	तथा महात्मनस्तस्य तपस्युग्रे च तस्थुषः ।
KK-15-03-040-001c	अनाथस्येव निधनं तिष्ठत्स्वस्मासु बन्धुषु ॥
KK-15-03-040-002a	दुर्विज्ञेया गतिर्ब्रह्मन्पुरुषाणां मतिर्मम ।
KK-15-03-040-002c	यत्र वैचित्रवीर्योऽसौ दग्ध एवं वनाग्निना ॥
KK-15-03-040-003a	यस्य पुत्रशतं श्रीमदभवद्बाहुशालिनः ।
KK-15-03-040-003c	नागायुतबलो राजा स दग्धो हि दवाग्निना ॥
KK-15-03-040-004a	यं पुरा पर्यवीजन्त तालवृन्तैर्वरस्त्रियः ।
KK-15-03-040-004c	तं गृध्राः पर्यवीजन्त दावाग्निपरिकालितम् ॥
KK-15-03-040-005a	सूतमागधसङ्घैश्च शयानो यः प्रबोध्यते ।
KK-15-03-040-005c	धरण्यां स नृपः शेते विकृष्टो गृध्रवायसैः ॥
KK-15-03-040-006a	न च शोचामि गान्धारीं हतपुत्रां यशस्विनीम् ।
KK-15-03-040-006c	पतिलोकमनुप्राप्तां तथा भर्तृव्रते स्थिताम् ॥
KK-15-03-040-007a	पृथामेव च शोचामि या पुत्रैश्वर्यमृद्धिमत् ।
KK-15-03-040-007c	उत्सृज्य सुमहद्दीप्तं वनवासमरोचयत् ॥
KK-15-03-040-008a	धिग्राज्यमिदमस्माकं धिग्बलं धिक्पराक्रमम् ।
KK-15-03-040-008c	क्षत्रधर्मं च धिग्यस्मान्मृता जीवामहे वयम् ॥
KK-15-03-040-009a	सुसूक्ष्मा किल लोकस्य गतिर्द्विजवरोत्तम ।
KK-15-03-040-009c	यत्समुत्सृज्य राज्यं सा वनवासमरोचयत् ॥
KK-15-03-040-010a	युधिष्ठिरस्य जननी भीमस्य विजयस्य च ।
KK-15-03-040-010c	अनाथवत्कथं दग्धा इति मुह्यामि चिन्तयन् ॥
KK-15-03-040-011a	वृथा सन्तर्पितो वह्निः खाण्डवे सव्यसाचिना ।
KK-15-03-040-011c	उपकारमजानन्स कृतघ्न इति मे मतिः ॥
KK-15-03-040-012a	यत्रादहत्स भगवान्मातरं सव्यसाचिनः ।
KK-15-03-040-012c	कृत्वा यो ब्राह्मणच्छद्म भिक्षार्थी समुपागतः ॥
KK-15-03-040-013a	धिगग्निं धिक् च पार्थस्य विश्रुतां सत्यसन्धताम् ।
KK-15-03-040-013c	इदं कष्टतरं चान्यद्भगवन्प्रतिभाति मे ॥
KK-15-03-040-014a	वृथाऽग्निना समायोगो यदभूत्पृथिवीपतेः ।
KK-15-03-040-014c	तथा तपस्विनस्तस्य राजर्षेः कौरवस्य ह ॥
KK-15-03-040-015ac	कथमेवंविधो मृत्युः प्रशास्य पृथिवीमिमाम् ॥
KK-15-03-040-016a	तिष्ठत्सु मन्त्रपूतेषु तस्याग्निषु महावने ।
KK-15-03-040-016c	वृथाऽग्निना समायुक्तो निष्ठां प्राप्तः पिता मम ॥
KK-15-03-040-017a	मन्ये पृथा वेपमाना कृशा धमनिसन्तता ।
KK-15-03-040-017c	हा तात धर्मराजेति मामाक्रन्दन्महाभये ॥
KK-15-03-040-018a	भीम पर्याप्नुहि भयादिति चैवाभिवाशती ।
KK-15-03-040-018c	समन्ततः परिक्षिप्ता माताऽभून्मे दवाग्निना ॥
KK-15-03-040-019a	सहदेवः प्रियस्तस्याः पुत्रेभ्योऽधिक एव तु ।
KK-15-03-040-019c	न चैनां मोक्षयामास वीरो माद्रवतीसुतः ॥
KK-15-03-040-020a	तच्छ्रुत्वा रुरुदुः सर्वे समालिङ्ग्य परस्परम् ।
KK-15-03-040-020c	पाण्डवाः पञ्च दुःखार्ता भूतानीव युगक्षये ॥
KK-15-03-040-021a	तेषां तु पुरुषेन्द्राणां रुदतां रुदितस्वनः ।
KK-15-03-040-021c	प्रासादाभोगसंरुद्धे अन्वरौत्सीत्स रोदसी ॥ ॥

इति श्रीमन्महाभारते आश्रमवासिकपर्वणि नारदागमनपर्वणि चत्वारिंशोऽध्यायः ॥ 40 ॥
