अध्यायः 039

कदाचन हास्तिनपुरमुपागतेन नारदेन पाण्डवान्प्रति धृतराष्ट्रादीनां स्वर्गप्राप्तिनिवेदनम् ॥ धृतराष्ट्रे गान्धारीकुन्तीसञ्जयैः सह गङ्गायामाप्लुत्य स्वाश्रममागच्छति सति मध्येमार्गं दावाग्निना तत्परीवेष्टनम् ॥2॥ धृतराष्ट्रेण सञ्जयं प्रत्यग्नितो दूरापसरणप्रेरणापूर्वकं कुन्तीगान्धारीभ्यां सह वन्हौ प्रवेशनम् ॥ 3 ॥ ततः सञ्जयेन हिमवत्पर्वतं प्रति गमनम् ॥ 4 ॥

001	वैशम्पायन उवाच ।
001a	तेषु चोपनिवृत्तेषु पाण्डवेषु यदृच्छया ।
001c	देवर्षिर्नारदो राजन्नाजगाम युधिष्ठिरम् ॥
002a	तमभ्यर्च्य महाबाहुः कुरुराजो युधिष्ठिरः ।
002c	आसीनं परिविश्वस्तं प्रोवाच वदतांवरः ॥
003a	चिरात्तु नानुपश्यामि भगवन्तमुपस्थितम् ।
003c	कच्चित्ते कुशलं विप्र शुभं वा प्रत्युपस्थितम् ॥
004a	के देशाः परिदृष्टास्ते किं च कार्यं करोमि ते ।
004c	तद्ब्रूहि द्विजमुख्यस्त्वं ह्यस्माकं च प्रियोऽतिथिः ।।
005 	नारद उवाच ।
005a	चिरदृष्टोऽसि मेऽत्येवमागतोऽहं तपोवनात् ।
005c	परिदृष्टानि तीर्थानि गङ्गा चैव मया नृप ॥
006	युधिष्ठिर उवाच ।
006a	वदन्ति पुरुषा मेऽद्य गङ्गातीरनिवासिनः ।
006c	धृतराष्ट्रं महात्मानमास्थितं परमं तपः ॥
007a	अपि दृष्टस्त्वया तत्र कुशली स कुरूद्वहः ।
007c	गान्धारी च पृथा चैव सूतपुत्रश्च सञ्जयः ॥
008a	कथं च वर्तते चाद्य पिता मम स पार्थिवः ।
008c	श्रोतुमिच्छामि भगवन्यदि दृष्टस्त्वया नृपः ॥
009	नारद उवाच ।
009a	स्थिरीभूय महाराज शृणु वृत्तं यथातथम् ।
009c	यथाश्रुतं च दृष्टं च मया तस्मिंस्तपोवने ॥
010a	वनवासनिवृत्तेषु भवत्सु कुरुनन्दन ।
010c	कुरुक्षेत्रात्पिता तुभ्यं गङ्गाद्वारं ययौ नृप ॥
011a	गान्धार्या सहितो धीमान्वध्वा कुन्त्या समन्वितः ।
011c	सञ्जयेन च सूतेन साग्निहोत्रः सयाजकः ॥
012a	आतस्थे स तपस्तीव्रं पिता तव तपोधनः ।
012c	अग्निं मुखे समाधाय वायुभक्षोऽभवन्मुनिः ॥
013a	वने स मुनिभिः सर्वैः पूज्यमानो महातपाः ।
013c	त्वगस्थिमात्रशेषः स षण्मासानभवन्नृपः ॥
014a	गान्धारी तु जलाहारी कुन्ती मासोपवासिनी ।
014c	सञ्जयः षष्ठभुक्तेन वर्तयामास भारत ॥
015a	अग्नींस्तु याजकास्तत्र जुहुवुर्विधिवत्प्रभो ।
015c	दृश्यतोऽदृश्यतश्चैव वने तस्मिन्नृपस्य वै ॥
016a	अनिकेतोऽथ राजा स बभूव वनगोचरः ।
016c	ते चापि सहिते देव्यौ सञ्जयश्च तमन्वयुः ॥
017a	सञ्जयो नृपतेर्नेता समेषु विषमेषु च ।
017c	गान्धार्याश्च पृथा चैव चक्षुरासीदनिन्दिता ॥
018a	ततः कदाचिद्गङ्गायाः कच्छे स नृपसत्तमः ।
018c	गङ्गायामाप्लुतो धीमानाश्रमाभिमुखो ययौ ॥
019a	अथ वायुः समुद्भूतो दावाग्निरभवन्महान् ।
019c	ददाह तद्वनं सर्वं परिगृह्य समन्ततः ॥
020a	दह्यत्सु मृगयूथेषु द्विजिह्वेषु समन्ततः ।
020c	वराहाणां च यूथेषु संश्रयत्सु जलाशयान् ॥
021a	सम्प्रदीप्ते वने तस्मिन्प्राप्ते व्यसन उत्तमे ।
021c	निराहारतया राजा मन्दप्राणविचेष्टितः ।
021e	असमर्थोऽपसरणे सुकृशे मातरौ च ते ॥
022a	ततः स नृपतिर्दृष्ट्वा वह्निमायान्तमन्तिकात् ।
022c	इदमाह ततः सूतं सञ्जयं जयतांवरः ॥
023a	गच्छ सञ्जय यत्राग्निर्न त्वां दहति कर्हिचित् ।
023c	वयमत्राग्निना युक्ता गमिष्यामः परां गतिम् ॥
024a	तमुवाच किलोद्विग्नः सञ्जयो वदतांवरः ।
024c	राजन्मृत्युरनिष्टोऽयं भविता ते वृथाऽग्निना ॥
025a	न चोपायं प्रपश्यामि मोक्षणे जातवेदसः ।
025c	यदत्रानन्तरं कार्यं तद्भवान्वक्तुमर्हति ॥
026a	इत्युक्तः सञ्जयेनेदं पुनराह स पार्थिवः ।
026c	नैष मृत्युरनिष्टो नो निःसृतानां गृहात्स्वयम् ॥
027a	जलमग्निस्तथा वायुरथवाऽपि विकर्षणम् ।
027c	तापसानां प्रशस्यं ते गच्छ सञ्जय माचिरम् ॥
028a	इत्युक्त्वा सञ्जयं राजा समाधाय मनस्तथा ।
028c	प्राङ्मुखः सह गान्धार्या कुन्त्या चोपाविशत्तदा ॥
029a	सञ्जयस्तं तथा दृष्ट्वा प्रदक्षिणमथाकरोत् ।
029c	उवाच चैनं मेधावी युङ्क्ष्वात्मानमिति प्रभो ॥
030a	ऋषिपुत्रो मनीषी स राजा चक्रेऽस्य तद्वचः ।
030c	सन्निरुध्येन्द्रियग्राममासीत्काष्ठोपमस्तदा ॥
031a	गान्धारी च महाभागा जननी च पृथा तव ।
031c	दावाग्निना समायुक्ते स च राजा पिता तव ॥
032a	सञ्जयस्तु महाप्राज्ञस्तस्माद्दावादमुच्यत ।
032c	गङ्गाकूले मया दृष्टस्तापसैः परिवारितः ॥
033a	स तानामन्त्र्य तेजस्वी निवेद्यैतच्च सर्वशः ।
033c	प्रययौ सञ्जयो धीमान्हिमवन्तं महीधरम् ॥
034a	एवं स निधनं प्राप्तः कुरुराजो महामनाः ।
034c	गान्धारी च पृथा चैव जनन्यौ ते विशांपते ॥
035a	यदृच्छयाऽनुव्रजता मया राज्ञः कलेवरम् ।
035c	तयोश्च देव्योरुभयोर्मया दृष्टानि भारत ॥
036a	ततस्तपोवने तस्मिन्समाजग्मुस्तपोधनाः ।
036c	श्रुत्वा राज्ञस्तदा निष्ठां न त्वशोचन्गतीश्च ते ॥
037a	तत्राश्रौषमहं सर्वमेतत्पुरुषसत्तम ।
037c	यथा च नृपतिर्दग्धो देव्यौ ते चेति पाण्डव ॥
038a	न शोचितव्यं राजेन्द्र स्वर्गस्थः पृथिवीपतिः ।
038c	प्राप्तवानग्निसंयोगं गान्धारी जननी च ते ॥
039	वैशम्पायन उवाच ।
039a	एतच्छ्रुत्वा च सर्वेषां पाण्डवानां महात्मनाम् ।
039c	निर्याणं धृतराष्ट्रस्य शोकः समभवन्महान् ॥
040a	अन्तःपुराणां च तदा महानार्तस्वरोऽभवत् ।
040c	पौराणां च महाराज श्रुत्वा राज्ञस्तदा गतिम् ॥
041a	अहो धिगिति राजा तु विक्रुश्य भृशदुःखितः ।
041c	ऊर्ध्वबाहुः स्मरन्मातुः प्ररुरोद युधिष्ठिरः ॥
042a	भीमसेनपुरोगाश्च भ्रातरः सर्व एव ते ।
042c	`रुरुदुर्दुःखसंतप्ता वर्णयन्तः पृथां तदा ॥
043a	अन्तःपुरेषु च तदा सुमहान्रुदितस्वनः ।
043c	प्रादुरासीन्महाराज पृथां श्रुत्वा तथागताम् ॥
044a	तं च वृद्धं तथा दग्धं हतपुत्रं नराधिपम् ।
044c	अन्वशोचन्त ते सर्वे गान्धारीं च तपस्विनीम् ॥
045a	तस्मिन्नुपरते शब्दे मुहूर्तादिव भारत ।
045c	निगृह्य बाष्पं धैर्येण धर्मराजोऽब्रवीदिदम् ॥ ॥

इति श्रीमन्महाभारते आश्रमवासिकपर्वणि नारदागमनपर्वणि एकोनचत्वारिंशोऽध्यायः ॥ 39 ॥

15-39-1 द्विवर्षोपनिवृत्तेष्विति झ.पाठः ॥ 15-39-5 मे मयाऽतिचिरं दृष्टोऽसीत्यर्थः ॥ 15-39-12 मुखे पिण्डान्समाधायेति क.ट.पाठः । वीटां मुखे समाधायेति झ.पाठः ॥ 15-39-15 दृश्यतोऽदृश्यत इति । पश्यन्तमपश्यन्तं चानादृत्येत्यर्थः । नियमेन सान्निध्याभावात् ॥ 15-39-27 विकर्षणम् अनशनम् ॥ 15-39-30 ऋषिपुत्रो व्यासपुत्र इति योगसमार्थ्यं सूचितम् ॥
