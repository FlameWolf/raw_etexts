अध्यायः 030

व्यासेन धृतराष्ट्रं प्रति कुशलादिप्रश्नपूर्वकं विदुरस्य निजस्वरूपादिप्रतिपादनम् ॥ 1 ॥ तथा इतरमहर्षिदुष्करतदभीष्टाश्चर्यकर्मकरणप्रतिज्ञानम् ॥ 2 ॥

001	वैशम्पायन उवाच ।
001a	ततः समुपविष्टेषु पाण्डवेषु महात्मसु ।
001c	व्यासः सत्यवतीपुत्रः प्रोवाचामन्त्र्य पार्थिवम् ॥
002a	धृतराष्ट्र महाबाहो कच्चित्ते वर्तते तपः ।
002c	कच्चिन्मनस्ते प्रीणाति वनवासे नराधिप ॥
003a	कच्चिद्धृदि न ते शोको राजन्पुत्रविनाशजः ।
003c	कच्चिज्ज्ञानानि सर्वाणि सुप्रसन्नानि तेऽनघ ॥
004a	कच्चिद्बुद्धिं दृढां कृत्वा चरस्यारण्यकं विधिम् ।
004c	कच्चिद्वधूश्च गान्धारी न शोकेनाभिभूयते ॥
005a	महाप्रज्ञा बुद्धिमती देवी धर्मार्थदर्शिनी ।
005c	आगमापायतत्त्वज्ञा कच्चिदेषा न शोचति ॥
006a	कच्चित्कुन्ती च राजंस्त्वां शुश्रूषत्यनहङ्कृता ।
006c	या परित्यज्य स्वं पुत्रं गुरुशुश्रूषणे रता ॥
007a	कच्चिद्धर्मसुतो राजा त्वया प्रत्यभिनन्दितः ।
007c	भीमार्जुनयमाश्चैव कच्चिदेतेऽपि सान्त्विताः ॥
008a	कच्चिन्नन्दसि दृष्ट्वैतान्कच्चिते निर्मलं मनः ।
008c	कच्चिच्च शुद्धभावोऽसि जातज्ञानो नराधिप ॥
009a	एतद्धि त्रितयं श्रेष्ठं सर्वभूतेषु भारत ।
009c	निर्वैरता महाराज सत्यमक्रोध एव च ॥
010a	कच्चित्ते न च मोहोऽस्ति वनवासेन भारत ।
010c	स्वदत्ते वन्यमन्नं वा उपवासोऽपि वा भवेत् ॥
011a	विदितं चापि राजेन्द्र विदुरस्य महात्मनः ।
011c	गमनं विधिनाऽनेन धर्मस्य सुमहात्मनः ॥
012a	माण्डव्यशापाद्धि स वै धर्मो विदुरतां गतः ।
012c	महाबुद्धिर्महायोगी महात्मा सुमहामनाः ॥
013a	बृहस्पतिर्वा देवेषु शुक्रो वाऽप्यसुरेषु च ।
013c	न तथा बुद्धिसम्पन्नो यथा स पुरुषर्षभः ॥
014a	तपोबलव्ययं कृत्वा सुचिरात्सम्भृतं तदा ।
014c	माण्डव्येनर्षिणा धर्मो ह्यभिभूतः सनातनः ॥
015a	नियोगाद्ब्रह्मणः पूर्वं मया स्वेन बलेन च ।
015c	वैचित्रवीर्यके क्षेत्रे जातः स सुमहामतिः ॥
016a	भ्राता तव महाराज देवदेवः सनातनः ।
016c	धारणान्मनसा ध्यानाद्यं धर्मं कवयो विदुः ॥
017a	सत्येन संवर्धयति यो दमेन शमेन च ।
017c	अहिंसया च दानेन तपसा च सनातनः ॥
018a	येन योगबलाज्जातः कुरुराजो युधिष्ठिरः ।
018c	धर्म इत्येष नृपते प्राज्ञेनामितबुद्धिना ॥
019a	यथा वह्निर्यथा वायुर्यथाऽऽपः पृथिवी यथा ।
019c	यथाऽऽकाशं तथा धर्म इह चामुत्र च स्थितः ॥
020a	सर्वगश्चैव राजेन्द्र सर्वं व्याप्य चराचरम् ।
020c	दृश्यते देवदेवैः स सिद्धैर्निर्मुक्तकल्मषैः ॥
021a	यो हि धर्मः स विदुरो विदुरो यः स पाण्डवः ।
021c	स एष राजन्दृश्यस्ते पाण्डवः प्रेष्यवत्स्थितः ॥
022a	प्रविष्टः स महात्मानं भ्राता ते बुद्धिसम्मतः ।
022c	दृष्ट्वा महात्मा कौन्तेयं महायोगबलान्वितः ॥
023a	त्वां चापि श्रेयसा योक्ष्ये नचिराद्भरतर्षभ ।
023c	संशयच्छेदनार्थाय प्राप्तं मां विद्धि पुत्रक ॥
024a	न कृतं यैः पुरा कैश्चित्कर्म लोके महर्षिभिः ।
024c	आश्चर्यभूतं तपसः फलं तद्दर्शयामि वः ॥
025a	किमिच्छसि महीपाल मत्तः प्राप्तुमभीप्सितम् ।
025c	द्रष्टुं स्प्रष्टुमथ श्रोतुं तत्कर्ताऽस्मि तवानघ ॥ ॥

इति श्रीमन्महाभारते आश्रमवासिकपर्वणि आश्रमवासपर्वणि त्रिंशोऽध्यायः ॥ 30 ॥

15-30-6 या परित्यज्य राज्यं स्वमिति क.थ.पाठः ॥
