अध्यायः 035

धृतराष्ट्रयुधिष्ठिरादिभिर्व्यासप्रसादोज्जीवितैर्हतपूर्वबन्धुभिः सह सँल्लापादिना यावद्रात्रिसुखविहरणम् ॥ 1 ॥

001	वैशम्पायन उवाच ।
001a	ततस्ते पुरषश्रेष्ठाः समाजग्मुः परस्परम् ।
001c	विगतक्रोधमात्सर्याः सर्वे विगतकल्मषाः ॥
002a	विधिं परममास्थाय ब्रह्मर्षिविहितं शुभम् ।
002c	संहृष्टमनसः सर्वे देवलोक इवामराः ॥
003a	पुत्रः पित्रा च मात्रा च भार्याश्च पतिभिः सह ।
003c	भ्रात्रा भ्राता सखा चैव सख्या राजन्समागताः ॥
004a	पाण्डवास्तु महेष्वासं कर्णं सौभद्रमेव च ।
004c	सम्प्रहर्षात्समाजग्मुर्द्रौपदेयांश्च सर्वशः ॥
005a	ततस्ते प्रीयमाणा वै कर्णेन सह पाण्डवाः ।
005c	समेत्य पृथिवीपाल सौहृदे च स्थिताऽभवन् ॥
006a	परस्परं समागम्य योधास्ते भरतर्षभ ।
006c	मुनेः प्रसादात्ते ह्येवं क्षत्रिया नष्टमन्यवः ॥
007a	असौहृदं परित्यज्य सौहृदे पर्यवस्थिताः ।
007c	एवं समागताः सर्वे गुरुभिर्बान्धवैः सह ॥
008a	पुत्रैश्च पुरुषव्याघ्राः कुरवोऽन्ये च पार्थिवाः ।
008c	तां रात्रिमखिलामेवं विहृत्य प्रीतमानसाः ॥
009a	मेनिरे परितोषेण नृपाः स्वर्गसदो यथा ।
009c	नात्र शोको भयं त्रासो नारतिर्नायशोऽभवत् ॥
010a	परस्परं समागम्य योधानां भरतर्षभ ।
010c	समागतास्ताः पितृभिर्भ्रातृभिः पतिभिः सुतैः ।
010e	मुदं परमिकां प्राप्य नार्यो दुःखमथात्यजन् ॥
011a	'देवलोकं गता ये च ये च ब्रह्मसदो गताः ।
011c	ये चापि वारुणं लोकं ये च गोलोकमाश्रिताः ॥
012a	तथा वैवस्वतं लोकं ये च यक्षानुपागताः ।
012c	राक्षसांश्च पिशाचांश्च कुरूंश्चापि तथोत्तरान् ॥
013a	विचित्राश्च गतीरन्ये ये प्राप्ताः कर्मभिर्नराः ।
013c	सर्वे ते तद्वयोरूपवेषास्तत्र समभ्ययुः ॥'
014a	एकां रात्रिं विहृत्यैवं ते वीरास्ताश्च योषितः ।
014c	आमन्त्र्यान्योन्यमाश्लिष्य ततो जग्मुर्यथागतं ॥
015a	ततो विसर्जयामास लोकांस्तान्मुनिपुङ्गवः ।
015c	क्षणेनान्तर्हिताश्चैव प्रेक्षतामेव तेऽभवन् ॥
016a	अवगाह्य महात्मानः पुण्यां भागीरथीं नदीम् ।
016c	सरथाः सध्वजाश्चैव स्वानि वेश्मानि भेजिरे ॥
017a	देवलोकं ययुः केचित्केचिद्ब्रह्मसदस्तथा ।
017c	केचिच्च वारुणं लोकं केचित्कौबेरमाप्नुवन् ॥
018a	ततो वैवस्वतं लोकं केचिच्चैवाप्नुवन्नृपाः ।
018c	राक्षसानां पिशाचानां केचिच्चाप्युत्तरान्कुरून् ॥
019a	विचित्रगतयः सर्वे यानवाप्यामरैः सह ।
019c	आजग्मुस्ते महात्मानः सवाहाः सपदानुगाः ॥
020a	गतेषु तेषु सर्वेषु सलिलस्थो महामुनिः ।
020c	धर्मशीलो महातेजाः कुरूणां हितकृत्तदा ।
020e	ततः प्रोवाच ताः सर्वाः क्षत्रिया निहतेश्वराः ।
021a	यायाः पतिकृताँल्लोकानिच्छन्ति परमस्त्रियः ।
021c	ता जाह्नवीजलं क्षिप्रमवगाहन्त्वतन्द्रिताः ॥
022a	ततस्तस्य वचः श्रुत्वा श्रद्दधाना वराङ्गनाः ।
022c	श्वशुरं समनुज्ञाप्य विविशुर्जाह्नवीजलम् ॥
023a	विमुक्ता मानुषैर्देहैस्ततस्ता भर्तृभिः सह ।
023c	समाजग्मुस्तदा साध्व्यः सर्वा एव विशांपते ॥
024a	एवं क्रमेण सर्वास्ताः शीलवत्यः पतिव्रताः ।
024c	प्रविश्य तोयं निर्मुक्ता जग्मुर्भर्तृसलोकताम् ॥
025a	दिव्यरूपसमायुक्ता दिव्याभरणभूषिताः ।
025c	दिव्यमाल्याम्बरधरा यथाऽऽसां पतयस्तथा ॥
026a	ताः शीलगुणसम्पन्ना विमानस्था गतक्लमाः ।
026c	सर्वाः सर्वगुणोपेताः स्वस्थानं प्रतिपेदिरे ॥
027a	यस्य यस्य तु यः कामस्तस्मिन्काले बभूव ह ।
027c	तंतं विसृष्टवान्व्यासो वरदो धर्मवत्सलः ॥
028a	तच्छ्रुत्वा नरदेवानां पुनरागमनं नराः ।
028c	जहृषुर्मुदिताश्चासन्नानादेशगता अपि ॥
029a	`ते नष्टभयसङ्कल्पा नरा विगतकल्मषाः ।
029c	बभूवुः पौरवाः सर्वे तद्दृष्ट्वाऽऽश्चर्यमुत्तमम् ॥'
030a	प्रियैः समागमं तेषां यः सम्यक् शृणुयान्नरः ।
030c	प्रियाणि लभते नित्यमिह च प्रेत्य चैव सः ।
030e	इष्टबान्धवसंयोगमनायासमनामयम् ॥
031a	यश्चैतच्छ्रावयेद्विद्वान्विदुषो धर्मवित्तमः ।
031c	स यशः प्राप्नुयाल्लोके परत्र च शुभां गतिम् ॥
032a	स्वाध्याययुक्ता मनुजास्तपोयुक्ताश्च भारत ।
032c	साध्वाचारा दमोपेता दाननिर्धूतकल्मषाः ॥
033a	ऋजवः शुचयः शान्ता हिंसानृतविवर्जिताः ।
033c	आस्तिकाः श्रद्दधानाश्च धृतिमन्तश्च मानवाः ।
033e	श्रुत्वाऽऽश्चर्यमिदं पर्व ह्यवाप्स्यन्ति परां गतिम् ॥
034a	`पुनस्ते दर्शनं प्राप्ताः पुनश्च परिकीर्तिताः ।
034c	पुनःपुनः प्रयच्छन्ति शृण्वतामभयं सदा ॥' ॥

इति श्रीमन्महाभारते आश्रमवासिकपर्वणि पुत्रदर्शनपर्वणि पञ्चत्रिंशोऽध्यायः ॥ 35 ॥
