अध्यायः 010

धृतराष्ट्रेण पौरान्प्रति दुर्योधनपक्षपातेन स्वकृतापनयक्षमापनम् ॥ 1 ॥ तथा युधिष्ठिरस्य तेषु न्यासतया समर्पणपूर्वकं स्वस्य वनगमनाभ्यनुज्ञानप्रार्थना ॥ 2 ॥

KK-15-01-010-001	धृतराष्ट्र उवाच ।
KK-15-01-010-001a	शान्तनुः पालयामास यथावद्वसुधामिमाम् ।
KK-15-01-010-001c	तथा विचित्रवीर्यश्च भीष्मेण परिपालितः ।
KK-15-01-010-001e	पालयामास नस्तातो विदितं वो न संशयः ॥
KK-15-01-010-002a	यथा च पाण्डुर्भ्राता मे दयितो भवतामभूत् ।
KK-15-01-010-002c	स चापि पालयामास यथावत्तच्च वेत्थ ह ॥
KK-15-01-010-003a	`अनन्तरं हि पितरमनुज्ञातो युधिष्ठिरः ।
KK-15-01-010-003c	नात्र किञ्चिन्मृषा जातु भाषतेति मतिर्मम ॥'
KK-15-01-010-004a	मया च भवतां सम्यक् शुश्रूषा या कृताऽनघाः ।
KK-15-01-010-004c	असम्यग्वा महाभागास्तत्क्षन्तव्यमतन्द्रितैः ॥
KK-15-01-010-005a	यदा दुर्योधनेनेदं भुक्तं राज्यमकण्टकम् ।
KK-15-01-010-005c	अपि तत्र न वो मन्दो दुर्बुद्धिरपराद्धवान् ॥
KK-15-01-010-006a	तस्यापराधाद्दुर्बुद्धेरभिमानान्महीक्षिताम् ।
KK-15-01-010-006c	विमर्दः सुमहानासीदनयात्स्वकृतादथ ।
KK-15-01-010-006e	`घातिताः कौरवेयाश्च पृथिवी च विनाशिता ॥'
KK-15-01-010-007a	तन्मया साधु वाऽपीदं यदि वाऽसाधु वै कृतम् ।
KK-15-01-010-007c	तद्वो हृदि न कर्तव्यं मया बद्धोऽयमञ्जलिः ॥
KK-15-01-010-008a	वृद्धोऽयं हतपुत्रोऽयं दुःखितोऽयं नराधिपः ।
KK-15-01-010-008c	पूर्वराज्ञां च पुत्रोऽयमिति कृत्वाऽनुजानथ ॥
KK-15-01-010-009a	इयं च कृपणा वृद्धा हतपुत्रा तपस्विनी ।
KK-15-01-010-009c	गान्धारी पुत्रशोकार्ता तुल्यं याचति वो मया ॥
KK-15-01-010-010a	हतपुत्राविमौ वृद्धौ विदित्वा दुःखितौ तथा ।
KK-15-01-010-010c	अनुजानीत भद्रं वो व्रजाव शरणं च वः ॥
KK-15-01-010-011a	अयं च कौरवो राजा कुन्तीपुत्रो युधिष्ठिरः ।
KK-15-01-010-011c	सर्वैर्भवद्भिर्द्रष्टव्यः समेषु विषमेषु च ।
KK-15-01-010-011e	न जातु विषमं चैव गमिष्यति कदाचन ॥
KK-15-01-010-012a	चत्वारः सचिवा यस्य भ्रातरो विपुलौजसः ।
KK-15-01-010-012c	लोकपालसमा ह्येते सर्वधर्मार्थदर्शिनः ॥
KK-15-01-010-013a	`चतुर्णां लोकपालानां मध्ये विपरिवर्तते ।’
KK-15-01-010-013c	ब्रह्मेव भगवानेष सर्वभूतजगत्पतिः ॥
KK-15-01-010-014a	`एवमेव महाबाहुर्भीमार्जुनयमैर्वृतः ।'
KK-15-01-010-014c	युधिष्ठिरो महातेजा भवतः पालयिष्यति ॥
KK-15-01-010-015a	अवश्यमेव वक्तव्यमिति कृत्वा ब्रवीमि वः ।
KK-15-01-010-015c	एष न्यासो मया दत्तः सर्वेषां वो युधिष्ठिरः ।
KK-15-01-010-015e	भवन्तोऽस्य च वीरस्य न्यासभूताः कृता मया ॥
KK-15-01-010-016a	यदेव तैः कृतं किञ्चिद्व्यलीकं वः सुतैर्मम ।
KK-15-01-010-016c	यदन्येन मदीयेन तदनुज्ञातुमर्हथ ॥
KK-15-01-010-017a	भवद्भिर्न हि मे मन्युः कृतपूर्वः कथञ्चन ।
KK-15-01-010-017c	अत्यन्तगुरुभक्तानामेषोऽञ्जलिरिदं नमः ॥
KK-15-01-010-018a	तेषामस्थिरबुद्धीनां लुब्धानां कामचारिणाम् ।
KK-15-01-010-018c	कृते याचेऽद्य वः सर्वान्गान्धारीसहितोऽनघाः ॥
KK-15-01-010-019a	इत्युक्तास्तेन ते सर्वे पौरजानपदा जनाः ।
KK-15-01-010-019c	नोचुर्बाष्पकलाः किञ्चिद्वीक्षांचक्रुः परस्परम् ॥ ॥

इति श्रीमन्महाभारते आश्रमवासिकपर्वणि आश्रमवासपर्वणि दशमोऽध्यायः ॥ 10 ॥

15-10-7 न कर्तव्यमनुज्ञातुमिहार्हथेति क.ट.थ. पाठः ॥ 15-10-16 अन्येन भृत्येन । अनुज्ञातुं क्षन्तुम् ॥
