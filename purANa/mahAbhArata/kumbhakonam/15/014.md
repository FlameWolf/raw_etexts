अध्यायः 014

विदुरेण धृतराष्ट्रं प्रति युधिष्ठिरेण भीष्मादीनां श्राद्धदानाय धनदानाङ्गीकरणनिवेदनम् ॥ 1 ॥

001	वैशम्पायन उवाच ।
001a	एवमुक्तस्तु राज्ञा स विदुरो बुद्धिसत्तमः ।
001c	धृतराष्ट्रमुपेत्यैवं वाक्यमाह महार्थवत् ॥
002a	उक्तो युधिष्ठिरो राजा भवद्वचनमादितः ।
002c	स च संश्रुत्य वाक्यं ते प्रशशंस महाद्युतिः ॥
003a	बीभत्सुश्च महातेजा निवेदयति ते गृहान् ।
003c	वसु तस्य गृहे यच्च प्राणानपि च केवलान् ॥
004a	धर्मराजश्च पुत्रस्ते राज्यं प्राणान्धनानि च ।
004c	अनुजानाति राजर्षे यच्चान्यदपि किञ्चन ॥
005a	भीमस्तु सर्वदुःखानि संस्मृत्य बहुलान्युत ।
005c	कृच्छ्रादिव महाबाहुरनुजज्ञे विनिःश्वसन् ॥
006a	स राजन्धर्मशीलेन राज्ञा बीभत्सुना तथा ।
006c	अनुनीतो महाबाहुः सौहृदे स्थापितोऽपि च ॥
007a	न च मन्युस्त्वया कार्य इति त्वां प्राह धर्मराट् ।
007c	संस्मृत्य भीमस्तद्वैरं यदन्यायवदाचरत् ॥
008a	एवम्प्रायो हि धर्मोऽयं क्षत्रियाणां नराधिप ।
008c	शुद्धे क्षत्रियधर्मे च निरतोऽयं वृकोदरः ॥
009a	वृकोदरकृते चाहमर्जुनश्च पुनः पुनः ।
009c	प्रसीद याचे नृपते भवान्प्रभुरिहास्ति यत् ॥
010a	तद्ददातु भवान्वित्तं यावदिच्छसि पार्थिव ।
010c	त्वमीश्वरो नो राज्यस्य प्राणानामपि भारत ॥
011a	ब्रह्मदेयाग्रहारांश्च पुत्राणामौर्ध्वदेहिकम् ।
011c	इतो रत्नानि गाश्चैव दासीदासमजाविकम् ॥
012a	अर्चयित्वा कुरुश्रेष्ठो ब्राह्मणेभ्यः प्रयच्छतु ।
012c	दीनान्धकृपणेभ्यश्च तत्रतत्र नृपाज्ञया ॥
013a	बह्वन्नरसपानाढ्याः सभा विदुर कारय ।
013c	गवां निपानान्यन्यच्च विविधं पुण्यकं कुरु ॥
014a	इति मामब्रवीद्राजा पार्थश्चैव धनञ्जयः ।
014c	यदत्रानन्तरं कार्यं तद्भवान्वक्तुमर्हति ॥
015a	इत्युक्ते विदुरेणाथ धृतराष्ट्रोऽभिनन्द्य तान् ।
015c	मनश्चक्रे महादाने कार्तिक्यां जनमेजय ॥

॥ इति श्रीमन्महाभारते आश्रमवासिकपर्वणि आश्रमवासपर्वणि चतुर्दशोऽध्यायः ॥ 14 ॥
