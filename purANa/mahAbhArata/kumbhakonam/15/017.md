अध्यायः 017

धृतराष्ट्रस्य वनप्रस्थानसमये विदुरसञ्जयाभ्यामपि वनवासाय तेन सह प्रस्थानम् ॥ 1 ॥ तथा कुन्त्याऽपि युधिष्ठिरादिभिर्बहुधा प्रार्थनाभिः प्रतिषेधेनेऽपि तत्समाश्वासनपूर्वकं गान्धार्या सह वनं प्रति प्रस्थानम् ॥ 2 ॥

001	वैशम्पायन उवाच ।
001a	ततः प्रासादहर्म्येषु वसुधायां च पार्थिव ।
001c	नारीणां च नराणां च निःस्वनः सुमहानभूत् ॥
002a	स राजा राजमार्गेण नृनारीसङ्कुलेन च ।
002c	कथञ्चिन्निर्ययौ धीमान्वेपमानः कृताञ्जलिः ॥
003a	स वर्धमानद्वारेण निर्ययौ गजसाह्वयात् ।
003c	विसर्जयामास च तं जनौघं स मुहुर्मुहुः ॥
004a	वनं गन्तुं च विदुरो राज्ञा सह कृतक्षणः ।
004c	सञ्जयश्च महामात्रः सूतो गावल्गणिस्तथा ॥
005a	कृपं निवर्तयामास युयुत्सुं च महारथम् ।
005c	धृताराष्ट्रो महीपालः परिदाप्य युधिष्ठिरे ॥
006a	निवृत्ते पौरवर्गे च राजा सान्तःपुरस्तदा ।
006c	धृतराष्ट्राभ्यनुज्ञातो निवर्तितुमियेष ह ॥
007a	सोऽब्रवीन्मातरं कुन्तीमुपेत्य भरतर्षभ ॥
007c 	अहं राजानमन्विष्ये भवती विनिवर्तताम् ॥
008a 	वधूपरिवृता राज्ञि नगरं गन्तुमर्हसि ।
008c 	राजा यात्वेष धर्मात्मा तपसे कृतनिश्चयः ॥
009a	इत्युक्ता धर्मराजेन बाष्पव्याकुललोचना ।
009c	जगामैव तदा कुन्ती गान्धारीं परिगृह्य ह ॥
010 	कुन्त्युवाच ।
010a	सहदेवे महाराज माऽप्रसादं कृथाः क्वचित् ।
010c	एष मामनुरक्तो हि राजंस्त्वां चैव सर्वदा ॥
011a	कर्णं स्मरेथाः सततं सङ्ग्रामेष्वपलायिनम् ।
011c	अवकीर्णो हि स मया वीरो दुष्प्रज्ञया तदा ॥
012a	आयसं हृदयं नूनं मन्दाया मम पुत्रक ।
012c	यत्सूर्यजमपश्यन्त्याः शतधा न विदीर्यते ॥
013a	एवं गते तु किं शक्यं मया कर्तुमरिन्दम ।
013c	मम दोषोऽयमत्यर्थं ख्यापितो यन्न सूर्यजः ॥
014a	तन्निमित्तं महाबाहो दानं दद्यास्त्वमुत्तमम् ।
014c	सदैव भ्रातृभिः सार्धं सूर्यजस्यारिमर्दन ॥
015a	द्रौपद्याश्च प्रिये नित्यं स्थातव्यमरिकर्शन ।
015c 	भीमसेनोऽर्जुनश्चैव नकुलश्च कुरूद्वह ॥
016a	समाधेयास्त्वया राजंस्त्वय्यद्य कुलधूर्गता ।
016c	श्वश्रूश्वशुरयोः पादाञ्शुश्रूषन्ती वने त्वहम् ।
016e 	गान्धारीसहिता वत्स्ये तापसी मलपङ्किनी ॥
017 	वैशम्पायन उवाच ।
017a	एवमुक्तः स धर्मात्मा भ्रातृभिः सहितो वशी ।
017c	विषादमगमद्धीमान्न च किञ्चिदुवाच ह ॥
018a	मुहूर्तमिव तु ध्यात्वा धर्मराजो युधिष्ठिरः ।
018c	उवाच मातरं दीनश्चिन्ताशोकपरायणः ॥
019a	किमिदं ते व्यवसितं नैवं त्वं वक्तुमर्हसि ।
019c 	न त्वामभ्यनुजानामि प्रसादं कर्तुमर्हसि ॥
020a 	व्यचोदयः पुराऽस्माकमुत्साहं शुभदर्शने ।
020c	विदुलाया वचोभिस्त्वं नास्मान्सन्त्यक्तुमर्हसि ॥
021a	निहत्य पृथिवीपालान्राज्यं प्राप्तमिदं मया ।
021c	तव प्रज्ञामुपश्रुत्य वासुदेवान्नरर्षभात् ॥
022a	क्व सा बुद्धिरियं चाद्य भवत्या या श्रुता मया ।
022c	क्षत्रधर्मे स्थितं त्यक्त्वा न प्रयातुमिहार्हसि ॥
023a	अस्मानुत्सृज्य राज्यं च स्नुषाहीना यशस्विनि ।
023c	कथं वत्स्यसि दुर्गेषु वनेष्वद्य प्रसीद मे ॥
024a	इति बाष्पकला वाचः कुन्ती पुत्रस्य शृण्वती ।
024c	जगामैवाश्रुपूर्णाक्षी भीमस्तामिदमब्रवीत् ॥
025a	यदा राज्यमिदं कुन्ति भोक्तव्यं पुत्रनिर्जितम् ।
025c	प्राप्तव्या राजधर्माश्च तदेयं ते कुतो मतिः ॥
026a	किं वयं कारिताः पूर्वं भवत्या पृथिवीक्षयम् ।
026c	कस्य हेतोः परित्यज्य वनं गन्तुमभीप्ससि ॥
027a	वनाच्चापि किमानीता भवत्या बालका वयम् ।
027c	दुःखशोकसमाविष्टौ माद्रीपुत्राविमौ तथा ॥
028a	प्रसीद मातर्मा गास्त्वं वनमद्य यशस्विनि ।
028c	श्रियं यौधिष्ठिरीं मातर्भुङ्क्ष्व पार्थबलार्जिताम् ॥
029a	इति सा निश्चितैवाशु वनवासकृतक्षणा ।
029c	लालप्यतां बहुविधं पुत्राणां नाकरोद्वचः ॥
030a	द्रौपदी चान्वयाच्छ्वश्रूं विषण्णवदना तदा ।
030c	वनवासाय गच्छन्तीं रुदती भद्रया सह ॥
031a	सा पुत्रान्रुदतः सर्वान्मुहुर्मुहुरवेक्षती ।
031c	जगामैव महाप्राज्ञा वनाय कृतनिश्चया ॥
032a	अन्वयुः पाण्डवास्तां तु सभृत्यान्तःपुरास्तथा ।
032c	ततः प्रमृज्य साऽश्रूणि पुत्रान्वचनमब्रवीत् ॥ ॥

इति श्रीमन्महाभारते आश्रमवासिकपर्वणि आश्रमवासपर्वणि सप्तदशोऽध्यायः ॥ 17 ॥

15-17-10 मा प्रमादं कृथा इति क.थ.पाठः ॥ 15-17-16 श्वश्रूश्वशुरयोः । ज्येष्ठत्वाद्धृतराष्ट्रः पाण्डोः पितृसमस्तेन कुन्त्याः स श्वशुर इति ॥ 15-17-22 क्षत्रधर्मे स्थितिं ह्युक्त्वा न प्रत्याख्यातुमर्हसि इति थ.पाठः । स्थितिं चोक्त्वा तस्याश्च्यवितुमिच्छसि इति झ.पाठः ॥ 15-17-30 भद्रया सुभद्रया ॥
