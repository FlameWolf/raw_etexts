अध्यायः 038

धृतराष्ट्रेण पुत्रदर्शनानन्तरं युधिष्ठिरादिभिः सह पुनः स्वाश्रमं प्रत्यागमनम् ॥ 1 ॥ व्यासेन धृतराष्ट्रं प्रति युधिष्ठिरादीनां नगरप्रस्थापनचोदना ॥ 2 ॥ नगरं प्रति पुनरागमनमनिच्छताऽपि युधिष्ठिरेण धृतराष्ट्रस्य कुन्तीगान्धार्योश्च निदेशनिर्बन्धेन पुनः सर्वैः सह हास्तिनपुरं प्रत्यागमनम् ॥ 3 ॥

001	जनमेजय उवाच ।
001a	दृष्ट्वा पुत्रांस्तथा पौत्रान्सानुबन्धाञ्जनाधिपः ।
001c	धृतराष्ट्रः किमकरोद्राजा चैव युधिष्ठिरः ॥
002	वैशम्पायन उवाच ।
002a	तद्दृष्ट्वा महदाश्चर्यं पुत्राणां दर्शनं पुनः ।
002c	वीतशोकः स राजर्षिः पुनराश्रममागमत् ॥
003a	इतरस्तु जनः सर्वस्ते चैव परमर्षयः ।
003c	प्रतिजग्मुर्यथाकामं धृतराष्ट्राभ्यनुज्ञया ॥
004a	पाण्डवास्तु महात्मानो लघुभूयिष्ठसैनिकाः ।
004c	अनुजग्मुर्महात्मानं सदारास्तं महीपतिम् ॥
005a	तमाश्रमगतं धीमान्ब्रह्मर्षिर्लोकपूजितः ।
005c	द्वैपायनोऽभ्युपागम्य राजानमिदमब्रवीत् ॥
006a	धृतराष्ट्र महाबाहो शृणु कौरवनन्दन ।
006c	श्रुतास्ते ज्ञानवृद्धानामृषीणां पुण्यकर्मणाम् ॥
007a	अद्धाभिजनवृद्धानां वेदवेदाङ्गवेदिनाम् ।
007c	धर्मज्ञानां पुराणानां वदतां विविधाः कथाः ॥
008a	मा स्म शोके मनः कार्षीर्दिष्टे न व्यथते बुधः ।
008c	श्रुतं देवरहस्यं ते नारदाद्देवदर्शनात् ॥
009a	गतास्ते क्षत्रधर्मेण शस्त्रपूतां गतिं शुभाम् ।
009c	यथा दृष्टास्त्वया पुत्रास्तथा कामविहारिणः ॥
010a	युधिष्ठिरः स्वयं धीमान्भवन्तमनुरुध्यते ।
010c	सहितो भ्रातृभिः सर्वैः सदारः ससुहृज्जनः ॥
011a	विसर्जयैनं यात्वेष स्वराज्यमनुशासताम् ।
011c	मासः समधिकस्तेषामतीतो वसतां वने ॥
012a	एतद्धि नित्यं यत्नेन पदं रक्ष्यं नराधिप ।
012c	बहुप्रत्यर्थिकं ह्येतद्राज्यं नाम कुरूद्वह ॥
013a	इत्युक्तः कौरवो राजा व्यासेनामितबुद्धिना ।
013c	युधिष्ठिरमथाहूय वाग्मी वचनमब्रवीत् ॥
014a	अजातशत्रो भद्रं ते शृणु मे भ्रातृभिः सह ।
014c	त्वत्प्रसादान्महीपाल शोको नास्मान्प्रबाधते ॥
015a	रमे चाहं त्वया पुत्र पुरेव गजसाह्वये ।
015c	नाथेनानुगतो विद्वन्प्रियेषु परिवर्तिना ॥
016a	प्राप्तं पुत्रफलं त्वत्तः प्रीतिर्मे परमा त्वयि ।
016c	न मे मन्युर्महाबाहो गम्यतां मा चिरं कृथाः ॥
017a	भवन्तं चेह सम्प्रेक्ष्य तपो मे परिहीयते ।
017c	उपयुक्तं शरीरं च त्वां दृष्ट्वा धारितं पुनः ॥
018a	मातरौ ते तथैवेमे शीर्णपर्णकृताशने ।
018c	मम तुल्यव्रते पुत्र न चिरं वर्तयिष्यतः ॥
019a	दुर्योधनप्रभृतयो दृष्टा लोकान्तरं गताः ।
019c	व्यासस्य तपसो वीर्याद्भवतश्च समागमात् ॥
020a	प्रयोजनं चिरं वृत्तं जीवितस्य ममानघ ।
020c	उग्रं तपः समास्थास्ये त्वमनुज्ञातुमर्हसि ॥
021a	त्वय्यद्य पिण्डः कीर्तिश्च कुलं चेदं प्रतिष्ठितम् ।
021c	श्वो वाऽद्य वा महाबाहो गम्यतां माचिरं कृथाः ॥
022a	राजनीतिः सुबहुशः श्रुता ते भरतर्षभ ।
022c	सन्देष्टव्यं न पश्यामि कृतमेतावता विभो ॥
023	वैशम्पायन उवाच ।
023a	इत्युक्तवचनं तं तु नृपो राजानमब्रवीत् ।
023c	न मामर्हसि धर्मज्ञ परित्यक्तुमनागसम् ॥
024a	कामं गच्छन्तु मे सर्वे भ्रातरोऽनुचरास्तथा ।
024c	भवन्तमहमन्विष्ये मातरौ च यतव्रतः ॥
025a	तमुवाचाथ गान्धारी मैवं पुत्र शृणुष्व च ।
025c	त्वय्यधीनं कुरुकुलं पिण्डश्च श्वशुरस्य मे ॥
026a	गम्यतां पुत्र पर्याप्तमेतावत्पूजिता वयम् ।
026c	राजा यदाह तत्कार्यं त्वया पुत्र पितुर्वचः ॥
027	वैशम्पायन उवाच ।
027a	इत्युक्तः स तु गान्धार्या कुन्तीमिदमभाषत ।
027c	स्नेहबाष्पाकुले नेत्रे परिमृज्य विनीतवत् ॥
028a	विसर्जयति मां राजा गान्धारी च यशस्विनी ।
028c	भवत्यां बद्धचित्तस्तु कथं यास्यामि दुःखितः ॥
029a	न चोत्सहे तपोविघ्नं कर्तुं ते धर्मचारिणि ।
029c	तपसो हि परं नास्ति तपसा विन्दते महत् ॥
030a	ममापि न तथा राज्ञि राज्ये बुद्धिर्यथा पुरा ।
030c	तपस्येवानुरक्तं मे मनः सर्वात्मना तथा ॥
031a	शून्येयं च मही कृत्स्ना न मे प्रीतिकरी शुभे ।
031c	बान्धवा नः परिक्षीणा बलं नो न यथा पुरा ॥
032a	पाञ्चालाः सुभृशं क्षीणाः कन्यामात्रावशेषिताः ।
032c	न तेषां कुलकर्तारं कञ्चित्पश्याम्यहं शुभे ॥
033a	सर्वे हि भस्मासान्नीतास्ते द्रोणेन रणाजिरे ।
033c	अवशिष्टाश्च निहता द्रोणपुत्रेण वै निशि ।
033e	चेदयश्चैव मत्स्याश्च दृष्टपूर्वास्तथैव नः॥ 
034a	केवलं वृष्णिचक्रं च वासुदेवपरिग्रहात् ।
034c	यद्दृष्ट्वा स्थातुमिच्छामि धर्मार्थं नार्थहेतुतः ॥
035a	शिवेन पश्य नः सर्वान्दुर्लभं तव दर्शनम् ।
035c	भविष्यत्यम्ब राजा हि तीव्रं चारप्स्यते तपः ॥
036a	एतच्छ्रुत्वा महाबाहुः सहदेवो युधांपतिः ।
036c	युधिष्ठिरमुवाचेदं बाष्पव्याकुललोचनः ॥
037a	नोत्सहेऽहं परित्यक्तुं मातरं भरतर्षभ ।
037c	प्रतियातु भवान्क्षिप्रं तपस्तप्स्याम्यहं वने ॥
038a	इहैव शोषयिष्यामि तपसेदं कलेवरम् ।
038c	पादशुश्रूषणे रक्तो राज्ञो मात्रोस्तथाऽनयोः ॥
039a	तमुवाच ततः कुन्ती परिष्वज्य महाभुजम् ।
039c	गम्यतां पुत्र मैवं त्वं वोचः कुरु वचो मम ॥
040a	आगमा वः शिवाः सन्तु स्वस्था भवत पुत्रकाः ।
040c	उपरोधो भवेदेवमस्माकं तपसः कृते ॥
041a	त्वत्स्नेहपाशबद्धा च हीयेयं तपसः परात् ।
041c	तस्मात्पुत्रक गच्छ त्वं शिष्टमल्पं च नः प्रभो ॥
042a	एवं संस्तम्भितं वाक्यैः कुन्त्या बहुविधैर्मनः ।
042c	सहदेवस्य राजेन्द्र राज्ञश्चैव विशेषतः ॥
043a	ते मात्रा समनुज्ञाता राज्ञा च कुरुपुङ्गवाः ।
043c	अभिवाद्य कुरुश्रेष्ठमामन्त्रयितुमारभन् ॥
044	युधिष्ठिर उवाच ।
044a	राज्यं प्रति गमिष्यामः शिवेन प्रतिनन्दिताः ।
044c	अनुज्ञातास्त्वया राजन्गमिष्यामो विकल्मषाः ॥
045a	एवमुक्तः स राजर्षिर्धर्मराज्ञा महात्मना ।
045c	अनुजज्ञे जयाशीर्भिः पूजयित्वा युधिष्ठिरम् ॥
046a	भीमं च बलिनां श्रेष्ठं सान्त्वयामास पार्थिवः ।
046c	स चास्य सम्यङ्मेधावी प्रत्यपद्यत वीर्यवान् ॥
047a	अर्जुनं च समाश्लिष्य यमौ च भरतर्षभौ ।
047c	अनुजज्ञे स कौरव्यः परिष्वज्याभिनन्द्य च ॥
048a	गान्धार्या चाभ्यनुज्ञाताः कृतपादाभिवादनाः ।
048c	जनन्या समुपाघ्राताः परिष्वक्ताश्च ते नृपम् ॥
049a	चक्रुः प्रदक्षिणं सर्वे वत्सा इव निवारणे ।
049c	पुनः पुनर्निरीक्षन्तः प्रचक्रुस्ते प्रदक्षिणम् ॥
050a	द्रौपदीप्रमुखाश्चैव सर्वाः कौरवयोषितः ।
050c	न्यायतः श्वशुरे वृत्तिं प्रयुज्य प्रययुस्ततः ॥
051a	श्वश्रूभ्यां समनुज्ञाताः परिष्वज्याभिनन्दिताः ॥
051c	सन्दिष्टाश्चेतिकर्तव्यं प्रययुर्भर्तृभिः सह ॥
052a	ततः प्रजज्ञे निनदः सूतानां युज्यतामिति ।
052c	उष्ट्राणां क्रोशतां चापि हयानां हेषतामपि ॥
053a	ततो युधिष्ठिरो राजा सदारः सहसैनिकः ।
053c	नगरं हास्तिनपुरं पुनरायात्सबान्धवः ॥ ॥

इति श्रीमन्महाभारते आश्रमवासिकपर्वणि पुत्रदर्शनपर्वणि अष्टत्रिंशोऽध्यायः ॥ 38 ॥ ॥ समाप्तं चेदं पुत्रदर्शनपर्व ॥ 2 ॥

15-38-12 बहवः प्रत्यर्थिनः प्रार्थयानाः शत्रवो यत्र तत् ॥15-38-15 नाथेन त्वया ॥15-38-24 अन्विष्ये सेविष्ये ॥15-38-32 कथामात्रावशेषिता इति झ.पाठः ॥ 15-38-35 अविषह्यं च राजा हीति झ.पाठः ॥ 15-38-41 श्रेयसः परादिति क.ट.पाठः । शिष्टमायुरिति शेषः ॥ 15-38-49 निवारणे स्तनपानादिति शेषः ॥ 15-38-50 तथैव द्रौपदी भद्रा पाण्ड्यजा भुजगेन्द्रजेति क.ट.थ.पाठः ॥
