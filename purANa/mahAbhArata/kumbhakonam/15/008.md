अध्यायः 008

धृतराष्ट्रेण युधिष्ठरं प्रति राजनीतिकथनम् ॥ 1 ॥

KK-15-01-008-001	धृतराष्ट्र उवाच ।
KK-15-01-008-001a	सन्धिविग्रहमप्यत्र पश्येथा राजसत्तम ।
KK-15-01-008-001c	द्वियोनिं विविधोपायं बहुकल्पं युधिष्ठिर ॥
KK-15-01-008-002a	कौरव्य पर्युपासीथाः स्थित्वा द्वैविध्यमात्मनः ।
KK-15-01-008-002c	तुष्टपुष्टजनः शत्रुरर्थवानिति च स्मरेत् ॥
KK-15-01-008-003a	पर्युपासनकाले तु विपरीतं विधीयते ।
KK-15-01-008-003c	आमर्दकाले राजेन्द्र व्यवसायस्ततोऽपरः ॥
KK-15-01-008-004a	व्यसनं भेदनं चैव शत्रूणां कारयेत्ततः ।
KK-15-01-008-004c	कर्षणं भीषणं चैव युद्धे चैव बहुक्षयम् ॥
KK-15-01-008-005a	प्रयास्यमानो नृपतिस्त्रिविधं परिचिन्तयेत् ।
KK-15-01-008-005c	आत्मनश्चैव शत्रोश्च शक्तिं शास्त्रविशारदः ॥
KK-15-01-008-006a	उत्साहप्रभुशक्तिभ्यां मन्त्रशक्त्या च भारत ।
KK-15-01-008-006c	उपपन्नो नृपो यायाद्विपरीतं च वर्जयेत् ॥
KK-15-01-008-007a	आददीत बलं राजा मौलं मित्रबलं तथा ।
KK-15-01-008-007c	अटवीबलं भृतं चैव तथा श्रेणीबलं प्रभो ॥
KK-15-01-008-008a	`मित्रामित्रबलं राजन्न्यायाद्वृद्ध्युदये धृतः ।'
KK-15-01-008-008c	तत्र मित्रबलं राजन्मौलं चैव विशिष्यते ।
KK-15-01-008-008e	श्रेणीबलं भृतं चैव तुल्ये एवेति मे मतिः ॥
KK-15-01-008-009a	तथाऽऽचारबलं चैव परस्परसमं नृप ।
KK-15-01-008-009c	विज्ञेयं बलकालेषु राज्ञा काल उपस्थिते ॥
KK-15-01-008-010a	आपदश्चापि बोद्धव्या बहुरूपा नराधिप ।
KK-15-01-008-010c	भवन्ति राज्ञा कौरव्य यास्ताः पृथगतः शृणु ॥
KK-15-01-008-011a	विकल्पा बहुधा राजन्नापदां पाण्डुनन्दन ।
KK-15-01-008-011c	सामादिभिरुपन्यस्य गमयेत्तान्नृपः सदा ॥
KK-15-01-008-012a	यात्रां गच्छेद्बलैर्युक्तो राजा षड्भिः परन्तप ।
KK-15-01-008-012c	युक्तश्च देशकालाभ्यां बलैरात्मगुणैस्तथा ॥
KK-15-01-008-013a	हृष्टपुष्टबलो गच्छेद्राजा वृद्ध्युदये रतः ।
KK-15-01-008-013c	अकृशश्चाप्यथो यायादनृतावपि पाण्डव ॥
KK-15-01-008-014a	तूणाश्मानं वाजिरथप्रवाहां ध्वजद्रुमैः संवृतकूलरोधसम् ।
KK-15-01-008-014c	पदातिनागैर्बहुकर्दमां नदीं सपत्ननाशे नृपतिः प्रयोजयेत् ॥
KK-15-01-008-015a	अथोपपत्त्या शकटं पद्मवज्रं च भारत ।
KK-15-01-008-015c	उशना वेद यच्छास्त्रं तत्रैतद्विहितं विभो ॥
KK-15-01-008-016a	चारयित्वा परबलं कृत्वा स्वबलदर्शनम् ।
KK-15-01-008-016c	स्वभूमौ योजयेद्युद्धं परभूमौ तथैव च ॥
KK-15-01-008-017a	बलं प्रसादयेद्राजा निक्षिपेद्बलिनो नरान् ।
KK-15-01-008-017c	ज्ञात्वा स्वविषयं तत्र सामादिभिरुपक्रमेत् ॥
KK-15-01-008-018a	सर्वथैव महाराज शरीरं धारयेदिह ।
KK-15-01-008-018c	प्रेत्य चेह च कर्तव्यमात्मनिःश्रेयसं परम् ॥
KK-15-01-008-019a	एवं कुर्वञ्शुभा वाचो लोकेऽस्मिञ्शृणु ते नृप ।
KK-15-01-008-019c	प्रेत्य स्वर्गमवाप्नोति प्रजा धर्मेण पालयन् ॥
KK-15-01-008-020a	एवं त्वया कुरुश्रेष्ठ वर्तितव्यं प्रजासु वै ।
KK-15-01-008-020c	उभयोर्लोकयोस्तात प्राप्तये नित्यमेव हि ॥
KK-15-01-008-021a	भीष्मेण सर्वमुक्तोऽसि कृष्णेन विदुरेण च ।
KK-15-01-008-021c	मयाऽप्यवश्यं वक्तव्यं प्रीत्या ते नृपसत्तम ॥
KK-15-01-008-022a	एतत्सर्वं यथान्यायं कुर्वीथा भूरिदक्षिण ।
KK-15-01-008-022c	प्रियस्तथा प्रजानां त्वं स्वर्गे सुखमवाप्स्यसि ॥
KK-15-01-008-023a	अश्वमेधसहस्रेण यो यजेत्पृथिवीपतिः ।
KK-15-01-008-023c	पालयेद्वाऽपि धर्मेण प्रजास्तुल्यं फलं लभेत् ॥ ॥

इति श्रीमन्महाभारते आश्रमवासिकपर्वणि आश्रमवासपर्वणि अष्टमोऽध्यायः ॥ 8 ॥

15-8-1 प्रबलप्रतियोगिकौ दुर्बलप्रतियोगिकौ चेति द्वियोनी सन्धिविग्रहौ ॥ 15-8-2 स्थित्वा स्थिरो भूत्वा । द्वैविध्यं बलाबलं ज्ञात्वा शत्रुं पर्युपास्स्वेति भावः । स्मरेज्जयोपायं विचारयेन्न त्वकस्मात्प्रयायात् । जित्वा द्विविधमात्मनेति क.पाठः ॥ 15-8-3 विपरीतमतुष्टपुष्टबलं प्रयायादित्यर्थः ॥ 15-8-4 गमनं वेदनं चैवेति थ.पाठः ॥ 15-8-7 मौलं धनबलम् ॥ 15-8-13 अनृतौ अकालेऽपि शिशिरादौ ॥ 15-8-15 शकटादयो व्यूहविशेषाः ॥ 15-8-16 साधयित्वा परबलं कृत्वा च बलमर्षणम् इति क.थ.पाठः ॥
