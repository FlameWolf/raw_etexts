अध्यायः 008

धृतराष्ट्रेण युधिष्ठरं प्रति राजनीतिकथनम् ॥ 1 ॥

001	धृतराष्ट्र उवाच ।
001a	सन्धिविग्रहमप्यत्र पश्येथा राजसत्तम ।
001c	द्वियोनिं विविधोपायं बहुकल्पं युधिष्ठिर ॥
002a	कौरव्य पर्युपासीथाः स्थित्वा द्वैविध्यमात्मनः ।
002c	तुष्टपुष्टजनः शत्रुरर्थवानिति च स्मरेत् ॥
003a	पर्युपासनकाले तु विपरीतं विधीयते ।
003c	आमर्दकाले राजेन्द्र व्यवसायस्ततोऽपरः ॥
004a	व्यसनं भेदनं चैव शत्रूणां कारयेत्ततः ।
004c	कर्षणं भीषणं चैव युद्धे चैव बहुक्षयम् ॥
005a	प्रयास्यमानो नृपतिस्त्रिविधं परिचिन्तयेत् ।
005c	आत्मनश्चैव शत्रोश्च शक्तिं शास्त्रविशारदः ॥
006a	उत्साहप्रभुशक्तिभ्यां मन्त्रशक्त्या च भारत ।
006c	उपपन्नो नृपो यायाद्विपरीतं च वर्जयेत् ॥
007a	आददीत बलं राजा मौलं मित्रबलं तथा ।
007c	अटवीबलं भृतं चैव तथा श्रेणीबलं प्रभो ॥
008a	`मित्रामित्रबलं राजन्न्यायाद्वृद्ध्युदये धृतः ।'
008c	तत्र मित्रबलं राजन्मौलं चैव विशिष्यते ।
008e	श्रेणीबलं भृतं चैव तुल्ये एवेति मे मतिः ॥
009a	तथाऽऽचारबलं चैव परस्परसमं नृप ।
009c	विज्ञेयं बलकालेषु राज्ञा काल उपस्थिते ॥
010a	आपदश्चापि बोद्धव्या बहुरूपा नराधिप ।
010c	भवन्ति राज्ञा कौरव्य यास्ताः पृथगतः शृणु ॥
011a	विकल्पा बहुधा राजन्नापदां पाण्डुनन्दन ।
011c	सामादिभिरुपन्यस्य गमयेत्तान्नृपः सदा ॥
012a	यात्रां गच्छेद्बलैर्युक्तो राजा षड्भिः परन्तप ।
012c	युक्तश्च देशकालाभ्यां बलैरात्मगुणैस्तथा ॥
013a	हृष्टपुष्टबलो गच्छेद्राजा वृद्ध्युदये रतः ।
013c	अकृशश्चाप्यथो यायादनृतावपि पाण्डव ॥
014a	तूणाश्मानं वाजिरथप्रवाहां ध्वजद्रुमैः संवृतकूलरोधसम् ।
014c	पदातिनागैर्बहुकर्दमां नदीं सपत्ननाशे नृपतिः प्रयोजयेत् ॥
015a	अथोपपत्त्या शकटं पद्मवज्रं च भारत ।
015c	उशना वेद यच्छास्त्रं तत्रैतद्विहितं विभो ॥
016a	चारयित्वा परबलं कृत्वा स्वबलदर्शनम् ।
016c	स्वभूमौ योजयेद्युद्धं परभूमौ तथैव च ॥
017a	बलं प्रसादयेद्राजा निक्षिपेद्बलिनो नरान् ।
017c	ज्ञात्वा स्वविषयं तत्र सामादिभिरुपक्रमेत् ॥
018a	सर्वथैव महाराज शरीरं धारयेदिह ।
018c	प्रेत्य चेह च कर्तव्यमात्मनिःश्रेयसं परम् ॥
019a	एवं कुर्वञ्शुभा वाचो लोकेऽस्मिञ्शृणु ते नृप ।
019c	प्रेत्य स्वर्गमवाप्नोति प्रजा धर्मेण पालयन् ॥
020a	एवं त्वया कुरुश्रेष्ठ वर्तितव्यं प्रजासु वै ।
020c	उभयोर्लोकयोस्तात प्राप्तये नित्यमेव हि ॥
021a	भीष्मेण सर्वमुक्तोऽसि कृष्णेन विदुरेण च ।
021c	मयाऽप्यवश्यं वक्तव्यं प्रीत्या ते नृपसत्तम ॥
022a	एतत्सर्वं यथान्यायं कुर्वीथा भूरिदक्षिण ।
022c	प्रियस्तथा प्रजानां त्वं स्वर्गे सुखमवाप्स्यसि ॥
023a	अश्वमेधसहस्रेण यो यजेत्पृथिवीपतिः ।
023c	पालयेद्वाऽपि धर्मेण प्रजास्तुल्यं फलं लभेत् ॥ ॥

इति श्रीमन्महाभारते आश्रमवासिकपर्वणि आश्रमवासपर्वणि अष्टमोऽध्यायः ॥ 8 ॥

15-8-1 प्रबलप्रतियोगिकौ दुर्बलप्रतियोगिकौ चेति द्वियोनी सन्धिविग्रहौ ॥ 15-8-2 स्थित्वा स्थिरो भूत्वा । द्वैविध्यं बलाबलं ज्ञात्वा शत्रुं पर्युपास्स्वेति भावः । स्मरेज्जयोपायं विचारयेन्न त्वकस्मात्प्रयायात् । जित्वा द्विविधमात्मनेति क.पाठः ॥ 15-8-3 विपरीतमतुष्टपुष्टबलं प्रयायादित्यर्थः ॥ 15-8-4 गमनं वेदनं चैवेति थ.पाठः ॥ 15-8-7 मौलं धनबलम् ॥ 15-8-13 अनृतौ अकालेऽपि शिशिरादौ ॥ 15-8-15 शकटादयो व्यूहविशेषाः ॥ 15-8-16 साधयित्वा परबलं कृत्वा च बलमर्षणम् इति क.थ.पाठः ॥
