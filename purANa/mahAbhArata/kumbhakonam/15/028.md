अध्यायः 028

धृतराष्ट्रयुधिष्ठिराभ्यां परस्परकुशलप्रश्नादिपूर्वकं सँल्लापः ॥ 1 ॥ युधिष्ठिरेण धृतराष्ट्रं प्रति विदुरः क्वेति प्रश्ने तत्रत्येन केनचिद्यदृच्छया धृतराष्ट्रमुपसर्पतो जनावलोकनेन प्रतिनिवर्तमानस्य च तस्य प्रदर्शनम् ॥ 2 ॥ ततो युधिष्ठिरेणानुधावनेन तत्समीपगमनम् ॥ 3 ॥ ततो विदुरे योगात्स्वशरीरत्यागेन तच्छरीरप्रवेशः ॥ 4 ॥ युधिष्ठिरेण धृतराष्ट्रादिषु तदद्भुतनिवेदनम् ॥ 5 ॥

KK-15-01-028-001	धृतराष्ट्र उवाच ।
KK-15-01-028-001a	युधिष्ठिर महाबाहो कच्चित्त्वं कुशली ह्यसि ।
KK-15-01-028-001c	सहितो भ्रातृभिः सर्वैः पौरजानपदैस्तथा ॥
KK-15-01-028-002a	ये च त्वामनुजीवन्ति कच्चित्तेऽपि निरामयाः ।
KK-15-01-028-002c	सचिवा भृत्यवर्गाश्च गुरवश्चैव ते नृप ॥
KK-15-01-028-003a	कच्चित्तेऽपि निरातङ्का वसन्ति विषये तव ।
KK-15-01-028-003c	कच्चिद्वर्तसि पौराणीं वृत्तिं राजर्षिसेविताम् ॥
KK-15-01-028-004a	कच्चिन्न्यायाननुच्छिद्य कोशस्तेऽभिप्रपूर्यते ।
KK-15-01-028-004c	अरिमध्यस्थमित्रेषु वर्तसे चानुरूपतः ।
KK-15-01-028-004e	ब्राह्मणानग्रहारैर्वा यथावदनुपश्यसि ॥
KK-15-01-028-005a	कच्चित्ते परितुष्यन्ति शीलेन भरतर्षभ ।
KK-15-01-028-005c	शत्रवोऽपि कुतः पौरा भृत्या वा स्वजनोऽपि वा ॥
KK-15-01-028-006a	कच्चिद्यजसि राजेन्द्र श्रद्धावान्पितृदेवताः ।
KK-15-01-028-006c	अतिथीनन्नपानेन कच्चिदर्चसि भारत ॥
KK-15-01-028-007a	कच्चिन्नयपथे विप्राः स्वकर्मनिरतास्तव ।
KK-15-01-028-007c	क्षत्रिया वैश्यवर्णा वा शूद्रा वाऽपि कुटुम्बिनः ॥
KK-15-01-028-008a	कच्चित्स्त्रीबालवृद्धं ते न शोचति न याचते ।
KK-15-01-028-008c	जामयः पूजिताः कच्चित्तव गेहे नरर्षभ ॥
KK-15-01-028-009a	कच्चिद्राजर्षिवंशोऽयं त्वामासाद्य महीपतिम् ।
KK-15-01-028-009c	यथोचितं महाराज यशसा नावसीदति ॥
KK-15-01-028-010 	वैशम्पायन उवाच ।
KK-15-01-028-010a	इत्येवंवादिनं तं स न्यायवित्प्रत्यभाषत ।
KK-15-01-028-010c	कुशलप्रश्नसंयुक्तं कुशलो वाक्यमब्रवीत् ॥
KK-15-01-028-011 	युधिष्ठिर उवाच ।
KK-15-01-028-011a	अपि ते वर्धते राजंस्तपो मन्दः श्रमश्च ते ॥
KK-15-01-028-012a	अपि मे जननी चेयं शुश्रूषुर्विगतक्लमा ।
KK-15-01-028-012c	अथास्याः सफलो राजन्वनवासो भविष्यति ॥
KK-15-01-028-013a	इयं च माता ज्येष्ठा मे शीतवाताध्वकर्शिता ।
KK-15-01-028-013c	घोरेण तपसा युक्ता देवी कच्चिन्न शोचति ॥
KK-15-01-028-014a	हतान्पुत्रान्महावीर्यान्क्षत्रधर्मपरायणान् ।
KK-15-01-028-014c	नापध्यायति वा कच्चिदस्मान्पापकृतः सदा ॥
KK-15-01-028-015a	क्व चासौ विदुरो राजन्नेमं पश्यामहे वयम् ।
KK-15-01-028-015c	सञ्जयः कुशली चायं कच्चिन्नु तपसि स्थिरः ॥
KK-15-01-028-016 	वैशम्पायन उवाच ।
KK-15-01-028-016a	इत्युक्तः प्रत्युवाचैनं धृतराष्ट्रो जनाधिपम् ।
KK-15-01-028-016c	कुशली विदुरः पुत्र तपो घोरं समाश्रितः ॥
KK-15-01-028-017a	वायुभक्षो निराहारः कृशो धमनिसन्ततः ।
KK-15-01-028-017c	कदाचिद्दृश्यते विप्रैः शून्येऽस्मिन्कानने क्वचित् ॥
KK-15-01-028-018a	इत्येवं ब्रुवतस्तस्य जटी वीटामुखः कृशः ।
KK-15-01-028-018c	दिग्वासा मलदिग्धाङ्गो वनरेणुसमुक्षितः ॥
KK-15-01-028-019a	दूरादालक्षितः क्षत्ता तत्राख्यातो महीपतेः ।
KK-15-01-028-019c	'विदुरस्त्वेष धर्मात्मा जनं दृष्ट्वा निवर्तते ॥'
KK-15-01-028-020a 	निवर्तमानं सहसा जनं दृष्ट्वाऽऽश्रमं प्रति ।
KK-15-01-028-020c	तमन्वधावन्नृपतिरेक एव युधिष्ठिरः ।
KK-15-01-028-020e	प्रविशन्तं वनं घोरं लक्ष्यालक्ष्यं क्वचित्क्वचित् ॥
KK-15-01-028-021a	भोभो विदुर राजाऽहं दयितस्ते युधिष्ठिरः ।
KK-15-01-028-021c	इति ब्रुवन्नरपतिस्तं यत्नादभ्यधावत ॥
KK-15-01-028-022a	ततो विविक्त एकान्ते तस्थौ बुद्धिमतां वरः ।
KK-15-01-028-022c	विदुरो वृक्षमाश्रित्य कञ्चित्तत्र वनान्तरे ॥
KK-15-01-028-023a	तं राजा क्षीणभूयिष्ठमाकृतीमात्रसूचितम् ।
KK-15-01-028-023c	अभिजज्ञे महाबुद्धिं महाबुद्धिर्युधिष्ठिरः ॥
KK-15-01-028-024a	युधिष्ठिरोऽहमस्मीति वाक्यमुक्त्वाऽग्रतः स्थितः ।
KK-15-01-028-024c	विदुरस्याश्रमे राजा स च प्रत्याह सञ्ज्ञया ॥
KK-15-01-028-025a	ततः सोऽनिमिषो भूत्वा राजानं तमुदैक्षत ।
KK-15-01-028-025c	संयोज्य विदुरस्तस्मिन्दृष्टिं दृष्ट्या समाहितः ॥
KK-15-01-028-026a	विवेश विदुरो धीमान्गात्रैर्गात्राणि चैव ह ।
KK-15-01-028-026c	प्राणान्प्राणेषु च दधदिन्द्रियाणीन्द्रियेषु च ॥
KK-15-01-028-027a	स योगबलमास्थाय विवेश नृपतेस्तनुम् ।
KK-15-01-028-027c	विदुरो धर्मराजस्य तेजसा प्रज्वलन्निव ॥
KK-15-01-028-028a	विदुरस्य शरीरं तु तथैव स्तब्धलोचनम् ।
KK-15-01-028-028c	वृक्षाश्रितं तदा राजा ददर्श गतचेतनम् ॥
KK-15-01-028-029a	बलवन्तं तथाऽऽत्मानं मेने बहुगुणं तदा ।
KK-15-01-028-029c	धर्मराजो महातेजास्तच्च सस्मार पाण्डवः ॥
KK-15-01-028-030a	पौराणामात्मनः सर्वं भविष्यं च विशाम्पते ।
KK-15-01-028-030c	योगधर्मं महातेजा व्यासेन कथितं यथा ॥
KK-15-01-028-031a	धर्मराजश्च तत्रैनं सञ्चस्कारयिषुस्तदा ।
KK-15-01-028-031c	दग्धुकामोऽभवद्विद्वानथ वागभ्यभाषत ॥
KK-15-01-028-032a	भोभो राजन्न दग्धव्यमेतद्विदुरसञ्ज्ञकम् ।
KK-15-01-028-032c	कलेबरमिहैवं ते धर्म एष सनातनः ॥
KK-15-01-028-033a	लोको वैकर्तनो नाम भविष्यत्यस्य भारत ।
KK-15-01-028-033c	यतिधर्ममवाप्तोऽसौ नैष शोच्यः परन्तप ॥
KK-15-01-028-034a	इत्युक्तो धर्मराजः स विनिवृत्य ततः पुनः ।
KK-15-01-028-034c	राज्ञो वैचित्रवीर्यस्य तत्सर्वं प्रत्यवेदयत् ॥
KK-15-01-028-035a	ततः स राजा धृतिमान्स च सर्वो जनस्तदा ।
KK-15-01-028-035c	भीमसेनादयश्चैव परं विस्मयमागताः ॥
KK-15-01-028-036a	तच्छ्रुत्वा प्रीतिमान्राजा भूत्वा धर्मजमब्रवीत् ।
KK-15-01-028-036c	आपो मूलं फलं चैव ममेदं प्रतिगृह्यताम् ॥
KK-15-01-028-037a	यदन्नो हि नरो राजंस्तदन्नोऽस्यातिथिः स्मृतः ।
KK-15-01-028-037c	इत्युक्तः स तथेत्येवं प्राह धर्मात्मजो नृपम् ॥
KK-15-01-028-038a	फलं मूलं च बुभुजे राज्ञा दत्तं सहानुजः ।
KK-15-01-028-038c	ततस्ते वृक्षमूलेषु कृतवासपरिग्रहाः ।
KK-15-01-028-038e	तां रात्रिमवसन्सर्वे फलमूलजलाशनाः ॥ ॥

इति श्रीमन्महाभारते आश्रमवासिकपर्वणि आश्रमवासपर्वणि अष्टाविंशोऽध्यायः ॥ 28 ॥

15-28-4 कच्चिदायाननुच्छिद्येति क.पाठः ॥ 15-28-8 जामयः सौभाग्यवत्यः ॥ 15-28-18 वीटा पाषाणकवलः । वनदिग्धाङ्गो वानरैरुपलक्षित इति थ.पाठः ॥ 15-28-29 तच्च स्वस्य विदुरस्य च एकस्यैव धर्मस्यांशाज्जातत्वं सस्मार ॥ 15-28-30 योगधर्मं सस्मारेत्यनुषज्यते ॥ 15-28-31 सञ्चस्कारयिषुः संस्कारं लम्भयितुमिच्छुः ॥ 15-28-33 लोकास्सान्तानिकानाम भविष्यन्त्यस्येति झ.पाठः । यतिधर्मो दाहाद्ययोग्यत्वम् ॥
