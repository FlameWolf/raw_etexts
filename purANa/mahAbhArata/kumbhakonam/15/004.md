अध्यायः 004

धुतराष्ट्रेण युधिष्ठिरं प्रति स्वस्य वनगमनाभ्यनुज्ञानप्रार्थना ॥ 1 ॥ युधिष्ठिरेण धृतराष्ट्रानुशोचनपूर्वकं तत्प्रतिषेधने व्यासेन युधिष्ठिरचोदनाय तत्रागमनम् ॥ 2 ॥

KK-15-01-004-001	युधिष्ठिर उवाच ।
KK-15-01-004-001a	न मां प्रीणयते राज्यं त्वय्येवं दुःखिते नृप ।
KK-15-01-004-001c	धिङ्मामस्तु सुदुर्बुद्धिं राज्यसक्तं प्रमादिनम् ॥
KK-15-01-004-002a	गृहे वसन्तं दुःखार्तमुपवासकृशं भृशम् ।
KK-15-01-004-002c	यताहारं क्षितिशयं नाविदं भ्रातृभिः सह ॥
KK-15-01-004-003a	अहोऽस्मि वञ्चितो मूढो भवता गूढबुद्धिना ।
KK-15-01-004-003c	विश्वासयित्वा पूर्वं मां यदिदं दुःखमश्नुथाः ॥
KK-15-01-004-004a	किं मे राज्येन भोगैर्वा किं यज्ञैः किं सुखेन वा ।
KK-15-01-004-004c	यस्य मे त्वं महीपाल दुखान्येतान्यवाप्तवान् ॥
KK-15-01-004-005a	पीडितं चापि जानामि राज्यमात्मानमेव च ।
KK-15-01-004-005c	अनेन वचसा तेऽद्य दुःखितस्य जनेश्वर ॥
KK-15-01-004-006a	भवान्पिता भवान्माता भवान्नः परमो गुरुः ।
KK-15-01-004-006c	भवता विप्रहीणा वै क्वनु तिष्ठामहे वयम् ॥
KK-15-01-004-007a	औरसो भवतः पुत्रो युयुत्सुर्नृपसत्तम ।
KK-15-01-004-007c	अस्तु राजा महाराज यमन्यं मन्यते भवान् ॥
KK-15-01-004-008a	अहं वनं गमिष्यामि भवान्राजा प्रशास्त्विदम् ।
KK-15-01-004-008c	न मामयशसा दग्धं भूयस्त्वं दग्धुमर्हसि ॥
KK-15-01-004-009a	नाहं राजा भवान्राजा भवता परवानहम् ।
KK-15-01-004-009c	कथं गुरुं त्वां धर्मज्ञमनुज्ञातुमिहोत्सहे ॥
KK-15-01-004-010a	न मन्युर्हृदि नः कश्चित्सुयोधनकृतेऽनघ ।
KK-15-01-004-010c	भवितव्यं तथा तद्धि वयं चान्ये च मोहिताः ॥
KK-15-01-004-011a	वयं पुत्रा हि भवतो यथा दुर्योधनादयः ।
KK-15-01-004-011c	गान्धारी चैव कुन्ती च निर्विशेषे मते मम ॥
KK-15-01-004-012a	स मां त्वं यदि राजेन्द्र परित्यज्य गमिष्यसि ।
KK-15-01-004-012c	पृष्ठतस्त्वनुयास्यामि सत्यमात्मानमालभे ॥
KK-15-01-004-013a	इयं हि वसुसम्पूर्णा मही सागरमेखला ।
KK-15-01-004-013c	भवता विप्रहीणस्य न मे प्रीतिकरी भवेत् ॥
KK-15-01-004-014a	भवदीयमिदं सर्वं शिरसा त्वां प्रसादये ।
KK-15-01-004-014c	त्वदधीनाः स्म राजेन्द्र व्येतु ते मानसो ज्वरः ॥
KK-15-01-004-015a	भवितव्यमनुप्राप्तो मन्ये त्वं वसुधाधिप ।
KK-15-01-004-015c	दिष्ट्या शुश्रूषमाणस्त्वां मोक्षिष्ये मनसो ज्वरं ॥
KK-15-01-004-016	धृतराष्ट्र उवाच ।
KK-15-01-004-016a	तापस्ये मे मनस्तात वर्तते कुरुनन्दन ।
KK-15-01-004-016c	उचितं च कुलेऽस्माकमरण्यगमनं प्रभो ॥
KK-15-01-004-017a	चिरमध्युषितः पुत्र चिरं शुश्रूषितस्त्वया ।
KK-15-01-004-017c	वृद्धं मामप्यनुज्ञातुमर्हसि त्वं नराधिप ॥
KK-15-01-004-018	वैशम्पायन उवाच ।
KK-15-01-004-018a	इत्युक्त्वा धर्मराजानं वेपमानं कृताञ्जलिम् ।
KK-15-01-004-018c	उवाच विदुरं राजा धृतराष्ट्रोऽम्बिकासुतः ॥
KK-15-01-004-019a	सञ्जयं च महात्मानं कृपं चापि महारथम् ।
KK-15-01-004-019c	अनुनेतुमिहेच्छामि भवद्भिर्वसुधाधिपम् ॥
KK-15-01-004-020a	म्लायते मे मनो हीदं मुखं च परिशुष्यति ।
KK-15-01-004-020c	वयसा च प्रकृष्टेन वाग्व्यायामेन चैव ह ॥
KK-15-01-004-021a	इत्युक्त्वा स तु धर्मात्मा वृद्धो राजा कुरूद्वहः ।
KK-15-01-004-021c	गान्धारीं शिश्रिये धीमान्सहसैव गतासुवत् ॥
KK-15-01-004-022a	तं तु दृष्ट्वा समासीनं विसञ्ज्ञमिव कौरवम् ।
KK-15-01-004-022c	आर्तिं राजाऽगमत्तीव्रां कौन्तेयः परवीरहा ॥
KK-15-01-004-023	युधिष्ठिर उवाच ।
KK-15-01-004-023a	यस्य नागसहस्रेण शतसङ्ख्येन वै बलम् ।
KK-15-01-004-023c	सोऽयं नारीं व्यपाश्रित्य शेते राजा गतासुवत् ॥
KK-15-01-004-024a	आयसी प्रतिमा येन भीमसेनस्य सा पुरा ।
KK-15-01-004-024c	चूर्णीकृता बलवता सोबलामाश्रितः स्त्रियम् ॥
KK-15-01-004-025a	धिगस्तु मामधर्मज्ञं धिग्बुद्धिं धिक्च मे श्रुतम् ।
KK-15-01-004-025c	यत्कृते पृथिवीपालः शेतेऽयमतथोचितः ॥
KK-15-01-004-026a	अहमप्युपवत्स्यामि यथैवायं गुरुर्मम ।
KK-15-01-004-026c	यदि राजा न भुङ्क्तेऽयं गान्धारी च यशस्विनी ॥
KK-15-01-004-027	वैशम्पायन उवाच ।
KK-15-01-004-027a	ततोऽस्य पाणिना राजञ्जलशीतेन पाण्डवः ।
KK-15-01-004-027c	उरो मुखं च शनकैः पर्यमार्जत धर्मवित् ॥
KK-15-01-004-028a	तेन रत्नौषधिमता पुण्येन च सुगन्धिना ।
KK-15-01-004-028c	पाणिस्पर्शेन राज्ञः स राजा संज्ञामवाप ह ॥
KK-15-01-004-029a	स्पृशन्तं पाणिना भूयः परिष्यज्य च पाण्डवम् ।
KK-15-01-004-029c	`उवाच राजा धर्मज्ञो धृतराष्ट्रः शुभं वचः ॥'
KK-15-01-004-030a	जीवामीवातिसंस्पर्शात्तव राजीवलोचन ।
KK-15-01-004-030c	मूर्धानं च तवाघ्रातुमिच्छामि मनुजाधिप ।
KK-15-01-004-030e	पाणिभ्यां हि परिस्प्रष्टुं प्राणानां हितमात्मनि ॥
KK-15-01-004-031a	अष्टमो ह्यद्य कालोऽयमाहारस्य कृतस्य मे ।
KK-15-01-004-031c	येनाहं कुरुशार्दूल शक्नोमि न विचेष्टितुम् ॥
KK-15-01-004-032a	व्यायामश्चायमत्यर्थं कृतस्त्वामभियाचता ।
KK-15-01-004-032c	ततो ग्लानमनास्तात नष्टसञ्ज्ञ इवाभवम् ॥
KK-15-01-004-033a	तवामृतसुखस्पर्शं हस्तस्पर्शमिमं प्रभो ।
KK-15-01-004-033c	लब्ध्वा सञ्जीवितोऽस्मीति मन्ये कुरुकुलोद्वह ॥
KK-15-01-004-034	वैशम्पायन उवाच ।
KK-15-01-004-034a	एवमुक्तस्तु कौन्तेयः पित्रा ज्येष्ठेन भारत ।
KK-15-01-004-034c	पस्पर्श सर्वगात्रेषु स्नेहार्द्रस्तं शनैस्तदा ॥
KK-15-01-004-035a	उपलभ्य ततः प्राणान्धृतराष्ट्रो महीपतिः ।
KK-15-01-004-035c	बाहुभ्यां सम्परिष्वज्य मूर्ध्न्याजिघ्रत पाण्डवम् ॥
KK-15-01-004-036a	विदुरादयश्च ते सर्वे रुरुदुर्दुःखिता भृशम् ।
KK-15-01-004-036c	अतिदुःखात्तु राजानं नोचुः किञ्चन पाण्डवम् ॥
KK-15-01-004-037a	गान्धारी त्वेव धर्मज्ञा मनसोद्वहती भृशम् ।
KK-15-01-004-037c	दुःखान्यधारयद्राजन्मैवमित्येव चाब्रवीत् ॥
KK-15-01-004-038a	इतरास्तु स्त्रियः सर्वाः कुन्त्या सह सुदःखिताः ।
KK-15-01-004-038c	नेत्रैरागतविक्लेदैः परिवार्य स्थिताऽभवन् ॥
KK-15-01-004-039a	अथाब्रवीत्पुनर्वाक्यं धृतराष्ट्रो युधिष्ठिरम् ।
KK-15-01-004-039c	अनुजानीहि मां राजंस्तापस्ये भरतर्षभ ॥
KK-15-01-004-040a	ग्लायते मे मनस्तात भूयोभूयः प्रजल्पतः ।
KK-15-01-004-040c	न मामतः परं पुत्र परिक्लेष्टुमिहार्हसि ॥
KK-15-01-004-041a	तस्मिंस्तु कौरवेन्द्रे तं तथा ब्रुवति पाण्डवम् ।
KK-15-01-004-041c	सर्वेषामवरोधानामार्तनादो महानभूत् ॥
KK-15-01-004-042a	दृष्ट्वा कृशं विवर्णं च राजानमतथोचितम् ॥
KK-15-01-004-042c	उपवासपरिश्रान्तं त्वगस्थिपरिवारितम् ॥
KK-15-01-004-043a	धर्मपुत्रः स्वपितरं परिष्वज्य महाप्रभुम् ।
KK-15-01-004-043c	शोकजं बाष्पमुत्सृज्य पुनर्वचनमब्रवीत् ॥
KK-15-01-004-044a	न कामये नरश्रेष्ठ जीवितं पृथिवीं तथा ।
KK-15-01-004-044c	यथा तव प्रियं राजंश्चिकीर्षामि परन्तप ॥
KK-15-01-004-045a	यदि चाहमनुग्राह्यो भवतो दयितोऽपि वा ।
KK-15-01-004-045c	क्रियतां तावदाहारस्ततो वेत्स्याम्यहं परम् ॥
KK-15-01-004-046a	ततोऽब्रवीन्महातेजा धृतराष्ट्रो युधिष्ठिरम् ।
KK-15-01-004-046c	अनुज्ञातस्त्वया पुत्र भुञ्जीयामिति कामये ॥
KK-15-01-004-047a	इति ब्रुवति राजेन्द्रे धृतराष्ट्रे युधिष्ठिरम् ।
KK-15-01-004-047c	ऋषिः सत्यवतीपुत्रो व्यासोऽभ्येत्य वचोऽब्रवीत् ॥ ॥

इति श्रीमन्महाभारते आश्रमवासिकपर्वणि आश्रमवासपर्वणि चतुर्थोऽध्यायः ॥ 4 ॥
