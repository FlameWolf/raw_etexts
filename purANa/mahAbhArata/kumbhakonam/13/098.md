अध्यायः 098

भीष्मेण युधिष्ठिरम्प्रत्यन्नदानप्रशंसनपूर्वकं तत्फलकथनम् ॥ 1 ॥

KK-13-01-098-001	युधिष्ठिर उवाच ।
KK-13-01-098-001a	कानि दानानि लोकेऽस्मिन्दातुकामो महीपतिः ।
KK-13-01-098-001c	गुणाधिकेभ्यो विप्रेभ्यो दद्याद्भरतसत्तम ॥
KK-13-01-098-002a	केन तुष्यन्ति ते सद्यः किं तुष्टाः प्रदिशन्ति च ।
KK-13-01-098-002c	शंस मे तन्महाबाहो फलं पुण्यकृतं महत् ॥
KK-13-01-098-003a	दत्तं किं फलवद्राजन्निह लोके परत्र च ।
KK-13-01-098-003c	भवतः श्रोतुमिच्छामि तन्मे विस्तरतो वद ॥
KK-13-01-098-004	भीष्म उवाच ।
KK-13-01-098-004a	इममर्थं पुरा पृष्टो नारदो देवदर्शनः ।
KK-13-01-098-004c	यदुक्तवानसौ वाक्यं तन्मे निगदतः शृणु ॥
KK-13-01-098-005	नारद उवाच ।
KK-13-01-098-005a	अन्नमेव प्रशंसन्ति देवा ऋषिगणास्तथा ।
KK-13-01-098-005c	लोकतन्त्रं हि यज्ञाश्च सर्वमन्ने प्रतिष्ठितम् ॥
KK-13-01-098-006a	अन्नेन सदृशं दानं न भूतं न भविष्यति ।
KK-13-01-098-006c	तस्मादन्नं विशेषेण दातुमिच्छन्ति मानवाः ॥
KK-13-01-098-007a	अन्नमूर्जस्करं लोके प्राणाश्चान्ने प्रतिष्ठिताः ।
KK-13-01-098-007c	अन्नेन धार्यते सर्वं विश्वं जगदिदं प्रभो ॥
KK-13-01-098-008a	अन्नाद्गृहस्था लोकेऽस्मिन्भिक्षवस्तापसास्तथा ॥
KK-13-01-098-008c	अन्नाद्भवन्ति वै प्राणाः प्रत्यक्षं नात्र संशयः ॥
KK-13-01-098-009a	कटुम्बिने सीदते च ब्राह्मणाय महात्मने ।
KK-13-01-098-009c	दातव्यं भिक्षवे चान्नमात्मनो भूतिमिच्छता ॥
KK-13-01-098-010a	ब्राह्मणायाभिरूपाय यो दद्यादन्नमर्थिने ।
KK-13-01-098-010c	निदधाति निधिं श्रेष्ठं पारलौकिकमात्मनः ॥
KK-13-01-098-011a	श्रान्तमध्वनि वर्तन्तं वृद्धमर्हमुपस्थितम् ।
KK-13-01-098-011c	अर्ययेद्भूतिमन्विच्छन्गृहस्थो गृहमागतम् ॥
KK-13-01-098-012a	क्रोधमुत्पतितं हित्वा सुशीलो वीतमत्सरः ।
KK-13-01-098-012c	अन्नदः प्राप्नुते राजन्दिवि चेह च यत्सुखम् ॥
KK-13-01-098-013a	नावमन्येदभिगतं न प्रणुद्यात्कदाचन ।
KK-13-01-098-013c	अपि श्वपाके शुनि वा नान्नदानं प्रणश्यति ॥
KK-13-01-098-014a	यो दद्यादपरिक्लिष्टमन्नमध्वनि वर्तते ।
KK-13-01-098-014c	आर्तायादृष्टपूर्वाय स महद्धर्ममाप्नुयात् ॥
KK-13-01-098-015a	पितॄन्देवानृषीन्विप्रानतिथींश्च जनाधिप ।
KK-13-01-098-015c	यो नरः प्रीणयत्यन्नैस्तस्य पुण्यफलं महत् ॥
KK-13-01-098-016a	कृत्वाऽतिपातकं कर्म यो दद्यादन्नमर्थिने ।
KK-13-01-098-016c	ब्राह्मणाय विशेषेण न स पापेन मुह्यते ॥
KK-13-01-098-017a	ब्राह्मणेष्वक्षयं दानमन्नं शूद्रे महाफलम् ।
KK-13-01-098-017c	अन्नदानं हि शूद्रे च ब्राह्मणे च विशिष्यते ॥
KK-13-01-098-018a	न पृच्छेद्गोत्रचरणं स्वाध्यायं देशमेव च ।
KK-13-01-098-018c	भिक्षितो ब्राह्मणेनान्नं दद्यादेवाविचारतः ॥
KK-13-01-098-019a	अन्नदस्यान्नदा वृक्षाः सर्वकामफलप्रदाः ।
KK-13-01-098-019c	भवन्ति चेह चामुत्र नृपते नात्र संशयः ॥
KK-13-01-098-020a	आशंसन्ते हि पितरः सुवृष्टिमिव कर्षकाः ।
KK-13-01-098-020c	अस्माकमपि पुत्रो वा पौत्रो वाऽन्नं प्रदास्यति ॥
KK-13-01-098-021a	ब्राह्मणो हि महद्भूतं स्वयं देहीति याचते ।
KK-13-01-098-021c	अकामो वा सकामो वा दत्त्वा पुण्यमवाप्नुयात् ॥
KK-13-01-098-022a	ब्राह्मणः सर्वभूतानामतिथिः प्रसृताग्रभुक् ।
KK-13-01-098-022c	विप्रा यदधिगच्छन्ति भिक्षमाणा गृहं सदा ॥
KK-13-01-098-023a	सत्कताश्च निवर्तन्ते तदतीव प्रवर्धते ।
KK-13-01-098-023c	महाभागे कुले प्रेत्य जन्म चाप्नोति भारत ॥
KK-13-01-098-024a	दत्त्वा त्वन्नं नरो लोके तथा स्थानमनुत्तमम् ।
KK-13-01-098-024c	स्विष्टमृष्टान्नदायी तु स्वर्गे वसति सत्कृतः ॥
KK-13-01-098-025a	अन्नं प्राणा नराणां हि सर्वमन्ने प्रतिष्ठिम् ।
KK-13-01-098-025c	अन्नदः पशुमान्पुत्री धनवान्भोगवानपि ॥
KK-13-01-098-026a	प्राणवांश्चापि भवति रूपवांश्च तथा नृप ।
KK-13-01-098-026c	अन्नदः प्राणदो लोके सर्वदः प्रोच्यते तु सः ॥
KK-13-01-098-027a	अन्नं हि दत्त्वाऽतिथये ब्राह्मणाय यथाविधि ।
KK-13-01-098-027c	प्रदाता सुखमाप्नोति दैवतैश्चापि पूज्यते ॥
KK-13-01-098-028a	ब्राह्मणो हि महद्भूतं क्षेत्रभूतं युधिष्ठिर ।
KK-13-01-098-028c	उप्यते तत्र यद्बीजं तद्धि पुण्यफलं महत् ॥
KK-13-01-098-029a	प्रत्यक्षं प्रीतिजननं भोक्तुर्दातुर्भवत्युत ।
KK-13-01-098-029c	सर्वाण्यन्यानि दानानि परोक्षफलवन्त्युत ॥
KK-13-01-098-030a	अन्नाद्धि प्रसवं यान्ति रतिरन्नाद्धि भारत ।
KK-13-01-098-030c	धर्मार्थावन्नतो विद्धि रोगनाशं तथाऽन्नतः ॥
KK-13-01-098-031a	अन्नं ह्यमृतमित्याह पुरा कल्पे प्रजापतिः । 
KK-13-01-098-031c	अन्नं भुवं दिवं खं च सर्वमन्ने प्रतिष्ठितम् ॥
KK-13-01-098-032a	अन्नप्रणाशे भिद्यन्ते शरीरे पञ्च धातवः ।
KK-13-01-098-032c	बलं बलवतोपीह प्रणश्यत्यन्नहानितः ॥
KK-13-01-098-033a	आवाहाश्च विवाहाश्च यज्ञाश्चान्नमृते तथा ।
KK-13-01-098-033c	निवर्तन्ते नरश्रेष्ठ ब्रह्म चात्र प्रलीयते ॥
KK-13-01-098-034a	अन्नतः सर्वमेतद्धि यत्किञ्चित्स्थाणु जङ्गमम् ।
KK-13-01-098-034c	त्रिषु लोकेषु धर्मार्थमन्नं देयमतो बुधैः ॥
KK-13-01-098-035a	अन्नदस्य मनुष्यस्य बलमोजो यशांसि च ।
KK-13-01-098-035c	कीर्तिश्च वर्धते शश्वत्त्रिषु लोकेषु पार्थिव ॥
KK-13-01-098-036a	मेघेषूर्ध्वं सन्निधत्ते प्राणानां पवनः पतिः ।
KK-13-01-098-036c	तच्च मेघगतं वारि शक्रो वर्षति भारत ॥
KK-13-01-098-037a	आदत्ते च रसान्भौनानादित्यः स्वगभस्तिभिः ।
KK-13-01-098-037c	वायुरादित्यतस्तांश्च रसान्देवः प्रवर्षति ॥
KK-13-01-098-038a	तद्यदा मेघतो वारि पतितं भवति क्षितौ ।
KK-13-01-098-038c	तदा वसुमती देवी स्निग्धा भवति भारत ॥
KK-13-01-098-039a	ततः सस्यानि रोहन्ति येन वर्तयते जगत् ।
KK-13-01-098-039c	मांसमेदोस्थिशुक्राणां प्रादुर्भावस्ततः पुनः ॥
KK-13-01-098-040a	सम्भवन्ति ततः शुक्रात्प्राणिनः पृथिवीपते ।
KK-13-01-098-040c	अग्नीषोमौ हि तच्छुक्रं सृजतः पुष्यतश्च ह ॥
KK-13-01-098-041a	एवमन्नाद्धि सूर्यश्च पवनः शक्रमेव च ।
KK-13-01-098-041c	एक एव स्मृतो राशिस्ततो भूतानि जज्ञिरे ॥
KK-13-01-098-042a	प्राणान्ददाति भूतानां तेजश्च भरतर्षभ ।
KK-13-01-098-042c	गृहमभ्यागतायाथ यो दद्यादन्नमर्थिने ॥
KK-13-01-098-043	भीष्म उवाच ।
KK-13-01-098-043a	नारदेनैवमुक्तोऽहमन्नदानं सदा नृप ।
KK-13-01-098-043c	अनसूयुस्त्वमप्यन्नं तस्माद्देहि गतज्वरः ॥
KK-13-01-098-044a	दत्त्वाऽन्नं विधिवद्राजन्विप्रेभ्यस्त्वमपि प्रभो ।
KK-13-01-098-044c	यथावदनुरूपेभ्यस्ततः स्वर्गमवाप्स्यसि ॥
KK-13-01-098-045a	अन्नदानां हि ये लोकास्तांस्त्वं शृणु जनाधिप ।
KK-13-01-098-045c	भवनानि प्रकाशन्ते दिवि तेषां महात्मनाम् ॥
KK-13-01-098-046a	नानासंस्थानि रूपाणि नानास्तम्भान्वितानि च ।
KK-13-01-098-046c	चन्द्रमण्डलशुभ्राणि किङ्किणीजालवन्ति च ॥
KK-13-01-098-047a	तरुणादित्यवर्णानि स्थावराणि चराणि च ।
KK-13-01-098-047c	अनेकशतभौमानि सान्तर्जलचराणि च ॥
KK-13-01-098-048a	वैदूर्यार्कप्रकाशानि रौप्यरुक्ममयानि च ।
KK-13-01-098-048c	सर्वकामफलाश्चापि वृक्षा भवनसंस्थिताः ॥
KK-13-01-098-049a	वाप्यो वीथ्यः सभाः कूपा दीर्घिकाश्चैव सर्वशः ।
KK-13-01-098-049c	घोषवन्ति च यानानि युक्तान्यथ सहस्रशः ॥
KK-13-01-098-050a	भक्ष्यभोज्यमयाः शैला वासांस्याभरणानि च ।
KK-13-01-098-050c	क्षीरं स्रवन्ति सरितस्तथा चैवान्नपर्वताः ॥
KK-13-01-098-051a	प्रासादाः पाण्डुराभ्राभाः शय्याश्च कनकोञ्ज्वलाः ।
KK-13-01-098-051c	तान्यन्नदाः प्रपद्यन्ते तस्मादन्नप्रदो भव ॥
KK-13-01-098-052a	एते लोकाः पुण्यकृता अन्नदानां महात्मनाम् ।
KK-13-01-098-052c	तस्मादन्नं प्रयत्नेन दातव्यं मानवैर्भुवि ॥ ॥

इति श्रीमन्महाभारते अनुशासनपर्वणि दानधर्मपर्वणि अष्टनवतितमोऽध्यायः ॥ 98 ॥

13-98-9 कुटुम्बं पीडयित्वापि ब्राह्मणायेति ट.ध.पाठः ॥ 13-98-19 अन्नदस्यान्नवृक्षाश्चेति झ.पाठः ॥ 13-98-28 क्षेत्र चरति पादवत् इति थ.ध.पाठः ॥ 13-98-33 ब्रह्म वेदः ॥ 13-98-36 मेघेषूदकमादत्ते प्राणानां पवनः शिव इति थ.पाठः ॥
