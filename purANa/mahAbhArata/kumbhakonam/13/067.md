अध्यायः 067
भीष्मेण युधिष्ठिरं प्रति शरणागतरक्षणफलप्रतिपादकश्येनकपोतोपाख्यानकथनम् ॥ 1 ॥
	
KK-13-01-067-001	युधिष्ठिर उवाच ।
KK-13-01-067-001a	पितामह महाप्राज्ञ सर्वशास्त्रविशारद ।
KK-13-01-067-001c	त्वत्तोऽहं श्रोतुमिच्छामि धर्मं भरतसत्तम ॥
KK-13-01-067-002a	शरणागतं ये रक्षन्ति भूतग्रामं चतुर्विधम् ।
KK-13-01-067-002c	किं तस्य भरतश्रेष्ठ फलं भवति तत्त्वतः ॥
KK-13-01-067-003	भीष्म उवाच ।
KK-13-01-067-003a	इदं शृणु महाप्राज्ञ धर्मपुत्र महायशः ।
KK-13-01-067-003c	इतिहासं पुरावृत्तं शरणार्थं महाफलम् ॥
KK-13-01-067-004a	प्रपात्यमानः श्येनेन कपोतः प्रियदर्शनः ।
KK-13-01-067-004c	वृषदर्भं महाभागं नरेन्द्रं शरणं गतः ॥
KK-13-01-067-005a	स तं दृष्ट्वा विशुद्धात्मा त्रासादङ्कमुपागतम् ।
KK-13-01-067-005c	आश्वास्याश्वसिहीत्याह न तेऽस्ति भयमण्डज ॥
KK-13-01-067-006a	भयं ते सुमहत्कस्मात्कुत्र किं वा कृतं त्वया ।
KK-13-01-067-006c	येन त्वमिह सम्प्राप्तो विसंज्ञो भ्रान्तचेतनः ॥
KK-13-01-067-007a	नवनीलोत्पलापीड चारुवर्ण सुदर्शन ।
KK-13-01-067-007c	दाडिमाशोकपुष्पाक्ष मा त्रसस्वाभयं तव ॥
KK-13-01-067-008a	मत्सकाशमनुप्राप्तं न त्वां कश्चित्समुत्सहेत् ।
KK-13-01-067-008c	मनसा ग्रहणं कर्तुं रक्षाध्यक्षपुरस्कृतम् ॥
KK-13-01-067-009a	काशिराज्यं तदद्यैव त्वदर्तं जीवितं तथा ।
KK-13-01-067-009c	त्यजेयं भव विस्रब्धः कपोत न भयं तव ॥
KK-13-01-067-010	श्येन उवाच ।
KK-13-01-067-010a	ममैतद्विहितं भक्ष्यं न राजंस्त्रातुमर्हसि ।
KK-13-01-067-010c	अतिक्रान्तं च प्राप्तं च प्रयत्नाच्चोपपादितम् ॥
KK-13-01-067-011a	मांसं च रुधिरं चास्य मज्जा मेदश्च मे हितम् ।
KK-13-01-067-011c	परितोषकरो ह्येष मम माऽस्याग्रतो भव ॥
KK-13-01-067-012a	तृष्णा मे बाधतेऽत्युग्रा क्षुधा निर्दहतीव माम् ।
KK-13-01-067-012c	मुञ्चैनं नहि शक्ष्यामि राजन्मन्दयितुं क्षुधाम् ॥
KK-13-01-067-013a	मया ह्यनुसृतो ह्येष मत्पक्षनखविक्षतः ।
KK-13-01-067-013c	किञ्चिदुच्छ्वासनिःश्वासं न राजन्गोप्तुमर्हसि ॥
KK-13-01-067-014a	यदि स्वविषये राजन्प्रभुस्त्वं रक्षणे नृणाम् ।
KK-13-01-067-014c	खेचरस्य तृषार्तस्य न त्वं प्रभुरथोत्तम ॥
KK-13-01-067-015a	यदि वैरिषु भृत्येषु स्वजनव्यवहारयोः ।
KK-13-01-067-015c	विषयेष्विन्द्रियाणां च आकाशे मा पराक्रम ॥
KK-13-01-067-016a	प्रभुत्वं हि पराक्रम्य सम्यक् पक्षहरेषु ते ।
KK-13-01-067-016c	यदि त्वमिह धर्मार्थी मामपि द्रष्टुमर्हसि ॥
KK-13-01-067-017	भीष्म उवाच ।
KK-13-01-067-017a	श्रुत्वा श्येनस्य तद्वाक्यं राजर्षिर्विस्मयं गतः ।
KK-13-01-067-017c	सम्भाव्य चैनं तद्वाक्यं तदर्थी प्रत्यभाषत ॥
KK-13-01-067-018	राजोवाच ।
KK-13-01-067-018a	गोवृषो वा वराहो वा मृगो वा महिषोपि वा ।
KK-13-01-067-018c	त्वदथर्मद्य क्रियतां क्षुधाप्रशमनाय ते ॥
KK-13-01-067-019a	शरणागतं न त्यजेयमिति मे व्रतमाहितम् ।
KK-13-01-067-019c2	न मुञ्चति ममाङ्गानि द्विजोऽयं पश्य वै द्विज ॥
KK-13-01-067-020	श्येन उवाच ।
KK-13-01-067-020a	न वराहं न चोक्षाणं न चान्यान्विविधान्द्विजान् 
KK-13-01-067-020c	भक्षयामि महाराज किमन्नाद्येन तेन मे ॥
KK-13-01-067-021a	यस्तु मे विहितो भक्ष्यः स्वयं देवैः सनातनः ।
KK-13-01-067-021c	श्येनाः कपोतान्खादन्ति स्तितिरेषा सनातनी ॥
KK-13-01-067-022a	उशीनर कपोते तु यदि स्नेहस्तवानघ ।
KK-13-01-067-022c	ततस्त्वं मे प्रयच्छाद्य स्वमांसं तुलया धृतम् ॥
KK-13-01-067-023	राजोवाच ।
KK-13-01-067-023a	महाननुग्रहो मेऽद्य यस्त्वमेवमिहात्थ माम् ।
KK-13-01-067-023c	बाढमेव करिष्यामीत्युक्त्वाऽसौ राजसत्तमः ॥
KK-13-01-067-024a	उत्कृत्योत्कृत्य मांसानि तुलया समतोलयत् ।
KK-13-01-067-024c	अन्तःपुरे ततस्तस्य स्त्रियो रत्नविभूषिताः ॥
KK-13-01-067-025a	हाहाभूता विनिष्क्रान्ताः श्रुत्वा परमदुःखिताः ।
KK-13-01-067-025c	तासां रुदितशब्देन मन्त्रिभृत्यजनस्य च ॥
KK-13-01-067-026a	बभूव सुमहान्नादो मेघगम्भीरनिःस्वनः ।
KK-13-01-067-026c	निरुद्धं गगनं सर्वं व्यभ्रं मेघैः समन्ततः ॥
KK-13-01-067-027a	मही प्रचलिता चासीत्तस्य सत्येन कर्मणा ॥
KK-13-01-067-027c	स राजा पार्श्वतश्चैव बाहुभ्यामूरुतश्च यत् ।
KK-13-01-067-028a	तानि मांसानि सञ्छिद्य तुलां पूरयतेऽशनैः ।
KK-13-01-067-028c	तथापि न समस्तेन कपोतेन बभूव ह ॥
KK-13-01-067-029a	अस्थिभूतो यदा राजा निर्मांसो रुधिरस्रवः ।
KK-13-01-067-029c	तुलां ततः समारूढः स्वं मांसक्षयमुत्सृजन् ॥
KK-13-01-067-030a	ततः सेन्द्रास्त्रयो लोकास्तं नरेन्द्रमुपस्थिताः ।
KK-13-01-067-030c	र्भर्यश्चाकाशगैस्तत्र वादिता देवदुन्दुभिः ॥
KK-13-01-067-031a	अमृतेनावसिक्तश्च वृषदर्भो नरेश्वरः ।
KK-13-01-067-031c	दिव्यैश्च सुसुखैर्माल्यैरभिवृष्टः पुनः पुनः ॥
KK-13-01-067-032a	देवगन्धर्वसंघातैरप्सरोभिश्च सर्वतः ।
KK-13-01-067-032c	नृत्तश्चैवोपगीतश्च पितामह इव प्रभुः ॥
KK-13-01-067-033a	हेमप्रासादसम्बाधं मणिकाञ्चनतोरणम् ।
KK-13-01-067-033c	सवैडूर्यमणिस्तम्भं विमानं समधिष्ठितः ॥
KK-13-01-067-034a	स राजर्षिर्गतः स्वर्गं कर्मणा तेन शाश्वतम् ।
KK-13-01-067-034c3	शरणागतेषु चैवं त्वं कुरु सर्वं युधिष्ठिर ॥
KK-13-01-067-035a	भक्तानामनुरक्तानामाश्रितानां च रक्षिता ।
KK-13-01-067-035c	दयावान्सर्वभूतेषु परत्र सुखमेधते ॥
KK-13-01-067-036a	साधुवृत्तो हि यो राजा सद्वृत्तमनुतिष्ठति ।
KK-13-01-067-036c	किं न प्राप्तं भवेत्तेन स्वव्याजेनेह कर्मणा ॥
KK-13-01-067-037a	स राजर्षिर्विशुद्धात्मा धीरः सत्यपराक्रमः ।
KK-13-01-067-037c	काशीनामीश्वरः ख्यातस्त्रिषु लोकेषु कर्मणा ॥
KK-13-01-067-038a	योऽप्यन्यः कारेयदेवं शरणागतरक्षणम् ।
KK-13-01-067-038c	सोपि गच्छेत तामेव गतिं भरतसत्तम ॥
KK-13-01-067-039a	इदं वृत्तं हि राजर्षे वृषदर्भस्य कीर्तयन् ।
KK-13-01-067-039c	पूतात्मा वै भवेल्लोके शृणुयाद्यश्च नित्यशः ॥ ॥

इति श्रीमन्महाभारते अनुशासनपर्वणि दानधर्मपर्वणि सप्तषष्टितमोऽध्यायः ॥ 67 ॥

13-67-4 प्रात्यमान आकशादिति शेषः । वृषदर्भमौशीनरं शिबिम् ॥ 13-67-7 नवं नीलं च यदुत्पलं लस्याऽऽपीड इवालङ्कारभूत ॥ 13-67-10 अतिक्रान्तं गत्प्रायजवितम् ॥ 13-67-15 यदि वैर्यादिषु पराक्रमसे तद्युक्तं न त्वाकाशे आकाशचारिषु ॥ 13-67-16 पक्षहरेष्वाज्ञाभङ्गिषु शत्रुषु ॥ 13-67-17 तदर्थीं कपोतार्थी ॥ 13-67-19 द्विजः पक्षी ॥ 13-67-28 अशनैः शीघ्रम् ॥ 13-67-29 मांसक्षयं मांसालयं शरीरम् ॥ 13-67-32 नृत्तः नृत्येन तोषितः । एवमुपगीतः ॥ 13-67-36 साधुवृत्तः सुशीलः । सद्वृत्तं शिष्टाचारम् । स्वव्याजेन सुतरां निष्कपटेन ॥	
