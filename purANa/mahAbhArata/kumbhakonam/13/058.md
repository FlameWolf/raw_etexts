अध्यायः 058

भीष्मेण युधिष्ठिरं प्रति स्त्रीणामतिक्रमे प्रायश्चित्तादिप्रतिपादकनारदमार्कण्डेयसंवादानुवादः ॥ 1 ॥
	
KK-13-01-058-001	मार्कण्डेय उवाच ।
KK-13-01-058-001a	श्रुतं नराणां चापल्यं परस्त्रीषु प्रजायताम् ।
KK-13-01-058-001c	प्रमदानां तु चापल्ये दोषमिच्छामि वेदितुम् ॥
KK-13-01-058-002	नारद उवाच ।
KK-13-01-058-002a	एकवर्णे विदोषं तु गमनं पूर्वकालिकम् ।
KK-13-01-058-002c	धाता च समनुज्ञातो विष्णुना तत्तथाऽकरोत् ॥
KK-13-01-058-003a	भगलिङ्गे महाप्राज्ञ पूर्वमेव प्रजापतिः ।
KK-13-01-058-003c	ससर्ज ताभ्यां संयोगमनुज्ञातश्चकार सः ॥
KK-13-01-058-004a	अथ विष्णुप्रसादेन भगो दत्तवरः किल ।
KK-13-01-058-004c	तेन चैव प्रसादेन सर्वांल्लोकानुपाश्नुते ॥
KK-13-01-058-005a	तस्मात्तु पुरुषे दोषो ह्यधिको नात्र संशयः ।
KK-13-01-058-005c	विना गर्भं सवर्णेषु न त्याज्या गमनात्स्त्रियः ॥
KK-13-01-058-006a	प्रायश्चित्तं यथान्यायं दण्डं कुर्यात्स पण्डितः ।
KK-13-01-058-006c	श्वभिर्वा दंशनं स्नानं सवनत्रितयं निशि ॥
KK-13-01-058-007a	भूमौ च भस्मशयनं दानं भोगविवर्जितम् ।
KK-13-01-058-007c	दोषगौरवतः कालो द्रव्यगौरवमेव च ।
KK-13-01-058-007e	मर्यादा स्थापिता पूर्वमिति तीर्थान्तरं गते ॥
KK-13-01-058-008a	तद्योषितां तु दीर्घायो नास्ति दोषो व्यतिक्रमे ।
KK-13-01-058-008c	भगतीर्थान्तरे शुद्धो विष्णोस्तु वचनादिह ॥
KK-13-01-058-009a	रक्ष्याश्चैवान्यसंवादैरन्यगेहाद्विचक्षणैः ।
KK-13-01-058-009c	आसां शुद्धौ विशेषेण कर्मणां फलमश्नुते ॥
KK-13-01-058-010a	नैता वाच्या न वै वध्या न क्लेश्याः शुभमिच्छता ।
KK-13-01-058-010c	विष्णुप्रसादादित्येव भगस्तीर्थान्तरं गतः ।
KK-13-01-058-010e	मासि मासि ऋतुस्तासां दुष्कृतान्यपकर्षति ॥
KK-13-01-058-011a	स्त्रियस्तोषकरा नॄणां स्त्रियः पुष्टिप्रदाः सदा ।
KK-13-01-058-011c	पुत्रसेतुप्रतिष्ठाश्च स्त्रियो लोके महाद्युते ॥ ॥

इति श्रीमन्महाभारते अनुशासनपर्वणि दानधर्मपर्वणि अष्टपञ्चाशोऽध्यायः ॥ 58 ॥
