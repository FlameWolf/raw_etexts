अध्यायः 058

भीष्मेण युधिष्ठिरं प्रति स्त्रीणामतिक्रमे प्रायश्चित्तादिप्रतिपादकनारदमार्कण्डेयसंवादानुवादः ॥ 1 ॥
	
001	मार्कण्डेय उवाच ।
001a	श्रुतं नराणां चापल्यं परस्त्रीषु प्रजायताम् ।
001c	प्रमदानां तु चापल्ये दोषमिच्छामि वेदितुम् ॥
002	नारद उवाच ।
002a	एकवर्णे विदोषं तु गमनं पूर्वकालिकम् ।
002c	धाता च समनुज्ञातो विष्णुना तत्तथाऽकरोत् ॥
003a	भगलिङ्गे महाप्राज्ञ पूर्वमेव प्रजापतिः ।
003c	ससर्ज ताभ्यां संयोगमनुज्ञातश्चकार सः ॥
004a	अथ विष्णुप्रसादेन भगो दत्तवरः किल ।
004c	तेन चैव प्रसादेन सर्वांल्लोकानुपाश्नुते ॥
005a	तस्मात्तु पुरुषे दोषो ह्यधिको नात्र संशयः ।
005c	विना गर्भं सवर्णेषु न त्याज्या गमनात्स्त्रियः ॥
006a	प्रायश्चित्तं यथान्यायं दण्डं कुर्यात्स पण्डितः ।
006c	श्वभिर्वा दंशनं स्नानं सवनत्रितयं निशि ॥
007a	भूमौ च भस्मशयनं दानं भोगविवर्जितम् ।
007c	दोषगौरवतः कालो द्रव्यगौरवमेव च ।
007e	मर्यादा स्थापिता पूर्वमिति तीर्थान्तरं गते ॥
008a	तद्योषितां तु दीर्घायो नास्ति दोषो व्यतिक्रमे ।
008c	भगतीर्थान्तरे शुद्धो विष्णोस्तु वचनादिह ॥
009a	रक्ष्याश्चैवान्यसंवादैरन्यगेहाद्विचक्षणैः ।
009c	आसां शुद्धौ विशेषेण कर्मणां फलमश्नुते ॥
010a	नैता वाच्या न वै वध्या न क्लेश्याः शुभमिच्छता ।
010c	विष्णुप्रसादादित्येव भगस्तीर्थान्तरं गतः ।
010e	मासि मासि ऋतुस्तासां दुष्कृतान्यपकर्षति ॥
011a	स्त्रियस्तोषकरा नॄणां स्त्रियः पुष्टिप्रदाः सदा ।
011c	पुत्रसेतुप्रतिष्ठाश्च स्त्रियो लोके महाद्युते ॥ ॥

इति श्रीमन्महाभारते अनुशासनपर्वणि दानधर्मपर्वणि अष्टपञ्चाशोऽध्यायः ॥ 58 ॥
