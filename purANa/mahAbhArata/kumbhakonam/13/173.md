श्रीः
अध्यायः 173

बृहस्पतिना युधिष्ठिरम् प्रति देहिनां जननादिप्रकारनिरूपणम् ॥ 1 ॥ तथा प्राणिनां दुष्कर्मविशेषफलतया तिर्यग्योनिविशेषेषु जननकथनम् ॥ 2 ॥
	
001	युधिष्ठिर उवाच 
001a	पितामह महाप्राज्ञ सर्वशास्त्रविशारद ।
001c	श्रोतुमिच्छामि मर्त्यानां संसारविधिमुत्तमम् ॥
002a	केन वृत्तेन राजेन्द्र वर्तमाना नरा भुवि ।
002c	प्राप्नुवन्त्युत्तमं स्वर्गं कथं च नरकं नृप ॥
003a	मृतं शरीरमुत्सृज्य काष्ठलोष्टसमं जनाः ।
003c	प्रयान्त्यमुं लोकमितः को वै ताननुगच्छति ॥ 
004	भीष्म उवाच 
004a	दूरादायाति भगवान्बृहस्पतिरुदारधीः ।
004c	पृच्छैनं सुमहाभागमेतद्गुह्यं सनातनम् ॥
005a	नैतदन्येन शक्यं हि वक्तुं केनचिदद्य वै ।
005c	वक्ता बृहस्पतिसमो न ह्यन्यो विद्यते क्वचित् ॥
006	वैशम्पायन उवाच 
006a	तयोः संवदतोरेवं पार्थगाङ्गेययोस्तदा ।
006c	आजगाम विशुद्धात्मा भगवान्स बृहस्पतिः ॥
007a	ततो राजा समुत्थाय धृतराष्ट्रपुरोगमः ।
007c	पूजामनुपमां चक्रे सर्वे ते च सभासदः ॥
008a	ततो धर्मसुतो राजा भगवन्तं बृहस्पतिम् ।
008c	उपगम्य यथान्यायं प्रश्नं पप्रच्छ तत्त्वतः ॥
009a	भगवन्सर्वधर्मज्ञ सर्वशास्त्रविशारद ।
009c	मर्त्यस्य कः सहायो वै पिता माता सुतो गुरुः । 
009e	ज्ञातिसम्बन्धिवर्गश्च मित्रवर्गस्तथैव च ॥
010a	मृतं शरीरमुत्सृज्य काष्ठलोष्टसमं जनाः ।
010c	गच्छन्त्यमुं च लोकं वै क एताननुगच्छति ॥ 
011	बृहस्पतिरुवाच 
011a	एकः प्रसूयते राजन्नेक एव विनश्यति ।
011c	एकस्तरति दुर्गाणि गच्छत्येकस्तु दुर्गतिम् ॥
012a	न सहायः पिता माता तथा भ्राता सुतो गुरुः ।
012c	ज्ञातिसम्बन्धिवर्गश्च मित्रवर्गस्तथैव च ॥
013a	मृतं शरीरमुत्सृज्य काष्ठलोष्टसमं जनाः ।
013c	मुहूर्तमुपयुञ्ज्याथ ततो यान्ति पराङ्मुखाः ॥
014a	तैस्तच्छरीरमुत्सृष्टं धर्मि एकोऽनुगच्छति ।
014c	तस्माद्धर्मः सहायार्थे सेवितव्यः सदा नृपः ॥
015a	प्राणी धर्मसमायुक्तो गच्छेत्स्वर्गगतिं पराम् ।
015c	तथैवाधर्मसंयुक्तो नरकं चोपपद्यते ॥
016a	तस्मान्न्यायागतैरर्थैर्धर्मं सेवेत पण्डितः ।
016c	धर्म एको मनुष्याणां सहायः पारलौकिकः ॥
017a	लोभान्मोहादनुक्रोशाद्भयाद्वाऽप्यबहुश्रुतः ।
017c	नरः करोत्यकार्याणि परार्थे लोभमोहितः ॥
018a	धर्मश्चार्थश्च कामश्च त्रितयं जीविते फलम् ।
018c	एतत्त्रयमवाप्तव्यमधर्मपरिवर्जितम् ॥ 
019	युधिष्ठिर उवाच 
019a	श्रुतं भगवतो वाक्यं धर्मयुक्तं परं हितम् ।
019c	शरीरनिश्चयं ज्ञातुं बुद्धिस्तु मम जायते ॥
020a	मृतं शरीरं हि नृणां सूक्ष्ममव्यक्ततां गतम् ।
020c	अचक्षुर्विषयं प्राप्तं कथं धर्मोऽनुगच्छति ॥
021	बृहस्पतिरुवाच 
021a	पृथिवी वायुराकाशमापो ज्योतिरनन्तरम् ।
021c	बुद्धिरात्मा च सहिता धर्मं पश्यन्ति नित्यदा ॥
022a	प्राणिनामिह सर्वेषां साक्षिभूतं दिवानिशम् ।
022c	एतैश्च सह धर्मोऽपि तं जीवमनुगच्छति ॥
023a	त्वगस्थि मांसं शुक्रं च शोणितं च महामते ।
023c	शरीरं वर्जयन्त्येते जीवितेन विवर्जितम् ॥
024a	ततो धर्मसमायुक्तः स जीवः सुखमेधते ।
024c	इह लोके परे चैव किं भूयः कथयामि ते ॥
025	युधिष्ठिर उवाच 
025a	तद्दर्शितं भगवता यथा धर्मोऽनुगच्छति ।
025c	एतत्तु ज्ञातुमिच्छामि कथं रेतः प्रवर्तते ॥ 
026	बृहस्पतिरुवाच 
026a	अन्नमश्नन्ति यद्देवाः शरीरस्था नरेश्वर ।
026c	पृथिवी वायुराकाशमापो ज्योतिर्मनस्तथा ॥
027a	ततस्तृप्तेषु राजेन्द्र तेषु भूतेषु पञ्चसु ।
027c	मनःषष्ठेषु शुद्धात्मन्रेतः सम्पद्यते महत् ॥
028a	ततो गर्भः सम्भवति श्लेषात्स्त्रीपुंसयोर्नृप ।
028c	एतत्ते सर्वमाख्यातं भूयः किं श्रोतुमिच्छसि ॥ 
029	युधिष्ठिर उवाच 
029a	आख्यातं मे भगवता गर्भः सञ्जायते यथा ।
029c	यथा जातस्तु पुरुषः प्रपद्यति तदुच्यताम् ॥ 
030	बृहस्पतिरुवाच 
030a	आसन्नमात्रः पुरुषस्तैर्भूतैरभिभूयते ।
030c	विप्रयुक्तश्च तैर्भूतैः पुनर्यात्यपरां गतिम् ।
030e	स च भूतसमायुक्तः प्राप्नुते जीव एव हि ॥
031a	ततोऽस्य कर्म पश्यन्ति शुभं वा यदि वाशुभम् ।
031c	देवताः पञ्चभूतस्थाः किं भूयः श्रोतुमिच्छसि ॥ 
032	युधिष्ठिर उवाच 
032a	त्वगस्थिमांसमुत्सृज्य तैश्च भूतैर्विवर्जितः ।
032c	जीवः सह वसन्कृत्स्नं सुखदुःखसहः प्रभो ॥ 
033	बृहस्पतिरुवाच 
033a	'भोगवश्यं कर्मवश्यं यातनावश्यमित्यपि ।
033c	एतत्त्रयाणामासाद्य कर्मतः सोऽश्नुते फलम् ॥'
034a	जीवः कर्मसमायुक्तः शीघ्रं रेतस्त्वमागतः ।
034c	स्त्रीणां पुष्पं समासाद्य सूतिकाले लभेत तत् ॥
035a	यमस्य पुरुषैः क्लेशं यमस्य पुरुषैर्वधम् ।
035c	दुःखं संसारचक्रं च नरः क्लेशं स विन्दति ॥
036a	इह लोके स च प्राणी जन्मप्रभृति पार्थिव ।
036c	सुकृतं कर्म वै भुङ्क्ते धर्मस्य फलमाश्रितः ॥
037a	यदि धर्मं यथाशक्ति जन्मप्रभृति सेवते ।
037c	ततः स पुरुषो भूत्वा सेवते नियतं सुखम् ॥
038a	अथान्तरा तु धर्मस्याप्यधर्ममुपसेवते ।
038c	सुखस्यानन्तरं दुःखं स जीवोऽप्यधिगच्छति ॥
039a	अधर्मेण समायुक्तो यमस्य विषयं गतः ।
039c	महद्दुःखं समासाद्य तिर्यग्योनौ प्रजायते ॥
040a	कर्मणा येन येनेह यस्यां योनौ प्रजायते ।
040c	जीवो मोहसमायुक्तस्तन्मे निगदतः शृणु ॥
041a	यदेतदुच्यते शास्त्रे सेतिहासे च च्छन्दसि ।
041c	यमस्य विषयं घोरं मर्त्यो लोकः प्रपद्यते ॥
042a	इह स्थानानि पुण्यानि देवतुल्यानि भूपते ।
042c	तिर्यग्योन्यतिरिक्तानि गतिमन्ति च सर्वशः ॥
043a	यमस्य भवने दिव्ये ब्रह्मलोकसमे गुणैः ।
043c	कर्मभिर्नियतैर्बद्धो जन्तुर्दुःखान्युपाश्नुते ॥
044a	येनयेन तु भावेन कर्मणा पुरुषो गतिम् ।
044c	प्रयाति परुषां घोरां तत्ते वक्ष्याम्यतः परम् ॥
045a	अधीत्य चतुरो वेदान्द्विजो मोहसमन्वितः ।
045c	पतितात्प्रतिगृह्याथ खरयोनौ प्रजायते ॥
046a	खरो जीवति वर्षाणि दश पञ्च च भारत ।
046c	खरो मृतो बलीवर्दः सप्तवर्षाणि जीवति ॥
047a	बलीवर्दो मृतश्चापि जायते ब्रह्मराक्षसः ।
047c	ब्रह्मरक्षश्च मासांस्त्रींस्ततो जायेत ब्राह्मणः ॥
048a	पतितं याजयित्वा तु कृमियोनौ प्रजायते ।
048c	तत्र जीवति वर्षाणि दश पञ्च च भारत ॥
049a	कृमिभावाद्विमुक्तस्तु ततो जायेत गर्दभः ।
049c	गर्दभः पञ्चवर्षाणि पञ्चवर्षाणि सूकरः ॥
050a	कुक्कुटः पञ्चवर्षाणि पञ्चवर्षाणि जम्बुकः ।
050c	श्वा वर्षमेकं भवति ततो जायेत मानवः ॥
051a	उपाध्यायस्त्रियः पापं शिष्यः कुर्यादबुद्धिमान् ।
051c	स जीव इह संसारांस्त्रीनाप्नोति न संशयः ॥
052a	वृको भवति राजेन्द्र ततः क्रव्यात्ततः खरः ।
052c	ततः प्रेतः परिक्लिष्टः पश्चाज्जायेत ब्राह्मणः ॥
053a	मनसाऽपि गुरोर्भार्यां यः शिष्यो याति पापकृत् ।
053c	स उग्रान्प्रैति संसारानधर्मेणेह चेतसा ॥
054a	श्वयोनौ तु स सम्भूतस्त्रीणि वर्षाणि जीवति ।
054c	तत्रापि निधनं प्राप्तः कृमियोनौ प्रजायते ॥
055a	कृमिभावमनुप्राप्तो वर्षमेकं तु जीवति ।
055c	ततस्तु निधनं प्राप्तो ब्रह्मयोनौ प्रजायते ॥
056a	यदि पुत्रसमं शिष्यं गुरुर्हन्यादकारणे ।
056c	आत्मनः कामकारेण सोपि हिंस्रः प्रजायते ॥
057a	पितरं मातरं चैव यस्तु पुत्रोऽवमन्यते ।
057c	सोऽपि राजन्मृतो जन्तुः पूर्वं जायेत गर्दभः ॥
058a	गर्दभत्वं तु सम्प्राप्य दशवर्षाणि जीवति ।
058c	संवत्सरं तु कुम्भीरस्ततो जायेत मानवः ॥
059a	पुत्रस्य मातापितरौ यस्य रुष्टावुभावपि ।
059c	गुर्वपध्यानतः सोपि मृतो जायति गर्दभः ॥
060a	खरो जीवति मासांस्तु दश श्वा च चतुर्दश ।
060c	बिडालः सप्तमासांस्तु ततो जायेत मानवः ॥
061a	मातापितरावाक्रुश्य शारिका सम्प्रजायते ।
061c	ताडयित्वा तु तावेव जायते कच्छपो नृप ॥
062a	कच्छपो दशवर्षाणि त्रीणि वर्षाणि शल्यकः ।
062c	व्यालो भूत्वा च षण्मासांस्ततो जायति मानुषः ॥
063a	भर्तृपिण्डमुपाश्नन्यो राजद्विष्टानि सेवते ।
063c	सोपि मोहसमापन्नो मृतो जायति वानरः ॥
064a	वानरो दशवर्षाणि पञ्चवर्षाणि सूकरः ।
064c	श्वाऽथ भूत्वा तु षण्मासांस्ततो जायति मानुषः ॥
065a	न्यासापहर्ता तु नरो यमस्य विषयं गतः ।
065c	यातनानां शतं गत्वा कृमियोनौ प्रजायते ॥
066a	तत्र जीवति वर्षाणि दशपञ्च च भारत ।
066c	दुष्कृतस्य क्षयं कृत्वा ततो जायति मानुषः ॥
067a	असूयकः कुत्सितश्च चण्डालो दुःखमश्नुते ।
067c	विश्वासहर्ता तु नरो मीनो जायति दुर्मतिः ॥
068a	भूत्वा मीनोऽष्टमासांस्तु मृगो जायति भारत ।
068c	मृगस्तु चतुरो मासांस्ततश्छागः प्रजायते ॥
069a	छागस्तु निधनं प्राप्य पूर्णे संवत्सरे ततः ।
069c	गौः स सञ्जायते जन्तुस्ततो जायति मानुषः ॥
070a	धान्यान्यवांस्तिलान्माषान्कुलत्थान्सर्षपांश्चणान् ।
070c	कलायानथ मुद्गांश्च गोधूमानतसीस्तथा ॥
071a	यस्तु धान्यापहर्ता च मोहाज्जन्तुरचेतनः ।
071c	स जायते महाराज मूषिको निरपत्रपः ॥
072a	ततः प्रेत्य महाराज मृतो जायति सूकरः ।
072c	सूकरो जातमात्रस्तु रोगेण म्रियते नृप ॥
073a	श्वा ततो जायते मूढः कर्मणा तेन पार्थिव ।
073c	भूत्वा श्वा पञ्चवर्षाणि ततो जायति मानवः ॥
074a	परदाराभिमर्शं तु कृत्वा जायति वै वृकः ।
074c	श्वा शृगालस्ततो गृध्रो व्यालः कङ्को बकस्तथा ॥
075a	भ्रातुर्भार्यां तु पापात्मा यो धर्षयति मोहितः ।
075c	पुंस्कोकिलत्वमाप्नोति सोऽपि संवत्सरं नृप ॥
076a	सखिभार्यां गुरोर्भार्यां राजभार्यां तथैव च ।
076c	प्रधर्षयित्वा कामाद्यो मृतो जायति सूकरः ॥
077a	सूकरः पञ्चवर्षाणि दशवर्षाणि श्वाविधः ।
077c	बिडालः पञ्चवर्षाणि दशवर्षाणि कुक्कुटः ॥
078a	पिपीलिका तु मासांस्त्रीन्वानरो मासमेव तु ।
078c	एतानासाद्य संसारान्कृमियोनौ प्रजायते ॥
079a	तत्र जीवति मासांस्तु कृमियोनौ चतुर्दश ।
079c	ततोऽधर्मक्षयं कृत्वा पुनर्जायति मानवः ॥
080a	उपस्थिते विवाहे तु यज्ञे दानेऽपि वा विभो ।
080c	मोहात्करोति यो विघ्नं स मृतो जायते कृमिः ॥
081a	कृमिर्जीवति वर्षाणि दश पञ्च च भारत ।
081c	अधर्मिस्य क्षयं कृत्वा ततो जायति मानवः ॥
082a	पूर्वं दत्त्वा तु यः कन्यां द्वितीये दातुमिच्छति ।
082c	सोपि राजन्मृतो जन्तुः कृमियोनौ प्रजायते ॥
083a	तत्र जीवति वर्षाणि त्रयोदश युधिष्ठिर ।
083c	अधर्मसङ्क्षये युक्तस्ततो जायति मानवः ॥
084a	देवकार्यमकृत्वा तु पितृकार्यमथापि वा ।
084c	अनिर्वाप्य समश्नन्वै मृतो जायति वायसः ॥
085a	वायसः शतवर्षाणि ततो जायति कुक्कुटः ।
085c	जायते व्यालकश्चापि मासं तस्मात्तु मानुषः ॥
086a	ज्येष्ठं पितृसमं चापि भ्रातरं योऽवमन्यते ।
086c	सोऽपि मृत्युमुपागम्य क्रौञ्चयोनौ प्रजायते ॥
087a	क्रौञ्चो जीवति वर्षं तु ततो जायति चीरकः ।
087c	ततो निधनमापन्नो मानुषत्वमुपाश्नुते ॥
088a	वृषलो ब्राह्मणीं गत्वा कृमियोनौ प्रजायते ।
088c	[ततः सम्प्राप्य निधनं जायते सूकरः पुनः ॥
089a	सूकरो जातमात्रस्तु रोगेण म्रियते नृप ।
089c	श्वा ततो जायते मूढः कर्मणा तेन पार्थिव ॥
090a	श्वा भूत्वा कृतकर्माऽसौ जायते मानुषस्ततः ।
090c	तत्रापत्यं समुत्पाद्य मृतो जायति मूषिकः ॥
091a	कृतघ्नस्तु मृतो राजन्यमस्य विषयं गतः ।
091c	यमस्य पुरुषैः क्रुद्धैर्वधं प्राप्नोति दारणम् ॥
092a	दण्डं समुद्गरं शूलमग्निकुम्भं च दारुणम् ।
092c	असिपत्रवनं घोरवालुकं कूटशाल्मलीम् ॥
093a	एताश्चान्याश्च बह्वीश्च यमस्य विषयं गतः ।
093c	यातनाः प्राप्य तत्रोग्रास्ततो वध्यति भारत ॥
094a	ततो हतः कृतघ्नः स तत्रोग्रैर्भरतर्षभ ।
094c	संसारचक्रमासाद्य कृमियोनौ प्रजायते ॥
095a	कृमिर्भवति वर्षाणि दशपञ्च च भारत ।
095c	ततो गर्भं समासाद्य तत्रैव म्रियते शिशुः ॥
096a	ततो गर्भशतैर्जन्तुर्बहुभिः सम्प्रपद्यते ।
096c	संसारांश्च बहून्गत्वा ततस्तिर्यक्षु जायते ॥
097a	ततो दुःखमनुप्राप्य बहुवर्षगणानिह ।
097c	स पुनर्भवसंयुक्तस्ततः कूर्मः प्रजायते ॥
098a	दधि हृत्वा बकश्चापि प्लवो मत्स्यानसंस्कृतान् ।
098c	चोरयित्वा तु दुर्बुद्धिर्मधुदंशः प्रजायते ॥
099a	फलं वा मूलकं हृत्वा अपूपं वा पिपीलिकाः ।
099c	चोरयित्वा च निष्पावं जायते हलगोलकः ॥
100a	पायसं चोरयित्वा तु तित्तिरित्वमवाप्नुते ।
100c	हृत्वा पिष्टमयं पूपं कुम्भोलूकः प्रजायते ॥
101a	अयो हृत्वा तु दुर्बुद्धिर्वायसो जायते नरः ।
101c	कांस्यं हृत्वा तु दुर्बद्धिर्हारितो जायते नरः ॥
102a	राजतं भाजनं हृत्वा कपोतः सम्प्रजायते ।
102c	हृत्वा तु काञ्चनं भाण्डं कृमियोनौ प्रजायते ॥
103a	पत्रोर्णं चोरयित्वा तु कृकलत्वं निगच्छति ।
103c	कौशिकं तु ततो हृत्वा नरो जायति वर्तकः ॥
104a	अंशुकं चोरयित्वा तु शुको जायति मानवः ।
104c	चोरयित्वा दुकूलं तु मृतो हंसः प्रजायते ॥
105a	क्रौञ्चः कार्पासिकं हृत्वा मृतो जायति मानवः ।
105c	चोरयित्वा नरः पट्टं त्वाविकं चैव भारत । 
105e	क्षौमं च वस्त्रमादाय शशो जन्तुः प्रजायते ॥
106a	वर्णान्हृत्वा तु पुरुषो मृतो जायति बर्हिणः ।
106c	हृत्वा रक्तानि वस्त्राणि जायते जीवजीवकः ॥
107a	वर्णकादींस्तथा गन्धांश्चोरयित्वेह मानवः ।
107c	छुच्छुन्दरित्वमाप्नोति राजँल्लोभपरायणः ॥
108a	तत्र जीवति वर्षाणि ततो दश च पञ्च च ।
108c	अधर्मस्य क्षयं गत्वा ततो जायति मानुषः ॥ 
109ac	चोरयित्वा पयश्चापि बलाका सम्प्रजायते ॥ 
110a	यस्तु चोरयते तैलं नरो मोहसमन्वितः । 
110c	सोपि राजन्मृतो जन्तुस्तैलपायी प्रजायते ॥ 
111a	अशस्त्रं पुरुषं हत्वा सशस्त्रः पुरुषाधमः । 
111c	अर्थार्थी यदि वा वैरी स मृतो जायते खरः ॥ 
112a	खरो जीवति वर्षे द्वे ततः शस्त्रेण वध्यते । 
112c	स मृतो मृगयोनौ तु नित्योद्विग्नोऽभिजायते ॥ 
113a	मृगो वध्यति शस्त्रेण गते संवत्सरे तु सः । 
113c	हतो मृगस्ततो मीनः सोपि जालेन बध्यते ॥ 
114a	मासे चतुर्थे सम्प्राप्ते श्वापदः सम्प्रजायते । 
114c	श्वापदो दशवर्षाणि द्वीपी वर्षाणि पञ्च च ॥ 
115a	ततस्तु निधनं प्राप्तः कालपर्यायचोदितः । 
115c	अधर्मस्य क्षयं कृत्वा ततो जायति मानुषः ॥ 
116a	स्त्रियं हत्वा तु दुर्बुद्धिर्यमस्य विषयं गतः । 
116c	बहून्क्लेशान्समासाद्य नरकानेकविंशतिम् ॥ 
117a	ततः पश्चान्महाराज कृमियोनौ प्रजायते । 
117c	कृमिर्विंशतिवर्षाणि भूत्वा जायति मानुषः ॥ 
118a	भोजनं चोरयित्वा तु मक्षिका जायते नरः । 
118c	मक्षिकासङ्घवशगो बहून्मासान्भवत्युत ॥ 
119a	ततः पापक्षयं कृत्वा मानुषत्वमवाप्नुते । 
119c	'भक्ष्यं हृत्वा तु पुरुषो जालपाशः प्रजायते ॥ 
120a	खाद्यं हृत्वा तु पुरुषश्चीरपाशः प्रजायते ।' 
120c	धान्यं हृत्वा तु पुरुषो लोमशः सम्प्रजायते ॥ 
121a	तथा पिण्याकसम्मिश्रमशनं चोरयेन्नरः । 
121c	स जायते भृतिधनो दारुणो मूषिको नरः ॥ 
122a	दशन्वै मानुषान्नित्यं पापात्मा स विशाम्पते । 
122c	घृतं हृत्वा तु दुर्बुद्धिः काकमद्गुः प्रजायते ॥ 
123a	मत्स्यमांसमथो हृत्वा काको जायति दुर्मतिः । 
123c	लवणं चोरयित्वा तु चिरिकाकः प्रजायते || 
124a	विश्वासेन तु निक्षिप्तं यो विनिह्नोति मानवः । 
124c	स गतायुर्नरस्तात मत्स्ययोनौ प्रजायते ॥ 
125a	मत्स्ययोनिमनुप्राप्य मृतो जायति मानुषः । 
125c	मानुषत्वमनुप्राप्य क्षीणायुरुपपद्यते ॥ 
126a	पापानि तु नराः कृत्वा तिर्यग्जायन्ति भारत । 
126c	न चात्मनः प्रयाणान्ते धर्मं जानन्ति कञ्चन ॥ 
127a	ये पापानि नराः कृत्वा निरस्यन्ति व्रतैः सदा । 
127c	सुखदुःखसमायुक्ता व्यथितास्ते भवन्त्युत ॥ 
128a	अपुमांसः प्रजायन्ते म्लेच्छाश्चापि न संशयः । 
128c	नराः पापसमाचारा लोभमोहसमन्विताः ॥ 
129a	वर्जयन्ति च पापानि जन्मप्रभृति ये नराः । 
129c	अरोगा रूपवन्तस्ते धनिनश्च भवन्त्युत ॥ 
130a	स्त्रियोऽप्येतेन कल्पेन कृत्वा पापमवाप्नुयुः । 
130c	एतेषामेव जन्तूनां भार्यात्वमुपयान्ति ताः ॥ 
131a	परस्वहरणे दोषाः सर्व एव प्रकीर्तिताः । 
131c	एतद्धि लेशमात्रेण कथितं ते मयाऽनघ ॥ 
132a	अपरस्मिन्कथायोगे भूयः श्रोष्यसि भारत । 
132c	एतन्मया महाराज ब्रह्मणो गदतः पुरा ॥ 
133a	सुरर्षीणां श्रुतं मध्ये पृष्टश्चापि यथातथम् । 
133c	मयाऽपि तच्च कार्त्स्न्येन यथावदनुवर्णितम् । 
133e	एतच्छ्रुत्वा महाराज धर्मे कुरु मनः सदा ॥ 

इति श्रीमन्महाभारते अनुशासनपर्वणि दानधर्मपर्वणि त्रिसप्तत्यधिकशततमोऽध्यायः ॥ 173 ॥

7-173-13 मुहूर्तमिव रोदित्वेति झ. पाठः ॥ 7-173-32 जीवः स भगवन्क्वस्थः सुखदुःखे समश्नुते इति झ. पाठः ॥ 7-173-51 उपाध्यायस्य यः पापम् इति झ. पाठः ॥ 7-173-52 प्राक् श्वा भवति इति झ. पाठः ॥ 7-173-58 कुम्भीरो नक्रः ॥ 7-173-64 पञ्चवर्षाणि मूषिकः इति झ. पाठः ॥ 7-173-65 संसाराणां शतम् इति झ. पाठः ॥ 7-173-99 निष्पावं राजमाषम् । हलगोलकः दीर्घपुच्छो गोलरूपी कीटविशेषः ॥ 7-173-100 कुम्भोलूक उलूकजातिभेदः ॥ 7-173-101 हारितः पक्षिविशेषः ॥ 7-173-103 पत्रोर्णं धौतकौशेयम् ॥ 7-173-106 वर्णान् हरितालादीन् ॥ 7-173-122 काकमद्गुः शृङ्गवान् जलपक्षी ॥ 7-173-128 असंवासाः प्रजायन्ते इति झ. पाठः ॥
