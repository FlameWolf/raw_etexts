अध्यायः 215

ईश्वरेण पार्वतीं प्रति राज्ञां मृगयायां मृगहिंसाया धर्मत्वप्रतिपादनम् ॥ 1 ॥ तथा सदृष्टान्तप्रदर्शनं ब्राह्मणमहिमप्रशो सनपूर्वकं तेषामदण्ड्यत्वकथनम् ॥ 2 ॥ तथा सामान्येन राजधर्मकथनम् ॥ 3 ॥

001	महेश्वर उवाच ।
001a	मृगयात्रां तु वक्ष्यामि शृणु तां धर्मिचारिणि ।
001c	मृगान्हत्वा महीपालो यथा पापैर्न लिप्यते ॥
002a	निर्मानुषामिमां सर्वे मृगा इच्छन्ति मेदिनीम् ।
002c	भक्षयन्ति च सस्यानि शासितव्या नृपेण ते ॥
003a	दुष्टानां शासनं धर्मः शिष्टानां परिपालनम् ।
003c	कर्तव्यं भूमिपालेन नित्यं कार्येषु चार्जवम् ।
003e	स्वर्गं मृगाश्च गच्छन्ति स्वयं नृपतिना हताः ॥
004a	यथा गावो ह्यगोपालास्तथा राष्ट्रमनायकम् ।
004c	तस्मादंशास्तु देवानां गन्धर्वोरगरक्षसाम् ।
004e	राज्ये नियुक्ता राष्ट्रेषु प्रजापालनकारणात् ॥
005a	अशिष्टशासने चैव शिष्टानां परिपालने ।
005c	तेषां चर्यां प्रवक्ष्यामि श्रूयतामनुपूर्वशः ॥
006a	यथा प्रचरतां तेषां पार्थिवानां यशस्विनाम् ।
006c	राष्ट्रं धर्मो धनं चैव यशः कीर्तिश्च वर्धते ॥
007a	नृपाणां पूर्वमेवायं धर्मो धर्मभृतांवर ।
007c	सभाप्रपातटाकानि देवतायतनानि च ।
007e	ब्राह्मणावसथाश्चैव कर्तव्या नृपसत्तमैः ॥
008a	ब्राह्मणा नावमन्तव्या भस्मच्छन्ना इवाग्नयः ।
008c	कुलमुत्सादयेयुस्ते क्रोधाविष्टा द्विजातयः ॥
009a	ध्मायमानो यता ह्यग्निर्निर्दहेत्सर्वमिन्धनम् ।
009c	तथा क्रोधाग्निना विप्रा दहेयुः पृथिवीमिमाम् ।
009e	न हि विप्रेषु क्रुद्धेषु राज्यं भुञ्जन्ति भूमिपाः ॥
010a	परिभूय द्विजान्मोहाद्वातापिनहुषादयः ।
010c	सबन्धुमित्रा नष्टास्ते दग्धा ब्राह्मणमन्युभिः ।
010e	शरीरं चापि शक्रस्य कृतं भगनिरन्तरम् ॥
011a	ततो देवगणाः सर्वे इन्द्रस्यार्थे महामुनिम् ।
011c	प्रसादं कारयामासुः प्रणामस्तुतिवन्दनैः ॥
012a	तेन प्रीतेन सुश्रोणि गौतमेन महात्मना ।
012c	तच्छरीरं तु शक्रस्य सहस्रभगचिह्नितम् ।
012e	कृतं नेत्रसहस्रेण क्षणेनैव निरन्तरम् ॥
013a	छित्त्वा मेषस्य वृषणौ गौतमेनाभिमन्त्रितौ ।
013c	इन्द्रस्य वृषणौ भूत्वा क्षिप्रं वै श्लेषमागतौ ॥
014a	एवं विप्रेषु क्रुद्धेषु देवराजः शतक्रतुः ।
014c	अशक्तः शासितुं राज्यं किंपुनर्मानुषा भुवि ॥
015a	क्रोधाविष्टो दहेद्विप्रः शुष्केन्धनमिवानलः ।
015c	भस्मीकृत्य जगत्सर्वं सृजेदन्यज्जगत्पुनः ॥
016a	अदेवानपि देवान्स कुर्याद्देवानदेवताः ।
016c	तस्मान्नोत्पादयेन्मन्युं मन्युप्रहरणा द्विजाः ॥
017a	महत्स्वप्यपराधेषु शासनं नार्हति द्विजः ।
017c	न च शस्त्रनिपातानि न च प्राणैर्वियोजनम् ।
017e	दृश्यते त्रिषु लोकेषु ब्राह्ममानामनिन्दिते ॥
018a	क्रोधाश्च विपुला घोराः प्रसादाश्चाप्यनुत्तमाः ।
018c	तस्मान्नोत्पादयेत्क्रोधं नित्यं पूज्या द्विजातयः ॥
019a	दृश्यते न स लोकेऽस्मिन्भूते वाऽथ भविष्यति ।
019c	क्रुद्धेषु यो वै विप्रेषु राज्यं भुङ्क्ते नराधिपः ॥
020a	न चैवापहसेद्विप्रान्नि चैवोपालभेच्च तान् ।
020c	कालमासाद्य कुप्येच्च काले कुर्यादनुग्रहम् ॥
021a	सम्प्रहासश्च भृत्येषु न कर्तव्यो नराधिपैः ।
021c	लघुत्वं चैव प्राप्नोति आज्ञा चास्य निवर्तते ॥
022a	भृत्यानां सम्प्रहासेन पार्थिवः परिभूयते ।
022c	अयाच्यानि च याचन्ति अवक्तव्यं ब्रुवन्ति च ॥
023a	पूर्वमप्यर्पितैर्लोभैः परितोषं न यान्ति ते ।
023c	तस्माद्भृत्येषु नृपतिः सम्प्रहासं विवर्जयेत् ॥
024a	न विश्वसेदविश्वस्ते विश्वस्ते नातिविश्वसेत् ।
024c	सगोत्रेषु विशेषेण सर्वोपायैर्न विश्वसेत् ॥
025a	विश्वासाद्भयमुत्पन्नं हन्याद्वृक्षमिवाशनिः ।
025c	प्रमादाद्धन्यते राजा लोभेन च वशीकृतः ।
025e	तस्मात्प्रमादं लोभं च न च कुर्यान्न विश्वसेत् ॥
026a	भयार्तानां भयत्राता दीनानुग्रहकारणात् ।
026c	कार्याकार्यविशेषज्ञो नित्यं राष्ट्रहिते रतः ॥
027a	सत्यसन्धः स्थितो राज्ये प्रजापालनतत्परः ।
027c	अलुब्धो न्यायवादी च षड्भागमुपजीवति ॥
028a	कार्याकार्यविशेषज्ञः सर्वं धर्मेण पश्यति ।
028c	स्वराष्ट्रेषु दयां कुर्यादकार्ये न प्रवर्तते ॥
029a	ये चैवैनं प्रशंसन्ति ये च निन्दन्ति मानवाः ।
029c	शत्रुं च मित्रवत्पश्येदपराधविवर्जितम् ।
030a	अपराधानुरूपेण दुष्टं दण्डेन शासयेत् ।
030c	धर्मः प्रवर्तते तत्र यत्र दण्डरुचिर्नृपः ।
030e	न धर्मो विद्यते तत्र यत्र राजा क्षमान्वितः ॥
031a	अशिष्टशासनं धर्मः शिष्टानां परिपालनम् ।
031c	वध्यांश्च घातयेद्यस्तु अवध्यानपरिरक्षति ॥
032a	अवध्या ब्राह्मणा गावो दूताश्चैव पिता तथा ।
032c	विद्यां ग्राहयते यश्च ये च पूर्वोपकारिणः ।
032e	स्त्रियश्चैव न हन्तव्या यच्च सर्वातिथिर्नरः ॥
033a	धरणीं गां हिरण्यं च सिद्धान्नं च तिलान्घृतम् ।
033c	ददन्नित्यं द्विजातिभ्यो मुच्यते राजकिल्बिषात् ॥
034a	एवं चरति यो नित्यं राजा राष्ट्रहिते रतः ।
034c	तस्य राष्ट्रं धनं धर्मो यशः कीर्तिश्च वर्धते ।
034e	न च पापैर्न चानर्थैर्युज्यते स नराधिपः ॥
035a	षड्भागमुपभुञ्जानः प्रजा राजा न रक्षति ।
035c	स्वचक्रपरचक्राभ्यां धर्मैर्वा विक्रमेण वा ॥
036a	निरुद्योगो नृपो यश्च परराष्ट्रनिघातने ।
036c	स्वराष्ट्रं निष्प्रतापस्य परचक्रेण हन्यते ॥
037a	यत्पापं परचक्रस्य परराष्ट्राभिघातने।
037c	तत्पापं सकलं राजा हतराष्ट्रः प्रपद्यते ॥
038a	मातुलं भागिनेयं वा मातरं श्वशुरं गुरुम् ।
038c	पितरं वर्जयित्वैकं हन्याद्धातकमागतम् ॥
039a	स्वस्य राष्ट्रस्य रक्षार्थं युद्यमानश्च यो हतः ।
039c	सङ्ग्रामे परचक्रेण श्रूयतां तस्य या गतिः ॥
040a	विमानेन वरारोहे अप्सरोगणसेवितः ।
040c	शक्रलोकमितो याति सङ्ग्रामे निहतो नृपः ॥
041a	यावन्तो रोमकूपाः स्युस्तस्य गात्रेषु सुन्दरि ।
041c	तावद्वर्षसहस्राणि शक्रलोके महीयते ॥
042a	यदि वै मानुषे लोके कदाचिदुपपद्यते ।
042c	राजा वा राजमात्रो वा भूयो भवति वीर्यवान् ॥
043a	तस्माद्यत्नेन कर्तव्यं स्वराष्ट्रपरिपालनम् ।
043c	व्यवहाराश्च चारश्च सततं सत्यसन्धता ॥
044a	अप्रमादः प्रमोदश्च व्यवसायेऽप्यचण्डता ।
044c	भरणं चैव भृत्यानां वाहनानां च पोषणम् ॥
045a	योधानां चैव सत्कारः कृते कर्मण्यमोघता ।
045c	श्रेय एव नरेन्द्राणामिह चैव परत्र च ॥ ॥

इति श्रीमन्महाभारते अनुशासनपर्वणि दानधर्मपर्वणि पञ्चदशाधिकद्विशततमोऽध्यायः ॥ 215 ॥

13-215-23 पूर्वमप्युचितैर्लाभैरिति ठ.पाठः ॥ 13-215-30 नाधर्मो विद्यते तत्रेति थ.पाठः ॥ 13-215-31 यो घातयेत् तस्याशिष्टशासनं धर्मं इत्यन्वयः ॥
