अध्यायः 215

ईश्वरेण पार्वतीं प्रति राज्ञां मृगयायां मृगहिंसाया धर्मत्वप्रतिपादनम् ॥ 1 ॥ तथा सदृष्टान्तप्रदर्शनं ब्राह्मणमहिमप्रशो सनपूर्वकं तेषामदण्ड्यत्वकथनम् ॥ 2 ॥ तथा सामान्येन राजधर्मकथनम् ॥ 3 ॥

KK-13-01-215-001	महेश्वर उवाच ।
KK-13-01-215-001a	मृगयात्रां तु वक्ष्यामि शृणु तां धर्मिचारिणि ।
KK-13-01-215-001c	मृगान्हत्वा महीपालो यथा पापैर्न लिप्यते ॥
KK-13-01-215-002a	निर्मानुषामिमां सर्वे मृगा इच्छन्ति मेदिनीम् ।
KK-13-01-215-002c	भक्षयन्ति च सस्यानि शासितव्या नृपेण ते ॥
KK-13-01-215-003a	दुष्टानां शासनं धर्मः शिष्टानां परिपालनम् ।
KK-13-01-215-003c	कर्तव्यं भूमिपालेन नित्यं कार्येषु चार्जवम् ।
KK-13-01-215-003e	स्वर्गं मृगाश्च गच्छन्ति स्वयं नृपतिना हताः ॥
KK-13-01-215-004a	यथा गावो ह्यगोपालास्तथा राष्ट्रमनायकम् ।
KK-13-01-215-004c	तस्मादंशास्तु देवानां गन्धर्वोरगरक्षसाम् ।
KK-13-01-215-004e	राज्ये नियुक्ता राष्ट्रेषु प्रजापालनकारणात् ॥
KK-13-01-215-005a	अशिष्टशासने चैव शिष्टानां परिपालने ।
KK-13-01-215-005c	तेषां चर्यां प्रवक्ष्यामि श्रूयतामनुपूर्वशः ॥
KK-13-01-215-006a	यथा प्रचरतां तेषां पार्थिवानां यशस्विनाम् ।
KK-13-01-215-006c	राष्ट्रं धर्मो धनं चैव यशः कीर्तिश्च वर्धते ॥
KK-13-01-215-007a	नृपाणां पूर्वमेवायं धर्मो धर्मभृतांवर ।
KK-13-01-215-007c	सभाप्रपातटाकानि देवतायतनानि च ।
KK-13-01-215-007e	ब्राह्मणावसथाश्चैव कर्तव्या नृपसत्तमैः ॥
KK-13-01-215-008a	ब्राह्मणा नावमन्तव्या भस्मच्छन्ना इवाग्नयः ।
KK-13-01-215-008c	कुलमुत्सादयेयुस्ते क्रोधाविष्टा द्विजातयः ॥
KK-13-01-215-009a	ध्मायमानो यता ह्यग्निर्निर्दहेत्सर्वमिन्धनम् ।
KK-13-01-215-009c	तथा क्रोधाग्निना विप्रा दहेयुः पृथिवीमिमाम् ।
KK-13-01-215-009e	न हि विप्रेषु क्रुद्धेषु राज्यं भुञ्जन्ति भूमिपाः ॥
KK-13-01-215-010a	परिभूय द्विजान्मोहाद्वातापिनहुषादयः ।
KK-13-01-215-010c	सबन्धुमित्रा नष्टास्ते दग्धा ब्राह्मणमन्युभिः ।
KK-13-01-215-010e	शरीरं चापि शक्रस्य कृतं भगनिरन्तरम् ॥
KK-13-01-215-011a	ततो देवगणाः सर्वे इन्द्रस्यार्थे महामुनिम् ।
KK-13-01-215-011c	प्रसादं कारयामासुः प्रणामस्तुतिवन्दनैः ॥
KK-13-01-215-012a	तेन प्रीतेन सुश्रोणि गौतमेन महात्मना ।
KK-13-01-215-012c	तच्छरीरं तु शक्रस्य सहस्रभगचिह्नितम् ।
KK-13-01-215-012e	कृतं नेत्रसहस्रेण क्षणेनैव निरन्तरम् ॥
KK-13-01-215-013a	छित्त्वा मेषस्य वृषणौ गौतमेनाभिमन्त्रितौ ।
KK-13-01-215-013c	इन्द्रस्य वृषणौ भूत्वा क्षिप्रं वै श्लेषमागतौ ॥
KK-13-01-215-014a	एवं विप्रेषु क्रुद्धेषु देवराजः शतक्रतुः ।
KK-13-01-215-014c	अशक्तः शासितुं राज्यं किंपुनर्मानुषा भुवि ॥
KK-13-01-215-015a	क्रोधाविष्टो दहेद्विप्रः शुष्केन्धनमिवानलः ।
KK-13-01-215-015c	भस्मीकृत्य जगत्सर्वं सृजेदन्यज्जगत्पुनः ॥
KK-13-01-215-016a	अदेवानपि देवान्स कुर्याद्देवानदेवताः ।
KK-13-01-215-016c	तस्मान्नोत्पादयेन्मन्युं मन्युप्रहरणा द्विजाः ॥
KK-13-01-215-017a	महत्स्वप्यपराधेषु शासनं नार्हति द्विजः ।
KK-13-01-215-017c	न च शस्त्रनिपातानि न च प्राणैर्वियोजनम् ।
KK-13-01-215-017e	दृश्यते त्रिषु लोकेषु ब्राह्ममानामनिन्दिते ॥
KK-13-01-215-018a	क्रोधाश्च विपुला घोराः प्रसादाश्चाप्यनुत्तमाः ।
KK-13-01-215-018c	तस्मान्नोत्पादयेत्क्रोधं नित्यं पूज्या द्विजातयः ॥
KK-13-01-215-019a	दृश्यते न स लोकेऽस्मिन्भूते वाऽथ भविष्यति ।
KK-13-01-215-019c	क्रुद्धेषु यो वै विप्रेषु राज्यं भुङ्क्ते नराधिपः ॥
KK-13-01-215-020a	न चैवापहसेद्विप्रान्नि चैवोपालभेच्च तान् ।
KK-13-01-215-020c	कालमासाद्य कुप्येच्च काले कुर्यादनुग्रहम् ॥
KK-13-01-215-021a	सम्प्रहासश्च भृत्येषु न कर्तव्यो नराधिपैः ।
KK-13-01-215-021c	लघुत्वं चैव प्राप्नोति आज्ञा चास्य निवर्तते ॥
KK-13-01-215-022a	भृत्यानां सम्प्रहासेन पार्थिवः परिभूयते ।
KK-13-01-215-022c	अयाच्यानि च याचन्ति अवक्तव्यं ब्रुवन्ति च ॥
KK-13-01-215-023a	पूर्वमप्यर्पितैर्लोभैः परितोषं न यान्ति ते ।
KK-13-01-215-023c	तस्माद्भृत्येषु नृपतिः सम्प्रहासं विवर्जयेत् ॥
KK-13-01-215-024a	न विश्वसेदविश्वस्ते विश्वस्ते नातिविश्वसेत् ।
KK-13-01-215-024c	सगोत्रेषु विशेषेण सर्वोपायैर्न विश्वसेत् ॥
KK-13-01-215-025a	विश्वासाद्भयमुत्पन्नं हन्याद्वृक्षमिवाशनिः ।
KK-13-01-215-025c	प्रमादाद्धन्यते राजा लोभेन च वशीकृतः ।
KK-13-01-215-025e	तस्मात्प्रमादं लोभं च न च कुर्यान्न विश्वसेत् ॥
KK-13-01-215-026a	भयार्तानां भयत्राता दीनानुग्रहकारणात् ।
KK-13-01-215-026c	कार्याकार्यविशेषज्ञो नित्यं राष्ट्रहिते रतः ॥
KK-13-01-215-027a	सत्यसन्धः स्थितो राज्ये प्रजापालनतत्परः ।
KK-13-01-215-027c	अलुब्धो न्यायवादी च षड्भागमुपजीवति ॥
KK-13-01-215-028a	कार्याकार्यविशेषज्ञः सर्वं धर्मेण पश्यति ।
KK-13-01-215-028c	स्वराष्ट्रेषु दयां कुर्यादकार्ये न प्रवर्तते ॥
KK-13-01-215-029a	ये चैवैनं प्रशंसन्ति ये च निन्दन्ति मानवाः ।
KK-13-01-215-029c	शत्रुं च मित्रवत्पश्येदपराधविवर्जितम् ।
KK-13-01-215-030a	अपराधानुरूपेण दुष्टं दण्डेन शासयेत् ।
KK-13-01-215-030c	धर्मः प्रवर्तते तत्र यत्र दण्डरुचिर्नृपः ।
KK-13-01-215-030e	न धर्मो विद्यते तत्र यत्र राजा क्षमान्वितः ॥
KK-13-01-215-031a	अशिष्टशासनं धर्मः शिष्टानां परिपालनम् ।
KK-13-01-215-031c	वध्यांश्च घातयेद्यस्तु अवध्यानपरिरक्षति ॥
KK-13-01-215-032a	अवध्या ब्राह्मणा गावो दूताश्चैव पिता तथा ।
KK-13-01-215-032c	विद्यां ग्राहयते यश्च ये च पूर्वोपकारिणः ।
KK-13-01-215-032e	स्त्रियश्चैव न हन्तव्या यच्च सर्वातिथिर्नरः ॥
KK-13-01-215-033a	धरणीं गां हिरण्यं च सिद्धान्नं च तिलान्घृतम् ।
KK-13-01-215-033c	ददन्नित्यं द्विजातिभ्यो मुच्यते राजकिल्बिषात् ॥
KK-13-01-215-034a	एवं चरति यो नित्यं राजा राष्ट्रहिते रतः ।
KK-13-01-215-034c	तस्य राष्ट्रं धनं धर्मो यशः कीर्तिश्च वर्धते ।
KK-13-01-215-034e	न च पापैर्न चानर्थैर्युज्यते स नराधिपः ॥
KK-13-01-215-035a	षड्भागमुपभुञ्जानः प्रजा राजा न रक्षति ।
KK-13-01-215-035c	स्वचक्रपरचक्राभ्यां धर्मैर्वा विक्रमेण वा ॥
KK-13-01-215-036a	निरुद्योगो नृपो यश्च परराष्ट्रनिघातने ।
KK-13-01-215-036c	स्वराष्ट्रं निष्प्रतापस्य परचक्रेण हन्यते ॥
KK-13-01-215-037a	यत्पापं परचक्रस्य परराष्ट्राभिघातने।
KK-13-01-215-037c	तत्पापं सकलं राजा हतराष्ट्रः प्रपद्यते ॥
KK-13-01-215-038a	मातुलं भागिनेयं वा मातरं श्वशुरं गुरुम् ।
KK-13-01-215-038c	पितरं वर्जयित्वैकं हन्याद्धातकमागतम् ॥
KK-13-01-215-039a	स्वस्य राष्ट्रस्य रक्षार्थं युद्यमानश्च यो हतः ।
KK-13-01-215-039c	सङ्ग्रामे परचक्रेण श्रूयतां तस्य या गतिः ॥
KK-13-01-215-040a	विमानेन वरारोहे अप्सरोगणसेवितः ।
KK-13-01-215-040c	शक्रलोकमितो याति सङ्ग्रामे निहतो नृपः ॥
KK-13-01-215-041a	यावन्तो रोमकूपाः स्युस्तस्य गात्रेषु सुन्दरि ।
KK-13-01-215-041c	तावद्वर्षसहस्राणि शक्रलोके महीयते ॥
KK-13-01-215-042a	यदि वै मानुषे लोके कदाचिदुपपद्यते ।
KK-13-01-215-042c	राजा वा राजमात्रो वा भूयो भवति वीर्यवान् ॥
KK-13-01-215-043a	तस्माद्यत्नेन कर्तव्यं स्वराष्ट्रपरिपालनम् ।
KK-13-01-215-043c	व्यवहाराश्च चारश्च सततं सत्यसन्धता ॥
KK-13-01-215-044a	अप्रमादः प्रमोदश्च व्यवसायेऽप्यचण्डता ।
KK-13-01-215-044c	भरणं चैव भृत्यानां वाहनानां च पोषणम् ॥
KK-13-01-215-045a	योधानां चैव सत्कारः कृते कर्मण्यमोघता ।
KK-13-01-215-045c	श्रेय एव नरेन्द्राणामिह चैव परत्र च ॥ ॥

इति श्रीमन्महाभारते अनुशासनपर्वणि दानधर्मपर्वणि पञ्चदशाधिकद्विशततमोऽध्यायः ॥ 215 ॥

13-215-23 पूर्वमप्युचितैर्लाभैरिति ठ.पाठः ॥ 13-215-30 नाधर्मो विद्यते तत्रेति थ.पाठः ॥ 13-215-31 यो घातयेत् तस्याशिष्टशासनं धर्मं इत्यन्वयः ॥
