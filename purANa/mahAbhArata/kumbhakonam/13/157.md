श्रीः
अध्यायः 157

नहुषेणागस्त्यस्य स्वयाने योजनम् ॥ 1 ॥ तथा तेन सह श्रुतिप्रामाण्यविवादे स्वविरुद्धभाषिणोऽगस्त्यस्य मस्तके स्वपादेन ताडनम् ॥ 2 ॥ तदा तज्जटान्तर्निगूढेन भृगुणा शापदानेन तस्याधःपातनम् ॥ 3 ॥ ततो देवैरिन्द्रस्य स्वपदेऽभिषेचनम् ॥ 4 । नहुषस्य स्वकृतपूर्वबलिदीपदानादिजसुकृतमहिम्ना पुनः स्वर्गप्राप्तिः ॥ 5 ॥

KK-13-01-157-001	युधिष्ठिर उवाच 
KK-13-01-157-001a	कथं वै स विपन्नश्च कथं वै पातितो भुवि ।
KK-13-01-157-001c	कथं देवेन्द्रतां प्राप्तस्तद्भवान्वक्तुमर्हति ॥
KK-13-01-157-002	भीष्म उवाच 
KK-13-01-157-002a	एवं तयोः संवदतोः क्रियास्तस्य महात्मनः ।
KK-13-01-157-002c	सर्वा एव प्रवर्तन्ते या दिव्या याश्च मानुषाः ॥
KK-13-01-157-003a	तथैव दीपदानानि सर्वोपकरणानि वै ।
KK-13-01-157-003c	बलिकर्म च यच्चान्यद्वत्सकाश्च पृथग्विधाः ॥
KK-13-01-157-004a	सर्वास्तस्य समुत्पन्ना देवेन्द्रस्य महात्मनः ।
KK-13-01-157-004c	देवलोके नृलोके च सदाचारपुरस्कृताः ॥
KK-13-01-157-005a	ताश्चोद्भवन्ति राजेन्द्र समृद्ध्यै गृहमेधिनः ।
KK-13-01-157-005c	धूपप्रदानैर्दीपैश्च नमस्कारैस्तथैव च ॥
KK-13-01-157-006a	यथा सिद्धस्य चान्नस्य गृह्य चाग्रं प्रदीयते ।
KK-13-01-157-006c	बलयश्च गृहोद्देशे ततः प्रीयन्ति देवताः ॥
KK-13-01-157-007a	यथा च गृहिणस्तोषो भवेद्वै बलिकर्मणि ।
KK-13-01-157-007c	तथा शतगुणा प्रीतिर्देवतानां प्रजायते ॥
KK-13-01-157-008a	एवं धूपप्रदानं च दीपदानं च साधवः ।
KK-13-01-157-008c	प्रयच्छति नमस्कारैर्युक्तमात्मगुणावहम् ॥
KK-13-01-157-009a	स्नानेनाद्भिश्च यत्कर्म क्रियते वै विपश्चिता ।
KK-13-01-157-009c	नमस्कारप्रयुक्तेन तेन प्रीणन्ति देवताः ॥
KK-13-01-157-010a	पितरश्च महाभागा ऋषयश्च तपोधनाः ।
KK-13-01-157-010c	गृह्याश्च देवताः सर्वाः प्रीयन्ते विधिनाऽर्चिताः ॥
KK-13-01-157-011a	इत्येतां बुद्धिमास्थाय नहुषः स नरेश्वरः ।
KK-13-01-157-011c	सुरेन्द्रत्वं महत्प्राप्य कृतवानेतदद्भुतम् ॥
KK-13-01-157-012a	कस्य चित्त्वथ कालस्य भाग्यक्षय उपस्थिते ।
KK-13-01-157-012c	सर्वमेतदवज्ञाय न चकार यथाविधि ॥
KK-13-01-157-013a	ततः स परिहीणोऽभूत्सुरेन्द्रो बलदर्पतः ।
KK-13-01-157-013c	धूपदीपादिकविधिं न यथावच्चकार ह ।
KK-13-01-157-013e	ततोऽस्य यज्ञविषयो रक्षोभिः परिबाध्यते ॥
KK-13-01-157-014a	अथागस्त्यमृषिश्रेष्ठं वाहनायाजुहाव ह ।
KK-13-01-157-014c	द्रुतं सरस्वतीकूलात्स्मयन्निव महाबलः ॥
KK-13-01-157-015a	ततो भृगुर्महातेजा मैत्रावरुणिमब्रवीत् ।
KK-13-01-157-015c	निमीलयस्व नयने जटां यावद्विशामि ते ।
KK-13-01-157-015e	'सुरेन्द्रपतनायेति स च नेत्रं न्यमीलयत् ॥'
KK-13-01-157-016a	ततोऽगस्त्यस्याथ जटां दृष्ट्वा प्राविशदच्युतः ।
KK-13-01-157-016c	भृगुः स सुमहातेजाः पातनाय नृपस्य च ॥
KK-13-01-157-017a	ततः स देवराट् प्राप्तस्तमृषिं वाहनाय वै ।
KK-13-01-157-017c	ततोऽगस्त्यः सुरपतिं वाक्यमाह विशाम्पते ।
KK-13-01-157-017e	योजयस्वेति मां क्षिप्रं कं च देशं वहामि ते ॥
KK-13-01-157-018a	यत्र वक्ष्यसि तत्र त्वां नयिष्यामि सुराधिप ।
KK-13-01-157-018c	इत्युक्तो नरहुषस्तेन योजयामास तं मुनिम् ॥
KK-13-01-157-019a	भृगुस्तस्य जटान्तस्थो बभूव हृषितो भृशम् ।
KK-13-01-157-019c	न चापि दर्शनं तस्य चकार स भृगुस्तदा ।
KK-13-01-157-019e	वरदानप्रभावज्ञो नहुषस्य महात्मनः ॥
KK-13-01-157-020a	न चुकोप तदाऽगस्त्यो युक्तोऽपि नहुषेण वै ।
KK-13-01-157-020c	तं तु राजा पदैकेन चोदयामास भारत ।
KK-13-01-157-020e	'श्रुतिः स्मृतिः प्रमाणं वा नेतिवादेन देवराट् ॥'
KK-13-01-157-021a	न चुकोप स धर्मात्मा ततः पादेन देवराट् ।
KK-13-01-157-021c	अगस्त्यस्य तदा क्रुद्धो वामेनाभ्यहनच्छिरः ॥
KK-13-01-157-022a	तस्मिञ्शिरस्यभिहते स जटान्तर्गतो भृगुः ।
KK-13-01-157-022c	शशाप बलवत्क्रुद्धो नहुषं पापचेतसम् ॥
KK-13-01-157-023a	यस्मात्पदाऽवधीः क्रोधाच्छिरसीमं महामुनिम् ।
KK-13-01-157-023c	तस्मादाशु महीं गच्छ सर्पो भूत्वा सुदुर्मते ॥
KK-13-01-157-024a	शप्तोऽथ स तदा तेन सर्पो भूत्वा पपात ह ।
KK-13-01-157-024c	अदृष्टेनाथ भृगुणा भूतले भरतर्षभ ॥
KK-13-01-157-025a	भृगुं हि यदि सोऽद्राक्षीन्नहुषः पृथिवीपते ।
KK-13-01-157-025c	स शक्तोनाऽभविष्यद्वै पातने तस्य तेजसा ॥
KK-13-01-157-026a	स तु तैस्तैः प्रदानैश्च तपोभिर्नियमैस्तथा ।
KK-13-01-157-026c	पतितोऽपि महाराज भूतले स्मृतिमानभूत् ॥
KK-13-01-157-027a	प्रसादयामास भृगुं शापान्तो मे भवेदिति ।
KK-13-01-157-027c	ततोऽगस्त्यः कृपाविष्टः प्रासादयत तं भृगुम् ।
KK-13-01-157-027e	शापान्तार्थं महाराज स च प्रादात्कृपान्वितः ॥
KK-13-01-157-028	भृगुरुवाच 
KK-13-01-157-028a	राजा युधिष्ठिरो नाम भविष्यति कुरूद्वहः ।
KK-13-01-157-028c	स त्वां मोक्षयिता शापादित्युक्त्वाऽन्तरधीयत ॥
KK-13-01-157-029a	अगस्त्योऽपि महातेजाः कृत्वा कार्यं शतक्रतोः ।
KK-13-01-157-029c	स्वमाश्रमपदं प्रायात्पूज्यमानो द्विजातिभिः ॥
KK-13-01-157-030a	नहुषोऽपि त्वया राजंस्तस्माच्छापात्समुद्धृतः ।
KK-13-01-157-030c	जगाम ब्रह्मभवनं पश्यतस्ते जनाधिप ॥
KK-13-01-157-031a	तदा स पातयित्वा तं नहुषं भूतले भृगुः ।
KK-13-01-157-031c	जगाम ब्रह्मभवनं ब्रह्मणे च न्यवेदयत् ॥
KK-13-01-157-032a	ततः शक्रं समानाय्य देवानाह पितामहः ।
KK-13-01-157-032c	वरदानान्मम सुरा नहुषो राज्यमाप्तवान् ।
KK-13-01-157-032e	स चागस्त्येन क्रुद्धेन भ्रंशितो भूतलं गतः ॥
KK-13-01-157-033a	न च शक्यं विना राज्ञा सुखं वर्तयितुं क्वचित् ।
KK-13-01-157-033c	तस्मादयं पुनः शक्रो देवराज्येऽभिषिच्यताम् ॥
KK-13-01-157-034a	एवं सम्भाषमाणं तु देवाः पार्थ पितामहम् ।
KK-13-01-157-034c	एवमस्त्विति संहृष्टाः प्रत्यूचुस्तं नराधिप ॥
KK-13-01-157-035a	सोऽभिषिक्तो भगवता देवराज्ये च वासवः ।
KK-13-01-157-035c	ब्रह्मणा राजशार्दूल यथापूर्वं व्यरोचत ॥
KK-13-01-157-036a	एवमेतत्पुरावृत्तं नहुषस्य व्यतिक्रमात् ।
KK-13-01-157-036c	स च तैरेव संसिद्धो नहुषः कर्मभिः पुनः ॥
KK-13-01-157-037a	तस्माद्दीपाः प्रदातव्याः सायं वै गृहमेधिभिः ।
KK-13-01-157-037c	दिव्यं चक्षुरवाप्नोति प्रेत्य दीपस्य दायकः ।
KK-13-01-157-037e	पूर्णचन्द्रप्रतीकाशा दीपदाश्च भवन्त्युत ॥
KK-13-01-157-038a	यावदक्षिनिमेषाणि ज्वलन्ते तावतीः समाः ।
KK-13-01-157-038c	रूपवान्बलवांश्चापि नरो भवति दीपदः ॥
KK-13-01-157-039a	य इदं शृणुयाद्वापि पठते यो द्विजोत्तमः ।
KK-13-01-157-039c	ब्रह्मलोकमवाप्नोति स च वै नात्र संशयः ॥ 

इति श्रीमन्महाभारते अनुशासनपर्वणि दानधर्मपर्वणि सप्तपञ्चाशदधिकशततमोऽध्यायः ॥ 157 ॥

7-157-3 वत्सकाः पुत्रादेर्वार्षिकोत्सवाः । यच्चान्यदुत्सेकाश्चेति थ. ध. पाठः ॥ 7-157-20 तं तु राजा प्रतोदेनेति झ. पाठः ॥ 7-157-30 भवनं तेन पुण्येन कर्मणेति थ. ध. पाठः ॥ 7-157-38 रूपवान्धर्मवांश्चापीति ध. पाठः ॥
