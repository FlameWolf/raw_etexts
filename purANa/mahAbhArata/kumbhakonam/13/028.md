अध्यायः 028

गरुडेन नवनीतप्रक्षेपेण मन्दीभूताग्न्युल्लङ्घनपूर्वकममृतरक्षिणां पक्षप्रहारेण निराकरणम् ॥ 1 ॥ तथाऽमृतमाहृत्य विमति समुत्पतनम् ॥ 2 ॥ तथा स्वस्योपरि इन्द्रेण वज्रे विसृष्टे तत्सन्माननायैकतनूरुहविस्रंसनम् ॥ 3 ॥

001	भीष्म उवाच ।
001a	पितामहवचः श्रुत्वा गरुडः पततांवरः ।
001c	जगाम गोकुलं किञ्चिन्नवनीतजिहीर्षया ॥
002a	नवनीतं तथाऽपश्यन्मथितं कलशे स्थितम् ।
002c	तदादाय ततोऽगच्छद्यतस्तद्रक्ष्यतेऽमृतम् ॥
003a	स तत्र गत्वा पतगस्तिर्यक्तोयं महाबलः ।
003c	हुताशनमपक्रम्य नवनीतमपातयत् ॥
004a	सोऽर्चिष्मान्मन्दवेगोऽभूत्सर्पिषा तेन तर्पितः ।
004c	धूमकेतुर्न जज्वाल धूममेव ससर्ज ह ॥
005a	तमतीत्याशु गरुडो हृष्टात्मा जातवेदसम् ।
005c	रक्षांसि समतिक्रामत्पक्षवातेन पातयन् ॥
006a	ते पतन्ति शिरोभिश्च जानुभिश्चरणैस्तथा ।
006c	उत्सृज्य शस्त्रावरणं पक्षिपक्षसमाहताः ॥
007a	उत्प्लुत्य चावृतान्नागान्हत्वा चक्रं व्यतीत्य च ।
007c	अरान्तरेण शिरसा भित्त्वा जालं समाद्रवत् ॥
008a	स भित्त्वा शिरसा जालं वज्रवेगसमो बली ।
008c	उज्जहार ततः शीघ्रममृतं भुजगाशनः ॥
009a	तदादायाद्रवच्छीघ्रं गरुडः श्वसनो यथा ।
009c	अथ सन्नाहमकरोद्वृत्रहा विबुधैः सह ॥
010a	ततो मातलिसंयुक्तं हरिभिः स्वर्णमालिभिः ।
010c	आरुरोह रथं शीघ्रं सूर्याग्निसमतेजसम् ॥
011a	सोऽभ्यद्रवत्पक्षिराजं वृत्रहा पाकशासनः ।
011c	उद्यम्य निशितं वज्रं वज्रहस्तो महाबलः ॥
012a	तथैव गरुडो राजन्वज्रहस्तं समाद्रवत् ।
012c	ततो वै मातलिं प्राह शीघ्रं वाहय वाजिनः ॥
013a	अथ दिव्यं महाघोरं गरुडाय ससर्ज ह ।
013c	वज्रं सहस्रनयनस्तिग्मवेगपराक्रमः ॥
014a	उत्सिसृक्षन्तमाज्ञाय वज्रं वै त्रिदशेश्वरम् ।
014c	तूर्णं वेगपरो भूत्वा जगाम पततांवरः ॥
015a	पितामहनिसर्गेण ज्ञात्वा लब्धवरः खगः ।
015c	आयुधानां वरं वज्रमथ शक्रमुवाच ह ॥
016a	वृत्रहन्नेष वज्रस्ते वरो लब्धः पितामहात् ।
016c	अतः सम्मानमाकाङ्क्षन्मुञ्चाम्येकं तनूरुहम् ॥
017a	एतेनायुधराजेन यदि शक्तोसि वृत्रहन् ।
017c	हन्यास्त्वं परया शक्तया गच्छाम्यहमनामयः ॥
018a	तत्तु तूर्णं तदा वज्रं स्वेन वेगेन भारत ।
018c	जघान परया शक्त्या न चैनमदहद्भृशम् ॥
019a	ततो देवर्षयो राजन्गच्छन्तो वै विहायसा ।
019c	दृष्ट्वा वज्रं विषक्तं तं पक्षिपर्णेऽब्रुवन्वचः ॥
020a	सुपर्णः पक्षिगरुडो यस्य पर्णे वरायुधम् ।
020c	विषक्तं देवराजस्य वृत्रहन्तुः सनातनम् ॥
021a	एवं सुपर्णो विहगो वैनतेयः प्रतापवान् ।
021c	ऋषयस्तं विजानन्ति चाग्नेयं वैष्णवं पुनः ॥
022a	वेदाभिष्टुतमत्यर्थं स्वर्गमार्गफलप्रदम् ।
022c	तनुपर्णं सुपर्णस्य जगृहुर्बर्हिणस्तथा ॥
023ac	मयूरा विस्मिताः सर्वे आद्रवन्ति स्म वज्रिणम् ॥

	इति श्रीमन्महाभारते अनुशासनपर्वणि दानधर्मपर्वणि अष्टाविंशोऽध्यायः ॥ 28 ॥	
