श्रीः
अध्यायः 117

भीष्मेण युधिष्ठिरम् प्रति गोलोकस्य ब्रह्मलोकादप्युपरितनत्वे ब्रह्मणो वरदानस्य कारणत्वकथनम् ॥ 1 ॥

001	'*युधिष्ठिर उवाच 
001a	सुराणामसुराणां च भूतानां च पितामह ।
001c	प्रभुः स्रष्टा च भगवान्मुनिभिः स्तूयते भुवि ॥
002a	तस्योपरि कथं ह्येष गोलोकः स्थानतां गतः ।
002c	संशयो मे महानेष तन्मे व्याख्यातुमर्हसि ॥
003	भीष्म उवाच 
003a	मनोवाग्बुद्धयस्तावदेकस्थाः कुरुसत्तम ।
003c	ततो मे शृणु कार्त्स्न्येन गोमहाभाग्यमुत्तमम् ॥
004a	पुण्यं यशस्यमायुष्यं तथा स्वस्त्ययनं महत् ।
004c	कीर्तिर्विहरतां लोके गवां यो गोषु भक्तिमान् ॥
005a	श्रूयते हि पुराणेषु महर्षीणां महात्मनाम् ।
005c	संस्थाने सर्वलोकानां देवानां चापि सम्भवे ॥
006a	देवतार्थेऽमृतार्थे च यज्ञार्थे चैव भारत ।
006c	सुरभिर्नाम विख्याता रोहिणी कामरूपिणी ॥
007a	सङ्कल्प्य मनसा पूर्वं रोहिणी ह्यमृतात्मना ।
007c	घोरं तपः समास्थाय निर्मिता विश्वकर्मणा ॥
008a	पुरुषं चासृजद्भूस्तेजसा तपसा च ह ।
008c	देदीप्यमानं वपुषा समिद्धमिव पावकम् ॥
009a	सोऽपश्यदिष्टरूपां तां सुरभिं रोहिणीं तदा ।
009c	दृष्ट्वैव चातिविमनाः सोऽभवत्काममोहितः ॥
010a	तं कामार्तमथो ज्ञात्वा स्वयम्भूर्लोकभावनः ।
010c	माऽऽर्तो भव तथा चैष भगवानभ्यभाषत ॥
011a	ततः स भगवांस्तत्र मार्ताण्ड इति विश्रुतः ।
011c	चकार नाम तं दृष्ट्वा तस्यार्तीभावमुत्तमम् ॥
012a	सोऽददाद्भगवांस्तस्मै मार्ताण्डाय महात्मने ।
012c	सुरूपां सुरभिं कन्यां तपस्तेजोमयीं शुभाम् ॥
013a	यथा मयैष चोद्भूतस्त्वं चैवैषा च रोहिणी ।
013c	मैथुनं गतवन्तौ च तथा चोत्पत्स्यति प्रजा ॥
014a	प्रजा भविष्यते पुण्या पवित्रं परमं च वाम् ।
014c	न चाप्यगम्यागमनाद्दोषं प्राप्स्यसि कर्हिचित् ॥
015a	त्वत्प्रजासम्भवं क्षीरं भविष्यति परं हविः ।
015c	यज्ञेषु चाज्यभागानां त्वत्प्रजामूलजो विधिः ॥
016a	प्रजाशुश्रूषवश्चैव ये भविष्यन्ति रोहिणि ।
016c	तव तेनैव पुण्येन गोलोकं यान्तु मानवाः ॥
017a	इदं पवित्रं परममृषभं नाम कर्हिचित् ।
017c	यद्वै ज्ञात्वा द्विजा लोके मोक्ष्यन्ते योनिसङ्करात् ॥
018a	एतत्क्रियाः प्रवर्तन्ते मन्त्रब्राह्मणसंस्कृताः ।
018c	देवतानां पितॄणां च हव्यकव्यपुरोगमाः ॥
019a	तत एतेन पुण्येन प्रजास्तव तु रोहिणि ।
019c	ऊर्ध्वं ममापि लोकस्य वत्स्यन्ते निरुपद्रवाः ॥
020a	भद्रं तेभ्यश्च भद्रं ते ये प्रजासु भवन्ति वै ।
020c	युगन्धराश्च ते पुत्राः सन्तु लोकस्य धारणे ॥
021a	यान्यान्कामयसे लोकांस्ताँल्लोकाननुयास्यसि ।
021c	सर्वदेवगणाश्चैव तव यास्यन्ति पुत्रताम् ।
021e	तव स्तनसमुद्भूतं पिबन्तोऽमृतमुत्तमम् ॥
022a	एवमेतान्वरान्सर्वानगृह्णात्सुरभिस्तदा ।
022c	ब्रुवतः सर्वलोकेशान्निर्वृतिं चागमत्पराम् ॥
023a	सृष्ट्वा प्रजाश्च विपुला लोकसन्धारणाय वै ।
023c	ब्रह्मणा समनुज्ञाता सुरभिर्लोकमाविशत् ॥
024a	एवं वरप्रदानेन स्वयम्भोरेव भारत ।
024c	उपरिष्टाद्गवां लोकः प्रोक्तस्ते सर्वमादितः ॥' 

इति श्रीमन्महाभारते अनुशासनपर्वणि दानधर्मपर्वणि सप्तदशाधिकशततमोऽध्यायः ॥ 117 ॥

* एतदाद्येकादशाध्याया दाक्षिणात्यकोशेष्वेव दृश्यन्ते । 7-117-3 मनोवाग्बुद्धयः मनोवाग्बुद्धीरेकस्थाः कुरु ॥ 7-117-10 आर्तो मा भवेत्यभ्यभाषत ॥
