अध्यायः 228

परमेश्वरेण पार्वतीं प्रति प्राणिनां फलनिष्पत्तौ दैवपुरुषकारयोः परस्परसापेक्षत्वेन साधनत्वोक्तिः ॥ 1 ॥ तथाऽण्डजरायुजानां गर्भप्रवेशादिप्रकारकथनम् ॥ 2 ॥
	
KK-13-01-228-001	उमोवाच ।
KK-13-01-228-001a	भगवन्सर्वभूतेश लोके कर्मक्रियापथे ।
KK-13-01-228-001c	दैवात्प्रवर्तते सर्वमिति केचिद्व्यवस्थिताः ॥
KK-13-01-228-002a	अपरे चेष्टया चेति दृष्ट्वा प्रत्यक्षतः क्रियाम् ।
KK-13-01-228-002c	पक्षभेदे द्विधा चास्मिन्संशयस्थं मनो मम ।
KK-13-01-228-002e	तत्त्वं वद महादेव श्रोतुं कौतूहलं हि मे ॥
KK-13-01-228-003	महेश्वर उवाच ।
KK-13-01-228-003a	तदहं ते प्रवक्ष्यामि शृणु तत्वं समाहिता ।
KK-13-01-228-003c	तदेवं कुरुते कर्म लोके देवि शुभाशुभम् ॥
KK-13-01-228-004a	लक्ष्यते द्विविधं कर्म मानुषेष्वेव तच्छृणु ।
KK-13-01-228-004c	पुराकृतं तयोरेकमैहिकं त्वितरस्तथा ॥
KK-13-01-228-005a	अदृष्टपूर्वं यत्कर्म तद्दैवमिति लक्ष्यते ।
KK-13-01-228-005c	विहीनं दृष्टकरणं तन्मानुषमिति स्मृतम् ॥
KK-13-01-228-006a	मानुषं तु क्रियामात्रं दैवात्सम्भवते फलम् ।
KK-13-01-228-006c	एवं तदुभयं कर्म मानुषं विद्धि तन्नृषु ॥
KK-13-01-228-007a	लौकिकं तु प्रवक्ष्यामि दैवमानुषनिर्मितम् ।
KK-13-01-228-007c	कृषौ तु दृश्यते कर्म कर्षणं वपनं तथा ॥
KK-13-01-228-008a	रोपणं चैव लवनं यच्चान्यत्पौरुषं स्मृतम् ।
KK-13-01-228-008c	दैवादसिद्धिश्च भवेद्दुष्कृतं चास्ति पौरुषे ॥
KK-13-01-228-009a	सुयत्नाल्लभ्यते कीर्तिर्दुर्यत्नादयशस्तथा ।
KK-13-01-228-009c	एवं लोकगतिर्देवि आदिप्रभृति वर्तते ॥
KK-13-01-228-010	उमोवाच ।
KK-13-01-228-010a	भगवन्सर्वलोकेश सुरासुरनमस्कृत ।
KK-13-01-228-010c	कथमात्मा सदा गर्भं संविशेत्कर्मकारणात् ।
KK-13-01-228-010e	तन्मे वद महादेव तद्धि गुह्यं परं मतम् ॥
KK-13-01-228-011	महेश्वर उवाच ।
KK-13-01-228-011a	शृणु भामिनि तत्सर्वं गुह्यानां परमं प्रिये ।
KK-13-01-228-011c	देवगुह्यादपि परमात्मगुह्यमिति स्मृतम् ॥
KK-13-01-228-012a	देवासुरास्तन्न विदुरात्मनो हि गतागतम् ।
KK-13-01-228-012c	अदृश्यो हि सदैवात्मा जनैः सौक्ष्म्यान्निराश्रयात् ॥
KK-13-01-228-013a	अतिमायेति मायानामात्ममाया सेदष्यते ।
KK-13-01-228-013c	सोयं चतुर्विधां जातिं संविशत्यात्ममायया ।
KK-13-01-228-013e	मैथुनं शोणितं बीजं दैवमेवात्र कारणम् ॥
KK-13-01-228-014a	बीजशोणितसंयोगो यदा सम्भवते शुभे ।
KK-13-01-228-014c	तदाऽऽत्मा विशते गर्भमेवमण्डजरायुजे ॥
KK-13-01-228-015ac	एवं संयोगकाले तु आत्मा गर्भत्वमेयिवान् ॥
KK-13-01-228-016a	कलिलाज्जायते पिण्डं पिण्डात्पेश्यर्बुदं भवेत् ।
KK-13-01-228-016c	व्यक्तिभावगतं चैव कर्म त्वाश्रयते क्रमात् ॥
KK-13-01-228-017a	एवं विवर्धमानेन कर्मात्मा सह वर्धते ।
KK-13-01-228-017c	एवमात्मगतिं विद्धि यन्मां पृच्छसि सुप्रभे ॥
KK-13-01-228-018ac	रोपणं चैव लवनं यच्चान्यत्पौरुषं स्मृतम् ॥
KK-13-01-228-019a	काले वृष्टिः सुवापं च प्ररोहः पक्तिरेव च ।
KK-13-01-228-019c	एवमादि तु यच्चान्यत्तद्दैवतमिति स्मृतम् ॥
KK-13-01-228-020a	पञ्चभूतस्थितिश्चैव ज्योतिषामयनं तथा ।
KK-13-01-228-020c	अबुद्धिगम्यं यन्मर्त्यैर्हेतुभिर्वा न विद्यते ॥
KK-13-01-228-021a	तादृशं कारणं दैवं शुभं वा यदि वेतरत् ।
KK-13-01-228-021c	यादृशं चात्मना शक्यं तत्पौरुषमिति स्मृतम् ॥
KK-13-01-228-022a	केवलं फलनिष्पत्तिरेकेन तु न शक्यते ।
KK-13-01-228-022c	पौरुषेणैव दैवेनि युगपद्ग्रथितं प्रिये ।
KK-13-01-228-022e	तयोः समाहितं कर्म शीतोष्णं युगपत्तथा ॥
KK-13-01-228-023a	पौरुषं तु तयोः पूर्वमारब्धव्यं विजानता ।
KK-13-01-228-023c	आत्मना तु न शक्यं हि न तथा कीर्तिमाप्नुयात् ॥
KK-13-01-228-024a	खननान्मथनाल्लोके जलाग्निप्रापणं यथा ।
KK-13-01-228-024c	तथा पुरुषकारे तु दैवसम्पत्समाहिता ॥
KK-13-01-228-025a	नरस्याकुर्वतः कर्म दैवसम्पन्न लभ्यते ।
KK-13-01-228-025c	तस्मात्सर्वसमारम्भो दैवमानुषनिर्मितः ॥
KK-13-01-228-026a	असुरा राक्षसाश्चैव मन्यन्ते लोकनाशनाः ।
KK-13-01-228-026c	पश्यन्ते न च ते पापाः केवलं मांसभक्षणाः ॥
KK-13-01-228-027a	प्रच्छादितं हि तत्सर्वं गूढमाया हि देवताः ।
KK-13-01-228-027c	तदहं ते प्रवक्ष्यामि देवि गुह्यं पुरस्सरम् ॥
KK-13-01-228-028a	आदिकाले नराः सर्वे कृत्वा कर्म शुभाशुभम् ।
KK-13-01-228-028c	भुञ्जते पश्यमानास्ते वृत्तान्तं लोकयोर्द्वयोः ॥
KK-13-01-228-029a	यथैवात्मकृतं विद्युर्देशान्तरगता नराः ।
KK-13-01-228-029c	विद्युस्तथैवान्तकाले सुकृतं पौर्वदैहिकम् ॥
KK-13-01-228-030a	एवं व्यवस्थिते लोके सर्वे धर्मरताऽभवन् ।
KK-13-01-228-030c	अचिरेणैव कालेन स्वर्गः सम्पूरितस्तदा ॥
KK-13-01-228-031a	देवानामपि सम्बाधं दृष्ट्वा ब्रह्माऽप्यचिन्तयत् ।
KK-13-01-228-031c	सञ्चरन्ते कथं स्वर्गं मानुषाः प्रविशन्ति हि ॥
KK-13-01-228-032a	इत्येवमनुचिन्त्यैव मानुषान्सममोहयत् ।
KK-13-01-228-032c	तदाप्रभृति ते मर्त्या न विदुस्ते पुराकृतम् ॥
KK-13-01-228-033a	कामक्रोधौ तु तत्काले मानुषेष्ववपातयत् ।
KK-13-01-228-033c	ताभ्यामभिहता मर्त्याः स्वर्गलोकं न पेदिरे ॥
KK-13-01-228-034a	पुराकृतस्याविज्ञानात्कामक्रोधाभिपीडिताः ।
KK-13-01-228-034c	नैतदस्तीति मन्वाना विकारंश्चक्रिरे पुनः ॥
KK-13-01-228-035a	अकार्यादिमहादोषानाहरन्त्यात्मकारणात् ।
KK-13-01-228-035c	विस्मृत्य धर्मकार्याणि परलोकभयं तदा ॥
KK-13-01-228-036a	एवं व्यवस्थिते लोके कश्मलं समपद्यत ।
KK-13-01-228-036c	लोकानां चैव देवानां क्षयायैव तथा प्रिये ।
KK-13-01-228-036e	नरकाः पूरिताश्चासन्प्राणिभिः पापकारिभिः ॥
KK-13-01-228-037a	पुनरेव तु तान्दृष्ट्वा लोककर्ता पितामहः ।
KK-13-01-228-037c	अचिन्तयत्तमेवार्थं लोकानां हितकारणात् ।
KK-13-01-228-037e	समत्वेन कथं लोके वर्तेतेति मुहुर्मुहुः ॥
KK-13-01-228-038a	चिन्तयित्वा तदा ब्रह्मा ज्ञानेन तपसा प्रिये ।
KK-13-01-228-038c	अकरोज्ज्ञानदृश्यं तत्परलोकं न चक्षुषा ॥
KK-13-01-228-039	उमोवाच ।
KK-13-01-228-039a	भगवन्मृतमात्रस्तु योयं जात इति स्मृतः ।
KK-13-01-228-039c	तथैव दृश्यते जातस्तत्रात्मा तु कथं भवेत् ॥
KK-13-01-228-040a	गर्भादावेव संविष्ट आत्मा तु भगवन्मम ।
KK-13-01-228-040c	एष मे संशयो देव तन्मे छेत्तुं त्वमर्हसि ॥
KK-13-01-228-041	महेश्वर उवाच ।
KK-13-01-228-041ac	तदहं ते प्रवक्ष्यामि शृणु तत्वं समाहिता ॥
KK-13-01-228-042a	अन्यो गर्भगतो भूत्वा तत्रैव निधनं गतः ।
KK-13-01-228-042c	पुनरन्यच्छरीरं तत्प्रविश्य भुवि जायते ।
KK-13-01-228-042e	तत्वविन्नैव सर्वस्तु दैवयोगस्तु सम्भवेत् ॥
KK-13-01-228-043a	सूतिकाया हितार्थं च मोहनार्थं च देहिनाम् ।
KK-13-01-228-043c	समकर्मविधानत्वादित्येवं विद्धि शोभने ॥
KK-13-01-228-044a	काङ्क्षमाणास्तु नरकं भुक्त्वा केचित्प्रयान्ति हि ।
KK-13-01-228-044c	मायासंयामिका नाम यज्जन्ममरणान्तरे ।
KK-13-01-228-044e	इति ते कथितं देवि भूयः श्रोतुं किमिच्छसि ॥
KK-13-01-228-045	उमोवाच ।
KK-13-01-228-045a	भगवन्सर्वलोकेश लोकनाथ वृषध्वज ।
KK-13-01-228-045c	नास्त्यात्मा कर्मभोक्तेति मृतो जन्तुर्न जायते ॥
KK-13-01-228-046a	स्वभावाज्जायते सर्वं यथा वृक्षफलं तथा ।
KK-13-01-228-046c	यथोर्मयः सम्भवन्ति तथैव जगदाकृतिः ॥
KK-13-01-228-047a	तपोदानानि यत्कर्म तत्र तद्दृश्यते वृथा ।
KK-13-01-228-047c	नास्ति पौनर्भवं जन्म इति केचिद्व्यवस्थिताः ॥
KK-13-01-228-048a	परोक्षवचनं श्रुत्वा न प्रत्यक्षस्य दर्शनात् ।
KK-13-01-228-048c	तत्सर्वं नास्तिनास्तीति संशयस्थास्तथा परे ॥
KK-13-01-228-049a	पक्षभेदान्तरे चास्मिंस्तत्वं मे वक्तुमर्हसि ।
KK-13-01-228-049c	उक्तं भगवता यत्तु तत्तु लोकस्य संस्थितिः ॥
KK-13-01-228-050a	प्रश्नमेतत्तु पृच्छत्या रुद्राण्या परिषत्तदा ।
KK-13-01-228-050c	कौतूहलयुता श्रोतुं समाहितमनाऽभवत् ॥
KK-13-01-228-051	महेश्वर उवाच ।
KK-13-01-228-051a	नैतदस्ति महाभागे यद्वदन्तीह नास्तिकाः ।
KK-13-01-228-051c	एतदेवाभिशस्तानां श्रुतविद्वेषिणां मतम् ॥
KK-13-01-228-052a	सर्वमर्थं श्रुतं दृष्टं यत्प्रागुक्तं मया तव ।
KK-13-01-228-052c	तदाप्रभृति मर्त्यानां श्रुतमाश्रित्य पण्डिताः ॥
KK-13-01-228-053a	कामान्सञ्छिद्य परिगान्धृत्या वै परमासिना ।
KK-13-01-228-053c	अभियान्त्येव ते स्वर्गं पश्यन्तः कर्मणः फलम् ॥
KK-13-01-228-054a	एवं श्रद्धाफलं लोके परतः सुमहत्फलम् ।
KK-13-01-228-054c	बुद्धिः श्रद्धा च विनयः कारणानि हितैषिणाम् ॥
KK-13-01-228-055a	तस्मात्स्वर्गाभिगन्तारः कतिचित्त्वभवन्नराः ।
KK-13-01-228-055c	अन्ये करणहीनत्वान्नास्तिक्यं भावमाश्रिताः ॥
KK-13-01-228-056a	श्रुतविद्वेषिणो मूर्खा नास्तिका दृढनिश्चयाः ।
KK-13-01-228-056c	निष्क्रियास्तु निरन्नादाः पतन्त्येवाधमां गतिम् ॥
KK-13-01-228-057a	नास्त्यस्तीति पुनर्जन्म कवयोऽप्यत्र मोहिताः ।
KK-13-01-228-057c	नाधिगच्छन्ति तन्नित्यं हेतुवादशतैरपि ॥
KK-13-01-228-058a	एषा ब्रह्मकृता माया दुर्विज्ञेया सुरासुरैः ।
KK-13-01-228-058c	किंपुनर्मानवैर्लोके ज्ञातुकामैः कुबुद्धिभिः ॥
KK-13-01-228-059a	केवलं श्रद्धया देवि श्रुतमात्मनिविष्टया ।
KK-13-01-228-059c	ततोस्तीऽत्येव मन्तव्यं तथा हितमवाप्नुयात् ॥
KK-13-01-228-060a	दैवगुह्येषु चान्येषु हेतुर्देवि निरर्थकः ।
KK-13-01-228-060c	बधिरान्धवदेवात्र वर्तितव्यं हितैषिणा ।
KK-13-01-228-060e	एतत्ते कथितं देवि ऋषिगुह्यं प्रजाहितम् ॥ ॥

इति श्रीमन्महाभारते अनुशासनपर्वणि दानधर्मपर्वणि अष्टाविंशत्यधिकद्विशततमोऽध्यायः ॥ 228 ॥
