श्रीः
अध्यायः 138

भीष्मेण युधिष्ठिरम् प्रति श्राद्धे वर्जनीयधान्यशाकादिप्रतिपादकात्रिनिमिसंवादानुवादः ॥ 1 ॥

KK-13-01-138-001	युधिष्ठिर उवाच 
KK-13-01-138-001a	केन सङ्कल्पितं श्राद्धं कस्मिन्काले किमात्मकम् ।
KK-13-01-138-001c	भृग्वङ्गिरसिके काले मुनिना कतरेण वा ॥
KK-13-01-138-002a	'येन सङ्कल्पितं चैव तन्मे ब्रूहि पितामह ।'
KK-13-01-138-002c	कानि श्राद्धेषु वर्ज्यानि कानि मूलफलानि च ।
KK-13-01-138-002e	धान्यजात्यश्च का वर्ज्यास्तन्मे ब्रूहि पितामह ॥
KK-13-01-138-003	भीष्म उवाच 
KK-13-01-138-003a	यथा श्राद्धं सम्प्रवृत्तं यस्मिन्काले सदात्मकम् ।
KK-13-01-138-003c	येन सङ्कल्पितं चैव तन्मे शृणु जनाधिप ॥
KK-13-01-138-004a	स्वायम्भुवोऽत्रिः कौरव्य परमर्षिः प्रतापवान् ।
KK-13-01-138-004c	तस्य वंशे महाराज दत्तात्रेय इति स्मृतः ॥
KK-13-01-138-005a	दत्तात्रेयस्य पुत्रोऽभून्निमिर्नाम तपोधनः ।
KK-13-01-138-005c	निमेश्चाप्यभवत्पुत्रः श्रीमान्नाम श्रिया वृतः ॥
KK-13-01-138-006a	पूर्णे वर्षसहस्रान्ते स कृत्वा दुष्करं तपः ।
KK-13-01-138-006c	कालधर्मपरीतात्मा निधनं समुपागतः ॥
KK-13-01-138-007a	निमिस्तु कृत्वा शौचानि विधिदृष्टेन कर्मणा ।
KK-13-01-138-007c	सन्तापमगमत्तीव्रं पुत्रशोकपरायणः ॥
KK-13-01-138-008a	अथ कृत्वोपकार्याणि चतुर्दश्यां महामतिः ।
KK-13-01-138-008c	तमेव गणयञ्शोकं विरात्रे प्रत्यबुध्यत ॥
KK-13-01-138-009a	तस्यासीत्प्रतिबुद्धस्य शोकेन व्यथितात्मनः ।
KK-13-01-138-009c	मनः संहृत्य विषये बुद्धिर्विस्तारगामिनी ॥
KK-13-01-138-010a	ततः सञ्चिन्तयामास श्राद्धकल्पं समाहितः ।
KK-13-01-138-010c	यानि तस्यैव भोज्यानि मूलानि च फलानि च ॥
KK-13-01-138-011a	उक्तानि यानि चान्यानि यानि चेष्टानि तस्य ह ।
KK-13-01-138-011c	तानि सर्वाणि मनसा विनिश्चित्य तपोधनः ॥
KK-13-01-138-012a	अमावास्यां महाप्राज्ञो विप्रानानाय्य पूजितान् ।
KK-13-01-138-012c	दक्षिणावर्तिकाः सर्वा बृसीः स्वयमथाकरोत् ॥
KK-13-01-138-013a	सप्त विप्रांस्ततो भोज्ये युगपत्समुपानयत् ।
KK-13-01-138-013c	ऋते च लवणं भोज्यं श्यामाकान्नं ददौ प्रभुः ॥
KK-13-01-138-014a	दक्षिणाग्रास्ततो दर्भा विष्टरेषु निवेशिताः ।
KK-13-01-138-014c	पादयोश्चैव विप्राणां ये त्वन्नमुपभुञ्जते ॥
KK-13-01-138-015a	कृत्वा च दक्षिणाग्नान्वै दर्भान्स प्रयतः शुचिः ।
KK-13-01-138-015c	प्रददौ श्रीमते पिण्डान्नामगोत्रमुदाहरन् ॥
KK-13-01-138-016a	तत्कृत्वा स मुनिश्रेष्ठो धर्मसङ्करमात्मनः ।
KK-13-01-138-016c	पश्चात्तापेन महता तप्यमानोऽभ्यचिन्तयत् ॥
KK-13-01-138-017a	अकृतं मुनिभिः पूर्वं किं मयेदमनुष्ठितम् ।
KK-13-01-138-017c	कथं नु शापेन न मां दहेयुर्ब्राह्मणा इति ॥
KK-13-01-138-018a	ततः सञ्चिन्तयामास वंशकर्तारमात्मनः ।
KK-13-01-138-018c	'बुद्ध्वाऽत्रिं मनसा दध्यौ भगवन्तं समाहितः ।'
KK-13-01-138-018e	ध्यातमात्रस्तथा चात्रिराजगाम तपोधनः ॥
KK-13-01-138-019a	अथात्रिस्तं तथा दृष्ट्वा पुत्रशोकेन कर्शितम् ।
KK-13-01-138-019c	भृशमाश्वासयामास वाग्भिरिष्टाभिरव्ययः ॥
KK-13-01-138-020a	निमे सङ्कल्पितस्तेऽयं पितृयज्ञस्तपोधन ।
KK-13-01-138-020c	मतो मे पूर्वदृष्टोऽत्र धर्मोऽयं ब्रह्मणा स्वयम् ॥
KK-13-01-138-021a	सोयं स्वयम्भुविहितो धर्मः सङ्कल्पितस्त्वया ।
KK-13-01-138-021c	ऋते स्वयम्भुवः कोऽन्यः श्राद्धे संविधिमाहरेत् ॥
KK-13-01-138-022a	अथाख्यास्यामि ते पुत्र श्राद्धे यं विधिमुत्तमम् ।
KK-13-01-138-022c	स्वयम्भुविहितं पुत्र तत्कुरुष्व निबोध मे ॥
KK-13-01-138-023a	कृत्वाऽग्निशरणं पूर्वं मन्त्रपूर्वं तपोधन ।
KK-13-01-138-023c	ततोऽग्नयेऽथ सोमाय वरुणाय च नित्यशः ॥
KK-13-01-138-024a	विश्वेदवाश्च ये नित्यं पितृभिः सह गोचराः ।
KK-13-01-138-024c	तेभ्यः सङ्कल्पिता भागाः स्वयमेव स्वयम्भुवा ॥
KK-13-01-138-025a	स्तोतव्या चेह पृथिवी लोकस्यैव तु धारिणी ।
KK-13-01-138-025c	वैष्णवी काश्यपी चेति तथैवेहाक्षयेति च ॥
KK-13-01-138-026a	उदकानयने चैव स्तोतव्यो वरुणो विभुः ।
KK-13-01-138-026c	ततोऽग्निश्चैव सोमश्च आराध्याविह तेऽनघ ॥
KK-13-01-138-027a	देवास्तु पितरो नाम निर्मिता ये स्वयम्भुवा ।
KK-13-01-138-027c	ऊष्मपा ये महाभागास्तेषां भागः प्रकल्पितः ॥
KK-13-01-138-028a	ते श्राद्धेनार्च्यमाना वै विमुच्यन्ते ह किल्बिषात् ।
KK-13-01-138-028c	सप्तकाः पितृवंशास्तु पूर्वदृष्टाः स्वयम्भुवा ॥
KK-13-01-138-029a	विश्वे चाग्निमुखा देवाः सङ्ख्याताः पूर्वमेव ते ।
KK-13-01-138-029c	तेषां नामानि वक्ष्यामि भागार्हाणां महात्मनाम् ॥
KK-13-01-138-030a	सहः कृतिर्विपाप्मा च पुण्यकृत्पावनस्तथा ।
KK-13-01-138-030c	ग्राम्यः क्षेम्यः समूहश्च दिव्यसानुस्तथैव च ॥
KK-13-01-138-031a	विवस्वान्वीर्यवाञ्श्रीमान्कीर्तिमान्कृत एव च ।
KK-13-01-138-031c	जितात्मा मुनिवीर्यश्च दीप्तरोमा भयङ्करः ॥
KK-13-01-138-032a	अनुकर्मा प्रतीतश्च प्रदाताऽप्यंशुमांस्तथा ।
KK-13-01-138-032c	शैलाभः परमक्रोधी धीरोष्णी भूपतिस्तथा ॥
KK-13-01-138-033a	स्रजो वज्रीवरी चैव विश्वेदेवाः सनातनाः ।
KK-13-01-138-033c	विद्युद्वर्चाः सोमवर्चाः सूर्यश्रीश्चेति नामतः ॥
KK-13-01-138-034a	सोमपः सूर्यसावित्रो दत्तात्मा पुण्डरीयकः ।
KK-13-01-138-034c	उष्णीनाभो नभोदश्च विश्वायुर्दीप्तिरेव च ॥
KK-13-01-138-035a	चमूहरः सुरेशश्च व्योमारिः शङ्करो भवः ।
KK-13-01-138-035c	ईशः कर्ता कृतिर्दक्षो भुवनो दिव्यकर्मकृत् ॥
KK-13-01-138-036a	गणितः पञ्चवीर्यश्च आदित्यो रश्मिवांस्तथा ।
KK-13-01-138-036c	सप्तकृत्सोमवर्चाश्च विश्वकृत्कविरेव च ॥
KK-13-01-138-037a	अनुगोप्ता सुगोप्ता च नप्ता चेश्वर एव च ।
KK-13-01-138-037c	कीर्तितास्ते महाभागाः कालस्य गतिगोचराः ॥
KK-13-01-138-038a	अश्राद्धेयानि धान्यानि कोद्रवाः पुलकास्तथा ।
KK-13-01-138-038c	हिङ्गुद्रवेषु शाकेषु मूलानां लशुनं तथा ॥
KK-13-01-138-039a	पलाण्डुः सौभाञ्जनकस्तथा गृञ्जनकादयः ।
KK-13-01-138-039c	कूश्माण्डजात्यलाबुं च कृष्णं लवणमेव च ॥
KK-13-01-138-040a	ग्राम्यवाराहमांसं च यच्चैवाप्रोक्षितं भवेत् ।
KK-13-01-138-040c	कृष्णाजं जीरकं चैव शीतपाकी तथैव च ।
KK-13-01-138-040e	अङ्कुराद्यास्तथा वर्ज्या इह शृङ्गाटकानि च ॥
KK-13-01-138-041a	वर्जयेल्लवणं सर्वं तथा जम्बूफलानि च ।
KK-13-01-138-041c	अवक्षुतावरुदितं तथा श्राद्धे च वर्जयेत् ||
KK-13-01-138-042a	निवापे हव्यकव्ये वा गर्हितं च सुदर्शनम् ।
KK-13-01-138-042c	पितरश्च हि देवाश्च नाभिनन्दन्ति तद्धविः ॥
KK-13-01-138-043a	चण्डालश्वपचौ वर्ज्यौ निवापे समुपस्थिते ।
KK-13-01-138-043c	काषायवासाः कुष्ठी वा पतितो ब्रह्महाऽपि वा ॥
KK-13-01-138-044a	सङ्कीर्णयोनिर्विप्रश्च सम्बन्धी पतितश्च यः ।
KK-13-01-138-044c	वर्जनीय बुधैरेते निवापे समुपस्थिते ॥
KK-13-01-138-045a	इत्येवमुक्त्वा भगवान्स्ववंश्यं तमृषिं पुरा ।
KK-13-01-138-045c	पितामहसभां दिव्या जगामात्रिस्तपोधनः ॥ 

इति श्रीमन्महाभारते अनुशासनपर्वणि दानधर्मपर्वणि अष्टत्रिंशदधिकशततमोऽध्यायः ॥ 138 ॥

7-138-1 भृग्वङ्गिरसके यदा भृगवोऽङ्गिरसश्च वर्तन्ते नान्ये ॥ 7-138-2 श्राद्धेषु कानि कर्माणि वर्ज्यानि ॥ 7-138-8 कृत्वा उपकल्प्य । उपकार्याणि मृष्टान्नकशिपूपबर्हणादीनि । विरात्रे प्रभाते ॥ 7-138-9 विषये मनःसंहृत्य शोकं त्यक्त्वेत्यर्थः ॥ 7-138-12 दक्षिणावर्तिकाः प्रदक्षिणावर्तिताः । बृसीः आसनानि ॥ 7-138-16 श्रौते पित्राद्युद्देशेन दृष्टो धर्मो लोके पुत्रोद्देशेनापि स्वेच्छया कल्पित इति सङ्करः ॥ 7-138-23 तत्रार्यम्णे च सोमायेति ट. थ. पाठः ॥ 7-138-28 ते प्रसिद्धाः पित्रादयः । विमुच्यन्ते किल्बिषात् नरकादिरूपात् ॥ 7-138-38 पुलकाः असम्पूर्णतण्डुलयुक्तधान्यानि । हिङ्गुद्रवेषु शाकादिसंस्कारकद्रव्येषु ॥ 7-138-39 सौभाञ्जनकः शिग्रुः ॥ 7-138-40 शीतपाकी शाकविशेषः ॥ 7-138-42 सुदर्शनं शाकविशेषः ॥
