अध्यायः 264

अथ दानधर्मपर्व ॥ 1 ॥

कृष्णेन युधिष्ठिरम्प्रति ब्राह्मणानां महत्तरत्वे दृष्टान्ततया स्वेन प्रद्युम्नं प्रत्युक्तदुर्वासश्चरित्रप्रतिपादनम् ॥ 1 ॥

KK-13-01-264-001	युधिष्ठिर उवाच ।
KK-13-01-264-001a	ब्रूहि ब्राह्मणपूजायां व्युष्टिं त्वं मधुसूदन ।
KK-13-01-264-001c	वेत्ता त्वमस्य चार्थस्य वेद त्वां हि पितामहः ॥
KK-13-01-264-002	वासुदेव उवाच ।
KK-13-01-264-002a	शृणुष्वावहितो राजन्द्विजानां भरतर्षभ ।
KK-13-01-264-002c	यथातत्त्वेन वदतो गुणान्वै कुरुसत्तम ॥
KK-13-01-264-003a	द्वारवत्यां समासीनं पुरा मां कुरुनन्दन ।
KK-13-01-264-003c	प्रद्युम्नः परिपप्रच्छ ब्राह्मणैः परिकोपितः ॥
KK-13-01-264-004a	किं फलं ब्राह्मणेष्वस्ति पूजायां मधुसूदन ।
KK-13-01-264-004c	ईश्वरत्वं कुतस्तेषामिहैव च परत्र च ॥
KK-13-01-264-005a	सदा द्विजातीन्सम्पूज्य किं फलं तत्र मानद ।
KK-13-01-264-005c	एतद्ब्रूहि स्फुटं सर्वं सुमहान्संशयोऽत्र मे ॥
KK-13-01-264-006a	इत्युक्ते वचने तस्मिन्प्रद्युम्नेन तथा त्वहम् ।
KK-13-01-264-006c	प्रत्यब्रवं महाराज यत्तच्छृणु समाहितः ॥
KK-13-01-264-007a	व्युष्टिं ब्राह्मणपूजायां रौक्मिणेय निबोध मे ।
KK-13-01-264-007c	एते हि सोमराजान ईश्वराः सुखदुःखयोः ॥
KK-13-01-264-008a	अस्मिँल्लोके रौक्मिणेय तथाऽमुष्मिंश्च पुत्रक ।
KK-13-01-264-008c	ब्राह्मणप्रमुखं सौम्यं न मेऽत्रास्ति विचारणा ॥
KK-13-01-264-009a	ब्राह्मणप्रभवं सौख्यमायुः कीर्तिर्यशो बलम् ।
KK-13-01-264-009c	लोका लोकेश्वराश्चैव सर्वे ब्राह्मणपूजकाः ॥
KK-13-01-264-010a	त्रिवर्गे चापवर्गे च यशःश्रीरोगशान्तिषु ।
KK-13-01-264-010c	देवतापितृपूजासु सन्तोष्याश्चैव नो द्विजाः ॥
KK-13-01-264-011a	तान्कथं वै नाद्रियेयमीश्वरोस्मीति पुत्रक ।
KK-13-01-264-011c	मा ते मन्युर्महाबाहो भवत्वत्र द्विजान्प्रति ॥
KK-13-01-264-012a	ब्राह्मणा हि महद्भूतमस्मिँल्लोके परत्र च ।
KK-13-01-264-012c	भस्म कुर्यर्जगदिदं क्रुद्धाः प्रत्यक्षदर्शिनः ॥
KK-13-01-264-013a	हन्युस्तेऽपि सृजेयुश्च लोकान्लोकेश्वरांस्तथा ।
KK-13-01-264-013c	कथं तेषु न वर्तेरन्सम्यग्ज्ञानात्सुतेजसः ॥
KK-13-01-264-014a	अवसन्मद्गृहे तात ब्राह्मणो हरिपिङ्गलः ।
KK-13-01-264-014c	चीरवासा बिल्वदण्डी दीर्घश्मश्रुः कृशो महान् ॥
KK-13-01-264-015a	दीर्घेभ्यश्च मनुष्येभ्यः प्रमाणादधिको भुवि ।
KK-13-01-264-015c	स स्वैरं चरते लोकान्ये दिव्या ये च मानुषाः ॥
KK-13-01-264-016a	इमां गाथां गायमानश्चत्वरेषु सभासु च ।
KK-13-01-264-016c	दुर्वाससं वासयेत्को ब्राह्मणं सत्कृतं गृहे ॥
KK-13-01-264-017a	रोषणः सर्वभूतानां सूक्ष्मेऽप्यपकृते कृते ।
KK-13-01-264-017c	परिभाषां च मे श्रुत्वा को नु दद्यात्प्रतिश्रयम् ॥
KK-13-01-264-018a	यो मां कश्चिद्वासयीत न स मां कोपयेदिति ।
KK-13-01-264-018c	यस्मान्नाद्रियते कश्चित्ततोऽहं समवासयम् ॥
KK-13-01-264-019a	स सम्भुङ्क्ते सहस्राणां बहूनामन्नमेकदा ।
KK-13-01-264-019c	एकदा सोल्पकं भुङ्क्ते नचैवैति पुनर्गृहान् ॥
KK-13-01-264-020a	अकस्माच्च प्रहसति तथाऽकस्मात्प्ररोदिति ।
KK-13-01-264-020c	न चास्य वयसा तुल्यः पृथिव्यामभवत्तदा ॥
KK-13-01-264-021a	अथ स्वावसथं गत्वा सशय्यास्तरणानि च ।
KK-13-01-264-021c	अदहत्स महातेजास्ततश्चाभ्यपतत्स्वयम् ॥
KK-13-01-264-022a	अथ मामब्रवीद्भूयः स मुनिः संशितव्रतः ।
KK-13-01-264-022c	कृष्ण पायसमिच्छामि भोक्तुमित्येव सत्वरः ॥
KK-13-01-264-023a	तदैव तु मया तस्य चित्तज्ञेन गृहे जनः ।
KK-13-01-264-023c	सर्वाण्यन्नानि पानानि भक्ष्याश्चोच्चावचास्तथा ॥
KK-13-01-264-024a	भवन्तु सत्कृतानीह पूर्वमेव प्रयोचितः ।
KK-13-01-264-024c	ततोऽहं ज्वलमानं वै पायसं प्रत्यवेदयम् ॥
KK-13-01-264-025a	तं भुक्त्वैव स तु क्षिप्रं ततो वचनमब्रवीत् ।
KK-13-01-264-025c	क्षिप्रमङ्गानि लिम्पस्व पायसेनेति स स्म ह ॥
KK-13-01-264-026a	अविमृश्यैव च ततः कृतवानस्मि तत्तथा ।
KK-13-01-264-026c	तेनोच्छिष्टेन गात्राणि शरीरं च समालिपम् ॥
KK-13-01-264-027a	स ददर्श तदाऽभ्याशे मातरं ते शुभाननाम् ।
KK-13-01-264-027c	तामपि स्मयमानां स पायसेनाभ्यलेपयत् ॥
KK-13-01-264-028a	मुनिः पायसदिग्धाङ्गीं रथे तूर्णमयोजयत् ।
KK-13-01-264-028c	तमारुद्य रथं चैव निर्ययौ स गृहान्मम ॥
KK-13-01-264-029a	अग्निवर्णो ज्वलन्धीमान्स द्विजो रथधुर्यवत् ।
KK-13-01-264-029c	प्रतोदेनातुदद्बालां रुक्मिणीं मम पश्यतः ॥
KK-13-01-264-030a	न च मे स्तोकमप्यासीद्दुःखमीर्ष्याकृतं तदा ।
KK-13-01-264-030c	तथा स राजमार्गेण महता निर्ययौ बहिः ॥
KK-13-01-264-031a	तद्दृष्ट्वा महदाश्चर्यं दाशार्हा जातमन्यवः ।
KK-13-01-264-031c	तत्राजल्पन्मिथः केचित्समाभाष्य परस्परम् ॥
KK-13-01-264-032a	ब्राह्मणा एव जायेरन्नान्यो वर्णः कथञ्चन ।
KK-13-01-264-032c	को ह्येनां रथमास्थाय जीवेदन्यः पुमानिह ॥
KK-13-01-264-033a	आशीविषविषं तीक्ष्णं ततस्तीक्ष्णतरो द्विजः ।
KK-13-01-264-033c	ब्रह्माहिविषदिग्धस्य नास्ति कश्चिच्चिकित्सकः ॥
KK-13-01-264-034a	तस्मिन्व्रजति दुर्धर्षे प्रास्खलद्रुक्मिणी पथि ।
KK-13-01-264-034c	अमर्षयंस्तथा श्रीमान्स्मितपूर्वमचोदयम् ॥
KK-13-01-264-035a	ततः परमसङ्क्रुद्धो रथात्प्रस्कन्द्य स द्विजः ।
KK-13-01-264-035c	पदातिरुत्पथेनैव प्राद्रवद्दक्षिणामुखः ॥
KK-13-01-264-036a	तमुत्पथेन धावन्तमन्वधावं द्विजोत्तमम् ।
KK-13-01-264-036c	तथैव पायसादिग्धः प्रसीद भगवन्निति ॥
KK-13-01-264-037a	ततो विलोक्य तेजस्वी ब्राह्मणो मामुवाच ह ।
KK-13-01-264-037c	जितः क्रोधस्त्वया कृष्ण प्रकृत्यैव महाभुज ॥
KK-13-01-264-038a	न तेऽपराधमिह वै दृष्टवानस्मि सुव्रत ।
KK-13-01-264-038c	प्रीतोस्मि तव गोविन्द वृणु कामान्यथेप्सितान् ॥
KK-13-01-264-039ac	प्रसन्नस्य च मे तात पश्य व्युष्टिं यथाविधाम् ॥
KK-13-01-264-040a	यावदेव मनुष्याणामन्ने भावो भविष्यति ।
KK-13-01-264-040c	यथैवान्ने तथा तेषां त्वयि भावो भविष्यति ॥
KK-13-01-264-041a	यावच्च पुण्या लोकेषु त्वयि कीर्तिर्भविष्यति ।
KK-13-01-264-041c	त्रिषु लोकेषु तावच्च वैशिष्ट्यं प्रतिपत्स्यसे ।
KK-13-01-264-041e	सुप्रियः सर्वलोकस्य भविष्यसि जनार्दन ॥
KK-13-01-264-042a	यत्ते भिन्नं च दग्धं च यच्च किञ्चिद्विनाशितम् ।
KK-13-01-264-042c	सर्वं तथैव द्रष्टासि विशिष्टं वा जनार्दन ॥
KK-13-01-264-043a	यावदेतत्प्रलिप्तं ते गात्रेषु मधुसूदन ।
KK-13-01-264-043c	अतो मृत्युभयं नास्ति यावदिच्छसि चाच्युत ॥
KK-13-01-264-044a	न तु पादतले लिप्ते तस्मात्ते मृत्युरत्र वै ।
KK-13-01-264-044c	नैतन्मे प्रियमित्येवं स मां प्रीतोऽब्रवीत्तदा ॥
KK-13-01-264-045a	इत्युक्तोऽहं शरीरं स्वं ददर्श श्रीसमायुतम् ।
KK-13-01-264-045c	रुक्मिणीं चाब्रवीत्प्रीतः सर्वस्त्रीणां वरं यशः ।
KK-13-01-264-045e	कीर्तिं चानुत्तमां लोके समवाप्स्यसि शोभने ॥
KK-13-01-264-046a	न त्वां जरा वा रोगो वा वैवर्ण्यं चापि भामिनि ।
KK-13-01-264-046c	स्प्रक्ष्यन्ति पुण्यगन्धा च कृष्णमाराधयिष्यसि ॥
KK-13-01-264-047a	षोडशानां सहस्राणां बधूनां केशवस्य ह ।
KK-13-01-264-047c	वरिष्ठा च सलोक्या च केशवस्य भविष्यसि ॥
KK-13-01-264-048a	तव मातरमित्युक्त्वा ततो मां पुनरब्रवीत् ।
KK-13-01-264-048c	प्रस्थितः सुमहातेजा दुर्वासाऽग्निरिव ज्वलन् ॥
KK-13-01-264-049a	एषैव ते बुद्धिरस्तु ब्राह्मणान्प्रति केशव ।
KK-13-01-264-049c	इत्युक्त्वा स तदा पुत्र तत्रैवान्तरधीयत ॥
KK-13-01-264-050a	तस्मिन्नन्तर्हिते चाहमुपांशु व्रतमाचरम् ।
KK-13-01-264-050c	यत्किञ्चिद्ब्राह्मणो ब्रूयात्सर्वं कुर्यामिति प्रभो ॥
KK-13-01-264-051a	एतद्व्रतमहं कृत्वा मात्रा ते सह पुत्रक ।
KK-13-01-264-051c	ततः परमहृष्टात्मा प्राविशं गृहमेव च ॥
KK-13-01-264-052a	प्रविष्टमात्रश्च गृहे सर्वं पश्यामि तन्नवम् ।
KK-13-01-264-052c	यद्भिन्नं यच्च वै दग्धं तेन विप्रेण पुत्रक ॥
KK-13-01-264-053a	ततोऽहं विस्मयं प्राप्तः सर्वं दृष्ट्वा नवं दृढम् ।
KK-13-01-264-053c	अपूजयं च मनसा रौक्मिणेय सदा द्विजान् ॥
KK-13-01-264-054a	इत्यहं रौक्मिणेयस्य पृच्छतो भरतर्षभ ।
KK-13-01-264-054c	माहात्म्यं द्विजमुख्यस्य सर्वमाख्यातवांस्तदा ॥
KK-13-01-264-055a	तथा त्वमपि कौन्तेय ब्राह्मणान्सततं प्रभो ।
KK-13-01-264-055c	पूजयस्व महाभागान्वाग्भिर्दानैश्च नित्यदा ॥
KK-13-01-264-056a	एवं व्युष्टिमहं प्राप्तो ब्राह्मणस्य प्रसादजाम् ।
KK-13-01-264-056c	यच्च मामाह भीष्मोऽयं तत्सत्यं भरतर्षभ ॥ ॥

इति श्रीमन्महाभारते अनुशासनपर्वणि दानधर्मपर्वणि चतुःषष्ट्यधिकद्विशततमोऽध्यायः ॥ 264 ॥

13-264-8 सौम्यं कल्याणम् ॥ 13-264-9 ब्राह्मणप्रतिपूजायामायुरिति झ. पाठः ॥ 13-264-14 दीर्घश्मश्रुनखादिमानिति थ.ध.पाठः ॥ 13-264-23 जन इति प्रचोदित इति शेषपूर्त्या सम्बन्धः ॥ 13-264-44 लिप्ते कस्मात्ते पुत्रकाद्य वै इति झ.पाठः ॥
