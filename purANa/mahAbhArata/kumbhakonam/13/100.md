अध्यायः 100

भीष्मेण युधिष्ठिरम्प्रति जलादिदानफलप्रतिपादनम् ॥ 1 ॥

KK-13-01-100-001	भीष्म उवाच ।
KK-13-01-100-001a	सर्वान्कामान्प्रयच्छन्ति ये प्रयच्छन्ति काञ्चनम् ।
KK-13-01-100-001c	इत्येवं भगवानत्रिः पितामहसुतोऽब्रवीत् ॥
KK-13-01-100-002a	पवित्रं शुच्यथायुष्यं पितृणामक्ष्यं च तत् ।
KK-13-01-100-002c	सुवर्णं मनुजेन्द्रेण हरिश्चन्द्रेण कीर्तितम् ॥
KK-13-01-100-003a	पानीयपरमं दानं दानानां मनुरब्रवीत् ।
KK-13-01-100-003c	तस्मात्कूपांश्च वापीश्च तटाकानि च खानयेत् ॥
KK-13-01-100-004a	सर्वं विनाशयेत्पापं पुरुषस्येह कर्मणः ।
KK-13-01-100-004c	कूपः प्रवृत्तपानीयः सुप्रवृत्तश्च नित्यशः ॥
KK-13-01-100-005a	सर्वं तारयते वंशं यस्य खाते जलाशये ।
KK-13-01-100-005c	गावः पिबन्ति विप्राश्च साधवश्च नराः सदा ॥
KK-13-01-100-006a	निदाघकाले पानीयं यस्य तिष्ठत्यवारितम् ।
KK-13-01-100-006c	स दुर्गं विषमं कृत्स्नं न कदाचिदवाप्नुते ॥
KK-13-01-100-007a	बृहस्पतेर्भगवतः पूष्णश्चैव भगस्य च ।
KK-13-01-100-007c	अश्विनोश्चैव वह्नेश्च प्रीतिर्भवति सर्पिषा ॥
KK-13-01-100-008a	परमं भेषजं ह्येतद्यज्ञानामेतदुत्तमम् ।
KK-13-01-100-008c	रसानामुत्तमं चैतत्फलानां चैतदुत्तमम् ॥
KK-13-01-100-009a	फलकामो यशस्कामः पुष्टिकामश्च नित्यदा ।
KK-13-01-100-009c	घृतं दद्याद्द्विजातिभ्यः पुरुषः शुचिरात्मवान् ॥
KK-13-01-100-010a	घृतं मासे आश्वयुजि विप्रभ्यो यः प्रयच्छति ।
KK-13-01-100-010c	तस्मै प्रयच्छतो रूपं प्रीतौ देवाविहाश्विनौ ॥
KK-13-01-100-011a	पायसं सर्पिषा मिश्रं द्विजेभ्यो यः प्रयच्छति ।
KK-13-01-100-011c	गृहं तस्य न रक्षांसि धर्षयन्ति कदाचन ॥
KK-13-01-100-012a	पिपासया न म्रियते सोपच्छन्दश्च जायते ।
KK-13-01-100-012c	न प्राप्नुयाच्च व्यसनं करकान्यः प्रयच्छति ॥
KK-13-01-100-013a	प्रयतो ब्राह्मणाग्रे यः श्रद्धया परया युतः ।
KK-13-01-100-013c	उपस्पर्शनषड्भागं लभते पुरुषः सदा ॥
KK-13-01-100-014a	यः साधनार्थं काष्ठानि ब्राह्मणेभ्यः प्रयच्छति ।
KK-13-01-100-014c	प्रतापनार्थं राजेन्द्र वृत्तवद्भ्यः सदा नरः ॥
KK-13-01-100-015a	सिद्ध्यन्त्यर्थाः सदा तस्य कार्याणि विविधानि च ।
KK-13-01-100-015c	उपर्युपरि शत्रूणां वपुषा दीप्यते च सः ॥
KK-13-01-100-016a	भगवांश्चापि सम्प्रीतो वह्निर्भवति नित्यशः ।
KK-13-01-100-016c	न तं त्यजन्ति पशवः सङ्ग्रामे च जयत्यपि ॥
KK-13-01-100-017a	पुत्राञ्श्रियं च लभते यश्छत्रं सम्प्रच्छति ।
KK-13-01-100-017c	न चक्षुर्व्याधिं लभते यज्ञभागमथाश्नुते ॥
KK-13-01-100-018a	निदाघकाले वर्षे वा यश्छत्रं सम्प्रयच्छति ।
KK-13-01-100-018c	नास्य कश्चिन्मनोदाहः कदाचिदपि जायते ।
KK-13-01-100-018e	कृच्छ्रात्स विषमाच्चैव क्षिप्रं मोक्षमवाप्नुते ॥
KK-13-01-100-019a	प्रदानं सर्वदानानां शकटस्य विशाम्पते ।
KK-13-01-100-019c	एवमाह महाभागः शाण्डिल्यो भगवानृषिः ॥ ॥

इति श्रीमन्महाभारते अनुशासनपर्वणि दानधर्मपर्वणि शततमोऽध्यायः ॥ 100 ॥

13-100-12 सोपच्छन्दः सोपकरणः । करकान्पात्रविशेषान् ॥ 13-100-13 अग्रं वृत्तिक्षेत्रादि तदर्थम् । उत्कोचं विना । उपस्पर्शनं दानम् ॥
