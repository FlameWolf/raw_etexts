अध्यायः 212

महेश्वरेण पार्वतीं प्रति विस्तरेण राजधर्मकथनम् ॥ 1 ॥

001	उमोवाच ।
001a	देवदेव नमस्तुभ्यं त्र्यक्ष भो वृषभध्वज ।
001c	श्रुतं मे भगवन्सर्वं त्वत्प्रसादान्महेश्वर ॥
002a	सङ्गृहीतं मया तच्च तव वाक्यमनुत्तमम् ।
002c	इदानीमस्ति संदेहो मानुषेष्विह कश्चन ॥
003a	तुल्यप्राणशिरःकायो राजाऽयमिति मृश्यते ।
003c	केन कर्मविपाकेन सर्वप्राधान्यमर्हति ॥
004a	स चापि दण्डयन्मर्त्यान्भर्त्सयन्विधमन्नपि ।
004c	प्रेत्यभावे कथं लोकाँल्लभते पुण्यकर्मणा ।
004e	राजवृत्तमहं तस्माच्छ्रोतुमिच्छामि मानद ॥
005	महेश्वर उवाच ।
005ac	तदहं ते प्रवक्ष्यामि राजधर्मं शुभानने ॥
006a	राजायत्तं हि यत्सर्वं लोकवृत्तं शुभाशुभम् ।
006c	महतस्तपसो देवि फलं राज्यमिति स्मृतम् ॥
007a	तपोदानमयं राज्यं परं स्थानं विधीयते ।
007c	तस्माद्राज्ञः सदा मर्त्याः प्रणमन्ति यतस्ततः ॥
008a	न्यायतस्त्वं महाभागे श्रोतुकामाऽसि भामिनि ।
008c	तस्मात्तस्यैव चरितं जगत्पथ्यं शृणु प्रिये ॥
009a	अराजके पुरा त्वासीत्प्रजानां सङ्कुलं महत् ।
009c	तदृष्ट्वा सङ्कुलं ब्रह्मा मनुं राज्ये न्यवेदयत् ।
009e	तदाप्रभृति सन्दृष्टं राज्ञां वृत्तं शुभाशुभम् ॥
010a	तन्मे शृणु वरारोहे तस्य पथ्यं जगद्धितम् ।
010c	यथा प्रेत्य लभेत्स्वर्गं यथा वीर्यं यशस्तथा ॥
011a	पित्र्यं वा भूतपूर्वं वा स्वयमुत्पाद्य वा पुनः ।
011c	राज्यधर्ममनुष्ठाय विधिवद्भोक्तुमर्हति ॥
012a	आत्मानमेव प्रथमं विनयैरुपपादयेत् ।
012c	अनु भृत्यान्प्रजाः पश्चादित्येष विनयक्रमः ॥
013a	स्वामिनं चोषमां कृत्वा प्रजास्तद्वृत्तकाङ्क्षया ।
013c	स्वयं विनयसम्पन्ना भवन्तीह शुभेक्षणे ॥
014a	स्वस्मात्पूर्वतरा राजा विनयत्येव वै प्रजाः ।
014c	अपहास्यो भवेत्तादृक्स्वदोषस्यानवेक्षणात् ॥
015a	विद्याभ्यासैर्वृद्धयोगैरात्मानं विनयं नयेत् ।
015c	विद्या धर्मार्थफलिनी तद्विदो वृद्धसञ्ज्ञिताः ॥
016a	इन्द्रियाणां जयो देवि अत ऊर्ध्वमुदाहृतः ।
016c	अजये सुमहान्दोषो राजानं विनिपातयेत् ॥
017a	पञ्चैव स्ववशे कृत्वा तदर्थान्पञ्च शोषयेत् ।
017c	षडुत्सृज्य यथायोगं ज्ञानेन विनयेन च ।
017e	शास्त्रचक्षुर्नयपरो भूत्वा भृत्यान्समाहरेत् ॥
018a	वृत्तश्रुतकुलोपेतानुपधाभिः परीक्षितान् ।
018c	अमात्यानुपधातीतान्सोपसर्पाञ्जितेन्द्रियान् ।
018e	योजयेत यथायोगं यथार्हं स्वेषु कर्मसु ॥
019a	अमात्या बुद्धिसम्पन्ना राष्ट्रं बहुजनप्रियम् ।
019c	दुराधर्षं पुरश्रेष्ठं कोशः कृच्छ्रसहः स्मृतः ॥
020a	अनुरक्तं बलं साम्नामद्वैधं मन्त्रमेव च ।
020c	एताः प्रकृतयः स्वेषु स्वामी विनयतत्ववित् ।
021a	प्रजानां रक्षणार्थाय सर्वमेतद्विनिर्मितम् ।
021c	आभिः करणभूताभिः कुर्याल्लोकहितं नृपः ॥
022a	आत्मरक्षा नरेन्द्रस्य प्रजारक्षार्थमिष्यते ।
022c	तस्मात्सततमात्मानं संरक्षेदप्रमादवान् ॥
023a	भोजनाच्छादनस्नानाद्बहिर्निष्क्रमणादपि ।
023c	नित्यं स्त्रीगणसंयोगाद्रक्षेदात्मानमात्मवान् ॥
024a	स्वेभ्यश्चैव परेभ्यश्च शस्त्रादपि विषादपि ।
024c	सततं पुत्रदारेभ्यो रक्षेदात्मानमात्मवान् ॥
025a	सर्वेभ्य एव स्थानेभ्यो रक्षेदात्मानमात्मवान् ।
025c	प्रजानां रक्षणार्थाय प्रजाहितकरो भवेत् ॥
026a	प्रजाकार्यं तु तत्कार्यं प्रजासौख्यं तु तत्सुखम् ।
026c	प्रजाप्रियं प्रियं तस्य स्वहितं तु प्रजाहितम् ।
026e	प्रजार्थं तस्य सर्वस्वमात्मार्थं न विधीयते ।
027a	प्रकृतीनां हि रक्षार्थं रागद्वेषौ व्युदस्य च ।
027c	उभयोः पक्षयोर्वादं श्रुत्वा चैव यथातथम् ।
027e	तमर्थं विमृशेद्बुद्ध्या स्वयमातत्वदर्शनात् ॥
028a	तत्वविद्भिश्च बहुभिर्वृद्धैः सह नरोत्तमैः ।
028c	कर्तारमपराधं च देशकालौ नयानयौ ॥
029a	ज्ञात्वा सम्यग्यथाशास्त्रं ततो दण्डं नयेन्नृषु ।
029c	एवं कुर्वंल्लभेद्धर्मं पक्षपातविवर्जनात् ॥
030a	प्रत्यक्षाप्तोपदेशाभ्यामनुमानेन वा पुनः ।
030c	बोद्धव्यं सततं राज्ञा देशवृत्तं शुभाशुभम् ॥
031a	चारैः कर्मप्रवृत्त्या च तद्विज्ञाय विचारयेत् ।
031c	अशुभं निर्हरेत्सद्यो जोषयेच्छुभमात्मनः ॥
032a	गर्ह्यान्विगर्हयेदेव पूज्यान्सम्पूजयेत्तथा ।
032c	दण्ड्यांश्च दण्डयेद्देवि नात्र कार्या विचारणा ॥
033a	पञ्चावेक्षन्सदा मन्त्रं कुर्याद्बुद्धियुतैर्नरैः ।
033c	कुलवृत्तश्रुतोपेतैर्नित्यं मन्त्रपरो भवेत् ॥
034a	कामकारेण वै मुख्यैर्न च मन्त्रमना भवेत् ।
034c	राजा राष्ट्रहितापेक्षं सत्यधर्माणि कारयेत् ॥
035a	सर्वोद्योगं स्वयं कुर्याद्दुर्गादिषु सदा नृषु ।
035c	देशवृद्धिकरान्भृत्यानप्रमादेन कारयेत् ॥
036a	देशक्षयकरान्सर्वानप्रियांश्च विवर्जयेत् ।
036c	अहन्यहनि सम्पश्येदनुजीविगणं स्वयम् ॥
037a	सुमुखः सुप्रियो दत्त्वा सम्यग्वृत्तं समाचरेत् ।
037c	अधर्म्यं परुषं तीक्ष्णं वाक्यं वक्तुं न चार्हति ॥
038a	असंविश्वास्य वचनं वक्तुं सत्सु न चार्हति ।
038c	नरेनरे गुणान्दोषान्सम्यग्वेदितुमर्हति ॥
039a	स्वेङ्गितं वृणुयाद्धैर्यं न कुर्यात्क्षुद्रसंविदम् ।
039c	परेङ्गितज्ञो लोकेषु भूत्वा संसर्गमाचरेत् ॥
040a	स्वतश्च परतश्चैव परस्परभयादपि ।
040c	अमानुषभयेभ्यश्च स्वाः प्रजाः पालयेन्नृपः ॥
041a	लुब्धाः कठोराश्चाप्यस्य मानवा दस्युवृत्तयः ।
041c	निग्राह्या एव ते राज्ञा सङ्गृहीत्वा यतस्ततः ॥
042a	कुमारान्विनयोद्बोधैर्जन्मप्रभृति योजयेत् ।
042c	तेषामात्मगुणोपेतं यौवराज्येन योजयेत् ॥
043a	प्रकृतीनां यथा न स्याद्राज्यभ्रंशो भवेद्भयम् ।
043c	एतत्सञ्चिन्तयेन्नित्यं तद्विधानं तथार्हति ॥
044a	अराजकं क्षणमपि राज्यं न स्याद्धि शोभने ।
044c	आत्मनोऽनुविधानाय यौवराज्यं सदेष्यते ॥
045a	कुलजानां च वैद्यानां श्रोत्रियाणां तपस्विनाम् ।
045c	अन्येषां वृत्तियुक्तानां विशेषं कर्तुमर्हति ॥
046a	आत्मार्थं राज्यतन्त्रार्थं कोशार्थं च समाचरेत् ।
046c	दुर्गाद्राष्ट्रात्समुद्राच्च वणिग्भ्यः पुरुषात्ययात् ॥
047a	परात्मगुणसाराभ्यां भृत्यपोषणमाचरेत् ।
047c	वाहनानां प्रकुर्वीत पोषणं योधकर्मसु ॥
048a	सादरः सततं भूत्वा अवेक्षाव्रतमाचरेत् ।
048c	चतुर्दा विभजेत्कोशं धर्मभृत्यात्मकारणात् ॥
049a	आपदर्थं च नीतिज्ञो देशकालवशेन तु ।
049c	अनाथान्व्यथितान्वृद्धान्स्वे देशे पोषयेन्नृपः ॥
050a	सन्धिं च विग्रहं चैव तद्विशेषांस्तथा परान् ।
050c	यथावत्संविमृश्यैव बुद्धिपूर्वं समाचरेत् ॥
051a	सर्वेषां सम्प्रियो भूत्वा मण्डलं सततं चरेत् ।
051c	शुभेष्वपि च कार्येषु च चैकान्तः समाचरेत् ॥
052a	स्वतश्च परतश्चैव व्यसनानि विमृश्य सः ।
052c	परेणि धार्मिकान्योगान्नातीयाद्द्वेषलोभतः ॥
053a	रक्ष्यत्वं वै प्रजाधर्मः क्षत्रधर्मस्तु रक्षणम् ।
053c	कुनृपैः पीडितास्तस्मात्प्रजाः सर्वत्र पालयेत् ॥
054a	यात्राकालेऽनवेक्ष्यैव पश्चात्कोपफलोदयः ।
054c	तद्युक्ताश्चापदश्चैव शासनादिति चिन्तयेत् ॥
055a	व्यसनेभ्यो बलं रक्षेन्नयतो व्ययतोपि वा ।
055c	प्रायशो वर्जयेद्युद्धं प्राणरक्षणकारणात् ॥
056a	कारणादेव योद्धव्यं नात्मनः परदोषतः ।
056c	सुयुद्धे प्राणमोक्षश्च तस्य धर्माय इष्यते ॥
057a	अभियुक्तो बलवता कुर्यादापद्विधिं नृपः ।
057c	अनुनीय तथा सर्वान्प्रजानां हितकारणात् ॥
058a	अन्यप्रकृतियुक्तानां राज्ञां वृत्तिविचारिणाम् ।
058c	अन्यांश्चापत्प्रपन्नानां न तान्संयोक्तुमर्हति ॥
059a	शुभाशुभं यदा देवि व्रतं तूभयसाधनम् ।
059c	आत्मैव तच्छुभं कुर्यादशुभं योजयेत्परान् ।
060a	एवमुद्देशतः प्रोक्तमलेपत्वं यथा भवेत् ।
060c	एष देवि समासेन राजधर्मः प्रकीर्तितः ॥
061a	एवं संवर्तमानस्तु दण्डयन्भर्त्सयन्प्रजाः ।
061c	निष्कल्मषमवाप्नोति पद्मपत्रमिवाम्भसा ॥
062a	एवं संवर्तमानस्य कालधर्मो यदा भवेत् ।
062c	स्वर्गलोके तदा राजा त्रिदशैः सह तोष्यते ॥
063a	द्विविधं राज्यवृत्तं च न्यायभाग्यसमन्वितम् ।
063c	एवं न्यायानुगं वृत्तं कथितं ते शुभेक्षणे ॥
064a	राज्यं न्यायानुगं तात बुद्धिशास्त्रानुगं भवेत् ।
064c	धर्म्यं पथ्यं यशस्यं च स्वर्ग्यं चैव तथा भवेत् ॥
065a	राज्यं भाग्यानुगं नाम अयथावत्प्रदृश्यते ।
065c	तत्तु शास्त्रविनिर्मुक्तं सतां कोपकरं भवेत् ।
065e	अधर्म्यमयशस्यं च दुरन्तं च भवेद्ध्रुवम् ॥
066a	यत्र स्वच्छन्दतः सर्वं क्रियते कर्म राजभिः ।
066c	तत्र भाग्यवशाद्भृत्या लभन्ते न विशेषतः ॥
067a	यत्र दण्ड्या न दण्ड्यन्ते पूज्यन्ते वा नराधमाः ।
067c	यत्र सन्तोपि हन्यन्ते तत्र भाग्यानुगं भवेत् ॥
068a	शुभाशुभं यथा यत्र विपरीतं प्रदृश्यते ।
068c	राज्ञि चासुरपक्षे तु तत्र भाग्यानुगं भवेत् ॥
069a	भाग्यानुगे तु राजानो वर्तमाना यथातथा ।
069c	प्राप्याकीर्तिमनर्थं च इह लोके शुभेक्षणे ॥
070a	परत्र सुमहाघोरं तमः प्राप्य दुरत्ययम् ।
070c	तिष्ठन्ति नरके देवि प्रलयान्तादिति स्थितिः ॥
071a	मोक्षं दुष्कृतिनां चापि विद्यते कालपर्ययात् ।
071c	नास्त्येव मोक्षणं देवि राज्ञां दुष्कृतिकारिणाम् ॥
072a	एतत्सर्वं समासेन राजवृत्तं शुभाशुभम् ।
072c	कथितं ते महाभागे भूयः श्रोतुं किमिच्छसि ॥ ॥

इति श्रीमन्महाभारते अनुशासनपर्वणि दानधर्मपर्वणि द्वादशाधिकद्विशततमोऽध्यायः ॥ 212 ॥
