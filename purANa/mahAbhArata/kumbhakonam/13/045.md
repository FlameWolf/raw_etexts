अध्यायः 045

भीष्मनियोगात्कृष्णेन युधिष्ठिरमं प्रति महादेवमहिमाकथनम् ॥ 1 ॥
001	युधिष्ठिर उवाच ।
001a	पितामह महेशाय नामान्याचक्ष्व शम्भवे ।
001c	विदुषे विश्वमायाय महाभाग्यं च तत्वतः ॥
002	भीष्म उवाच ।
002a	सुरासुरगुरो देव विष्णो त्वं वक्तुमर्हसि ।
002c	शिवाय शिवरूपाय यन्माऽपृच्छद्युधिष्ठिरः ॥
003a	नाम्नां सहस्रं देवस्य तण्डिना ब्रह्मवादिना ।
003c	निवेदितं ब्रह्मलोके ब्रह्मणो यत्पुराऽभवत् ॥
004a	द्वैपायनप्रभृतयस्तथा चेमे तपोधनाः ।
004c	ऋषयः सुव्रता दान्ताः शृण्वन्तु गदतस्तव ॥
005a	ध्रुवाय नन्दिने होत्रे गोप्त्रे विश्वसृजेऽग्नये ।
005c	महाभाग्यं विभोर्ब्रूहि मुण्डिनेऽथ कपर्दिने ॥
006	वासुदेव उवाच ।
006a	न गतिः कर्मणां शक्या वेत्तुमीशस्य तत्त्वतः ।
006c	हिरण्यगर्भप्रमुखा देवाः सेन्द्रा महर्षयः ॥
007a	न विदुर्यस्य निधनमादिं वा सूक्ष्मदर्शिनः ।
007c	स कथं नाममात्रेण शक्यो ज्ञातुं सतां गतिः ॥
008a	तस्याहमसुरघ्नस्य कांश्चिद्भगवतो गुणान् ।
008c	भवतां कीर्तयिष्यामि व्रतेशाय यथातथम् ॥
009	वैशम्पायन उवाच ।
009a	एवमुक्त्वा तु भगवान्गुणांस्तस्य महात्मनः ।
009c	उपस्पृश्य शुचिर्भूत्वा कथयामास धीमतः ॥
010	वासुदेव उवाच ।
010a	शुश्रूषध्वं ब्राह्मणेन्द्रास्त्वं च तात युधिष्ठिर ।
010c	त्वं चापगेय नामानि निशामय जगत्पतेः ॥
011a	यदवाप्तं च मे पूर्वं साम्बहेतोः सुदुष्करम् ।
011c	यथावद्भगवान्दृष्टो मया पूर्वं समाधिना ॥
012a	शम्बरे निहते पूर्वं रौक्मिणेयेन धीमता ।
012c	अतीते द्वादशे वर्षे जाम्बवत्यब्रवीद्धि माम् ॥
013a	प्रद्युम्नचारुदेष्णादीन्रुक्मिण्या वीक्ष्य पुत्रकान् ।
013c	पुत्रार्थिनी मामुपेत्य वाक्यमाह युधिष्ठिर ॥
014a	शूरं बलवतां श्रेष्ठं कान्तरूपमकल्मषम् ।
014c	आत्मतुल्यं मम सुतं प्रयच्छाच्युत माचिरम् ॥
015a	न हि तेऽप्राप्यमस्तीह त्रिषु लोकेषु किञ्चन ।
015c	लोकान्सृजेस्त्वमपरानिच्छन्यदुकुलोद्वह ॥
016a	त्वया द्वादशवर्षाणि व्रतीभूतेन शुष्यता ।
016c	आराध्य पशुभर्तारं रुक्मिण्यां जनिताः सुताः ॥
017a	चारुदेष्णः सुचारुश्च चारुवेशो यशोधरः ।
017c	चारुश्रवाश्चारुयशाः प्रद्युम्नः शम्भुरेव च ॥
018a	यथा ते जनिताः पुत्रा रुक्मिण्यां चारुविक्रमाः ।
018c	तथा ममापि तनयं प्रयच्छ मधुसूदन ॥
019a	इत्येवं चोदितो देव्या तामवोचं सुमध्यमाम् ।
019c	अनुजानीहि मां राज्ञि करिष्ये वचनं तव ॥
020a	सा च मामब्रवीद्गच्छ शिवाय विजयाय च ।
020c	ब्रह्मा शिवः काश्यपश्च नद्यो देवा मनोऽनुगाः ।
021a	क्षेत्रौषध्यो यज्ञवाहाश्छन्दांस्यृषिगणाध्वराः ।
021c	समुद्रा दक्षिणा स्तोभा ऋक्षाणि पितरो ग्रहाः ॥
022a	देवपत्न्यो देवकन्या देवमातर एव च ।
022c	मन्वन्तराणि गावश्च चन्द्रमाः सविता हरिः ॥
023a	सावित्री ब्रह्मविद्या च ऋतवो वत्सरास्तथा ।
023c	क्षणा लवा मुहूर्ताश्च निमेषा युगपर्ययाः ॥
024a	रक्षन्तु सर्वत्र गतं त्वां यादव सुखाय च ।
024c	अरिष्टं गच्छ पन्थानमप्रमत्तो भवानघ ॥
025a	एवं कृतस्वस्त्ययनस्तयाऽहं ततोऽभ्यनुज्ञाय नरेन्द्रपुत्रीम् ।
025c	पितुः समीपं नरसत्तमस्य मातुश्च राज्ञश्च तथाऽऽहुकस्य ॥
026a	गत्वा समावेद्य यदब्रवीन्मां विद्याधरेन्द्रस्य सुता भृशर्ता ।
026c	तानभ्यनुज्ञाय तदाऽतिदुःखाद्गदं तथैवातिबलं च रामम् ।
026e	अथोचतुः प्रीतियुतौ तदानीं ततःसमृद्धिर्भवतोऽस्त्वविघ्नम् ॥
027a	प्राप्यानुज्ञां गुरुजनादहं तार्क्ष्यमचिन्तयम् ।
027c	सोवहद्धिमवन्तं मां प्राप्य चैनं व्यसर्जयम् ॥
028a	तत्राहमद्भुतान्भावानपश्यं गिरिसत्तमे ।
028c	क्षेत्रं च तपसां श्रेष्ठं पश्याम्यद्भुतमुत्तमम् ॥
029a	दिव्यं वैयाघ्रपद्यस्य उपमन्योर्महात्मनः ।
029c	पूजितं देवगन्धर्वैर्ब्राह्मया लक्ष्म्या समावृतम् ॥
030a	धवककुभकदम्बनारिकेलैः कुरवककेतकजम्बुपाटलाभिः ।
030c	वटवरुणकवत्सनाभबिल्वैः सरलकपित्थप्रियालसालतालैः ॥
031a	बदरीकुन्दपुन्नागरैशोकाम्रातिमुक्तकैः ।
031c	मधूकैः कोविदारैश्च चम्पकैः पनसैस्तथा ॥
032a	वन्यैर्बहुविधैर्वृक्षैः फलपुष्पप्रदैर्युतम् ।
032c	पुष्पगुल्मलताकीर्णं कदलीषण्डशोभितम् ॥
033a	नानाशकुनिसम्भोज्यैः फलैर्वृक्षैरलङ्कृतम् ।
033c	यथास्थानविनिक्षिप्तैर्भूषितं भस्मराशिभिः ॥
034a	रुरुवानरशार्दूलसिंहद्वीपिसमाकुलम् ।
034c	कुरङ्गबर्हिणाकीर्णं मार्जारभुजगावृतम् ।
034e	पूगैश्च मृगजातीनां महिषर्क्षनिषेवितम् ॥
035a	सकृत्प्रभिन्नैश्च गजैर्विभूषितं प्रहृष्टनानाविधपक्षिसेवितम् ।
035c	सुपुष्पितैरम्बुधरप्रकाशैर्महीरुहाणां च वनैर्विचित्रैः ॥
036a	नानापुष्परजोमिश्रो गजदानाधिवासितः ।
036c	दिव्यस्त्रीगीतबहुलो मारुतोऽभिमुखो ववौ
037a	धारानिनादैर्विहगप्राणादैः शुभैस्तथा बृंहितैः कुञ्जराणाम् ।
037c	गीतैस्तथा किन्नराणामुदारैः शुभैः स्वनैः सामगानां च वीर ॥
038a	अचिन्त्यं मनसाऽप्यन्यैः सरोभिः समलङ्कृतम् ।
038c	विशालैश्चाग्निशरणैर्भूषितं कुसुमावृतैः ॥
039a	विभूषितं पुण्ययवित्रतोयया सदा च जुष्टं नृप जह्नुकन्यया ।
039c	विभूषितं धर्मभृतां वरिष्ठैर्महात्मभिर्वह्निसमानकल्पैः ॥
040a	वाय्वाहारैरम्बुपैर्जप्यनित्यैः सम्प्रक्षालैर्योगिभिर्ध्याननित्यैः ।
040c	धूमप्राशैरूष्मपैः क्षीरपैश्च सञ्जुष्टं च ब्राह्मणेन्द्रैः समन्तात् ॥
041a	गोचारिणोऽर्थाश्मकुट्टा दन्तोलूखलिकास्तथा ।
041c	मरीचिपाः फेनपाश्च तथैव मृगचारिणः ॥
042a	अश्वत्थफलभक्षाश्च तथा ह्युदकशायिनः ।
042c	चीरचर्माम्बरधरास्तथा वल्कलधारिणः ॥
043a	सुदुःखान्नियमांस्तांस्तान्वहतः सुतपोधनान् ।
043c	पश्यन्मुनीन्बहुविधान्प्रवेष्टुमुपचक्रमे ॥
044a	सूपूजितं देवगणैर्महात्मभिः शिवादिभिर्भारतपुण्यकर्मभिः ।
044c	रराज तच्चाश्रममण्डलं सदा दिवीव राजञ्शशिमण्डलं यथा ॥
045a	क्रीडन्ति सर्पैर्नकुला मृगैर्व्याघ्राश्च मित्रवत् ।
045c	प्रभावाद्दीप्ततपसां सन्निकर्षान्महात्मनाम् ॥
046a	तत्राश्रमपदे श्रेष्ठे सर्वभूतमनोरमे ।
046c	सेविते द्विजशार्दूलैर्वेदवेदाङ्गपारगैः ॥
047a	नानानियमविख्यातैर्ऋषिभिः सुमहान्मभिः ।
047c	प्रविशन्नेव चापश्यं जटाचीरधरं प्रभुम् ॥
048a	तेजसा तपसा चैव दीप्यमानं यथाऽनलम् ।
048c	शिष्यैरनुगतं शान्तं युवानं ब्राह्मणर्षभम् ॥
049ac	शिरसा वन्दमानं मामुपमन्युरभाषत ॥
050a	स्वागतं पुण्डरीकाक्ष सफलानि तपांसि नः ।
050c	यः पूज्यः पूजयसि मां द्रष्टव्यो द्रष्टुमिच्छसि ॥
051a	`मनुष्यतानुवृत्त्या त्वा ज्ञात्वा तिष्ठाम सर्वगम् ।'
051c	तमहं प्राञ्जलिर्भूत्वा मृगपक्षिष्वथाग्निषु ।
051e	धर्मे च शिष्यवर्गे च समपृच्छमनामयम् ॥
052a	ततो मां भगवानाह साम्ना परमवल्गुना ।
052c	लप्स्यसे तनयं कृष्णि आत्मतुल्यमसंशयम् ॥
053a	तपः सुमहदास्थाय तोषयेशानमीश्वरम् ।
053c	इह देवः सपत्नीकः समाक्रीडत्यधोक्षज ॥
054a	इहैनं दैवतश्रेष्ठं देवाः सर्षिगणाः पुरा ।
054c	तपसा ब्रह्मचर्येण सत्येन च दमेन च ॥
055a	तोषयित्वा शुभान्कामान्प्राप्तवन्तो जनार्दन ।
055c	तेजसां तपसां चैव निधिः स भगवानिह ॥
056a	शुभाशुभान्वितान्भावान्विसृजन्स क्षिपन्नपि ।
056c	आस्ते देव्या सहाचिन्त्यो यं प्रार्थयसि शत्रुहन् ॥
057a	हिरण्यकशिपुर्योऽभूद्दानवो मेरुकम्पनः ।
057c	तेन सर्वामरैश्वर्यं शर्वात्प्राप्तं समार्बुदम् ॥
058a	तस्यैव पुत्रप्रवरो दमनो नाम विश्रुतः ।
058c	महादेववराच्छक्रं वर्षार्बुदमयोधयत् ॥
059a	विष्णोश्चक्रं च तद्धोरं वज्रमाखण्डलस्य च ।
059c	शीर्णं पुराऽभवत्तात ग्रहस्याङ्गेषु केशव ॥
060a	[यत्तद्भगवता पूर्वं दत्तं चक्रं तवानघ ।
060c	जलान्तरचरं हत्वा दैत्यं च बलगर्वितम् ॥
061a	उत्पादितं वृषाङ्केन दीप्तज्वलनसन्निभम् ।
061c	दत्तं भगवता तुभ्यं दुर्धर्षं तेजसाऽद्भुतम् ॥
062a	न शक्यं द्रष्टुमन्येन वर्जयित्वा पिनाकिनम् ।
062c	सुदर्शनं भवत्येवं भवेनोक्तं तदा तु तत् ॥
063a	सुदर्शनं तदा तस्य लोके नाम प्रतिष्ठितम् ।
063c	तज्जीर्णमभवत्तात ग्रहस्याङ्गेषु केशव ।
064a	ग्रहस्यातिवलस्याङ्गे वरदत्तस्य धीमतः ।
064c	न शस्त्राणि वहन्त्यङ्गे चक्रवज्रशतान्यपि ॥]
065a	अर्द्यमानाश्च विबुधा ग्रहेण सुबलीयसा ।
065c	शिवदत्तवराञ्जघ्नुरसुरेन्द्रान्सुरा भृशम् ॥
066a	तृष्टो विद्युत्प्रभस्यापि त्रिलोकेश्वरतां ददौ ।
066c	शतं वर्षसहस्राणां सर्वलोकेश्वरोऽभवत् ॥
067a	ममैवानुचरो नित्यं भवितासीति चाब्रवीत् ।
067c	तथा पुत्रसहस्राणामयुतं च ददौ प्रभुः ॥
068a	कुशद्वीपं च स ददौ राज्येन भगवानजः ।
068c	[तथा शतमुखो नाम धात्रा सृष्टो महासुरः ।
069a	येन वर्षशतं साग्रमात्ममांसैर्हुतोऽनलः ।
069c	तं प्राह भगवांस्तुष्टः किंकरोमीति शङ्करः ॥
070a	तं वै शतमुखः प्राह योगो भवतु मेऽद्भुतः ।
070c	बलं च दैवतश्रेष्ठ शाश्वतं सम्प्रयच्छ मे ॥
071a	तथेति भगवानाह तस्य तद्वचनं प्रभुः ।
071c	स्वायम्भुवः क्रतुश्चापि पुत्रार्थमभवत्पुरा ॥
072a	आविश्य योगेनात्मानं त्रीणि वर्षशतान्यपि ।
072c	तस्य चोपददौ पुत्रान्सहस्रं क्रतुसम्मितान् ।]
072e	योगेश्वरं देवगीतं वेत्थ कृष्ण न संशयः ॥
073a	याज्ञवल्क्य इति ख्यात ऋषिः परमधार्मिकः ।
073c	आराध्य स महादेवं प्राप्तवानतुलं यशः ॥
074a	वेदव्यासश्च योगात्मा पराशरसुतो मुनिः ।
074c	सोऽपि शङ्करमाराध्य प्राप्तवानतुलं यशः ॥
075a	वालखिल्या मघवता ह्यवज्ञाताः पुरा किल ।
075c	तैः क्रुद्धैर्भगवान्रुद्रस्तपसा तोषितो ह्यभूत् ॥
076a	तांश्चापि दैवतश्रेष्ठः प्राह प्रीतो जगत्पतिः ।
076c	सुपर्णं सोमहर्तारं तपसोत्पादयिष्यथ ॥
077a	महादेवस्य रोषाच्च आपो नष्टाः पुराऽभवन् ।
077c	ताश्च सप्तकपालेन देवैरन्याः प्रवर्तिताः ॥
078a	ततः पानीयमभवत्प्रसन्ने त्र्यम्बके भुवि ।
078c	अत्रिभार्या सुतं दत्तं सोमं दुर्वाससं प्रभो ॥
079a	अत्रेर्भार्याऽपि भर्तारं सन्त्यज्य ब्रह्मवादिनी ।
079c	नाहं तव मुने भूयो वशगा स्यां कथञ्चन ॥
080a	इत्युक्त्वा सा महादेवमगमच्छरणं किल ।
080c	निराहारा भयादत्रेस्त्रीणि वर्षशतान्यपि ॥
081a	अशेत मुसलेष्वेव प्रसादार्थं भवस्य सा ।
081c	तामब्रवीद्धसन्देवो भविता वै सुतस्तव ॥
082a	विना भर्त्रा चरुद्रेण भविष्यति न संशयः ।
082c	वंशे तवैव नाम्ना तु ख्यातिं यास्यति चेप्सिताम् ॥
083a	विकर्णश्च महादेवं तथा भक्तसुखावहम् ।
083c	प्रसाद्य भगवान्सिद्धिं प्राप्तवान्मधुसूदन ॥
084a	शाकल्यः संशितात्मा वै नववर्षशतान्यपि ।
084c	आराधयामास भवं मनोयज्ञेन केशव ॥
085a	तं चाह भगवांस्तुष्टो ग्रन्थकारो भविष्यसि ।
085c	वत्साक्षया च ते कीर्तिस्त्रैलोक्ये वै भविष्यति ॥
086a	अक्षयं च कुलं तेऽस्तु महर्षिभिरलङ्कृतम् ।
086c	भविष्यति द्विजश्रेष्ठः सूत्रकर्ता सुतस्तव ॥
087a	सावर्णिश्चापि विख्यात ऋषिरासीत्कृते युगे ।
087c	इह तेन तपस्तप्तं षष्टिवर्षशतान्यथ ॥
088a	तमाह भगवान्रुद्रः साक्षात्तुष्टोस्मि तेऽनघ ।
088c	ग्रन्थकृल्लोकविख्यातो भवितास्यजरामरः ॥
089a	शक्रेण तु पुरा देवो वाराणस्यां जनार्दन ।
089c	आराधितोऽभूद्भक्तेन दिग्वासा भस्मगुष्ठितः ॥
089e	आराध्य स महादेवं देवराज्यमवाप्तवान् ॥
090a	नारदेन तु भक्त्याऽसौ भव आराधितः पुरा ।
090c	तस्य तुष्टो महादेवो जगौ देवगुरुर्गुरुः ॥
091a	तेजसा तपसा कीर्त्या त्वत्समो न भविष्यति ।
091c	गीतेन वादितव्येन नित्यं मामनुयास्यसि ॥
092a	`बाणः स्कन्दसमत्वं च कामो दर्पविमोक्षणम् ।
092c	लवणोऽवध्यतामन्यैर्दशास्यश्च पुनर्बलम् ।
092e	अन्तकोऽन्तमनुप्राप्तस्तस्मात्कोऽन्यः परः प्रभुः ॥
093a	मयाऽपि च यथा दृष्टो देवदेवः पुरा विभो ।
093c	साक्षात्पशुपतिस्तात तच्चापि शृणु माधव ॥
094a	यदर्थं च मया देवः प्रयतेन तथा विभो ।
094c	आराधितो महातेजास्तच्चापि शृणु विस्तरात् ॥
095a	यदवाप्तं च मे पूर्वं देवदेवान्महेश्वरात् ।
095c	तत्सर्वं निखिलेनाद्य कथयिष्यामि तेऽनघ 
096a	पुरा कृतयुगे तात ऋषिरासीन्महायशाः ।
096c	व्याघ्रपाद इति ख्यातो वेदवेदाङ्गपारगः ।
096e	तस्याहमभवं पुत्रो धौम्यश्चापि ममानुजः ॥
097a	कस्यचित्त्वथ कालस्य धौम्येन सह माधव ।
097c	आगच्छमाश्रमं क्रीडन्मुनीनां भावितात्मनाम् ॥
098a	तत्रापि च मया दृष्टा दुह्यमाना पयस्विनी ।
098c	लक्षितं च मया क्षीरं स्वादुतो ह्यमृतोपमम् ॥
099a	तदाप्रभृति चैवाहमरुदं मधुसूदन ।
099c	दीयतां दीयतां क्षीरं मम मातरितीरिता ॥
100ac	अभावाच्चैव दुग्धस्य दुःखिता जननी तदा ॥
101a	ततः पिष्टं समालोड्य तोयेन सह माधव ।
101c	आवयोः क्षीरमित्येव पानार्थं समुपानयत् ॥
102ac	अथ गव्यं पयस्तात कदाचित्प्राशितं मया ।
103a	पित्राऽहं यज्ञकाले हि नीतो ज्ञातिकुलं महत् ।
103c	तत्र सा क्षरते देवी दिव्या गौः सुरनन्दिनी ॥
104a	यस्याहं तत्पयः पीत्वा रसेन ह्यमृतोपमम् ।
104c	ज्ञात्वा क्षीरगुणांश्चैव उपलभ्य हि सम्भवम् ।
104e	स च पिष्टरसस्तात न मे प्रीतिमुपावहत् ॥
105a	ततोऽहमब्रुवं बाल्याज्जननीमात्मनस्तदा ।
105c	नेदं क्षीरोदनं मातर्यत्त्वं मे दत्तवत्यसि ॥
106a	ततो मामब्रवीन्माता दुःखशोकसमन्विता ।
106c	पुत्रस्नेहात्परिष्वज्य मूर्ध्नि चाघ्राय माधव ॥
107a	कुतः क्षीरोदनं वत्स मुनीनां भावितात्मनाम् ।
107c	वने निवसतां नित्यं कन्दमूलफलाशिनाम् ॥
108a	आस्थितानां नदीं दिव्यां वालखिल्यैर्निषेविताम् 
108c	कुत क्षीरं वनस्थानां मुनीनां गिरिवासिनाम् ॥
109a	पावनानां वनाशानां वनाश्रमनिवासिनाम् ।
109c	ग्राम्याहारनिवृत्तानामारण्यफलभोजिनाम् ।
109e	नास्ति पुत्र पयोऽरण्ये सुरभीगोत्रवर्जिते ॥
110a	नदीगह्वरशैलेषु तीर्थेषु विविधेषु च ।
110c	तपसा जप्यनित्यानां शिवो नः परमा गतिः ॥
111a	अप्रसाद्य विरूपाक्षं वरदं स्थाणुमव्ययम् ।
111c	कुतः क्षीरोदनं वत्स सुखानि वसनानि च ॥
112a	तं प्रपद्य सदा वत्स सर्वभावेन शङ्करम् ।
112c	तत्प्रसादाच्च कामेभ्यः फलं प्राप्स्यसि पुत्रक ॥
113a	जनन्यास्तद्वचः श्रुत्वा तदाप्रभृति शत्रुहन् ।
113c	[प्राञ्जलिः प्रणतो भूत्वा इदमम्बामवोचयं ॥
114a	कोऽयमम्ब महादेवः स कथं च प्रसीदति ।
114c	कुत्र वा वसते देवो द्रष्टव्यो वा कथञ्चन ॥
115a	तुष्यते वा कथं शर्वो रूपं तस्य च कीदृशम् ।
115c	कथं ज्ञेयः प्रसन्नो वा दर्शयेज्जननी मम ॥
116a	एवमुक्ता तदा कृष्ण माता मे सुतवत्सला ।
116c	मूर्घन्याध्राय गोविन्द सबाष्पाकुललोचना ॥
117a	प्रमार्जन्ती च गात्राणि मम वै मधुसूदन ॥
117c	दैन्यमालम्ब्य जननी इदमाह सुरोत्तम ॥
118a	दुर्विज्ञेयो महादेवो दुराधारो दुरन्तकः ।
118c	दुराबाधश्च दुर्ग्राह्यो दुर्दृश्यो ह्यकृतात्मभिः ॥
119a	यस्य रूपाण्यनेकानि प्रवदन्ति मनीषिणः ।
119c	स्थानानि च विचित्राणि प्रासादाश्चाप्यनेकशः ॥
120a	को हि तत्त्वेन तद्वेद ईशस्य चरितं शुभम् ।
120c	कृतवान्यानि रूपाणि देवदेवः पुरा किल ।
120e	क्रीडते च तथा शर्वः प्रसीदति यथा च वै ॥
121a	हृदिस्थः सर्वभूतानां विश्वरूपो महेश्वरः ।
121c	भक्तानामनुकम्पार्थं दर्शनं च यथाश्रुतम् ।
121e	मुनीनां ब्रुवतां दिव्यमीशानचरितं शुभम् ॥
122a	कृतवान्यानि रूपाणि कथितानि दिवौकसः ।
122c	अनुग्रहार्थं विप्राणां शृणु वत्स समासतः ॥
123ac	तानि ते कीर्तयिष्यामि यन्मां त्वं परिपृच्छसि ॥
124a	ब्रह्मविष्णुसुरेन्द्राणां रुद्रादित्याश्विनामपि ।
124c	विश्वेषामपि देवानां वपुर्धारयते भवः ॥
125a	नराणां देवनारीणां तथा प्रेतपिशाचयोः ।
125c	किरातशबराणां च जलजानामनेकशः ॥
126a	करोति भगवान्रूपमाटव्यशबराण्यपि ।
126c	कूर्मो मत्स्यस्तथा शङ्खः प्रवालाङ्कुरभूषणः ॥
127a	यक्षराक्षससर्पाणां दैत्यदानवयोरपि ।
127c	वपुर्धारयते देवो भूयश्च बिलवासिनाम् ॥
128a	व्याघ्रसिंहमृगाणां च तरक्ष्वृक्षपतत्त्रिणाम् ।
128c	उलूकश्वशृगालानां रूपाणि कुरुतेऽपि च ॥
129a	हंसकाकमयूराणां कृकलासकसारसाम् ।
129c	रूपाणि च बलाकानां गृध्रचक्राङ्गयोरपि ॥
130a	करोति वा स रूपाणि धारयत्यपि पर्वतम् ।
130c	गोरूपं च महादेवो हस्त्यश्वोष्ट्रखराकृतिः ॥
131a	छागशार्दूलरूपश्च अनेकमृगरूपधृक् ।
131c	अण्डजानां च दिव्यानां वपुर्धारयते भवः ॥
132a	दण्डी छत्री च कुण्डी च द्विजानां वारणस्तथा ।
132c	षण्मुखो वै बहुमुखस्त्रिनेत्रो बहुशीर्षकः ॥
133a	अनेककटिपादश्च अनेकोदरवक्त्रधृत् ।
133c	अनेकपाणिपार्श्वश्च अनेकगणसंवृतः ॥
134a	ऋषिगन्धर्वरूपश्च सिद्धचारणरूपधृत् ।
134c	भस्मपाण्डुरगात्रश्च चन्द्रार्धकृतभूषणः ॥
135a	अनेकरावसंघुष्टश्चानेकस्तुतिसंस्कृतः ।
135c	सर्वभूतान्तकः सर्वः सर्वलोकप्रतिष्ठितः ॥
136a	सर्वलोकान्तरात्मा च सर्वगः सर्ववाद्यपि ।
136c	सर्वत्र भगवान्ज्ञेयो हृदिस्थः सर्वदेहिनाम् ॥
137a	यो हि यं कामयेत्कामं यस्मिन्नर्थेऽर्च्यते पुनः ।
137c	तत्सर्वं वेत्ति देवेशस्तं प्रपद्य यदीच्छसि ॥
138a	नन्दते कुप्यते चापि तथा हुङ्कारयत्यपि ।
138c	चक्री शूली गदापाणिर्मुसली खड्गपट्टसी ॥
139a	भूधरो नागमौञ्जी च नागकुण्डलकुण्डली ।
139c	नागयज्ञोपवीती य नागचर्मोत्तरच्छदः ॥
140a	हसते गायते चैव नृत्यते च मनोहरम् ।
140c	वादयत्यपि वाद्यानि विचित्राणि गणैर्युतः ॥
141a	वल्गते जृम्बते चैव रुदते रोदयत्यपि ।
141c	उन्मत्तमत्तरूपञ्च भाषते चापि सुस्वरः ॥
142a	अतीव हसते रौद्रस्त्रासयन्नयनैर्जनम् ।
142c	जागर्ति चैव स्वपिति जृम्भते च यथासुखम् ॥
143a	जपते जप्यते चैव तपते तप्यते पुनः ।
143c	ददाति प्रतिगृह्णाति युञ्जते ध्यायतेऽपि च ॥
144a	वेदीमध्ये तथा यूपे गोष्ठमध्ये हुताशने ।
144c	दृश्यते दृश्यते चापि बालो वृद्धो युवा तथा ॥
145a	क्रीडते ऋषिकन्याभिर्ऋषिपत्नीभिरेव च ।
145c	ऊर्ध्वकेशो महाशेफो नग्नो विकृतलोचनः ॥
146a	गौरः श्यामस्तथा कृष्णः पाण्डुरो धूमलोहितः ।
146c	विकृताक्षो विशालाक्षो दिग्वासाः सर्ववासकः ॥
147a	अरूपस्याद्यरूपस्य अतिरूपाद्यरूपिणः ।
147c	अनाद्यन्तमजस्यान्तं वेत्स्यते कोस्य तत्त्वतः ॥
148a	हृदि प्राणो मनो जीवो योगात्मा योगसंज्ञितः ।
148c	ध्यानं तत्परमात्मा च भावग्राह्यो महेश्वरः ॥
149a	वादको गायनश्चैव सहस्रशतलोचनः ।
149c	एकवक्त्रो द्विवक्त्रश्च त्रिवक्त्रोऽनेकवक्त्रकः ॥
150a	तद्भक्तस्तद्गतो नित्यं तन्निष्ठस्तत्परायणः ।
150c	भज पुत्र महादेवं ततः प्राप्स्यसि चेप्सितं ॥
151a	जनन्यास्तद्वचः श्रुत्वा तदाप्रभृति शत्रुहन् ।]
151c	मम भक्तिर्महादेवे नैष्ठिकी समपद्यत ॥
152a	ततोऽहं तप आस्थाय तोपयामास शङ्करम् ।
152c	दिव्यं वर्षसहस्रं तु वामाङ्गुष्ठाग्रविष्ठितः ॥
153a	एकं वर्षशतं चैव फलाहारस्ततोऽभवम् ।
153c	द्वितीयं शीर्णपर्णाशी तृतीयं चाम्बुभोजनः ॥
154a	शतानि सप्त चैवाहं वायुभक्षस्तदाऽभवम् ।
154c	एकं वर्षसहस्रं तु दिव्यमाराधितो मया ॥
155a	ततस्तुष्टो महादेवः सर्वलोकेश्वरः प्रभुः ।
155c	एकभक्त इति ज्ञात्वा जिज्ञासां कुरुते तदा ॥
156a	शक्ररूपं स कृत्वा तु सर्वैर्देवगणैर्वृतः ।
156c	सहस्राक्षस्तदा भूत्वा वज्रपाणिर्महायशाः ॥
157a	सुधावदातं रक्ताक्षं स्तब्धकर्णं मदोत्कटम् ।
157c	आवेष्टितकरं घोरं चतुर्दंष्ट्रं महागजम् ॥
158a	समास्थितः स भगवान्दीप्यमानः स्वतेजसा ।
158c	आजगाम किरीटी तु हारकेयूरभूषितः ॥
159a	पाण्डुरेणातपत्रेण ध्रियमाणेन मूर्धनि ।
159c	सेव्यमानोप्सरोभिश्च दिव्यगन्धर्वनादितैः ॥
160a	ततो मामाह देवेन्द्रस्तुष्टस्तेऽहं द्विजोत्तम ।
160c	वरं वृणीष्व मत्तस्त्वं यत्ते मनसि वर्तते ॥
161a	शक्रस्य तु वचः श्रुत्वा नाहं प्रीतमनाऽभवम् ।
161c	अब्रवं च तदा कृष्ण देवराजमिदं वचः ॥
162a	नाहं त्वत्तो वरं काङ्क्षे नान्यस्मादपि दैवतात् ।
162c	महादेवादृते सौम्य सत्यमेतद्ब्रवीमि ते ॥
163a	सत्यं सत्यं हि नः शक्र वाक्यमेतत्सुनिश्चितम् ।
163c	न यन्महेश्वरं मुक्त्वा कथाऽन्या मम रोचते ॥
164a	पशुपतिवचनाद्भवामि सद्यः कृमिरथवा तरुरप्यनेकशाखः ।
164c	अपशुपतिवरप्रसादजा मे त्रिभुवनराज्यविभूतिरप्यनिष्टा ॥
165a	[जन्मश्वपाकमध्येऽपि मेऽस्तु हरचरणवन्दनरतस्य ।
165c	मा वाऽनीश्वरभक्तो भवानि भवनेऽपि शक्रस्य ॥
166a	वाय्वम्बुभुजोऽपि सतो नरस्य दुःखक्षयः कुतस्तस्य ।
166c	भवति हि सुरासुरगुरौ यस्य न विश्वेश्वरे भक्तिः ॥
167a	अलमन्याभिस्तेषां कथाभिरप्यन्यधर्मयुक्ताभिः ।
167c	येषां न क्षणमपि रुचितो हरचरणस्मरणविच्छेदः ॥
168a	हरचरणनिरतमतिना भवितव्यमनार्जवं युगं प्राप्य ।
168c	संसारभयं न भवति हरभक्तिरसायनं पीत्वा ॥
169a	दिवसं दिवसार्धं वा मुहूर्तं वा क्षणं लवम् 
169c	न ह्यलब्धप्रसादस्य भक्तिर्भवति शङ्करे ॥]
170a	अपि कीटः पतङ्गो वा भवेयं शङ्कराज्ञया ।
170c	न तु शक्र त्वया दत्तं त्रैलोक्यमपि कामये ॥
171a	[श्वाऽपि महेश्वरवचनाद्भवामि स हि नः परः कामः ।
171c	त्रिदशगणराज्यमपि खलु नेच्छाम्यमहेश्वराज्ञप्तम् ॥
172a	न नाकपृष्ठं न च देवराज्यं न ब्रह्मलोकं न च निष्कलत्वम् ।
172c	न सर्वकामानखिलान्वृणोमिcहरस्य दासत्वमहं वृणोमि ॥]
173a	यावच्छशाङ्कधवलामलबद्धमौलिर्न प्रीयते पशुपतिर्भगवान्ममेशः ।
173c	तावज्जरामरणजन्मशताभिघातैर्दुःखानि देहविहितानि समुद्वहामि ॥
174a	दिवसकरशशाङ्कवह्निदीप्तं त्रिभुवनसारमसारमाद्यमेकम् ।
174c	अजरममरमप्रसाद्य रुद्रं जगति पुमानिह को लभेत शान्तिम् ॥
175a	`धिक्तेषां धिक्तेषां पुनरपि च धिगस्तु धिक्तेषाम् ।
175c	येषां न वसति हृदयेकुपथगतिविमोक्षको रुद्रः' ॥
176a	यदि नाम जन्म भूयो भवति मदीयैः पुनर्दोषैः ।
176c	तस्मिंस्तस्मिञ्जन्मनिभवे भवेन्मेऽक्षया भक्तिः ॥
177	शक्र उवाच ।
177a	कः पुनर्भवने हेतुरीशे कारणकारणे ।
177c	येन शर्वादृतेऽन्यस्मात्प्रसादं नाभिकाङ्क्षसि ॥
178	[उपमन्युरुवाच ।
178a	सदसद्व्यक्तमव्यक्तं यमाहुर्ब्रह्मवादिनः ।
178c	नित्यमेकमनेकं च वरं तस्माद्वृणीमहे ॥
179a	अनादिमध्यपर्यन्तं ज्ञानैश्वर्यमचिन्तितम् ।
179c	आत्मानं परमं यस्माद्वरं तस्माद्वृणीमहे ॥
180a	ऐश्वर्यं सकलं यस्मादनुत्पादितमव्ययम् ।
180c	अबीजाद्बीजसम्भूतं वरं तस्माद्वृणीमहे ॥
181a	तमसः परमं ज्योतिस्तपस्तद्वृत्तिनां परम् ।
181c	यं ज्ञात्वा नानुशोचन्ति वरं तस्माद्वृणीमहे ॥
182a	भूतभावनभावज्ञं सर्वभूताभिभावनम् ।
182c	सर्वगं सर्वदं देवं पूजयामि पुरन्दर ॥
183a	हेतुवादैर्विनिर्मुक्तं साङ्ख्ययोगार्थदं परम् ।
183c	यमुपासन्ति तत्त्वज्ञा वरं तस्माद्वृणीमहे ॥
184a	मघवन्मघवात्मानं यं वदन्ति सुरेश्वरम् ।
184c	सर्वभूतगुरुं देवं वरं तस्माद्वृणीमहे ॥
185a	यत्पूर्वमसृजद्देवं ब्रह्माणं लोकभावनम् ।
185c	अण्डमाकाशमापूर्य वरं तस्माद्वृणीमहे ॥
186a	अग्निरापोऽनिलः पृथ्वी खं बुद्धिश्च मनो महान् ।
186c	स्रष्टा चैषां भवेद्योऽन्यो ब्रूहि कः परमेश्वरात् ॥
187a	मनो मतिरहङ्कारस्तन्मात्राणीन्द्रियाणि च ।
187c	ब्रूहि चैषां भवेच्छक्र कोऽन्योस्ति परमं शिवात् ॥
188a	स्रष्टारं भुवनस्येह वदन्तीह पितामहम् ।
188c	आराध्य स तु देवेशमश्नुते महतीं श्रियम् ॥
189a	भगवत्युत्तमैश्वर्यं ब्रह्मविष्णुपुरोगमम् ।
189c	विद्यते वै महादेवाद्ब्रूहि कः परमेश्वरात् ॥
190a	दैत्यदानवमुख्यानामाधिपत्यारिमर्दनात् ।
190c	कोऽन्यः शक्नोति देवेशाद्दितेः सम्पादितुं सुतान् ॥
191a	दिक्कालसूर्यतेजांसि ग्रहवाय्विन्दुतारकाः ।
191c	विद्धि त्वेते महादेवाद्ब्रूहि कः परमेश्वरात् ॥
192a	अथोत्पत्तिविनाशे वा यज्ञस्य त्रिपुरस्य वा ।
192c	दैत्यदानवमुख्यानामाधिपत्यारिमर्दनः ॥
193a	किं चात्र बहुभिः सूक्तैर्हेतुवादैः पुरन्दर ।
193c	सहस्रनयनं दृष्ट्वा त्वामेव सुरसत्तम ॥
194a	पूजितं सिद्धगन्धर्वैर्देवैश्च ऋषिभिस्तथा ।
194c	देवदेवप्रसादेन तत्सर्वं कुशिकोत्तम ॥
195a	अव्यक्तमुक्तकेशाय सर्वगस्येदमात्मकम् ।
195c	चेतनाचेतनाद्येषु शक्र विद्धि महेश्वरात् ॥
196a	भुवाद्येषु महान्तेषु लोकालोकान्तरेषु च ।
196c	द्वीपस्थानेषु मेरोश्च विभवेष्वन्तरेषु च ।
196e	भगवन्मघवन्देवं वदन्ते तत्त्वदर्शिनः ॥
197a	यदि देवाः सुराः शक्र पश्यन्त्यन्यां भवाकृतिम् ।
197c	किं न गच्छन्ति शरणं मर्दिताश्चासुरैः सुराः ॥
198a	अभिघातेषु देवानां सयक्षोरगरक्षसाम् ।
198c	परस्परविनाशीषु स्वस्थानैश्वर्यदो भवः ॥
199a	अन्धकस्याथ शुक्रस्य दुन्दुभेर्महिषस्य च ।
199c	यक्षेन्द्रबलरक्षःसु निवातकवचेषु च ।
199e	वरदानावघाताय ब्रूहि कोऽन्यो महेश्वरात् ॥
200a	सुरासुरगुरोर्वक्त्रे कस्य रेतः पुरा हुतम् ।
200c	कस्य वाऽन्यस्य रेतस्तद्येन हैमो गिरिः कृतः ॥
201a	दिग्वासाः कीर्त्यते कोऽन्यो लोके कश्चोर्ध्वरेतसः ।
201c	कस्य चार्धे स्थिता कान्ता अनङ्गः केन निर्जितः ॥
202a	ब्रूहीन्द्र परमं स्थानं कस्य देवैः प्रशस्यते ।
202c	श्मशाने कस्य क्रीडार्थं नृत्ते वा कोऽभिभाष्यते ॥
203a	कस्यैश्वर्यं समानं च भूतैः को वाऽपि क्रीडते ।
203c	कस्य तुल्यबला देवगणाश्चैश्वर्यदर्पिताः ॥
204a	घुष्यते ह्यचलं स्थानं कस्य त्रैलोक्यपूजितम् ।
204c	वर्षते तपते कोऽन्यो ज्वलते तेजसा च कः ॥
205a	कस्मादोषधिसम्पत्तिः को वा धारयते वसु ।
205c	प्रकामं क्रीडते को वा त्रैलोक्ये सचराचरे ॥
206a	ज्ञानसिद्धिक्रियायोगैः सेव्यमानश्च योगिभिः ।
206c	ऋषिगन्धर्वसिद्धैश्च विहितं कारणं परम् ॥
207a	कर्मयज्ञक्रियायोगैः सेव्यमानः सुरासुरैः ।
207c	नित्यं कर्मफलैर्हीनं तमहं कारणं वदे ॥
208a	स्थूलं सूक्ष्ममनौपम्यमग्राह्यं गुणगोचरम् ।
208c	गुणहीनं गुणाध्यक्षं परं माहेश्वरं पदम् ॥
209a	विश्वेशं कारणगुरुं लोकालोकान्तकारणम् ।
209c	भूताभूतभविष्यच्च जनकं सर्वकारणम् ।
210a	अक्षराक्षरमव्यक्तं विद्याविद्ये कृताकृते ।
210c	धर्माधर्मौ यतः शक्र तमहं कारणं ब्रुवे ॥
211a	प्रत्यक्षमिह देवेन्द्र पश्य लिङ्गं भगाङ्कितम् ।
211c	देवदेवेन रुद्रेण सृष्टिसंहारहेतुना ॥
212a	मात्रा पूर्वं ममाख्यातं कारणं लोकलक्षणम् ।
212c	नास्ति चेशात्परं शक्र तं प्रपद्य यदीच्छसि ॥
213a	प्रत्यक्षं ननु ते सुरेश विदितं संयोगलिङ्गोद्भवं त्रैलोक्यं सविकारनिर्गुणगणं ब्रह्मादिरेतोद्भवम् ।
213c	यद्ब्रह्मेन्द्रहुताशविष्णुसहिता देवाश्च दैत्येश्वरा नान्यत्कामसहस्रकल्पितधियः शंसन्ति ईशात्परं ॥
213e	तं देवं सचराचरस्य जगतो व्याख्यातवेद्योत्तमं कामार्थी वरयामि संयतमना मोक्षाय सद्यः शिवम्
214a	हेतुभिर्वा किमन्यैस्तैरीशः कारणकारणम् ।
114c	न शुश्रुम यदन्यस्य लिङ्गमभ्यर्चितं सुरैः ॥
215a	कस्यान्यस्य सुरैः सर्वैर्लिङ्गं मुक्त्वा महेश्वरम् ।
215c	अर्च्यतेऽर्चितपूर्वं वा ब्रूहि यद्यस्ति ते श्रुतिः ॥
216a	यस्य ब्रह्म च विष्णुश्च त्वं चापि सहदैवतैः ।
216c	अर्चयध्वं सदा लिङ्गं तस्माच्छ्रेष्ठतमो हि सः ॥
217a	न पद्माङ्का न चक्राङ्का न वज्राङ्का यतः प्रजाः ।
217c	लिङ्गाङ्का च भगाङ्का च तस्मान्माहेश्वरी प्रजा ॥
218a	देव्याःकारणरूपभावजनिताः सर्वाभगाङ्काः स्त्रियो लिङ्गेनापि हरस्य सर्वपुरुषाः प्रत्यक्षचिह्नीकृताः ।
218c	योऽन्यत्कारणमीश्वरात्प्रवदते देव्या च यन्नाङ्कितं त्रैलोक्ये सचराचरे स तु पुमान्बाह्यो भवेद्दुर्मतिः ॥
219a	पुल्लिङ्गं सर्वमीशानं स्त्रीलिङ्गं विद्धि चाप्युमाम् ।
219c	द्वाभ्यां तनुभ्यां व्याप्तं हि चराचरमिदं जगत् ॥]
220a	तस्माद्वरमहं काङ्क्षे निधनं वाऽपि कौशिक ।
220c	गच्छ वा तिष्ठ वा शक्र यथेष्टं बलसूदन ॥
221a	काममेष वरो मेस्तु शापो वाऽथ महेश्वरात् ।
221c	न चान्यां देवतां काङ्क्षे सर्वकामफलामपि ॥
222a	एवमुक्त्वा तु देवेन्द्रं दुःखादाकुलितेन्द्रियः ।
222c	न प्रसीदति मे देवः किमेतदिति चिन्तयन् ॥
223a	अथापश्यं क्षणेनैव तमेवैरावतं पुनः ।
223c	हंसकुन्देन्दुसदृशं मृणालरजतप्रभम् ॥
224a	वृषरूपधरं साक्षात्क्षीरोदमिव सागरम् ।
224c	कृष्णपुच्छं महाकायं मधुपिङ्गललोचनम् ॥
225a	वज्रसारमयैः शृङ्गैर्निष्टप्तकनकप्रभैः ।
225c	सुतीक्ष्णैर्मृदुरक्ताग्रैरुत्किरन्तमिवावनिम् ॥
226a	जाम्बूनदेन दाम्ना च सर्वतः समलङ्कृतम् ।
226c	सुवक्त्रखुरनासं च सुकर्णं सुकटीतटम् ।
226e	सुपार्श्वं विपुलस्कन्धं सुरूपं चारुदर्शनम् ॥
227a	ककुदं तस्य चाभाति स्कन्धमापूर्य धिष्ठितम् ।
227c	तुषारगिरिकूटाभं सिताभ्रशिखरोपमम् ॥
228a	तभास्थितश्च भगवान्देवदेवः सहोमया ।
228c	अशोभत महादेवः पौर्णमास्यामिवोडुराट् ॥
229a	`किरीटं च जटाभारः सर्पाद्याभरणानि च ।
229c	वज्रादिशूलमातङ्गगम्भीरस्मितमागतम् ॥'
230a	तस्य तेजोभवो वह्निः समेघः स्तनयित्नुमान् ।
230c	सहस्रमिव सूर्याणां सर्वमापूर्य धिष्ठितः ॥
231a	ईश्वरः सुमहातेजाः संवर्तक इवानलः ।
231c	युगान्ते सर्वभूतानां दिधक्षुरिव चोद्यतः ॥
232a	तेजसा तु तदा व्याप्तं दुर्निरीक्ष्यं समन्ततः ।
232c	पुनरुद्विग्नहृदयः किमेतदिति चिन्तयम् ॥
233a	मुहूर्तमिव तत्तेजो व्याप्य सर्वा दिशो दश ।
233c	प्रशान्तं च क्षणेनैव देवदेवस्य मायया ॥
234a	अथापश्यं स्थितं स्थाणुं भगवन्तं महेश्वरम् ।
234c	`सौरभेयगतं सौम्यं विधूममिव पावकम् ॥
235a	प्रशान्तमनसं देवं त्रिनेत्रमपराजितम् ।
235c	सहितं चारुसर्वाङ्ग्या पार्वत्या परमेश्वरम् ॥'
236a	नीलकण्ठं महात्मानमसक्तं तेजसां निधिम् ।
236c	अष्टादशभुजं स्थाणुं सर्वाभरणभूषितम् ॥
237a	शुक्लाम्बरधरं देवं शुक्लमाल्यानुलेपनम् ।
237c	शुक्लध्वजमनाधृष्यं शुक्लयज्ञोपवीतिनम् ॥
238a	गायद्भिर्नृत्यमानैश्च वादयद्भिश्च सर्वशः ।
238c	वृतं पार्श्वचरैर्दिव्यैरात्मतुल्यपराक्रमैः ॥
239a	बालेन्दुमुकुटं पाण्डुं शरच्चन्द्रमिवोदितम् ।
239c	त्रिभिर्नेत्रैः कृतोद्योतं त्रिभिः सूर्यैरिवोदितैः ॥
240a	`सर्वविद्याधिपं देवं शरच्चन्द्रसमप्रभम् ।
240c	नयनाह्लादसौम्योऽहमपश्यं परमेश्वरम् ॥'
241a	अशोभतास्य देवस्य माला गात्रे सितप्रभे ।
241c	जातरूपमयैः पद्मैर्ग्रथिता रत्नभूषिता ॥
242a	मूर्तिमन्ति तथाऽस्त्राणि सर्वतेजोमयानि च ।
242c	मया दृष्टानि गोविन्द भवस्यामिततेजसः ॥
243a	इन्द्रायुधसहस्राभं धनुस्तस्य महात्मनः ।
243c	पिनाकमिति विख्यातं स च वै पन्नगो महान् ॥
244a	सप्तशीर्षो महाकायस्तीक्ष्णदंष्ट्रो विषोल्वणः ।
244c	ज्यावेष्टितमहाग्रीवः स्थितः पुरुषविग्रहः ॥
245a	शरश्च सूर्यसङ्काशो दृष्टः पाशुपताह्वयः ।
245c	`सहस्रभुजजिह्वास्यो भीषणो नागविग्रह ॥
246a	शङ्खशूलासिभिश्चैव पट्टसै रूपवान्स्थितः ।
246c	येन च त्रिपुरं दग्धं सर्वदेवमयः शरः ।।
247a	अद्वितीयमनिर्देश्यं सर्वभूतभयावहम् ।
247c	सस्फुलिङ्गं महाकायं विसृजन्तमिवानलम् ॥
248a	एकपादं महादंष्ट्रं सहस्रशिरसोदरम् ।
248c	सहस्रभुजजिह्वाक्षमुद्गिरन्तमिवानलम् ॥
249a	ब्राह्मान्नारायणाच्चैन्द्रादाग्नेयादपि वारुणात् ।
249c	यद्विशिष्टं महाबाहो सर्वशस्त्रविघातनम् ॥
250a	येन तत्त्रिपुरं दग्ध्वा क्षणाद्भस्मीकृतं पुरा ।
250c	शरेणैकेन गोविन्द महादेवेन लीलया ॥
251a	निर्दहेत च यत्कृत्स्नं त्रैलोक्यं सचराचरम् ।
251c	महेश्वरभुजोत्सृष्टं निमेषार्धान्न संशयः ॥
252a	नावध्यो यस्य लोकेऽस्मिन्ब्रह्मविष्णुसुरेष्वपि ।
252c	तदहं दृष्टवांस्तत्र आश्चर्यमिदमुत्तमम् ॥
253a	गुह्यमस्त्रवरं नान्यत्तत्तुल्यमधिकं हि वा ।
253c	यत्तच्छूलमिति ख्यातं सर्वलोकेषु शूलिनः
254a	दारयेद्द्यां मही कृत्स्नां शोषयेद्वा महोदधिम् ।
254c	संहरेद्वा जगत्कृत्स्नं विसृष्टं शूलपाणिना ॥
255a	यौवनाश्वो हतो येन मान्धाता सबलः पुरा ।
255c	चक्रवर्ती महातेजास्त्रिलोकविजयी नृपः ॥
256a	महाबलो महावीर्यः शक्रतुल्यपराक्रमः ।
256c	करस्थेनैव गोविन्द लवणस्येह रक्षसः ॥
257a	तच्छूलमतितीक्ष्णाग्रं सुभीमं रोमहर्षणम् ।
257c	त्रिशिखां भ्रुकुटिं कृत्वा तर्जमानमिव स्थितम् ॥
258a	विधूमं सार्चिषं कृष्णं कालसूर्यमिवोदितम् ।
258c	सर्पहस्तमनिर्देश्यं पाशहस्तामिवान्तकम् ॥
259a	दृष्टवानस्मि गोविन्द तदस्त्रं रुद्रसन्निधौ ।
259c	परशुस्तीक्ष्णधारश्च दत्तो रामस्य यः पुराः ॥
260a	महादेवेन तुष्टेन दत्तं भृगुसुताय च ।
260c	कार्तवीर्यो हतो येन चक्रवर्ती महामृधे ॥
261a	त्रिःसप्तकृत्वः पृथिवी येन निःक्षत्रिया कृता ।
261c	जामदग्न्येन गोविन्द रामेणाक्लिष्टकर्मणा ॥
262a	दीप्तधारः सुरौद्रास्यः सर्पकण्ठाग्रधिष्ठितः ॥
262c	अभवच्छूलिनोऽभ्याशे दीप्तवह्निशतोपमः ।
263a	असङ्ख्येयानि चास्त्राणि तस्य दिव्यानि धीमतः ।
263c	प्राधान्यतो मयैतानि कीर्तितानि तवानघ ॥
264a	सव्यदेशे तु देवस्य ब्रह्मा लोकपितामहः ।
264c	दिव्यं विमानमास्थाय हंसयुक्तं मनोजवम् ॥
265a	वामपार्श्वगतश्चापि तथा नारायणः स्थितः ।
265c	वैनतेयं समारुह्य शङ्खचक्रगदाधरः ॥
266a	स्कन्दो मयूरमास्थाय स्थितो देव्याः समीपतः ।
266c	शक्तिघण्टे समादाय द्वितीय इव पावकः ॥
267a	पुरस्ताच्चैव देवस्य नन्दिं पश्याम्यवस्थितम् ।
267c	शूलं विष्टभ्य तिष्ठन्तं द्वितीयमिव शङ्करम् ॥
268a	स्वायम्भुवाद्या मनवो भृग्वाद्या ऋषयस्तथा ।
268c	शक्राद्या देवताश्चैव सर्व एव समभ्ययुः ॥
269a	सर्वभूतगणाश्चैव मातरो विविधाः स्थिताः ।
269c	तेऽभिवाद्य महात्मानं परिवार्य समन्ततः ॥
270a	अस्तुवन्विविधैः स्तोत्रैर्महादेवं सुरास्तदा ।
270c	`जगन्मूर्ति महालिङ्गं तन्मध्ये स्फीतरूपिणम् ॥
271a	ब्रह्मा भवं तदाऽस्तौवीद्रथन्तरमुदीरयन् ।
271c	ज्येष्ठसाम्ना च देवेशं जगौ नारायणस्तदा ॥
272a	गृणन्ब्रह्म परं शक्रः शतरुद्रियमुत्तमम् ।
272c	ब्रह्मा नारायणश्चैव देवराजश्च कौशिकः ।
272e	अशोभन्त महात्मानस्त्रयस्त्रय इवाग्नयः ॥
273a	तेषां मध्यगतो देवो रराज भगवाञ्छिवः ।
273c	शरदभ्रविनिर्मुक्तः परिधिस्थ इवांशुमान् ॥
274a	अयुतानि च चन्द्रार्कानपश्यं दिवि केशव ।
274c	ततोऽहमस्तुवं देवं स्तवेनानेन सुव्रत ॥
275	उपमन्युरुवाच ।
275c	नमो देवाधिदेवाय महादेवाय ते नमः ।
276a	शक्ररूपाय शक्राय शक्रवेषधराय च ॥
276c	नमस्ते वज्रहस्ताय पिङ्गलायारुणाय च ।
277a	पिनाकपाणये नित्यं शङ्खशूलधराय च ॥ ।
277c	नमस्ते कृष्णवासाय कृष्णकुञ्चितमूर्धज ।
277c	कृष्णाजिनोत्तरीयाय कृष्णाष्टमिरताय च ॥
278a	शुक्लवर्णाय शुक्लाय शुक्लाम्बरधराय च ।
278c	शुक्लभस्मावलिप्ताय शुक्लकर्मरताय च ॥
279a	नमोस्तु रक्तवर्णाय रक्ताम्बरधराय च ।
279c	रक्तध्वजपताकाय रक्तस्रगनुलेपिने ॥
280ac	नमोस्तु पीतवर्णाय पीताम्बरधराय च ॥
281a	नमोस्तूच्छ्रितच्छत्राय किरीटवरधारिणे ।
281c	अर्धहारार्दकेयूर अर्धकुण्डलकर्णिने ॥
282a	नमः पवनवेगाय नमो देवाय वै नमः ।
282c	सुरेन्द्राय मुनीन्द्राय महेन्द्राय नमोस्तु ते ॥
283a	नमः पद्मार्धमालाय उत्पलैर्मिश्रिताय च ।
283c	अर्धचन्दनलिप्ताय अर्धस्रगनुलेपिने ॥
284a	नम आदित्यवक्त्राय आदित्यनयनाय च ।
284c	नम आदित्यवर्णाय आदित्यप्रतिमाय च ॥
285a	नमः सोमाय सौम्याय सौम्यवक्त्रधराय च ।
285c	सौम्यरूपाय मुख्याय सौम्यदंष्ट्राविभूषिणे ॥
286a	नमः श्यामाय गौराय अर्धपीतार्धपाण्डवे ।
286c	नारीनरशरीराय स्त्रीपुंसाय नमोस्तु ते ॥
287a	नमो वृषभवाहाय गजेन्द्रगमनाय च ।
287c	दुर्गमाय नमस्तुभ्यमगम्यागमनाय च ॥
288a	नमोस्तु गणनीताय गणवृन्दरताय च ।
288c	गुणानुयातमार्गाय गणनित्यव्रताय च ॥
289a	नमः श्वेताभ्रवर्णाय सन्ध्यारागप्रभाच य ।
289c	अनुद्दिष्टामभिधानाय स्वरूपाय नमोस्तु ते ॥
290a	नमो रक्ताग्रवासाय रक्तसूत्रधराय च ।
290c	रक्तमालाविचित्राय रक्ताम्बरधराय च ॥
291a	मणिभूषितमूर्धाय नमश्चन्द्रार्धभूषिणे ।
291c	विचित्रमणिमूर्धाय कुसुमाष्टधराय च ॥
292a	नमोऽग्निमुखनेत्राय सहस्रशशिलोचने ।
292c	अग्निरूपाय कान्ताय नमोस्तु गहनाय च ॥
293a	खचराय नमस्तुभ्यं गोचराभिरताय च ।
293c	भूचराय भुवनाय अनन्ताय शिवाय च ॥
294a	नमो दिग्वाससे नित्यमधिवाससुवाससे ।
294c	नमो जगन्निवासाय प्रतिपत्तिसुखाय च ॥
295a	नित्यमुद्बद्धमुकुटे महाकेयूरधारिणे ।
295c	सर्पकण्ठोपहाराय विचित्राभरणाय च ॥
296a	नमस्त्रिनेत्रनेत्राय सहस्रशतलोचने ।
296c	स्त्रीपुंसाय नपुंसाय नमः साङ्ख्याय योगिने ॥
297a	शंयोरभिस्रवन्ताय अथर्वाय नमोनमः ।
297c	नमः सर्वार्तिनाशाय नमः शोकहराय च ॥
298a	नमो मेघनिनादाय बहुमायाधराय च ।
298c	बीजक्षेत्राभिपालाय स्रष्टाराय नमोनमः ॥
299a	नमः सुरासुरेशाय विश्वेशाय नमोनमः ।
299c	मनः पवनवेगाय नमः पवनरूपिणे ॥
300a	नमः काञ्चनमालाय गिरिमालाय वै नमः ।
300c	नमः सुरारिमालाय चण्डवेगाय वै नमः ॥
301a	ब्रह्मशिरोपहर्ताय महिषघ्नाय वै नमः ।
301c	नमः स्त्रीरूपधाराय यज्ञविध्वंसनाय च ॥
302a	नमस्त्रिपुरहर्ताय यज्ञविध्वंसनाय च ।
302c	नमः कामाङ्गनाशाय कालदण्डधराय च ॥
303a	नमः स्कन्दविशाखाय ब्रह्मदण्डाय वै नमः ।
303c	नमो भवाय शर्वाय विश्वरूपाय वै नमः ॥
304a	ईशानाय भवघ्नाय नमोस्त्वन्धकघातिने ।
304c	नमो विश्वाय मायाय चिन्त्याचिन्त्याय वै नमः ॥
305a	त्वं नो गतिश्च श्रेष्ठश्च त्वमेव हृदयं तथा ।]
305c	त्वं ब्रह्मा सर्वदेवानां रुद्राणां नीललोहितः ॥
306a	आत्मा च सर्वभूतानां साङ्ख्ये पुरुष उच्यते ।
306c	ऋषभस्त्वं पवित्राणां योगिनां निष्कलः शिवः ॥
307a	गृहस्थस्त्वमाश्रमिणामीश्वराणां महेश्वरः ।
307c	कुबेरः सर्वयक्षाणां क्रतूनां विष्णुरुच्यते ॥
308a	पर्वतानां भवान्मेरुर्नक्षत्राणां च चन्द्रमाः ।
308c	वसिष्ठस्त्वमृषीणां च ग्रहाणां सूर्य उच्यते ॥
309a	आरण्यानां पशूनां च सिंहस्त्वं परमेश्वरः ।
309c	ग्राम्याणां गोवृषश्चासि भवाँल्लोकप्रपूजितः ॥
310a	आदित्यानां भवान्विष्णुर्वसूनां चैव पावकः ।
310c	पक्षिणां वैनतेयस्त्वमनन्तो भुजगेषु च ॥
311a	सामवेदश्च वेदानां यजुषां शतरुद्रियम् ।
311c	सनत्कुमारो योगानां साङ्ख्यानां कपिलो ह्यसि ॥
312a	शक्रोसि मरुतां देव पितॄणां हव्यवाडसि ॥
312c	ब्रह्मलोकश्च लोकानां गतीनां मोक्ष उच्यसे ॥
313a	क्षीरोदः सागराणां च शैलानां हिमवान्गिरिः ।
313c	वर्णानां ब्राह्मणश्चासि विप्राणां दीक्षितो द्विजः ॥
314a	आदिस्त्वमसि लोकानां संहर्ता काल एव च
314c	यच्चान्यदपि लोके वै सर्वतेजोधिकं स्मृतम् ।
314e	तत्सर्वं भगवानेव इति मे निश्चिता मतिः ॥
315a	नमस्ते भगवन्देव नमस्ते भक्तवत्सलः ।
315c	योगेश्वर नमस्तेऽस्तु नमस्ते विशवसम्भव ॥
316a	प्रसीद मम भक्तस्य दीनस्य कृपणस्य च ।
316c	अनैश्वर्येण युक्तस्य गतिर्भव सनातन ॥
317a	यच्चापराधं कृतवानज्ञात्वा परमेश्वर ।
317c	मद्भक्त इति देवेश तत्सर्वं क्षन्तुमर्हसि ॥
318a	मोहितश्चास्मि देवेश त्वया रूपविपर्ययात् ।
318c	नार्घ्यं तेन मया दत्तं पाद्यं चापि महेश्वर ॥
319a	एवं स्तुत्वाऽहमीशानं पाद्यमर्घ्यं च भक्तितः ।
319c	कृताञ्जलिपुटो भूत्वा सर्वं तस्मै न्यवेदयम् ॥
320a	ततः शीताम्बुसंयुक्ता दिव्यगन्धसमन्विता ।
320c	पुष्पवृष्टिः शुभा तात पपात मम मूर्धनि ॥
321a	दुन्दुभिश्च तदा दिव्यस्ताडितो देवकिङ्करैः ।
321c	ववौ च मारुतः पुण्यः शुचिगन्धः सुखावहः ॥
322a	ततः प्रीतो महादेवः सपत्नीको वृषध्वजः ।
322c	अब्रवीत्त्रिदशांस्तत्र हर्षयन्निव मां तदा ॥
323a	पश्यध्वं त्रिदशाः सर्वे उपमन्योर्महात्मनः ।
323c	मयि भक्तिं परां नित्यमेकभावादवस्थिताम् ॥
324a	एवमुक्तास्तदा कृष्ण सुरास्ते शूलपाणिना ।
324c	ऊचुः प्राञ्जलयः सर्वे नमस्कृत्वा वृषध्वजम् ॥
325a	भगवन्देवदेवेश लोकनाथ जगत्पते ।
325c	लभतां सर्वकामेभ्यः फलं त्वत्तो द्विजोत्तमः ॥
326a	एवमुक्तस्ततः शर्वः सुरैर्ब्रह्मादिभिस्तथा ।
326c	आह मां भगवानीशः प्रहसन्निव शङ्करः ॥
327	भगवानुवाच ।
327a	वत्सोपमन्यो तुष्टोस्मि पश्य मां मुनिपुङ्गव ।
327c	दृढभक्तोसि विप्रर्षे मया जिज्ञासितो ह्यसि ॥
328a	अनया चैव भक्त्या ते अत्यर्थं प्रीतिमानहम् ।
328c	तस्मात्सर्वान्ददाम्यद्य कामांस्तव यथोप्सितान् ॥
329a	एवमुक्तस्य चैवाथ महादेवेन धीमता ।
329c	हर्षादश्रूण्यवर्तन्त रोमहर्षस्त्वजायत ॥
330a	अब्रवं च तदा देव हर्षगद्गदया गिरा ।
330c	जानुभ्यामवनीं गत्वा प्रणम्य च पुनःपुनः ॥
331a	अद्य जातो ह्यहं देव सफलं जन्म चाद्य मे ।
331c	यन्मे साक्षान्महादेवः प्रसन्नस्तिष्ठतेऽग्रतः ॥
332a	यं न पश्यन्ति चैवाद्धा देवा ह्यमितविक्रमम् ।
332c	तमहं दृष्टवान्देवं कोऽन्यो धन्यतरो मया ॥
333a	एवं ध्यायन्ति विद्वांसः परं तत्त्वं सनातनम् ।
333c	तद्विशेषमतिख्यातं यदजं ज्ञानमक्षरम् ॥
334a	स एष भगवान्देवः सर्वसत्त्वादिरव्ययः ।
334c	सर्वतत्त्वविधानज्ञः प्रधानपुरुषः परः ॥
335a	योऽसृजद्दक्षिणादङ्गाद्ब्रह्माणं लोकसम्भवम् ।
335c	वामपार्श्वात्तथा विष्णुं लोकरक्षार्थमीश्वरः ॥
336a	युगान्ते चैव सम्प्राप्ते रुद्रमीशोऽसृजत्प्रभुः ।
336c	स रुद्रः संहरन्कृत्स्नं जगत्स्थावरजङ्गमम् ॥
337a	कालो भूत्वा परं ब्रह्म याति संवर्तकानलः ।
337c	युगान्ते सर्वभूतानि ग्रसन्निव व्यवस्थितः ॥
338a	एष देवो महादेवो जगत्सृष्ट्वा चराचरम् ।
338c	कल्पान्ते चैव सर्वेषां स्मृतिमाक्षिप्य तिष्ठति ॥
339a	सर्वगः सर्वभूतात्मा सर्वभूतभवोद्भवः ।
339c	आस्ते सर्वगतो नित्यमदृश्यः सर्वदैवतैः ॥
340a	यदि देयो वरो मह्यं यदि तुष्टोऽसि मे प्रभो ।
340c	भक्तिर्भवतु मे नित्यं त्वयि देव सुरेश्वर ॥
341a	अतीतानागतं चैव वर्तमानं च यद्विभो ।
341c	जानीयामिति मे बुद्धिः प्रसादात्सुरसत्तम ॥
342a	क्षीरोदनं च भुञ्जीयामक्षयं सह बान्धवैः ।
342c	आश्रमे च सदाऽस्माकं सान्निध्यं परमस्तु ते ॥
343a	एवमुक्तः स मां प्राह भगवाँल्लोकपूजितः ।
343c	महेश्वरो महातेजाश्चराचरगुरुः शिवः ॥
344	श्रीभगवानुवाच ।
344a	अजरश्चामरश्चैव भव त्वं दुःखवर्जितः ।
344c	यशस्वी तेजसा युक्तो दिव्यज्ञानसमन्वितः ॥
345a	ऋषीणामभिगम्यश्च मत्प्रसादाद्भविष्यसि ।
345c	शीलवान्गुणसम्पन्नः सर्वज्ञः प्रियदर्शनः ॥
346a	अक्षयं यौवनं तेऽस्तु तेजश्चैवानलोपमम् ।
346c	क्षीरोदः सागरश्चैव यत्र यत्रेच्छसि प्रियम् ॥
347a	तत्र ते भविता कामं सान्निध्यं पयसोनिधेः ।
347c	क्षीरोदनं च भुङ्क्ष्व त्वममृतेन समन्वितम् ॥
348a	बन्धुभिः सहितः कल्पं ततो मामुपयास्यसि ।
348c	अक्षया बान्धवाश्चैव कुलं गोत्रं च ते सदा ॥
349a	भविष्यति द्विजश्रेष्ठ मयि भक्तिश्च शाश्वती ।
349c	सान्निध्यं चाश्रमे नित्यं करिष्यामि द्विजोत्तम ॥
350a	तिष्ठ वत्स यथाकामं नोत्कण्ठां च करिष्यति ।
350c	स्मृतस्त्वया पुनर्विप्र करिष्यामि च दर्शनम् ॥
351a	एवमुक्त्वा स भगवान्सूर्यकोटिसमप्रभः ।
351c	ईशानः स वरान्दत्त्वा तत्रैवान्तरधीयत ॥
352a	एवं दृष्टो मया कृष्ण देवदेवः समाधिना ।
352c	तदवाप्तं च मे सर्वं यदुक्तं तेन धीमता ॥
353a	प्रत्यक्षं चैव ते कृष्ण पश्य सिद्धान्व्यवस्थितान् ।
353c	ऋषीन्विद्याधरान्यक्षान्गन्धर्वाप्सरसस्तथा ॥
354a	पश्य वृक्षलतागुल्मान्सर्वपुष्पफलप्रदान् ।
354c	सर्वर्तुकुसुमैर्युक्तान्सुखपत्रान्सुगन्धिनः ॥
355a	सर्वमेतन्महाबाहो दिव्यभावसमन्वितम् ।
355c	प्रसादाद्देवदेवस्य ईश्वरस्य महात्मनः ॥
356	वासुदेव उवाच ।
356a	एतच्छ्रुत्वा वचस्तस्य प्रत्यक्षमिव दर्शनम् ।
356c	विस्मयं परमं गत्वा अब्रवं तं महामुनिम् ॥
357a	धन्यस्त्वमसि विप्रेन्द्र कस्त्वदन्योस्ति पुण्यकृत् ।
357c	यस्य देवाधिदेवस्ते सान्निध्यं कुरुतेऽऽश्रमे ॥
358a	अपि तावन्ममाप्येवं दद्यात्स भगवाञ्शिवः ।
358c	दर्शं मुनिशार्दूल प्रसादं चापि शङ्करः ॥
359	उपमन्युरुवाच ।
359a	[द्रक्ष्यसे पुण्डरीकाक्ष महादेवं न संशयः ।
359c	अचिरेणैव कालेन यथा दृष्टो मयाऽनघ ॥
360a	चक्षुषा चैव दिव्येन पश्याम्यमितविक्रमम् ।
360c	षष्ठे मासि महादेवं द्रक्ष्यसे पुरुषोत्तम ॥
361a	षोडशाष्टौ वरांश्चापि प्राप्स्यसि त्वं महेश्वरात् ।
361c	सपत्नीकाद्यदुश्रेष्ठ सत्यमेतद्ब्रवीमि ते ॥
362a	अतीतानागतं चैव वर्तमानं च नित्यशः ।
362c	विदितं मे महाबाहो प्रसादात्तस्य धीमतः ॥]
363a	एतान्सहस्रशश्चान्यान्समनुध्यातवान्हरः ।
363c	कस्मात्प्रसादं भगवान्न कुर्यात्तव माधव ॥
364a	त्वादृशेन हि देवानां श्लाघनीय समागमः ।
364c	ब्रह्मणअयेनानृशंसेन श्रद्दधानेन चाप्युत ।
364e	जप्यं तु ते प्रदास्यामि येन द्रक्ष्यसि शङ्करम् ॥
365	श्रीकृष्ण उवाच ।
365a	अब्रवं तमहं ब्रह्मन्त्वत्प्रसादान्महामुने ।
365c	द्रक्ष्ये दितिजसङ्घानां मर्दनं त्रिदशेश्वरम् ॥
366a	एवं कथयतस्तस्य महादेवाश्रितां कथाम् ।
366c	दिनान्यष्टौ ततो जग्मुर्मुहूर्तमिव भारत ॥
367a	दिनेऽष्टमे तु विप्रेणि दीक्षितोऽहं यथाविधि ।
367c	दण्डी मुण्डी कुशी चीरि घृताक्तो मेखलीकृतः ॥
368a	मासमेकं फलाहारो द्वितीयं सलिलाशनः ।
368c	तृतीयं च चतुर्थं च पञ्चमं चानिलानशः ॥
369a	एकपादेन तिष्ठंश्च ऊर्ध्वबाहुरतन्द्रितः ।
369c	तेजः सूर्यसहस्रस्य अपश्यं दिवि भारत ॥
370a	तस्य मध्यगतं चापि तेजसः पाण्डुनन्दन ।
370c	इन्द्रायुधपिनद्धाङ्गं विद्युन्मालागवाक्षकम् ।
370e	नीलसैलचयप्रख्यं बलाकाभूषिताम्बरम् ॥
371a	तत्र स्थितश्च भगवान्देव्या सह महाद्युतिः ।
371c	तपसा तेजसा कान्त्या दीप्तया सह भार्यया ॥
372a	रराज भगवांस्तत्र देव्या सह महेश्वरः ।
372c	सोमेन सहितः सूर्यो यथा मेघस्थितस्तथा ॥
373a	संहृष्टरोमा कौन्तेय विस्मयोत्फुल्ललोचनः ।
373c	अपश्यं देवसङ्घानां गतिमार्तिहरं हरम् ॥
374a	किरीटिनं गदिनं शूलपाणिं व्याघ्राजिनं जटिलं दण्डपाणिम् ।
374c	पिनाकिनं वज्रिणं तीक्ष्णदंष्ट्रं शुभाङ्गदं व्यालयज्ञोपवीतम् ॥
375a	दिव्यां मालामुरसाऽनेकवर्णां समुद्वहन्तं गुल्फदेशावलम्बाम् ।
375c	चन्द्रं यथा परिविष्टं ससन्ध्यं वर्षात्यये तद्वदपश्यमेनम् ॥
376a	प्रमथानां गणैश्चैव समन्तात्परिवारितम् ।
376c	शरदीव सुदुष्प्रेक्ष्यं परिविष्टं दिवाकरम् ॥
377a	एकादशशतान्येवं रुद्राणां वृषवाहनम् ।
377c	अस्तुवं नियतात्मानं कर्मभिः शुभकर्मिणम् ॥
378a	आदित्या वसवः साध्या विश्वेदेवास्तथाऽश्विनौ ।
378c	विश्वाभिः स्तुतिभिर्देवं विश्वदेवं समस्तुवन् ॥
379a	शतक्रतुश्च भगवान्विष्णुश्चादितिनन्दनौ ।
379c	ब्रह्मा रथन्तरं साम ईरयन्ति भवान्तिके ॥
380a	योगीश्वराः सुबहवो योगदं पितरं गुरुम् ।
380c	ब्रह्मर्षयश्च ससुतास्तथा देवर्षयश्च वै ॥
381a	पृथिवीं चान्तरिक्षं च नक्षत्राणि ग्रहास्तथा ।
381c	मासार्धमासा क्रतवो रात्रिः संवत्सराः क्षणाः ॥
382a	मुहूर्ताश्च निमेषाश्च तथैव युगपर्ययाः ।
382c	दिव्या राजन्नमस्यन्ति विद्याः सत्वविदस्तथा ॥
383a	सनत्कुमारो देवाश्च इतिहासास्तथैव च ।
383c	मरीचिरङ्गिरा अत्रिः पुलस्त्यः पुलहः क्रतुः ॥
384a	मनवः सप्त सोमश्च अर्थवा सबृहस्पतिः ।
384c	भृगुर्दक्षः कश्यपश्च वसिष्ठः काश्य एव च ॥
385a	छन्दांसि दीक्षा यज्ञाश्च दक्षिणाः पावको हविः ।
385c	यज्ञोपगानि द्रव्याणि मूर्तिमन्ति युधिष्ठिर ॥
386a	प्रजानां पालकाः सर्वे सरितः पन्नगा नगाः ।
386c	देवानां मातरः सर्वादेवपत्न्य सकन्यकाः ॥
387a	सहस्राणि मुनीनां च अयुतान्यर्बुदानि च ।
387c	नमस्यन्ति प्रभुं शान्तं पर्वताः सागरा दिशः ॥
388a	गन्धर्वाप्सरसश्चैव गीतवादित्रकोविदाः ।
388c	दिव्यतालेषु गायन्तः स्तुवन्ति भवमद्भुतम् ॥
389a	विद्याधरा दानवाश्च गुह्यका राक्षसास्तथा ।
389c	सर्वाणि चैव भूतानि स्तावराणि चराणि च ।
390a	नमस्यन्ति महाराज वाङ्मनःकर्मभिर्विभुम् ॥
390c	पुरस्ताद्धिष्ठितः शर्वो ममासीस्त्रिदशेश्वरः ॥
391a	पुरस्तद्धिष्ठितं दृष्ट्वा ममेशानं च भारत ।
391c	सप्रजापतिशक्रान्तं जगन्मामभ्युदैक्षत ॥
392a	ईक्षितुं च महादेवं न मे शक्तिरभूत्तदा ।
392c	ततो मामब्रवीद्देवः पश्य कृष्ण वदस्व च ॥
393a	त्वया ह्याराधितश्चाहं शतशोऽथ सहस्रशः ।
393c	त्वत्समो नास्ति मे कश्चित्त्रिषु लोकषु वै प्रियः ॥
394a	शिरसा वन्दिते देवे देवी प्रीता ह्युमा तदा ।
394c	ततोऽहमब्रुवं स्थाणुं स्तुतं ब्रह्मादिभिः सुरैः ॥
395	कृष्ण उवाच ।
395a	नमोस्तु ते शाश्वत सर्वयोने ब्राह्माधिपं त्वामृषयो वदन्ति ।
395c	तपश्च सत्वं च रजस्तमश्चत्वामेव सत्यं च वदन्ति सन्तः ॥
396a	त्वं वै ब्रह्मा च रुद्रश्च वरुणोऽग्निर्मनुर्भवः ।
396c	धाता त्वष्टा विधाता च त्वं प्रभुः सर्वतोमुखः ॥
397a	त्वत्तो जातानि भूतानि स्थावराणि चराणि च ।
397c	त्वया सृष्टमिदं कृत्स्नं त्रैलोक्यं सचराचरम् ॥
398a	यानीन्द्रियाणीह मनश्च कृत्स्नं ये वायवः सप्त तथैव चाग्नयः ।
398c	ये देवसंस्थास्तव देवताश्च तस्मात्परं त्वामृषयो वदन्ति ॥
399a	वेदाश्च यज्ञाः सोमश्च दक्षिणा पावको हविः ।
399c	यज्ञोपगं च यत्किंचिद्भगवांस्तदसंशयम् ॥
400a	इष्टं दत्तमधीतं व्रतानि नियमाश्च ये ।
400c	ह्रीः कीर्तिः श्रीर्द्युतिस्तुष्टिः सिद्धिश्चैव तदर्पणी ॥
401a	कामः क्रोधो भयं लोभो मदः स्तम्भोथ मत्सरः ।
401c	आधयो व्याधयश्चैव भगवंस्तनवस्तव ॥
402a	कृतिर्विकारः प्रणयः प्रधानं बीजमव्ययम् ।
402c	मनसः परमा योनिः प्रभावश्चापि शाश्वतः ॥
403a	अव्यक्तः पावनोऽचिन्त्यः सहस्रांशुर्हिरण्मयः ।
403c	आदिर्गणानां सर्वेषां भवान्वैजीविताश्रयः ॥
404a	महानात्मा मतिर्ब्रह्मा विश्वः शम्भुः स्वयम्भुवः ।
404c	बुद्धिः प्रज्ञोपलब्धिश्च संवित्ख्यातिर्धृतिः स्मृतिः ॥
405a	पर्यायवाचकैः शब्दैर्महानात्मा विभाव्यते ।
405c	त्वां बुद्ध्वा ब्राह्मणो वेदात्प्रमोहं विनियच्छति ॥
406ac	हृदयं सर्वभूतानां क्षेत्रज्ञस्त्वमृषिस्तुतः ॥
407a	सर्वतः पाणिपादस्त्वं सर्वतोक्षिशिरोमुखः ।
407c	सर्वतः श्रुतिमाँल्लोके सर्वमावृत्य तिष्ठसि ॥
408a	फलं त्वमसि दिग्मांशोर्निमेषादिषु कर्मसु ।
408c	त्वं वै प्रभार्चिः पुरुषः सर्वस्य हृदि संश्रितः ।
408e	अणिमा महिमा प्राप्तिरीशानो ज्योतिरव्ययः ॥
409a	त्वयि बुद्धिर्मतिर्लोकाः प्रपन्नाः संश्रिताश्च ये ।
409c	ध्यानिनो नित्ययोगाश्च सत्यसत्वा जितेन्द्रियाः ॥
410a	यस्त्वां ध्रुवं वेदयते गुहाशयं प्रभुं पुराणं पुरुषं विश्वरूपम् ।
410c	हिरण्मयं बुद्धिमतां परां गतिं स बुद्धिमान्बुद्धिमतीत्य तिष्ठति ॥
411a	विदित्वा सप्त सूक्ष्माणि षडङ्गं त्वां च मूर्तितः ।
411c	प्रधानविधियोगस्थस्त्वामेव विशते बुधः ॥
412a	एवमुक्ते मया पार्थ भवे चार्तिविनाशने ।
412c	चराचरं जगत्सर्गं सिंहनादं तदाऽकरोत् ॥
413a	तं विप्रसङ्घाश्च सुरासुराश्च नागाः पिशाचाः पितरो वयांसि ।
413c	रक्षोगणा भूतगणाश्च सर्वेमहर्षयश्चैव तदा प्रणेमुः ॥
414a	मम मूर्ध्नि च दिव्यानां कुसुमानां सुगन्धिनाम् ।
414c	राशयो निपतन्ति स्म वायुश्च सुसुखो ववौ ॥
415a	निरीक्ष्य भगवान्देवीं ह्युमां मां च जगद्धितः ।
415c	शतक्रतुं चाभिवीक्ष्य स्वयं मामाह शङ्करः ॥
416a	विद्मः कृष्ण परां भक्तिमस्मासु तव शत्रुहन् ।
416c 	क्रियतामात्मनः श्रेयः प्रीतिर्हि त्वयि मे परा ॥
417a	वृणीष्वाष्टौ वरान्कृष्ण दाताऽस्मि तव सत्तम ।
417c	ब्रूहि यादवशार्दूल यानिच्छसि सुदुर्लभान् ॥ ॥
	
इति श्रीमन्महाभारते अनुशासनपर्वणि दानधर्मपर्वणि पञ्चचत्वारिंशोऽध्यायः ॥ 45 ॥

13-45-2 शिवाय विष्णुरूपायेति झ.पाठः ॥ 13-45-3 तण्डिना ब्रह्मयोनिनेति झ.पाठः ॥ 13-45-18 ते त्वया ॥ 13-45-21 यज्ञवाहा इति छन्दसामेव विशेषणम् । छन्दांसि वै देवेभ्यो हव्यमूढ्वेति ब्राह्मणात् तेषां यज्ञवाहत्वसिद्धिः । स्तोभाः सामपूरणान्यक्षराणि हुंमा इत्यादीनि ॥ 13-45-25 नरेन्द्रपुत्रीं ऋक्षराजस्य जाम्बवतो दुहितरम् ॥ 13-45-26 अभ्यनुज्ञाय स्थितं मामिति शेषः । अथोचतुरित्यर्धः ॥ 13-45-33 भस्मराशिभिरिति भस्मच्छन्नैरग्निभिः ॥ 13-45-40 सम्प्रक्षालैः मैत्र्यादिभिश्चित्तशोधनं कुर्वद्भिः ॥ 13-45-41 गोचारिणो गोवन्मुखेनैव चरन्तो हस्तव्यापारशून्या इत्यर्थः । मरीचिपाश्चन्द्ररश्मि पानेनैव जीवन्तः ॥ 13-45-47 नियमाः अम्बुपानादयस्तैरेवाम्बुपैः क्षीरपैरित्यादिनामभिः ख्यातैः । प्रविशन्नेवापश्यमुपमन्युमिति शेषः ॥ 13-45-58 समानां संवत्सराणामर्बुदं समार्बुदम् ॥ 13-45-59 प्रहस्य मन्दारनाम्नः ॥ 13-45-60 भगवता महादेवेन ॥ 13-45-61 उत्पादितं तस्यैव दैत्यस्य हननार्थम् ॥ 13-45-63 जीर्णं जीर्णतृणवद्व्यर्थमित्यर्थः ॥ 13-45-64 वरदत्तस्य सर्वशस्त्रावध्यस्त्वं भवेति दत्तवरस्य ॥ 13-45-77 सप्तकपालेन त्र्यम्बकदैवत्येन हेतुना । देवैः सप्तकपालेन रुद्रमिष्ट्वा आपो निर्मिता इत्यर्थः ॥ 13-45-78 रुद्रप्रसादाज्जनयामासेति शेषः ॥ 13-45-81 मुसलेष्वयोग्रेषु काष्ठकीलेषु ॥ 13-45-82 चरुद्रः चरोर्द्रवः मण्ड इति यावत् । चरुशब्दपूर्वाद्द्रवतेरन्येभ्योपि दृश्यत इति डः । भर्तारं विनापि चरुद्रवपानमात्रेण तव पुत्रो भविष्यतीत्यर्थः ॥ 13-45-96 धूम्रश्चापि ममानुज इति ट.थ.पाठः ॥ 13-45-109 पावनानां पवनाशिनाम् । वनाशानां अब्भक्षाणाम् ॥ 13-45-112 प्रवद्य प्रपन्नो भव ॥ 13-45-118 दुराधारः मनसि धर्तुमशक्यः 13-45-126 प्रवालाङ्कुरभूषणो वसन्तस्तेन कालोप्ययमेवेत्यर्थः 13-45-139 भूधरः शेषनागः ॥ 13-45-146 सर्ववासकः सर्वस्याच्छादकः 13-45-161 अभवं सन्धिरार्षः ॥ 13-45-165 भावा मैव । भवानि भूयासम् ॥ 13-45-168 अनार्जवं वक्रम् । युगं कलियुगम् ॥ 13-45-174 असारं नास्ति सारो यस्मादन्यस्तम् ॥ 13-45-177 ईशे ईशस्य । भवने सत्तायाम् । को हेतुः का युक्तिः । ईशसत्त्वे प्रमाणं नास्तीत्यर्थः ॥ 13-45-271 रथन्तरज्येष्ठे सामनी ॥ 13-45-278 शुक्लं कर्म हिंसारहितो ध्यानादिधर्मः ॥ 13-45-283 मिश्रिताय मिश्रितमालाय ॥ 13-45-295 मुकुटे मुकुटाय ॥ 13-45-296 त्रीणि नेत्राणीव नेत्राणि लोकयात्रानिर्वाहकाण्यग्निचन्द्रसूर्याख्यानि नेत्राणि यस्य तस्यै त्रिनेत्रनेत्राय । लोचने लोचनाय ॥ 13-45-298 स्रष्टाराय औणादिकः सृजेस्तारन् । स्रष्ट्रे इत्यर्थः ॥ 13-45-304 मायाय मायाविने ॥ 13-45-325 कामेभ्यः कामान् काम्यमानान् अर्थान् ॥ 13-45-333 षड्विंशकमिति ख्यातमिति ट.थ.पाठः ॥ 13-45-336 तं त्वां प्रणम्य शिरसा प्रसाद्य प्रार्थये प्रभो इति ट.थ.पाठः ॥ 13-45-375 परिविष्टं परिवेषवन्तम् ॥
