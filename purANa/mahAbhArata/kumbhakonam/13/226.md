अध्यायः 226

परमेश्वरेण पार्वतीं प्रति प्राणिनां स्त्रीत्वपुंस्त्वयोः स्वाभाविकत्वनिषेधेन कर्मायत्तत्वोक्तिः ॥ 1 ॥ तथा सात्विकादिधर्मादिप्रतिपादनम् ॥ 2 ॥

KK-13-01-226-001	उमोवाच ।
KK-13-01-226-001a	देवदेव महादेव श्रुतं मे भगवन्निदम् ।
KK-13-01-226-001c	आत्मनो जातिसम्बन्धं ब्रूहि स्त्रीपुरुषान्तरम् ॥
KK-13-01-226-002a	स्त्रीप्राणाः पुरुषप्राणा एकतः पृथगेव वा ।
KK-13-01-226-002c	एष मे संशयो देव तं मे छेत्तुं त्वमर्हसि ॥
KK-13-01-226-003	महेश्वर उवाच ।
KK-13-01-226-003a	तदहं ते प्रवक्ष्यामि शृणु सर्वं समाहिता ।
KK-13-01-226-003c	स्त्रीत्वं पुंस्त्वमिति प्राणे स्थितिर्नास्ति शुभेक्षणे ॥
KK-13-01-226-004a	निर्विकारः सदैवात्मा स्त्रीत्वं पुंस्त्वं न चात्मनि ।
KK-13-01-226-004c	कर्मप्रकारेण तथा जात्यां जात्यां प्रजायते ॥
KK-13-01-226-005a	कृत्वा कर्म पुमान्स्त्री वा स्त्री पुमानपि जायते ।
KK-13-01-226-005c	स्त्रीभावं यत्पुमान्कृत्वा कर्मणा प्रमदा भवेत् ॥
KK-13-01-226-006	उमोवाच ।
KK-13-01-226-006a	भगवन्सर्वलोकेश कर्मात्मा न करोति चेत् ।
KK-13-01-226-006c	कोऽन्यः कर्मकरो देहे तन्मे त्वं वक्तुमर्हसि ॥
KK-13-01-226-007	महेश्वर उवाच ।
KK-13-01-226-007a	शृणु भामिनि कर्तारमात्मा हि न च कर्मकृत् ।
KK-13-01-226-007c	प्रकृत्या गुणयुक्तेन क्रियते कर्म नित्यशः ॥
KK-13-01-226-008a	शरीरं प्राणिनां लोके यथा पित्तकफानिलैः ।
KK-13-01-226-008c	व्याप्तमेभिस्त्रिभिर्दोषैस्तथा व्याप्तं त्रिभिर्गुणैः ॥
KK-13-01-226-009a	सत्वं रजस्तमश्चैव गुणास्त्वेते शरीरिणः ।
KK-13-01-226-009c	प्रकाशात्मकमेतेषां सत्वं सततमिष्यते ॥
KK-13-01-226-010a	रजो दुःखत्मकं तत्र तमो मोहात्मकं स्मृतम् ।
KK-13-01-226-010c	त्रिभिरेतैर्गुणैर्युक्तं लोके कर्म प्रवर्तते ॥
KK-13-01-226-011a	सत्यं प्राणिदया शौचं श्रेयः प्रीतिः क्षमा दमः ।
KK-13-01-226-011c	एवमादि तथाऽन्यश्च कर्म सात्विकमुच्यते ॥
KK-13-01-226-012a	दाक्ष्यं कर्मपरत्वं च लोभो मोहो विधिं प्रति ।
KK-13-01-226-012c	कलत्रसङ्गो माधुर्यं नित्यमैश्वर्यलुब्धता ।
KK-13-01-226-012e	रजसश्चोद्भवं चैतत्कर्म नानाविधं सदा ॥
KK-13-01-226-013a	अनृतं चैव पारुष्यं धृतिर्विद्वेषिता भृशम् ।
KK-13-01-226-013c	हिंसाऽसत्यं च नास्तिक्यं निद्रालस्यभयानि च ।
KK-13-01-226-013e	तमसश्चोद्भवं चैतत्कर्म पापयुतं तथा ॥
KK-13-01-226-014a	तस्माद्गुणमयः सर्वः कार्यारम्भः शुभाशुभः ।
KK-13-01-226-014c	तस्मादात्मानमव्यग्रं विद्ध्यकर्तारमव्ययम् ॥
KK-13-01-226-015a	सात्विकाः पुण्यलोकेषु राजसा मानुषे पदे ।
KK-13-01-226-015c	तिर्यग्योनौ च नरके तिष्ठेयुस्तामसा नराः ॥
KK-13-01-226-016	उमोवाच ।
KK-13-01-226-016a	किमर्थमात्मा भिन्नेऽस्मिन्देहे शस्त्रेण वा हते ।
KK-13-01-226-016c	स्वयं प्रयास्यति तदा तन्मे शंसितुमर्हसि ॥
KK-13-01-226-017	महेश्वर उवाच ।
KK-13-01-226-017a	तदहं ते प्रक्ष्यामि शृणु कल्याणि कारणम् ।
KK-13-01-226-017c	एतन्निर्णायकैश्चापि मुह्यन्ते सूक्ष्मबुद्धिभिः ॥
KK-13-01-226-018a	कर्मक्षये तु सम्प्राप्ते प्राणिनां जन्मधारिणाम् ।
KK-13-01-226-018c	उपद्रवो भवेद्देहे येन केनापि हेतुना ॥
KK-13-01-226-019a	तन्निमित्तं शरीरी तु शरीरं प्राप्य सङ्क्षयम् ।
KK-13-01-226-019c	अपयाति परित्यज्य ततः कर्मवशेन सः ॥
KK-13-01-226-020a	देहक्षयेपि नैवात्मा वेदनाभिर्न चाल्यते ।
KK-13-01-226-020c	तिष्ठेत्कर्मफलं यावद्व्रजेत्कर्मक्षये पुनः ॥
KK-13-01-226-021a	आदिप्रभृति लोकेऽस्मिन्नेवमात्मगतिः स्मृता ।
KK-13-01-226-021c	एतत्ते कथितं देवि किं भूयः श्रोतुमिच्छसि ॥ ॥

इति श्रीमन्महाभारते अनुशासनपर्वणि दानधर्मपर्वणि षड्विंशत्यधिकद्विशततमोऽध्यायः ॥ 226 ॥
