अध्यायः 010

भीष्मेण युधिष्ठिरं प्रति शुभाशुभकर्मफलप्रतिपादनम् ॥ 

kk-13-01-010-001	युधिष्ठिर उवाच ।
kk-13-01-010-001a	कर्मणां च समस्तानां फलिनां भरतर्षभ ।
kk-13-01-010-001c	फलानि महतां श्रेष्ट प्रब्रूहि परिपृच्छतः ॥
kk-13-01-010-002	भीष्म उवाच ।
kk-13-01-010-002a	हन्त ते कथयिष्यामि यन्मां पृच्छसि भारत ।
kk-13-01-010-002c	रहस्यं यदृषीणां तु तच्छृणुष्व युधिष्ठिर ।
kk-13-01-010-002e	या गतिः प्राप्यते येन प्रेत्यभावे चिरेप्सिता ॥
kk-13-01-010-003a	येन येन शरीरेण यद्यत्कर्म करोति यः ।
kk-13-01-010-003c	तेन तेन शरीरेण तत्तत्फलमुपाश्नुते ॥
kk-13-01-010-004a	यस्यां यस्यामवस्थायां यत्करोति शुभाशुभम् ।
kk-13-01-010-004c	तस्यांcतस्यामवस्थायां भुङ्क्ते जन्मनि जन्मनि ॥
kk-13-01-010-005a	न नश्यति कृतं कर्म चित्तपञ्चेन्द्रियैरिह ।
kk-13-01-010-005c	ते ह्यस्य साक्षिणो नित्यं षष्ठ आत्मा शुभाशुभे ॥
kk-13-01-010-006a	चक्षुर्दद्यान्मनो दद्याद्वाचं दद्याच्च सूनृताम् ।
kk-13-01-010-006c	अनुव्रजेदुपासीत स यज्ञः पञ्चदक्षिणः ॥
kk-13-01-010-007a	यो दद्यादपरिक्लिष्टमन्नमध्वनि वर्तते ।
kk-13-01-010-007c	श्रान्तायादृष्टपूर्वाय तस्य पुण्यफलं महत् ॥
kk-13-01-010-008a	स्थण्डिलेषु शयानानां गृहाणि शयनानि च ।
kk-13-01-010-008c	चीरवल्कलसंवीते वासांस्याभरणानि च ॥
kk-13-01-010-009a	वाहनानि च यानानि योगात्मनि तपोधने ।
kk-13-01-010-009c	अग्नीनुपशयानस्य राज्ञः पौरुषमेव च ॥
kk-13-01-010-010a	रसानां प्रतिसंहारे सौभाग्यमनुगच्छति ।
kk-13-01-010-010c	आमिषप्रतिसंहारे पशून्पुत्रांश्च विन्दति ॥
kk-13-01-010-011a	अवाक्शिरास्तु यो लम्बेदुदवासं च यो वसेत् ।
kk-13-01-010-011c	मण्डूकशायी च नरो लभते चेप्सितां गतिम् ॥
kk-13-01-010-012a	पाद्यमासनमेवाथ दीपमन्नं प्रतिश्रयम् ।
kk-13-01-010-012c	दद्यादतिथिपूजार्थं स यज्ञः पञ्चदक्षिणः ॥
kk-13-01-010-013a	वीरासनं वीरशय्यां वीरस्थानमुपासतः ।
kk-13-01-010-013c	अक्षयास्तस्य वै लोकाः सर्वकामगमास्तथा ॥
kk-13-01-010-014a	धनं लभेत दानेन मौनेनाज्ञां विशाम्पते ।
kk-13-01-010-014c	उपभोगांश्च तपसा ब्रह्मचर्येण जीवितम् ॥
kk-13-01-010-015a	रूपमैश्वर्यमारोग्यमहिंसाफलमश्नुते ।
kk-13-01-010-015c	फलमूलाशिनो राज्यं स्वर्गः पर्णाशिनां भवेत् ॥
kk-13-01-010-016a	प्रायोपवेशिनो राजन्सर्वत्र सुखमुच्यते ।
kk-13-01-010-016c	गवाढ्यः शाकदीक्षायां स्वर्गगामी तृणाशनः ॥
kk-13-01-010-017a	स्त्रियस्त्रिषवणं स्नात्वा वायुं पीत्वा क्रतुं लभेत् ।
kk-13-01-010-017c	स्वर्गं सत्येन लभते दीक्षया कुलमुत्तमम् ॥
kk-13-01-010-018a	सलिलाशी भवेद्यस्तु सदाग्निः संस्कृतो द्विजः ।
kk-13-01-010-018c	मरुत्साधयतो राज्यं नाकपृष्ठमनाशिने ॥
kk-13-01-010-019a	उपवासं च दीक्षायामभिषेकं च पार्थिव ।
kk-13-01-010-019c	कृत्वा द्वादशवर्षाणि वीरस्थानाद्विशिष्यते ॥
kk-13-01-010-020a	अधीत्य सर्ववेदान्वै सद्यो दुःखाद्विमुच्यते ।
kk-13-01-010-020c	`तत्पाठधारणात्स्वर्गमर्थज्ञानात्परां गतिम् ॥
kk-13-01-010-021a	वितृष्णानां वेदजपात्स्वर्गमोक्षफलं स्मृतम् ।'
kk-13-01-010-021c	मानसं हि चरन्धर्मं स्वर्गलोकमुपाश्नुते ॥
kk-13-01-010-022a	या दुस्त्यजा दुर्मतिभिर्या न जीर्यति जीर्यतः ।
kk-13-01-010-022c	योऽसौ प्राणान्तिको रोगस्तां तृष्णां त्यजतः सुखं ॥
kk-13-01-010-023a	यथा धेनुसहस्रेषु वत्सो विन्दति मातरम् ।
kk-13-01-010-023c	एवं पूर्वकृतं कर्म कर्तारमनुगच्छति ॥
kk-13-01-010-024a	अचोद्यमानानि यथा पुष्पाणि च फलानि च ।
kk-13-01-010-024c	स्वकालं नातिवर्तन्ते तथा कर्म पुराकृतम् ॥
kk-13-01-010-025a	जीर्यन्ति जीर्यतः केशा दन्ता जीर्यन्ति जीर्यतः ।
kk-13-01-010-025c	चक्षुः श्रोत्रे च जीर्येते तृष्णैका न तु जीर्यते ॥
kk-13-01-010-026a	येन प्रीणन्ति पितरस्तेन प्रीतः प्रजापतिः ।
kk-13-01-010-026c	माता च येन प्रीणाति पृथिवी तेन पूजिता ।
kk-13-01-010-026e	येन प्रीणात्युपाध्यायस्तेन स्याद्ब्रह्म पूजितम् ॥
kk-13-01-010-027a	सर्वे तस्यादृता धर्मा यस्यैते त्रय आदृताः ।
kk-13-01-010-027c	अनादृतास्तु यस्यैते सर्वास्तस्याफलाः क्रियाः ॥
kk-13-01-010-028	वैशम्पायन उवाच ।
kk-13-01-010-028a	भीष्मस्यैतद्वचः श्रुत्वा विस्मिताः कुरुपुङ्गवाः ।
kk-13-01-010-028c	आसन्प्रहृष्टमनसः प्रीतिमन्तोऽभवंस्तदा ॥
kk-13-01-010-029a	यन्मन्त्रे भवति वृथोपयुज्यमाने यत्सोमे भवति वृथाऽभिषूयमाणे ।
kk-13-01-010-029c	यच्चाग्नौ भवति वृथाऽभिहूयमाने तत्सर्वं भवति वृथाऽभिधीयमाने ॥
kk-13-01-010-030a	इत्येतदृषिणा प्रोक्तमुक्तवानस्मि भारत ।
kk-13-01-010-030c	शुभाशुभफलप्राप्तौ किमतः श्रोतुमिच्छसि ॥ 

इति श्रीमन्महाभारते अनुशासनपर्वणि दानधर्मपर्वणि दशमोऽध्यायः ॥ 10 ॥

13-10-2 गतिः फलम् । येन कर्मणा । प्रेत्यभावे मरणोत्तरं देहान्तरप्राप्तौ ॥ 13-10-5 अस्य कर्तुः ॥ 13-10-6 दद्यादभ्यागतायेति शेषः ॥ 13-10-8 वानप्रस्थधर्माणां फलान्याह स्थण्डिलेष्वित्यादिना ॥ 13-10-9 योगात्मनि योगयुक्तचित्ते ॥ 13-10-11 सततं चैकशायी यः स इति झ.पाठः । तत्र एकशायी ब्रह्मचर्यवान् ॥ 13-10-13 वीरा आसतेऽस्मिन्निति वीरासनं रणदेशं उपेत्य वीरशय्यां तत्र दीर्घनिद्रां च प्राप्य वीरस्थानं स्वर्गलोकम् ॥ 13-10-14 आज्ञामविच्छिन्नामिति शेषः । तपसा कृच्छ्रादिना जीवितमायुः ॥ 13-10-16 शाकदीक्षायां शाकमात्राशननियमे ॥ 13-10-17 क्रतुं संकल्पं सत्यसंकल्पत्वमिति यावत् । दीक्षया यज्ञेन ॥ 13-10-18 सदाग्निः अविच्छिन्नाग्निहोत्रः ॥ 13-10-19 अभिषेकं तीर्थाटनम् । वीरस्थानात्स्वर्गादपि विशिष्यते ॥ 13-10-22 मानसं धर्मं विवृणोति येति ॥ 13-10-29 एतैस्त्रिभिर्यत्पापं तत्सर्वं मिथ्यावादिनो भवतीत्यर्थः ।।
