श्रीः
अध्यायः 109
भीष्मेण युधिष्ठिरम् प्रति ब्रह्मणा इन्द्रायोक्तगोविक्रयापहारफलानुवादः ॥ 1 ॥ तथा सुवर्णस्य गोदाने दक्षिणात्वप्रशंसनानुवादः ॥ 2 ॥

KK-13-01-109-001	इन्द्र उवाच 
KK-13-01-109-001a	जानन्यो गामपहरेद्विक्रीयाच्चार्थकारणात् ।
KK-13-01-109-001c	एतद्विज्ञातुमिच्छामि कानु तस्य गतिर्भवेत् ॥
KK-13-01-109-002	पितामह उवाच 
KK-13-01-109-002a	भक्तार्थं विक्रयार्थं वा येऽपहारं हि कुर्वते ।
KK-13-01-109-002c	दानार्थं ब्राह्मणार्थाय तत्रेदं श्रूयतां फलम् ॥
KK-13-01-109-003a	विक्रयार्थं हि यो हिंस्याद्भक्षयेद्वा निरङ्कुशः ।
KK-13-01-109-003c	घातयानं हि पुरुषं येऽनुमन्येयुरर्थिनः ॥
KK-13-01-109-004a	घातकः खादको वाऽपि तथा यश्चानुमन्यते ।
KK-13-01-109-004c	यावन्ति तस्या रोमाणि तावद्वर्षाणि मज्जति ॥
KK-13-01-109-005a	ये दोषा यादृशाश्चैव द्विजयज्ञोपघातके ।
KK-13-01-109-005c	विक्रये चापहारे च ते दोषा वै स्मृता गवाम् ॥
KK-13-01-109-006a	अपहृत्य तु यो गां वै ब्राह्मणाय प्रयच्छति ।
KK-13-01-109-006c	यावद्दाने फलं तस्यास्तावन्निरयमृच्छति ||
KK-13-01-109-007a	सुवर्णं दक्षिणामाहुर्गोप्रदाने महाद्युते ।
KK-13-01-109-007c	सुवर्णं परमित्युक्तं दक्षिणार्थमसंशयम् ॥
KK-13-01-109-008a	गोप्रदानात्तारयते सप्त पूर्वांस्तथाऽपरान् ।
KK-13-01-109-008c	सुवर्णं दक्षिणां कृत्वा तावद्द्विगुणमुच्यते ॥
KK-13-01-109-009a	सुवर्णं परमं दानं सुवर्णं दक्षिणा परा ।
KK-13-01-109-009c	सुवर्णं पावनं शक्र पावनानां परं स्मृतम् ॥
KK-13-01-109-010a	कुलानां पावनं प्राहुर्जातरूपं शतक्रतो ।
KK-13-01-109-010c	एषा मे दक्षिणा प्रोक्ता समासेन महाद्युते ॥
KK-13-01-109-011	भीष्म उवाच 
KK-13-01-109-011a	एतत्पितामहेनोक्तमिन्द्राय भरतर्षभ ।
KK-13-01-109-011c	इन्द्रो दशरथायाह रामायाह पिता तथा ॥
KK-13-01-109-012a	राघवोपि प्रियभ्रात्रे लक्ष्मणाय यशस्विने ।
KK-13-01-109-012c	ऋषिभ्यो लक्ष्मणेनोक्तमरण्ये वसता प्रभो ॥
KK-13-01-109-013a	पारम्पर्यागतं चेदमृषयः संशितव्रताः ।
KK-13-01-109-013c	दुर्धरं धारयामासू राजानश्चैव धार्मिकाः ॥
KK-13-01-109-014ac	उपाध्यायेन गदितं मम चेदं युधिष्ठिर ॥
KK-13-01-109-015a	य इदं ब्राह्मणो नित्यं वदेद्ब्राह्मणसंसदि ।
KK-13-01-109-015c	यज्ञेषु गोप्रदानेषु द्वयोरपि समागमे ॥
KK-13-01-109-016a	तस्य लोकाः किलाक्षय्या दैवतैः सह नित्यदा ।
KK-13-01-109-016c	इति ब्रह्मा स भगवानुवाच परमेश्वरः ॥ 

इति श्रीमन्महाभारते अनुशासनपर्वणि दानधर्मपर्वणि नवाधिकशततमोऽध्यायः ॥ 109 ॥

7-109-3 विक्रयार्थं यो नियुङ्क्ते इति शेषः ॥ 7-109-10 सुवर्णं प्राहुरित्यज्ञा जातरूपमिति ध. पाठः ॥
