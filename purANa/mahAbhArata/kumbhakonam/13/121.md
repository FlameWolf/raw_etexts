श्रीः
अध्यायः 121

फेनपस्य गोभिः कदाचन गोलोकादेत्य गिरिह्रदे स्त्रीरूपधारणेन विहरमाणानां गवामवलोकनम् ॥ 1 ॥ फेनपस्य गोभिः स्वेषां गोलोकप्राप्त्युपायं पृष्टाभिस्ताभिस्ताः प्रति रन्तिदेवस्य सत्रे आत्मनां पशुत्वोपकल्पनस्य तदुपायत्वोक्तिः ॥ 2 ॥ फेनपस्य स्वेष्वतिवत्सलतया यागीयपशुत्वे तदभ्यनुज्ञानस्य दुःसम्पादतां चिन्तयन्तीषु तासु कपिलाभिस्ताभ्यः स्वेषामेव गोषु श्रैष्ठ्यप्राप्तिरूपवराधिगमेन पेनपवधप्रतिज्ञानम् ॥ 3 ॥

KK-13-01-121-001	भीष्म उवाच 
KK-13-01-121-001a	कदाचित्कामरूपिण्यो गावः स्त्रीवेषमाश्रिताः ।
KK-13-01-121-001c	ह्रदे क्रीडन्ति संहृष्टा गायन्त्यः पुण्यलक्षणाः ॥?
KK-13-01-121-002a	ददृशुस्तस्य गावो वै विस्मयोत्फुल्ललोचनाः ।
KK-13-01-121-002c	ऊचुश्च का यूयमिति स्त्रियो मानुषया गिरा ॥
KK-13-01-121-003	स्त्रिय ऊचुः 
KK-13-01-121-003a	गाव एव वयं सर्वकर्मभिः शोभनैर्युताः ।
KK-13-01-121-003c	सर्वाः स्त्रीवेषधारिण्यो यथाकामं चरामहे ||
KK-13-01-121-004	गाव ऊचुः 
KK-13-01-121-004a	गवां गावः परं दैवं गवां गावः परा गतिः ।
KK-13-01-121-004c	कथयध्वमिहास्माकं केन वः सुकृतां गतिः ॥
KK-13-01-121-005	स्त्रिय ऊचुः 
KK-13-01-121-005a	अस्माकं हविषा देवा ब्राह्मणास्तर्पितास्तथा ।
KK-13-01-121-005c	कव्येन पितरश्चैव हव्येनाग्निश्च तर्पितः ॥
KK-13-01-121-006a	प्रजया च तथाऽस्माकं कृषिरभ्युद्धृता सदा ।
KK-13-01-121-006c	शकटैश्चापि संयुक्ता दशवाहशतेन वै ॥
KK-13-01-121-007a	तदेतैः सुकृतैः स्फीतैर्वयं याश्चैव नः प्रजाः ।
KK-13-01-121-007c	गोलोकमनुसम्प्राप्ता यः परं कामगोचरः ॥
KK-13-01-121-008a	यूयं तु सर्वा रोहिण्यः सप्रजाः सहपुङ्गवाः ।
KK-13-01-121-008c	अधोगामिन्य इत्येव पश्यामो दिव्यचक्षुषा ॥
KK-13-01-121-009	गाव ऊचुः 
KK-13-01-121-009a	एवं गवां परं दैवं गाव एव परायणम् ।
KK-13-01-121-009c	स्वपक्ष्यास्तारणीया वः शरणाय गता वयम् ॥
KK-13-01-121-010a	किमस्माभिः करणीयं वर्तितव्यं कथञ्चन ।
KK-13-01-121-010c	प्राप्नुयाम च गोलोकं भवाम न च गर्हिताः ॥
KK-13-01-121-011	स्त्रिय ऊचुः 
KK-13-01-121-011a	वर्तते रन्तिदेवस्य सत्रं वर्षसहस्रकम् ।
KK-13-01-121-011c	तत्र तस्य नृपस्याशु पशुत्वमुपगच्छत ॥
KK-13-01-121-012a	ततस्तस्योपयोगेन पशुत्वे यज्ञसंस्कृताः ।
KK-13-01-121-012c	गोलोकान्प्राप्स्यथ शुभांस्तेन पुण्येन संयुताः ॥
KK-13-01-121-013	भीष्म उवाच 
KK-13-01-121-013a	एतत्तासां वचः श्रुत्वा गवां संहृष्टमानसाः ।
KK-13-01-121-013c	गमनाय मनश्चक्रुरौत्सुक्यं चागमन्परम् ॥
KK-13-01-121-014a	न हि नो भार्गवो दाता पशुत्वेनोपयोजनम् ।
KK-13-01-121-014c	यज्ञस्तस्य नरेन्द्रस्य वर्तते धर्मतस्तथा ॥
KK-13-01-121-015a	वयं न चाननुज्ञाताः शक्ता गन्तुं कथञ्चन ।
KK-13-01-121-015c	अवोचन्नथ तत्रत्या भार्गवो वध्यतामयम् ॥
KK-13-01-121-016a	एतत्सर्वा रोचयत न हि शक्यमतोऽन्यथा ।
KK-13-01-121-016c	लोकान्प्राप्तुं सहास्माभिर्निश्चयः क्रियतामयम् ॥
KK-13-01-121-017a	न तु तासां समेतानां काचिद्घोरेण चक्षुषा ।
KK-13-01-121-017c	शक्नोति भार्गवं द्रष्टुं सत्कृतेनोपसंयुता ॥
KK-13-01-121-018a	अथ पद्मसवर्णाभा भास्करांशुसमप्रभाः ।
KK-13-01-121-018c	जपालोहितताम्राक्ष्यो निर्मांसकठिनाननाः ॥
KK-13-01-121-019a	रोहिण्यः कपिलाः प्राहुः सर्वासां वै समक्षतः ।
KK-13-01-121-019c	मेघस्तनितनिर्घोषास्तेजोभिरभिरञ्जिताः ॥
KK-13-01-121-020a	वयं हि तं वधिष्यामः सुमित्रं नात्र संशयः ।
KK-13-01-121-020c	सुकृतं पृष्ठतः कृत्वा किं नः श्रेयो विधास्यथ ॥
KK-13-01-121-021	गाव ऊचुः 
KK-13-01-121-021a	कपिलाः सर्ववर्णेषु प्रधानत्वमवाप्स्यथ ।
KK-13-01-121-021c	गवां शतफला चैकां दत्त्वा फलमवाप्स्यति ॥
KK-13-01-121-022	भीष्म उवाच 
KK-13-01-121-022a	एतद्गवां वचः श्रुत्वा कपिला हृष्टमानसाः ।
KK-13-01-121-022c	चक्रुः सर्वा भार्गवस्य सुमित्रस्य वधे मतिम् ॥' 

इति श्रीमन्महाभारते अनुशासनपर्वणि दानधर्मपर्वणि एकविंशत्यधिकशततमोऽध्यायः ॥ 121 ॥

7-121-2 तस्य फेनपस्य स्त्रियः प्रति ॥ 7-121-4 सुकृतां पुण्यकृताम् ॥ 7-121-6 शक्ताश्चापि तथा युक्ता इति थ. ध. पाठः ॥
