श्रीः
अध्यायः 136

भीष्मेण युधिष्ठिरम्प्रत्यश्विन्यादिनक्षत्रेषु श्राद्धकरणस्य फलविशेषकथनम् ॥ 1 ॥

001	भीष्म उवाच 
001a	यमस्तु यानि श्राद्धानि प्रोवाच शशबिन्दवे ।
001c	तानि मे शृणु काम्यानि नक्षत्रेषु पृथक्पृथक् ॥
002a	श्राद्धं यः कृत्तिकायोगे कुर्वीत सततं नरः ।
002c	अग्नीनाधाय सापत्यो यजेत विगतज्वरः ॥
003a	अपत्यकामो रोहिण्यां तेजस्कामो मृगोत्तमे ।
003c	क्रूरकर्मा ददच्छ्राद्धमार्द्रायां मानवो भवेत् ॥
004a	कृषिभागी भवेन्मर्त्यः कुर्वञ्श्राद्धं पुनर्वसौ ।
004c	पुष्टिकामोऽथ पुष्येण श्राद्धमीहेत मानवः ॥
005a	आश्लेषायां ददच्छ्राद्धं धीरान्पुत्रान्प्रजायते ।
005c	ज्ञातीनां तु भवेच्छ्रेष्ठो मघासु श्राद्धमावपन् ॥
006a	फल्गुनीषु ददच्छ्राद्धं सुभगः श्राद्धदो भवेत् ।
006c	अपत्यभागुत्तरासु हस्तेन फलभाग्भवेत् ॥
007a	चित्रायां तु ददच्छ्राद्धं लभेद्रूपवतः सुतान् ।
007c	स्वातियोगे पितॄनर्च्य वाणिज्यमुपजीवति ॥
008a	बहुपुत्रो विशाखासु पुत्रमीहन्भवेन्नरः ।
008c	अनुराधासु कुर्वाणो राज्यचक्रं प्रवर्तयेत् ॥
009a	आधिपत्यं व्रजेन्मर्त्यो ज्येष्ठायामपवर्जयन् ।
009c	नरः कुरुकुलश्रेष्ठ ऋद्धो दमपुरःसरः ॥
010a	मूले त्वारोग्यमृच्छेत यशोऽषाढासु चोत्तमम् ।
010c	उत्तरासु त्वषाढासु वीतशोकश्चरेन्महीम् ॥
011a	श्राद्धं त्वभिजितौ कुर्वन्विद्यां श्रेष्ठामवाप्नुयात् ।
011c	श्रवणेषु ददच्छ्राद्धं प्रेत्य गच्छेत्स तद्गतिम् ॥
012a	राज्यभागी धनिष्ठायां भवेत नियतं नरः ।
012c	नक्षत्रे वारुणे कुर्वन्भिषक्सिद्धिमवाप्नुयात् ॥
013a	पूर्वप्रोष्ठपदाः कुर्वन्बहून्विन्दत्यजाविकान् ।
013c	उत्तरासु प्रकुर्वाणो विन्दते गाः सहस्रशः ॥
014a	बहुकुप्यकृतं वित्तं विन्दते रेवतीं श्रितः ।
014c	अश्विनीष्वश्वान्विन्देत भरणीष्वायुरुत्तमम् ॥
015a	इमं श्राद्धविधिं श्रुत्वा शशबिन्दुस्तथाऽकरोत् ।
015c	अक्लेसेनाजयच्चापि महीं सोऽनुशशास ह ॥ 

इति श्रीमन्महाभारते अनुशासनपर्वणि दानधर्मपर्वणि षट्त्रिंशदधिकशततमोऽध्यायः ॥ 136 ॥

7-136-3 आर्द्रायां मानदो भवेदिति थ. पाठः ॥ 7-136-6 फलभाक् इष्टार्थभाक् ॥ 7-136-12 वारुणे शतभिषजि ॥ 7-136-14 अश्वांश्चाश्वयुजे वेत्तीति ध. पाठः ॥
