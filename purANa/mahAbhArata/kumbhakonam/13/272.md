अध्यायः 272

अथ दानधर्मपर्व ॥ 1 ॥

युधिष्ठिराय निखिलधर्मोपदेशानन्तरं स्वावसानकालाऽऽसत्त्यवगमेन भगवद्ध्यानाय वाक्प्रसारणादुपरते भीष्मे तम्प्रति व्यासेन युधिष्ठिरस्य नगरगमनाभ्यनुज्ञानचोदना ॥ 1 ॥ युधिष्ठिरेण भीष्माभ्यनुज्ञया सहकृष्णादिभिर्हास्तिनपुरप्रवेशनम् ॥ 2 ॥

KK-13-01-272-001	जनमेजय उवाच ।
KK-13-01-272-001a	शरतल्पगते भीष्मे कौरवाणां धुरन्धरे ।
KK-13-01-272-001c	शयाने वीरशयने पाण्डवैः समुपस्थिते ॥
KK-13-01-272-002a	युधिष्ठिरो महाप्राज्ञो मम पूर्वपितामहः ।
KK-13-01-272-002c	धर्माणामागमं श्रुत्वा विदित्वा सर्वसंशयान् ॥
KK-13-01-272-003a	दानानां च विधिं श्रुत्वा च्छिन्नधर्मार्थसंशयः ।
KK-13-01-272-003c	यदन्यदकरोद्विप्र तन्मे शंसितुमर्हसि ॥
KK-13-01-272-004	वैशम्पायन उवाच ।
KK-13-01-272-004a	अभून्मुहूर्तं स्तिमितं सर्वं तद्राजमण्डलम् ।
KK-13-01-272-004c	तूष्णीम्भूते ततस्तस्मिन्पटे चित्रमिवार्पितम् ॥
KK-13-01-272-005a	मुहूर्तमिव च ध्यात्वा व्यासः सत्यवतीसुतः ।
KK-13-01-272-005c	नृपं शयानं गाङ्गेयमिदमाह वचस्त्वरन् ॥
KK-13-01-272-006a	राजन्प्रकृतिमापन्नः कुरुराजो युधिष्ठिरः ।
KK-13-01-272-006c	सहितो भ्रातृभिः सर्वैः पार्थिवैश्चानुयायिभिः ॥
KK-13-01-272-007a	उपास्ते त्वां नरव्याघ्र सह कृष्णेन धीमता ।
KK-13-01-272-007c	तमिमं पुरयानाय समनुज्ञातुमर्हसि ॥
KK-13-01-272-008a	एवमुक्तो भगवता व्यासेन पृथिवीपतिः ।
KK-13-01-272-008c	युधिष्ठिरं सहामात्यमनुजज्ञे नदीसुतः ॥
KK-13-01-272-009a	उवाच चैनं मधुरं नृपं शान्तनवो नृपः ।
KK-13-01-272-009c	प्रविशस्व पुरीं राजन्धर्मे च ध्रियतां मनः ॥
KK-13-01-272-010a	यजस्व विविधैर्यजैर्बह्वन्नैः स्वाप्तदक्षिणैः ।
KK-13-01-272-010c	ययातिरिव राजेन्द्र श्रद्धादमपुरःसरः ॥
KK-13-01-272-011a	क्षत्रधर्मरतः पार्थ पितॄन्देवांश्च तर्पय ।
KK-13-01-272-011c	श्रेयसा योक्ष्यसे चैव व्येतु ते मानसो ज्वरः ॥
KK-13-01-272-012a	रञ्जयस्व प्रजाः सर्वाः प्रकृतीः परिसान्त्वय ।
KK-13-01-272-012c	सुहृदः फलसत्कारैरर्चयस्व यथार्हतः ॥
KK-13-01-272-013a	अनुं त्वां तात जीवन्तु मित्राणि सुहृदस्तथा ।
KK-13-01-272-013c	चैत्यस्थाने स्थितं वृक्षं फलवन्तमिव द्विजाः ॥
KK-13-01-272-014a	आगन्तव्यं च भवता समये मम पार्थिव ।
KK-13-01-272-014c	विनिवृत्ते दिनकरे प्रवृत्ते चोत्तरायणे ॥
KK-13-01-272-015a	तथेत्युक्त्वा च कौन्तेयः सोभिवाद्य पितामहम् ।
KK-13-01-272-015c	प्रययौ सपरीवारो नगरं नागसाह्वयम् ॥
KK-13-01-272-016a	धृतराष्ट्रं पुरस्कृत्य गान्धारीं च पतिव्रताम् ।
KK-13-01-272-016c	सह तैर्ऋषिभिः सर्वैर्भ्रातृभिः केशवेन च ॥
KK-13-01-272-017a	पौरजानपदैश्चैव मन्त्रिवृद्धैश्च पार्थिव ।
KK-13-01-272-017c	प्रविवेश कुरुश्रेष्ठः पुरं वारणसाह्वयम् ॥ ॥

इति श्रीमन्महाभारते अनुशासनपर्वणि दानधर्मपर्वणि द्विसप्तत्यधिकद्विशततमोऽध्यायः ॥ 272 ॥

13-272-4 पटे चित्र इवार्पिते इति थ.पाठः ॥ 13-272-7 तमिमं पुनरागन्तुमिति थ.पाठः ॥
