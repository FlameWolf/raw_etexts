अध्यायः 272

अथ दानधर्मपर्व ॥ 1 ॥

युधिष्ठिराय निखिलधर्मोपदेशानन्तरं स्वावसानकालाऽऽसत्त्यवगमेन भगवद्ध्यानाय वाक्प्रसारणादुपरते भीष्मे तम्प्रति व्यासेन युधिष्ठिरस्य नगरगमनाभ्यनुज्ञानचोदना ॥ 1 ॥ युधिष्ठिरेण भीष्माभ्यनुज्ञया सहकृष्णादिभिर्हास्तिनपुरप्रवेशनम् ॥ 2 ॥

001	जनमेजय उवाच ।
001a	शरतल्पगते भीष्मे कौरवाणां धुरन्धरे ।
001c	शयाने वीरशयने पाण्डवैः समुपस्थिते ॥
002a	युधिष्ठिरो महाप्राज्ञो मम पूर्वपितामहः ।
002c	धर्माणामागमं श्रुत्वा विदित्वा सर्वसंशयान् ॥
003a	दानानां च विधिं श्रुत्वा च्छिन्नधर्मार्थसंशयः ।
003c	यदन्यदकरोद्विप्र तन्मे शंसितुमर्हसि ॥
004	वैशम्पायन उवाच ।
004a	अभून्मुहूर्तं स्तिमितं सर्वं तद्राजमण्डलम् ।
004c	तूष्णीम्भूते ततस्तस्मिन्पटे चित्रमिवार्पितम् ॥
005a	मुहूर्तमिव च ध्यात्वा व्यासः सत्यवतीसुतः ।
005c	नृपं शयानं गाङ्गेयमिदमाह वचस्त्वरन् ॥
006a	राजन्प्रकृतिमापन्नः कुरुराजो युधिष्ठिरः ।
006c	सहितो भ्रातृभिः सर्वैः पार्थिवैश्चानुयायिभिः ॥
007a	उपास्ते त्वां नरव्याघ्र सह कृष्णेन धीमता ।
007c	तमिमं पुरयानाय समनुज्ञातुमर्हसि ॥
008a	एवमुक्तो भगवता व्यासेन पृथिवीपतिः ।
008c	युधिष्ठिरं सहामात्यमनुजज्ञे नदीसुतः ॥
009a	उवाच चैनं मधुरं नृपं शान्तनवो नृपः ।
009c	प्रविशस्व पुरीं राजन्धर्मे च ध्रियतां मनः ॥
010a	यजस्व विविधैर्यजैर्बह्वन्नैः स्वाप्तदक्षिणैः ।
010c	ययातिरिव राजेन्द्र श्रद्धादमपुरःसरः ॥
011a	क्षत्रधर्मरतः पार्थ पितॄन्देवांश्च तर्पय ।
011c	श्रेयसा योक्ष्यसे चैव व्येतु ते मानसो ज्वरः ॥
012a	रञ्जयस्व प्रजाः सर्वाः प्रकृतीः परिसान्त्वय ।
012c	सुहृदः फलसत्कारैरर्चयस्व यथार्हतः ॥
013a	अनुं त्वां तात जीवन्तु मित्राणि सुहृदस्तथा ।
013c	चैत्यस्थाने स्थितं वृक्षं फलवन्तमिव द्विजाः ॥
014a	आगन्तव्यं च भवता समये मम पार्थिव ।
014c	विनिवृत्ते दिनकरे प्रवृत्ते चोत्तरायणे ॥
015a	तथेत्युक्त्वा च कौन्तेयः सोभिवाद्य पितामहम् ।
015c	प्रययौ सपरीवारो नगरं नागसाह्वयम् ॥
016a	धृतराष्ट्रं पुरस्कृत्य गान्धारीं च पतिव्रताम् ।
016c	सह तैर्ऋषिभिः सर्वैर्भ्रातृभिः केशवेन च ॥
017a	पौरजानपदैश्चैव मन्त्रिवृद्धैश्च पार्थिव ।
017c	प्रविवेश कुरुश्रेष्ठः पुरं वारणसाह्वयम् ॥ ॥

इति श्रीमन्महाभारते अनुशासनपर्वणि दानधर्मपर्वणि द्विसप्तत्यधिकद्विशततमोऽध्यायः ॥ 272 ॥

13-272-4 पटे चित्र इवार्पिते इति थ.पाठः ॥ 13-272-7 तमिमं पुनरागन्तुमिति थ.पाठः ॥
