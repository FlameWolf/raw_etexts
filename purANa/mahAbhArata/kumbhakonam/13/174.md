श्रीः
अध्यायः 174

बृहस्पतिना युधिष्ठिरम् प्रति पश्चात्तापादेर्ब्राह्मणेभ्योऽन्नदानस्य च पापपरिहारोपायत्वकथनम् ॥ 1 ॥

KK-13-01-174-001	युधिष्ठिर उवाच 
KK-13-01-174-001a	अधर्मस्य गतिर्ब्रह्मन्कथिता मे त्वयाऽनघ ।
KK-13-01-174-001c	धर्मस्य तु गतिं श्रोतुमिच्छामि वदतांवर ॥
KK-13-01-174-002a	कृत्वा कर्माणि पापानि कथं यान्ति शुभां गतिम् ।
KK-13-01-174-002c	कर्मणा च कृतेनेह केन यान्ति शुभां गतिम् ॥
KK-13-01-174-003	बृहस्पतिरुवाच 
KK-13-01-174-003a	कृत्वा पापानि कर्माणि अधर्मवशमागतः ।
KK-13-01-174-003c	मनसा विपरीतेन निरयं प्रतिपद्यते ॥
KK-13-01-174-004a	मोहादधर्मं यः कृत्वा पुनः समनुतप्यते ।
KK-13-01-174-004c	मनःसमाधिसंयुक्तो न स सेवेत दुष्कृतम् ॥
KK-13-01-174-005a	[यथायथा मनस्तस्य दुष्कृतं कर्म गर्हते ।
KK-13-01-174-005c	तथातथा शरीरं तु तेनाधर्मेण मुच्यते ॥
KK-13-01-174-006a	यदि व्याहरते राजन्विप्राणां धर्मवादिनाम् ।
KK-13-01-174-006c	ततोऽधर्मकृतात्क्षिप्रमपवादात्प्रमुच्यते ॥]
KK-13-01-174-007a	यथायथा नरः सम्यगधर्ममनुभाषते ।
KK-13-01-174-007c	समाहितेन मनसा विमुच्येत तथातथा ।
KK-13-01-174-007e	भुजङ्ग इव निर्मोकात्पूर्वभुक्ताज्जरान्वितात् ॥
KK-13-01-174-008a	दत्त्वा विप्रस्य दानानि विविधानि समाहितः ।
KK-13-01-174-008c	मनःसमाधिसंयुक्तः सुगतिं प्रतिपद्यते ॥
KK-13-01-174-009a	प्रदानानि तु वक्ष्यामि यानि दत्त्वा युधिष्ठिर ।
KK-13-01-174-009c	नरः कृत्वाऽप्यकार्याणि ततो धर्मेण युज्यते ॥
KK-13-01-174-010a	सर्वेषामेव दानानामन्नं श्रेष्ठमुदाहृतम् ।
KK-13-01-174-010c	पूर्वमन्नं प्रदातव्यमृजुना धर्ममिच्छता ॥
KK-13-01-174-011a	प्राणा ह्यन्नं मनुष्याणां तस्माज्जन्तुश्च जायते ।
KK-13-01-174-011c	अन्ने प्रतिष्ठितो लोकस्तस्मादन्नं प्रशस्यते ॥
KK-13-01-174-012a	अन्नमेव प्रशंसन्ति देवर्षिपितृमानवाः ।
KK-13-01-174-012c	अन्नस्य हि प्रदानेन स्वर्गमाप्नोति मानवः ॥
KK-13-01-174-013a	न्यायलब्धं प्रदातव्यं द्विजातिभ्योऽन्नमुत्तमम् ।
KK-13-01-174-013c	स्वाध्यायसमुपेतेभ्यः प्रहृष्टेनान्तरात्मना ॥
KK-13-01-174-014a	यस्य ह्यन्नमुपाश्नन्ति ब्राह्मणानां शतं दश ।
KK-13-01-174-014c	हृष्टेन मनसा दत्तं न स तिर्यग्गतिर्भवेत् ॥
KK-13-01-174-015a	ब्राह्मणानां सहस्राणि दश भोज्य नरर्षभ ।
KK-13-01-174-015c	नरोऽधर्मात्प्रमुच्येत योगेष्वभिरतः सदा ॥
KK-13-01-174-016a	भैक्ष्येणान्नं समाहृत्य दद्यादन्नं द्विजेषु वै ।
KK-13-01-174-016c	सुवर्णदानात्पापानि नश्यन्ति सुबहून्यपि ॥
KK-13-01-174-017a	दत्त्वा वृत्तिकरीं भूमिं पातकेनापि मुच्यते ।
KK-13-01-174-017c	पारायणैश्च वेदानां मुच्यते पातकैर्द्विजः ॥
KK-13-01-174-018a	गायत्र्याश्चैव लक्षेण गोसहस्रस्य तर्पणात् ।
KK-13-01-174-018c	वेदार्थं ज्ञापयित्वा तु शुद्धान्विप्रान्यथार्थतः ॥
KK-13-01-174-019a	सर्वत्यागादिभिश्चैव मुच्यते पातकैर्द्विजः ।
KK-13-01-174-019c	सर्वातिथ्यं परं ह्येषां तस्माद्दानं परं स्मृतम् ॥
KK-13-01-174-020a	अहिंसन्ब्राह्मणस्वानि न्यायेन परिपाल्य च ।
KK-13-01-174-020c	क्षत्रियस्तरसा प्राप्तमन्नं यो वै प्रयच्छति ॥
KK-13-01-174-021a	द्विजेभ्यो वेदवृद्धेभ्यः प्रयतः सुसमाहितः ।
KK-13-01-174-021c	तेनापोहति धर्मात्मन्दुष्कृतं कर्म पाण्डव ॥
KK-13-01-174-022a	षड्भागपरिशुद्धं च कृषेर्भागमुपार्जितम् ।
KK-13-01-174-022c	वैश्योऽददद्द्विजातिभ्यः पापेभ्यः परिमुच्यते ॥
KK-13-01-174-023a	अवाप्य प्राणसन्देहं कार्कश्येन समार्जितम् ।
KK-13-01-174-023c	अन्नं दत्त्वा द्विजातिभ्यः शूद्रः पापात्प्रमुच्यते ॥
KK-13-01-174-024a	औरसेन बलेनान्नमर्जयित्वाऽविहिंसकः ।
KK-13-01-174-024c	यः प्रयच्छति विप्रेभ्यो न स दुर्गाणि पश्यति ॥
KK-13-01-174-025a	न्यायेनैवाप्तमन्नं तु नरो हर्षसमन्वितः ।
KK-13-01-174-025c	द्विजेभ्यो वेदवृद्धेभ्यो दत्त्वा पापात्प्रमुच्यते ॥
KK-13-01-174-026a	अन्नमूर्जस्करं लोके दत्त्वोर्जस्वी भवेन्नरः ।
KK-13-01-174-026c	सतां पन्थानमावृत्य सर्वपापैः प्रमुच्यते ॥
KK-13-01-174-027a	'शूद्रान्नं नैव भोक्तव्यं विप्रैर्धर्मपरायणैः ।
KK-13-01-174-027c	आपद्येव स्वदासानां भोक्तव्यं स्वयमुद्यतैः ॥
KK-13-01-174-028a	दानवद्भिः कृतः पन्था येन यान्ति मनीषिणः ।
KK-13-01-174-028c	ते हि प्राणस्य दातारस्तेभ्यो धर्मः सनातनः ॥
KK-13-01-174-029a	सर्वावस्थं मनुष्येण न्यायेनान्नमुपार्जितम् ।
KK-13-01-174-029c	कार्यं पात्रागतं नित्यमन्नं हि परमा गतिः ॥
KK-13-01-174-030a	अन्नस्य हि प्रदानेन नरो रौद्रं न सेवते ।
KK-13-01-174-030c	तस्मादन्नं प्रदातव्यमन्यायपरिवर्जितम् ॥
KK-13-01-174-031a	यतेद्ब्राह्मणपूर्वं हि भोक्तुमन्नं गृही सदा ।
KK-13-01-174-031c	अवन्ध्यं दिवसं कुर्यादन्नपानीयदानतः ॥
KK-13-01-174-032a	भोजयित्वा दशशतं नरो वेदविदां नृप ।
KK-13-01-174-032c	न्यायविद्धर्मविदुषामितिहासविदां तथा ॥
KK-13-01-174-033a	न याति नरकं घोरं संसारांश्च न सेवते ।
KK-13-01-174-033c	सर्वकामसमायुक्तः प्रेत्य चाप्यश्नुते सुखम् ॥
KK-13-01-174-034a	एवं सुखसमायुक्तो रमते विगतज्वरः ।
KK-13-01-174-034c	रूपवान्कीर्तिमांश्चैव धनवांश्चोपपद्यते ॥
KK-13-01-174-035a	एतत्ते सर्वमाख्यातमन्नदानफलं महत् ।
KK-13-01-174-035c	मूलमेतत्तु धर्माणां प्रदानानां च भारत ॥ 

इति श्रीमन्महाभारते अनुशासनपर्वणि दानधर्मपर्वणि चतुःसप्तत्यधिकशततमोऽध्यायः ॥ 117 ॥

7-174-12 प्रदानेन रन्तिदेवो दिवं गतः इति झ. पाठः ॥
