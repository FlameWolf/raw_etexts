श्रीः
अध्यायः 152

भीष्मेण युधिष्ठिरम् प्रति चातुर्वर्ण्यस्य श्रेयस्साधनोपायप्रतिपादकपराशरवचनानुवादः ॥ 1 ॥

KK-13-01-152-001	'पराशर उवाच 
KK-13-01-152-001a	एवं स भिक्षुर्निर्वाणं प्राप्नुयाद्दग्धकिल्बिषः ।
KK-13-01-152-001c	इहस्थो देहमुत्सृज्य नीडं शकुनिवद्यथा ॥
KK-13-01-152-002a	सत्पथालम्बनादेव शूद्रः प्राप्नोति सद्गतिम् ।
KK-13-01-152-002c	ब्रह्मणः स्थानमचलं स्थानात्स्थानमवाप्नुयात् ॥
KK-13-01-152-003a	यथा खनन्खनित्रेण जाङ्गले वारि विन्दति ।
KK-13-01-152-003c	अनिर्वेदात्ततः स्थानमीप्सितं प्रतिपद्यते ॥
KK-13-01-152-004a	सैषा गतिरनाद्यन्ता सर्वैरप्युपधारिता ।
KK-13-01-152-004c	तस्माच्छूद्रैरनिर्वेदाच्छ्रद्दधानैस्तु नित्यदा |
KK-13-01-152-004e	वर्तितव्यं यथाशक्त्या यथा प्रोक्तं मनीषिभिः ||
KK-13-01-152-005a	यत्करोति तदश्नाति शुभं वा यदि वाऽशुभम् ।
KK-13-01-152-005c	नाकृतं भुज्यते कर्म न कृतं नश्यते फलम् ॥
KK-13-01-152-006a	तथा शुभसमाचारः शुभमेवाप्नुते फलम् ।
KK-13-01-152-006c	तथाऽशुभसमाचारो ह्यशुभं समवाप्नुते ।
KK-13-01-152-006e	शुभान्येव समादद्याद्य इच्छेद्भूतिमात्मनः ॥
KK-13-01-152-007a	भूतिश्च नान्यतः शक्त्या शूद्राणामिति निश्चयः ।
KK-13-01-152-007c	क्रते यतीनां शुश्रूषामिति सन्तो व्यवस्थिताः ॥
KK-13-01-152-008a	तस्मादागमसम्पन्नो भवेत्सुनियतेन्द्रियः ।
KK-13-01-152-008c	शक्यते ह्यागमादेव गतिं प्राप्तुमनामयाम् ॥
KK-13-01-152-009a	वरा चैषा गतिर्दृष्टा यामन्वेषन्ति साधवः ।
KK-13-01-152-009c	यत्रामृतत्वं लभते त्यक्त्वा दुःखमनन्तरम् ॥
KK-13-01-152-010a	इमं हि धर्ममास्थाय येऽपि स्युः पापयोनयः ।
KK-13-01-152-010c	स्त्रियो वैश्याश्च शूद्राश्च प्राप्नुयुः परमां गतिम् ।
KK-13-01-152-010e	किं पुनर्ब्राह्मणो विद्वान्क्षत्रियो वा बहुश्रुतः ॥
KK-13-01-152-011a	न चाप्यक्षीणपापस्य ज्ञानं भवति देहिनः ।
KK-13-01-152-011c	ज्ञानोपलब्धिर्भवति कृतकृत्यो यदा भवेत् ॥
KK-13-01-152-012a	उपलभ्य तु विज्ञानं ज्ञानं वाऽप्यनसूयकः ।
KK-13-01-152-012c	तथैव वर्तेद्गुरुषु भूयांसं वा समाहितः ॥
KK-13-01-152-013a	अथावमन्येत गुरुं तथा तेषु प्रवर्तते ।
KK-13-01-152-013c	व्यर्थमस्य श्रुतं भवति ज्ञानमज्ञानतां व्रजेत् ॥
KK-13-01-152-014a	गतिं चाप्यशुभां गच्छेन्निरयाय न संशयः ।
KK-13-01-152-014c	प्रक्षीयते तस्य पुण्यं ज्ञानमस्य विरुध्यते ॥
KK-13-01-152-015a	अदृष्टपूर्वकल्याणो यथा दृष्ट्वा विधिं नरः ।
KK-13-01-152-015c	उत्सेकान्मोहमापद्य तत्वज्ञानमवाप्तवान् ॥
KK-13-01-152-016a	एवमेवि हि नोत्सेकः कर्तव्यो ज्ञानसम्भवः ।
KK-13-01-152-016c	फलं ज्ञानस्य हि शमः प्रशामाय यतेत्सदा ॥
KK-13-01-152-017a	उपशान्तेन दान्तेन क्षमायुक्तेन सर्वदा ।
KK-13-01-152-017c	शुश्रूषा प्रतिपत्तव्या नित्यमेवानसूयता ॥
KK-13-01-152-018a	धृत्या शिश्नोदरं रक्षेत्पाणिपादं च चक्षुषा ।
KK-13-01-152-018c	इन्द्रियार्थांश्च मनसा मनो बुद्धौ समादधेत् ॥
KK-13-01-152-019a	धृत्याऽऽसीत ततो गत्वा शुद्धदेशं सुसंवृतम् ।
KK-13-01-152-019c	लब्धासनं यथा दृष्टं विधिपूर्वं समाचरेत् ॥
KK-13-01-152-020a	ज्ञानयुक्तस्तथा देवं हृदिस्थमुपलक्षयेत् ।
KK-13-01-152-020c	आदीप्यमानं वपुषा विधूममनलं यथा ॥
KK-13-01-152-021a	रश्मिमन्तमिवादित्यं वैद्युताग्निमिवाम्बरे ।
KK-13-01-152-021c	संस्थितं हृदये पश्येदीशं शाश्वतमव्ययम् ॥
KK-13-01-152-022a	न चायुक्तेन शक्येत द्रष्टुं देहे महेश्वरः ।
KK-13-01-152-022c	युक्तस्तु पश्यते बुद्ध्या सन्निवेश्य मनो हृदि ॥
KK-13-01-152-023a	अथ त्वेवं न शक्नोति कर्तुं हृदयधारणम् ।
KK-13-01-152-023c	यथासाङ्ख्यमुपासीत यथावद्योगमास्थितः ॥
KK-13-01-152-024a	पञ्च बुद्धीन्द्रियाणीह पञ्च कर्मेन्द्रियाणि वै ।
KK-13-01-152-024c	पञ्च भूतविशेषाश्च मनश्चैव तु षोडश ॥
KK-13-01-152-025a	तन्मात्राण्यपि पञ्चैव मनोऽहङ्कार एव च ।
KK-13-01-152-025c	अष्टमं चाप्यथाव्यक्तमेताः प्रकृतिसञ्ज्ञिताः ।
KK-13-01-152-025e	एताः प्रकृतयश्चाष्टौ विकाराश्चापि षोडश ॥
KK-13-01-152-026a	एवमेतदिहस्थेन विज्ञेयं तत्वबुद्धिना ।
KK-13-01-152-026c	एवं वर्ष्म समुत्तीर्य तीर्णो भवति नान्यथा ॥
KK-13-01-152-027ac	परिसङ्ख्यानमेवैतन्मन्तव्यं ज्ञानबुद्धिना ॥
KK-13-01-152-028a	अहन्यहनि शान्तात्मा पावनाय हिताय च ।
KK-13-01-152-028c	एवमेव प्रसङ्ख्याय तत्वबुद्धिर्विमुच्यते ।
KK-13-01-152-028e	निष्कलं केवलं भवति शुद्धतत्वार्थतत्ववित् ॥
KK-13-01-152-029a	भिक्षुकाश्रममास्थाय शुश्रूषानिरतो बुधः ।
KK-13-01-152-029c	शूद्रो निर्मुच्यते सत्वसंसर्गादेव नान्यथा ॥
KK-13-01-152-030a	सत्सन्निक्रषे परिवर्तितव्यं विद्याधिकाश्चापि निषेवितव्याः ।
KK-13-01-152-030c	सवर्णतां गच्छति सन्निकर्षान्नीलः खगो मेरुमिवाश्रयन्वै ॥
KK-13-01-152-031	भीष्म उवाच 
KK-13-01-152-031a	इत्येवमाख्याय महामुनिस्तदा चतुर्षु वर्णेषु विधानमर्थवित् ।
KK-13-01-152-031c	शुश्रूषया वृत्तगतिं समाधिना समाधियुक्तः प्रययौ स्वमाश्रमम् ॥' 

इति श्रीमन्महाभारते अनुशासनपर्वणि दानधर्मपर्वणि द्विपञ्चाशदधिकशततमोऽध्यायः ॥ 152 ॥
