अध्यायः 205

नारदेन कृष्णं प्रति उमामहेश्वरसंवदानुवादारम्भः ॥ 1 ॥ नानामुनिगणाकीर्णहिमवत्तटमुपविष्टे महादेवे तत्पृष्ठभागमुपागतया पार्वत्या क्रीडार्थं स्वपाणिभ्यां तदीयनयनद्वयपिधानम् ॥ 2 ॥ तदा जगत आन्ध्यप्राप्तौ देवेन स्वललाटे तृतीयनेत्रसर्जनम् ॥ 3 ॥ तत्तेजसा निर्दग्धे गिरौ देवीप्रार्थनया देवेन पुनर्गिरेरुज्जीवनम् ॥ 4 ॥

001	नारद उवाच ।
001a	भगवंस्तीर्थयात्रार्थं तथैव चरता मया ।
001c	दिव्यमद्भुतसङ्काशं दृष्टं हैमवतं वनम् ॥
002a	नानावृक्षसमायुक्तं नानापक्षिगणैर्वृतम् ।
002c	नानरत्नगणाकीर्णं नानाभावसमन्वितम् ॥
003a	दिव्यचन्दनसंयुक्तं दिव्यधूपेन धूपितम् ।
003c	दिव्यपुष्पसमाकीर्णं दिव्यगन्धेन वासितम् ॥
004a	सिद्धचारणसङ्घातैर्भूतसङ्घैर्निषेवितम् ।
004c	वरिष्ठाप्सरसाकीर्णं नागगन्धर्वसङ्कुलम् ॥
005a	मृदङ्गमुरजोद्धुष्टं शङ्खवीणाभिनादितम् ।
005c	नृत्यद्भिर्भूतसङ्घैश्च सर्वतस्त्वभिशोभितम् ॥
006a	नानारूपैर्विरूपैश्च भीमरूपैर्भयानकैः ।
006c	सिंहव्याघ्रोरगमृगैर्बिडालवदनैस्तथा ॥
007a	स्वरोष्ट्रद्वीपिवदनैर्गजवक्त्रैस्तथैव च ।
007c	उलूकश्येनवदनैः काकगृध्रमुखैस्तथा ॥
008a	एवं बहुविधाकारैर्भूतसङ्घैर्भृशाकुलम् ।
008c	नानद्यमानं बहुधा हरपारिषदैर्भृशम् ॥
009a	घोररूपं सुदुर्दर्शं रक्षोगणशतैर्वृतम् ।
009c	समाजं तद्वने दृष्टं मया भूतपतेः पुरा ॥
010a	प्रनृत्ताप्सरसं दिव्यं देवगन्धर्वनादितम् ।
010c	प्रथमे वर्षरात्रे तु मेघसङ्घनिनादितम् ॥
011a	नानाबर्हिणसङ्घुष्टं गजयूथसमाकुलम् ।
011c	षट्पदैरुपगीतं च प्रथमे मासि माधवे ॥
012a	उत्क्रोशत्क्रौञ्चकुररैः सारसैर्जीवजीवकैः ।
012c	मत्ताभिः परपुष्टाभिः कूजन्तीभिः समाकुलम् ॥
013a	उत्तमावाससङ्काशं भीमरूपतरं ततः ।
013c	द्रष्टुं भवति धर्मस्य धर्मभागिजनस्य च ॥
04a	ये चोध्वरेतसः सिद्धास्तत्रतत्र समागताः ।
014c	मार्ताण्डरश्मिसञ्चारा विश्वेदेवगणास्तथा ॥
015a	तथा नागास्तथा दिव्या लोकपाला हुताशनाः ।
015c	वाताश्च सर्वे चायान्ति दिव्यपुष्पसमाकुलाः ॥
016a	किरन्तः सर्वपुष्पाणि किरन्तोऽद्भुतदर्शनाः ।
016c	ओषध्यः प्रज्वलन्त्यश्च द्योतयन्त्यो दिशो दश ॥
017a	विहगाश्च मुदा युक्ता नृत्यन्ति च नदन्ति च ।
017c	ततः समन्ततस्तत्र दिव्या दिव्यजनप्रियाः ॥
018a	तत्र देवो गिरितटे हेमधातुविभूषिते ।
018c	पर्यङ्क इव बभ्राज उपविष्टो महाद्युतिः ॥
019a	व्याघ्रचर्मपरीधानो गजचर्मोत्तरच्छदः ।
019c	व्यालयज्ञोपवीतश्च लोहितान्त्रविभूषितः ॥
020a	हरिश्मश्रुजटो भीमो भयकर्ताऽमरद्विषाम् ।
020c	भयहेतुरभक्तानां भक्तानामभयङ्करः ॥
021a	किन्नरैर्देवगन्धर्वैः स्तूयमानस्ततस्ततः ।
021c	ऋषिभिश्चाप्सरोभिश्च सर्वतश्चैव शोभितः ॥
022a	तत्र भूतपतेः स्थानं देवदानवसङ्कुलम् ।
022c	सर्वतेजोमयं भूम्ना लोकपालनिषेवितम् ॥
023a	महोरगसमाकीर्णं सर्वेषां रोमहर्षणम् ।
023c	भीमरूपमनिर्देश्यमप्रधृष्यतमं विभोः ॥
024a	तत्र भूतपतिं देवमासीनं शिखरोत्तमे ।
024c	ऋषयो भूतसङ्घाश्च प्रणम्य शिरसा हरम् ।
024e	गीर्भिः परमशुद्धाभिस्तुष्टुवुश्च मनोहरम् ॥
025a	विमुक्ताश्चैव पापेभ्यो बभूवुर्विगतज्वराः ।
025c	ऋषयो बालखिल्याश्च तथा विप्रर्षयश्च ये ॥
026a	अयोनिजा योनिजाश्च तपःसिद्धा महर्षयः ।
026c	ततस्तं देवदेवेशं भगवन्तमुपासते ॥
027a	ततस्तस्मिन्क्षणे देवी भूतस्त्रीगणसंवृता ।
027c	हरतुल्याम्बरधरा समानव्रतचारिणी ॥
028a	काञ्चनं कलशं गृह्य सर्वतीर्थाम्बुपूरितम् ।
028c	पुष्पवृष्ट्याऽभिवर्षन्ती दिव्यगन्धसमावृता ॥
029a	सरिद्वराभिः सर्वाभिः पृष्ठतोऽनुगता वरा ।
029c	सेवितुं भगवत्पार्श्वमाजगाम शुचिस्मिता ॥
030a	आगम्य तु गिरेः पुत्री देवदेवस्य चान्तिकम् ।
030c	मनःप्रियं चिकीर्षन्ती क्रीडार्थं शङ्करान्तिके ॥
031a	मनोहराभ्यां पाणिभ्यां हरनेत्रे पिधाय तु ।
031c	अवेक्ष्य हृष्टा स्वगणान्स्मयन्ती पृष्ठतः स्थिता ॥
032a	देव्या चान्धीकृते देवे कश्मलं समपद्यत ।
032c	निमीलिते भूतपतौ नष्टचन्द्रार्कतारकम् ॥
033a	निःस्वाध्यायवषट्कारं तमसा चाभिसंवृतम् ।
033c	विषण्णं भयवित्रस्तं जगदासीद्भयाकुलम् ॥
034a	हाहाकारमृषीणां च लोकानामभवत्तदा ।
034c	तमोभिभूते सम्भ्रान्ते लोके जीवनसङ्क्षये ॥
035a	तृतीयं चास्य सम्भूतं ललाटे नेत्रमायतम् ।
035c	द्वादशादित्यसङ्काशं लोकान्भासाऽवभासयत् ॥
036a	तत्र तेनाग्निना तेन युगान्ताग्निनिभेन वै ।
036c	अदह्यत गिरिः सर्वो हिमवानग्रतः स्थितः ॥
037a	दह्यमाने गिरौ तस्मिन्मृगपक्षिसमाकुले ।
037c	सविद्याधरगन्धर्वे दिव्यौषधसमाकुले ॥
038a	ततो गिरिसुता चापि विस्मयोत्फुल्ललोचना ।
038c	बभूव च जगत्सर्वं तथा विस्मयसंयुतम् ॥
039a	पश्यतामेव सर्वेषां देवदानवरक्षसाम् ।
039c	नेत्रजेनाग्निना तेन दग्ध एव नगोत्तमः ॥
040a	तं दृष्ट्वा मथितं शैलं शैलपुत्री सविक्लवा ।
040c	पितुः सम्मानमिच्छन्ती पपात भुवि पादयोः ॥
041a	तं दृष्ट्वा देवदेवेशो देव्या दुःखमनुत्तमम् ।
041c	हैमवत्याः प्रियार्थं च गिरिं पुनरवैक्षत ॥
042a	दृष्टमात्रे भगवता सौम्ययुक्तेन चेतसा ।
042c	क्षणेन हिमवाञ्शैलः प्रकृतिस्थोऽभवत्पुनः ॥
043a	हृष्टपुष्टविहङ्गैश्च प्रफुल्लद्रुमकाननः ।
043c	सिद्धचारणसङ्घैश्च प्रीतियुक्तैः समाकुलः ॥
044a	पितरं प्रकृतिस्थं च दृष्ट्वा हैमवती भृशम् ।
044c	अभवत्प्रीतिसंयुक्ता मुदितात्र पिनाकिनम् ॥
045a	देवी विस्मयसंयुक्ता प्रष्टुकामा महेश्वरम् ।
045c	हितार्थं सर्वलोकानां प्रजानां हितकाम्यया ।
045e	देवदेवं महादेवी बभाषेदं वचोऽर्थवत् ॥
046a	भगवन्देवदेवेश शूलपाणे महाद्युते ।
046c	विस्मयो मे महाञ्जातस्तस्मिन्नेत्राग्निसम्भवे ॥
047a	किमर्थं देवदेवेश ललाटेऽस्मिन्प्रकाशते ।
047c	अतिसूर्याग्निसङ्काशं तृतीयं नेत्रमायतम् ॥
048a	नेत्राग्निना तु महता निर्दग्धो हिमवानसौ ।
048c	पुनः सन्दृष्टमात्रस्तु प्रकृतिस्थः पिता मम ॥
049a	एष मे संशयो देव हृदि मे सम्प्रवर्तते ।
049c	देवदेव नमस्तुभ्यं तन्मे संसितुमर्हसि ॥
050a	नारद उवाच ।
050a	एवमुक्तस्तया देव्या प्रीयमाणोऽब्रवीद्भवः ।
050c	स्थाने संशयितुं देवि धर्मज्ञे प्रियभाषिणि ॥
051a	त्वदृते मां हि वै प्रष्टुं न शक्यं केन चेत्प्रिये ।
051c	प्रकाशं यदि वा गुह्यं प्रियार्थं प्रब्रवीम्यहम् ॥
052a	शृणु तत्सर्वमकिलमस्यां संसदि भामिनि ।
052c	सर्वेषामेव लोकानां कूटस्थं विद्धि मां प्रिये ॥
053a	मदधीनास्त्रयो लोका यथा विष्णौ तथा मयि ।
053c	स्रष्टा विष्णुरहं गोप्ता इत्येतद्विद्धि भामिनि ॥
054a	तस्माद्यदा मां स्पृशति शुभं वा यदि वेतरत् ।
054c	तथैवेदं जगत्सर्वं तत्तद्भवति शोभने ॥
055a	एतद्गुह्यमजानन्त्या त्वया बाल्यादनिन्दिते ।
055c	मन्नेत्रे पिहिते देवि क्रीडनार्थं दृढव्रते ॥
056a	तत्कृते नष्टचन्द्रार्कं जगदासीद्भयाकुलम् ।
056c	नष्टादित्ये तमोभूते लोके गिरिसुते प्रिये ॥
057a	तृतीयं लोचनं सृष्टं लोकं संरक्षितुं मया ।
057c	कथितं संशयस्थानं निर्विशङ्का भव प्रिये ॥ ॥

इति श्रीमन्महाभारते अनुशासनपर्वणि दानधर्मपर्वणि पञ्चाधिकद्विशततमोऽध्यायः ॥ 205 ॥
