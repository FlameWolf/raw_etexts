श्रीः
अध्यायः 101
अथ दानधर्मपर्व ॥ 1 ॥

भीष्मेण युधिष्ठिरम् प्रति जलतिलभूम्यन्नगोदानादिफलकथनम् । 1 ॥

001	युधिष्ठिर उवाच 
001a	दह्यमानाय विप्राय यः प्रयच्छत्युपानहौ ।
001c	यत्फलं तस्य भवति तन्मे ब्रूहि पितामह ॥
002	भीष्म उवाच 
002a	उपानहौ प्रयच्छेद्यो ब्राह्मणेभ्यः समाहितः ।
002c	मर्दते कण्टकान्सर्वान्विषमान्निस्तरत्यपि ॥
003a	स शत्रूणामुपरि च सन्तिष्ठति युधिष्ठिर ।
003c	यानं चाश्वतरीयुक्तं तस्य शुभ्रं विशाम्पते ॥
004a	उपतिष्ठति कौन्तेय रौप्यकाञ्चनभूषितम् ।
004c	शकटं दम्यसंयुक्तं दत्तं भवति चैव हि ॥
005	युधिष्ठिर उवाच 
005a	यत्फलं तिलदाने च भूमिदाने च कीर्तितम् ।
005c	गोदाने चान्नदाने च भूयस्तद्ब्रूहि कौरव ॥
006	भीष्म उवाच 
006a	शृणुष्व मम कौन्तैय तिलदानस्य यत्फलम् ।
006c	निशम्य च यथान्यायं प्रयच्छ कुरुसत्तम ॥
007a	पितॄणां प्रथमं भोज्यं तिलाः सृष्टाः स्वयम्भुवा ।
007c	तिलदानेन वै तस्मात्पितृपक्षः प्रमोदते ॥
008a	माघमासे तिलान्यस्तु ब्राह्मणेभ्यः प्रयच्छति ।
008c	सर्वसत्वसमाकीर्णं नरकं स न पश्यति ॥
009a	सर्वसत्रैश्च यजते यस्तिलैर्यजते पितॄन् ।
009c	न चाकामेन दातव्यं तिलैः श्राद्धं कदाचन ॥
010a	महर्षेः कश्यपस्यैते गात्रेभ्यः प्रसृतास्तिलाः ।
010c	ततो दिव्यं गता भावं प्रदानेषु तिलाः प्रभो ||
011a	पौष्टिका रूपदाश्चैव तथा पापविनाशनाः ।
011c	तस्मात्सर्वप्रदानेभ्यस्तिलदानं विशिष्यते ॥
012a	आपस्तम्बश्च मेधावी शङ्खश्च लिखितस्तथा ।
012c	महर्षिर्गौतमश्चापि तिलदानैर्दिवं गताः ॥
013a	तिलहोमरता विप्राः सर्वे संयतमैथुनाः ।
013c	समा गव्येन हविषा प्रवृत्तिषु च संस्थिताः ॥
014a	सर्वेषामिति दानानां तिलदानं विशिष्यते ।
014c	अक्षयं सर्वदानानां तिलदानमिहोच्यते ॥
015a	उच्छिन्ने तु पुरा हव्ये कुशिकर्षिः परन्तपः ।
015c	तिलैरग्नित्रयं हुत्वा प्राप्तवान्गतिमुत्तमाम् ॥
016a	इति प्रोक्तं कुरुश्रेष्ठ तिलदानमनुत्तमम् ।
016c	विधानं येन विधिना तिलानामिह शस्यते ॥
017a	अत ऊर्ध्वं निबोधेदं देवानां यष्टुमिच्छताम् ।
017c	समागमे महाराज ब्रह्मणा वै स्वयम्भुवा ॥
018a	देवाः समेत्य ब्रह्माणं भूमिभागे यियक्षवः ।
018c	शुभं देशमयाचन्त यजेम इति पार्थिव ॥
019	देवा ऊचुः 
019a	भगवंस्त्वं प्रभुर्भूमेः सर्वस्य त्रिदिवस्य च ।
019c	यजेम हि महाभाग यज्ञं भवदनुज्ञया ॥
020a	नाननुज्ञातभूमिर्हि यज्ञस्य फलमश्नुते ।
020c	त्वं हि सर्वस्य जगतः स्थावरस्य चरस्य च ।
020e	प्रभुर्भवसि तस्मात्त्वं समनुज्ञातुमर्हसि ॥
021	ब्रह्मोवाच 
021a	ददानि मेदिनीभागं भवद्भ्योऽहं सुरर्षभाः ।
021c	यस्मिन्देशे करिष्यध्वं यज्ञान्काश्यपनन्दनाः ॥
022	देवा ऊचुः 
022a	भगवन्कृतकामाः स्म यक्ष्महे स्वाप्तदक्षिणैः ।
022c	इमं तु देशं मुनयः पर्युपासन्ति नित्यदा ॥
023a	ततोऽगस्त्यश्च कण्वश्च भृगुरत्रिर्वृषाकपिः ।
023c	असितो देवलश्चैव देवयज्ञमुपागमन् ॥
024a	ततो देवा महात्मान ईजिरे यज्ञमच्युतम् ।
024c	तथा समापयामासुर्यथाकालं सुरर्षभाः ॥
025a	त इष्टयज्ञास्त्रिदशा हिमवत्यचलोत्तमे ।
025c	षष्ठमंशं क्रतोस्तस्य भूमिदानं प्रचक्रिरे ।
026a	प्रादेशमात्रं भूमेस्तु यो दद्यादनुपस्कृतम् ।
026e	न सीदति स कृच्छ्रेषु न च दुर्गाण्यवाप्नुते ॥
027a	शीतवातातपसहां यागभूमिं सुसंस्कृताम् ।
027c	प्रदाय सुरलोकस्थः पुण्यान्तेऽपि न चाल्यते ॥
028a	मुदितो वसति प्राज्ञः शक्रेण सह पार्थिव ।
028c	पतिश्रयप्रदानाच्च सोऽपि स्वर्गे महीयते ॥
029a	अध्यापककुले जातः श्रोत्रियो नियतेन्द्रियः ।
029c	गृहे यस्य वसेत्तुष्टः प्रधानं लोकमश्नुते ॥
030a	तथा गवार्थे शरणं शीतवर्षसहं दृढम् ।
030c	आसप्तमं तारयति कुलं भरतसत्तम ॥
031a	क्षेत्रभूमिं ददल्लोके शुभां श्रियमवाप्नुयात् ।
031c	रत्नभूमिं प्रदद्यात्तु कुलवंशं प्रवर्धयेत् ॥
032a	न चोषरां न निर्दग्धां महीं दद्यात्कथञ्चन ।
032c	न श्मशानपरीतां च न च पापनिषेविताम् ॥
033a	पारक्ये भूमिदेशे तु पितॄणां निर्वपेत्तु यः ।
033c	तद्भूमिं वाऽपि पितृभिः श्राद्धकर्म विहन्यते ॥
034a	तस्मात्क्रीत्वा महीं दद्यात्स्वल्पामपि विचक्षणः ।
034c	पिण्डः पितृभ्यो दत्तो वै तस्यां भवति शाश्वतः ॥
035a	अटवी पर्वताश्चैव नद्यस्तीर्थानि यानि च ।
035c	सर्वाण्यस्वामिकान्याहुर्न हि तत्र परिग्रहः ॥
036a	इत्येतद्भूमिदानस्य फलमुक्तं विशाम्पते ।
036c	अतः परं तु गोदानं कीर्तयिष्यामि तेऽनघ ॥
037a	गावोऽधिकास्तपस्विभ्यो यस्मात्सर्वेभ्य एव च ।
037c	तस्मान्महेश्वरो देवस्तपस्ताभिः सहास्थितः ॥
038a	ब्राह्मे लोके वसन्त्येताः सोमेन सह भारत ।
038c	यां तां ब्रह्मर्षयः सिद्धाः प्रार्थयन्ति परां गतिम् ॥
039a	पयसा हविषा दध्ना शकृता चाथ चर्मणा ।
039c	अस्थिभिश्चोपकुर्वन्ति शृङ्गैर्वालैश्च भारत ॥
040a	नासां शीतातपौ स्यातां सदैताः कर्म कुर्वते ।
040c	न वर्षविषयं वाऽपि दुःखमासां भवत्युत ॥
041a	ब्राह्मणैः सहिता यान्ति तस्मात्पारमकं पदम् ।
041c	एकं गोब्राह्मणं तस्मात्प्रवदन्ति मनीषिणः ॥
042a	रन्तिदेवस्य यज्ञे ताः पशुत्वेनोपकल्पिताः ।
042c	अतश्चर्मण्वती राजन्गोचर्मभ्यः प्रवर्तिता ।
042e	पशुत्वाच्च विनिर्मुक्ताः प्रदानायोपकल्पिताः ॥
043a	ता इमा विप्रमुख्येभ्यो यो ददाति महीपते ।
043c	निस्तरेदापदं कृच्छ्रां विषमस्थोऽपि पार्थिव ॥
044a	गवां सहस्रदः प्रेत्य नरकं न प्रपद्यते ।
044c	सर्वत्र विजयं चापि लभते मनुजाधिप ॥
045a	अमृतं वै गवां क्षीरमित्याह त्रिदशाधिपः ।
045c	तस्माद्ददाति यो धेनुममृतं स प्रयच्छति ॥
046a	अग्नीनामव्ययं ह्येतद्धौम्यं वेदविदो विदुः ।
046c	तस्माद्ददाति यो धेनुं स हौम्यं सम्प्रयच्छति ॥
047a	स्वर्गो वै मूर्तिमानेष वृषभं यो गवां पतिम् ।
047c	विप्रे गुणयुते दद्यात्स वै स्वर्गे महीयते ॥
048a	प्राणा वै प्राणिनामेते प्रोच्यन्ते भरतर्षभ ।
048c	तस्माद्ददाति यो धेनुं प्राणानेष प्रयच्छति ॥
049a	गावः शरण्या भूतानामिति वेदविदो विदुः ।
049c	तस्माद्ददाति यो धेनुं शरणं सम्प्रयच्छति ॥
050a	न वधार्थं प्रदातव्या न कीनाशे न नास्तिके ।
050c	गोजीविने न दातव्या तथा गौर्भरतर्षभ ।
050e	'गोरसानां न विक्रेतू रसं च यजनस्य च ॥'
051a	ददत्स तादृशानां वै नरो गां पापकर्मणाम् ।
051c	अक्षयं नरकं यातीत्येवमाहुर्महर्षयः ॥
052a	न कृशां नापवत्सां वा वन्ध्यां रोगान्वितां तथा ।
052c	न व्यङ्गां न परिश्रान्तां दद्याद्गां ब्राह्मणाय वै ॥
053a	दशगोसहस्रदः सम्यक् शक्रेण सह मोदते ।
053c	अक्षयाँल्लभते लोकान्नरः शतसहस्रशः ॥
054a	इत्येतद्गोप्रदानं च तिलदानं च कीर्तितम् ।
054c	तथा भूमिप्रदानं च शृणुष्वान्ने च भारत ॥
055a	अन्नदानं प्रधानं हि कौन्तेय परिचक्षते ।
055c	अन्नस्य हि प्रदानेन रन्तिदेवो दिवं गतः ॥
056a	श्रान्ताय क्षुधितायान्नं यः प्रयच्छति भूमिप ।
056c	स्वायम्भुवं महत्स्थानं स गच्छति नराधिप ॥
057a	न हिरण्यैर्न वासोभिर्नान्यदानेन भारत ।
057c	प्राप्नुवन्ति नराः श्रेयो यथा ह्यन्नप्रदाः प्रभो ॥
058a	अन्नं वै प्रथमं द्रव्यमन्नं श्रीश्च परा मता ।
058c	अन्नात्प्राणः प्रभवति तेजो वीर्यं बलं तथा ॥
059a	सद्यो ददाति यश्चान्नं सदैकाग्रमना नरः ।
059c	न स दुर्गाण्यवाप्नोतीत्येवमाह पराशरः ॥
060a	अर्चयित्वा यथान्यायं देवेभ्योऽन्नं निवेदयेत् ।
060c	यदन्ना हि नरा राजंस्तदन्नास्तस्य देवताः ॥
061a	कौमुद्यां शुक्लपक्षे तु योऽन्नदानं करोत्युत ।
061c	स सन्तरति दुर्गाणि प्रेत्य चानन्त्यमश्नुते ॥
062a	अभुक्त्वाऽतिथये चान्नं प्रयच्छेद्यः समाहितः ।
062c	स वै ब्रह्मविदां लोकान्प्राप्नुयाद्भरतर्षभ ॥
063a	सुकृच्छ्रामापदं प्राप्तश्चान्नदः पुरुषस्तरेत् ।
063c	पापं तरति चैवेह दुष्कृतं चापकर्षति ॥
064a	इत्येतदन्नदानस्य तिलदानस्य चैव ह ।
064c	भूमिदानस्य च फलं गोदानस्य च कीर्तितम् ॥ 

इति श्रीमन्महाभारते अनुशासनपर्वणि दानधर्मपर्वणि एकाधिकशततमोऽध्यायः ॥ 101 ॥

7-101-7 वै पुण्यं पितृलोके महीयते इति ध. पाठः ॥ 7-101-9 सर्वकामैश्च जयति यस्तिलैरिति नच कामेन दातव्यमिति च ध. पाठः ॥ 7-101-22 इमं हिमवत्सन्निहितम् ॥ 7-101-27 प्रतिश्रयो वासार्थं स्थलम् ॥ 7-101-33 तद्भूमिं परकीयां भूमिं वा यो निर्वपेत् पितृभिः पितृभ्यो दद्यात्तर्हि तच्छ्राद्धं तद्भूमिदानाख्यं कर्म चोभयं विहन्यते वृथा भवति ॥ 7-101-34 तस्यां क्रीतायाम् ॥ 7-101-46 आकुञ्चितमपि ह्येतद्धव्यं वेदविदो विदुरिति ध. पाठः ॥ 7-101-56 स्वयम्भुवं महाभागं स पश्यति नराधिपेति ध. पाठः ॥ 7-101-58 अन्नं वै परमं दैवमिति ध. पाठः ॥
