श्रीः
अध्यायः 187

भीष्मेण युधिष्ठिरम् प्रति साम्नः सकलवशीकरणोपायत्वे दृष्टान्ततया रक्षोब्राह्मणसंवादानुवादः ॥ 1 ॥

001	युधिष्ठिर उवाच 
001a	साम्नि चापि प्रदाने च ज्यायः किं भवतो मतम् ।
001c	प्रब्रूहि भरतश्रेष्ठ यदत्र व्यतिरिच्यते ॥
002	भीष्म उवाच 
002a	साम्ना प्रसाद्यते कश्चिद्दानेन च तथाऽपरः ।
002c	पौरुषीं प्रकृतिं ज्ञात्वा तयोरेकतरं भजेत् ॥
003a	गुणांस्तु शृणु वैराजन्त्सान्त्वस्य पुरुषर्षभ ।
003c	दारुणान्यपि भूतानि सान्त्वेनाराधयेद्यथा ॥
004a	अत्राप्युदाहरन्तीममितिहासं पुरातनम् ।
004c	गृहीत्वा रक्षसा मुक्तो द्विजातिः कानने यथा ॥
005a	कश्चित्तु बुद्धिसम्पन्नो ब्राह्मणो विजने वने ।
005c	गृहीतः कृच्छ्रमापन्नो रक्षसा भक्षयिष्यता ॥
006a	सुबुद्धिः श्रुतिसम्पन्नो दृष्ट्वा तमतिभीषणम् ।
006c	सामैवास्मै प्रयुञ्जानो न मुमोह न विव्यधे ॥
007a	रक्षस्तु वाचा सम्पूज्य प्रश्नं पप्रच्छ तं द्विजम् ।
007c	मोक्ष्यसे ब्रूहि मे प्रश्नं केनास्मि हरिणः कृशः ॥
008	भीष्म उवाच 
008a	मुहूर्तमथ सञ्चिन्त्य ब्राह्मणस्तं निरीक्ष्य सः ।
008c	अभीतवदथाव्यग्रः प्रश्नं प्रतिजगाद ह ॥
009a	विदेशस्थो विलोकस्थो विना नूनं सुहृज्जनैः ।
009c	विषयानतुलान्भुङ्क्षे तेनासि हरिणः कृशः ॥
010a	नूनं मित्राणि ते रक्षः साधूपचरितान्यपि ।
010c	स्वदोषात्तु परित्यज्य तेनासि हरिणः कृशः ॥
011a	अवृत्त्या पीड्यमानोऽपि वृत्त्युपायान्विगर्हयन् ।
011c	महार्थान्ध्यायसे नूनं तेनासि हरिणः कृशः ॥
012a	परकार्याधिकारस्थाः सद्गुणैरधमा नराः ।
012c	अवजानन्ति नूनं त्वां तेनासि हरिणः कृशः ॥
013a	गुणवान्निर्गुणानन्यान्नूनं पश्यसि तत्कृतान् ।
013c	प्राज्ञैरपि विनीतात्मा तेनासि हरिणः कृशः ॥
014a	सम्पीड्यात्मानमार्यत्वात्त्वया कश्चिदुपस्कृतः ।
014c	जितं त्वां मन्यते साधो तेनासि हरिणः कृशः ॥
015a	क्लिश्यमानान्विमार्गेषु कामक्रोधावृतात्मनः ।
015c	मन्येऽनुध्यायसि जनांस्तेनासि हरिणः कृशः ॥
016a	प्राज्ञैरपूजितो नूनं प्राज्ञैरप्यभिनिन्दितः ।
016c	ह्रीमानमर्षी दुर्वृत्तस्तेनासि हरिणः कृशः ॥
017a	नूनं मित्रमुखः शत्रुः कश्चिदार्यवदाचरन् ।
017c	वञ्चयित्वा गतस्त्वां वै तेनासि हरिणः कृशः ॥
018a	नूनमद्य सतां मध्ये तव वाक्यमनुत्तमम् ।
018c	न भाति कालेऽभिहितं तेनासि हरिणः कृशः ॥
019a	दृष्टपूर्वाञ्श्रुतपूर्वान्कुपितान्हृदयप्रियान् ।
019c	अनुनेतुं न शक्रोषि तेनासि हरिणः कृशः ॥
020a	नूनमासञ्जयित्वा त्वा कृत्ये कस्मिंश्चिदीप्सिते ।
020c	कच्चिदर्थयते नित्यं तेनासि हरिणः कृशः ॥
021a	परोक्षवादिभिर्मिथ्यादोषस्ते सम्प्रदर्शितः ।
021c	तज्ज्ञैर्न पूज्यसे व्यक्तं तेनासि हरिणः कृशः ॥
022a	नूनं त्वां सद्गुणापेक्षं पूजयानं सुहृत्प्रजाः ।
022c	मायावीति च जानन्ति तेनासि हरिणः कृशः ॥
023a	अन्तर्गतमभिप्रायं न नूनं लज्जयेच्छसि ।
023c	विवक्तुं प्राप्य शैथिल्यात्तेनासि हरिणः कृशः ॥
024a	नानाबुद्धिरुचीँल्लोके मानुषान्नूनमिच्छसि ।
024c	ग्रहीतुं स्वैर्गुणैः सर्वांस्तेनासि हरिणः कृशः ॥
025a	असत्सु विनिविष्टेषु न गुणान्वदतः स्वयम् ।
025c	गुणास्ते न विराजन्ते तेनासि हरिणः कृशः ॥
026a	धर्मवृत्तः श्रुतैर्हीनः पदं त्वं रजसान्वितः ।
026c	महत्प्रार्थयसे नूनं तेनासि हरिणः कृशः ॥
027a	तपःप्रणिहितात्मानं मन्ये त्वारण्यकाङ्क्षिणम् ।
027c	बन्धुवर्गो निगृह्णाति तेनासि हरिणः कृशः ॥
028a	इष्टभार्यस्य ते नूनं प्रातिवेश्यो महाधनः ।
028c	युवा सुललितः कामी तेनासि हरिणः कृशः ॥
029a	दुर्विनीतहतः पुत्रो जामाता वाऽप्रमार्जकः ।
029c	दारा वा प्रतिकूलास्ते तेनासि हरिणः कृशः ॥
030a	भ्रातरोऽतीव विषमाः पिता वा क्षुत्क्षतो मृतः ।
030c	माता ज्येष्ठो गुरुर्वाऽपि तेनासि हरिणः कृशः ॥
031a	ब्राह्मणो वा हतो गौर्वा ब्रह्मस्वं वापहृतं पुरा ।
031c	देवस्वं वा हृतं काले तेनासि हरिणः कृशः ॥
032a	हृतदारोऽथ वृद्धो वा लोके द्विष्टोऽथवा नरैः ।
032c	अविज्ञानेन वा वृद्धस्तेनासि हरिणः कृशः ॥
033a	वार्धकार्थं धनं दृष्ट्वा स्वा श्रीर्वाऽपि परैर्हृता ।
033c	वृत्तिर्वा दुर्जनापेक्षा तेनासि हरिणः कृशः ॥
034a	सम्पत्कालेन ते धर्मः क्षीणस्तात सुहृद्ब्रुवैः ।
034c	असंन्यासमतिस्तत्र तेनासि हरिणः कृशः ॥
035a	अविद्वान्भीरुरल्पार्थे विद्याविक्रमदानजम् ।
035c	यशः प्रार्थयसे नित्यं तेनासि हरिणः कृशः ॥
036a	चिराभिलषितं किञ्चित्फलमप्राप्तमेव ते ।
036c	कृतमन्यैरपहृतं तेनासि हरिणः कृशः ॥
037a	नूनमात्मगतं दोषमपश्यन्किञ्चिदात्मनि ।
037c	अकारणेऽभिशस्तो हि तेनासि हरिणः कृशः ॥
038a	सुहृदां दुःखमार्तानां न प्रमोक्ष्यसि हानिजम् ।
038c	अलमर्थगुणैर्हीनं तेनासि हरिणः कृशः ॥
039a	साधून्गृहस्थान्दृष्ट्वा च तथा साधून्वनेचरान् ।
039c	मुक्तांश्चावसथे सक्तांस्तेनासि हरिणः कृशः ॥
040a	धर्म्यमर्थ्यं च काम्यं च देशे च रहितं वचः ।
040c	न प्रसिद्ध्यति ते नूनं तेनासि हरिणः कृशः ॥
041a	दत्तानकुशलैरर्थान्मनीषी सञ्जिजीविषुः ।
041c	प्राप्य वर्तयसे नूनं तेनासि हरिणः कृशः ॥
042a	परस्परविरुद्धानां प्रियं नूनं चिकीर्षसि ।
042c	सुहृदामुपरोधेन तेनासि हरिणः कृशः ॥
043a	पापान्विवर्धितान्दृष्ट्वा कल्याणांश्चावसीदतः ।
043c	ध्रुवं गर्हयसे नूनं तेनासि हरिणः कृशः ॥
044a	एवं सम्पूजितं रक्षो विप्रं तं प्रत्यपूजयत् ।
044c	सहायमकरोच्चैनं सम्पूज्यामुं मुमोच ह ॥ 

इति श्रीमन्महाभारते अनुशासनपर्वणि दानधर्मपर्वणि सप्ताशीत्यधिकशततमोऽध्यायः ॥ 187 ॥

7-187-8 आभिर्गाधाभिरव्यग्र इति झ. पाठः ॥ 7-187-10 स्वदोषादपरज्यन्ते इति झ. पाठः ॥ 7-187-16 प्रज्ञासम्भावितो नूनमप्रदैरुपसंहिते इति झ. पाठः ॥
