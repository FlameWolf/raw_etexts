अध्यायः 240

महेश्वरेण पार्वतींप्रति भद्राश्वकेतुमालादिखण्डानां सुकृतिनां भोगस्थानत्वादिप्रतिपादनम् ॥ 1 ॥
	
001	उमोवाच ।
001a	भगवन्सर्वभूतेश पुरमर्दन शङ्कर ।
001c	श्रुतं पापकृतां दुःखं यमलोके वरप्रद ॥
002a	श्रोतुमिच्छाम्यहं देव नृणां सुकृतकर्मणाम् ।
002c	कथं ते भुञ्जते भोगान्स्वर्गलोके महेश्वर ॥
003a	कथिताः कीदृशा लोका नृणां सुकृतकारिणाम् ।
003c	एतन्मे वद देवश श्रोतुं कौतूहलं हि मे ॥
004	महेश्वर उवाच ।
004a	शृणु कल्याणि तत्सर्वं यत्त्वमिच्छसि शोभने ।
004c	विविधाः पुण्यलोकास्ते कर्मकर्मण्यतां गताः ॥
005a	मेरुं हि कनकात्मानं परितः सर्वतोदिशम् ।
005c	भद्राश्चः केतुमालश्च उत्तराः कुरवस्तथा ॥
006a	जम्बूवनादयः स्वर्गा इत्येते कर्मवर्जिताः ।
006c	तेषु भूत्वा स्वयम्भूताः प्रदृश्यते यतस्ततः ॥
007a	योजनानां सहस्रं च एकैकं मानमात्रया ।
007c	नित्यं पुष्पफलोपेतास्तत्र वृक्षाः समन्ततः ॥
008a	आसक्तवस्त्राभरणाः सर्वे कनकसन्निभाः ।
008c	द्विरेफाश्चाण्डजास्तत्र प्रवालमणिसन्निभाः ।
008e	विचित्राश्च मनोज्ञाश्च कूजितैः शोभयन्ति तान् ॥
009a	कुशेशयवनच्छन्ना नलिन्यश्च मनोरमाः ।
009c	तत्र वान्त्यनिला नित्यं दिव्यगन्धसुखावहाः ॥
010a	सर्वे चाम्लानमाल्याश्च विरजोम्बरसंवृताः ।
010c	एवं बहुविधा देवि दिव्यभोगाः सुखावहाः ॥
011a	स्त्रियश्च पुरुषाश्चैव सर्वे सुकृतकारिणः ।
011c	रमन्ते तत्र चान्योन्यं कामरागसमन्विताः ॥
012a	मनोहरा महाभागाः सर्वे ललितकुण्डलाः ।
012c	एवं तत्र स्थिता मर्त्याः प्रमदाः प्रियदर्शनाः ॥
013a	नानाभावसमायुक्ता यौवनस्थाः सदैव तु ।
013c	युवत्यः कल्पितास्तत्र कामजा ललितास्तथा ॥
014a	मनोनुकूला मधुरा भोगिनामुपकल्पिताः ।
014c	प्रमदाश्चोद्भवन्त्येव स्वर्गलोके यथा तथा ॥
015a	एवंविधाः स्त्रियश्चात्र पुरुषाश्च परस्परम् ।
015c	रमन्ते चेन्द्रियैः स्वस्थै शरीरैर्भोगसंस्कृतैः ॥
016a	कामहर्षगुणाभ्यस्ता नान्ये क्रोधादयः प्रिये ।
016c	क्षुत्पिपासा न चास्त्यत्रि गात्रक्लेशाश्च शोभने ॥
017a	सर्वतो रमणीयं च सर्वत्र कुसुमान्विम् ।
017c	यावत्पुण्यफलं तावद्दृश्यन्ते बहुसङ्गताः ।
017e	निरन्तरं भोगयुता रमन्ते स्वर्गवासिनः ॥
018a	तत्र भोगान्यथायोगं भुक्त्वा पुण्यक्षयात्पुनः ।
018c	नश्यन्ति जायमानास्ते शरीरैः सहसा प्रिये ॥
019a	स्वर्गलोकात्परिभ्रष्टाः जायन्ते मानुषे पुनः ।
019c	पूर्वपुण्यावशेषेण विशिष्टाः सम्भवन्ति ते ॥
020a	एषा स्वर्गगतिः प्रोक्ता पृच्छन्त्यास्तव भामिनि ।
020c	अत ऊर्ध्वं पदान्यष्टौ सुकर्माणि शृणु प्रिये ।
020e	भोगयुक्तानि पुण्यानि उच्छ्रितानि परस्परम् ॥
021a	विद्याधराः किम्पुरुषा यक्षगन्धर्वकिन्नराः ।
021c	अप्सरो दानवा देवा यथाक्रममुदाहृताः ॥
022a	तेषु स्थानेषु जायन्ते प्राणिनाः पुण्यकर्मणः ।
022c	तेषामपि च ये लोकाः स्वर्गलोकोपमाः स्मृताः ॥
023a	स्वर्गवत्तत्र ते भोगान्भुञ्जते च रमन्ति च ।
023c	रूपसत्वबलोपेताः सर्वे दीर्घायुषस्तथा ॥
024a	तेषां सर्वक्रियारम्भो मानुषेष्विव दृश्यते ।
024c	अतिमानुषमैश्वर्यमत्र मायाबलात्कृतम् ॥
025a	जराप्रसूतिमरणं तेषु स्थानेषु दृश्यते ।
025c	गुणा दोषाश्च सन्त्यत्र आकाशगमनं तथा ॥
026a	अन्तर्धानं बलं सत्त्वमायुश्च चिरजीवितम् ।
026c	तपोविशेषज्जायन्ते यथा कर्मणि भामिनि ॥
027a	देवलोके प्रवृत्तिस्तु तेषामेव विधीयते ।
027c	न तथा देवलोको हि तद्विशिष्टाः सुराः स्मृताः ॥
028a	तत्र भोगमनिर्देश्यममृतत्वं च विद्यते ।
028c	विमानगमनं नित्यमप्सरोगणसेवितम् ॥
029a	एवमन्यच्च तत्कर्म देवताभ्यो विशिष्यते ।
029c	प्रत्यक्षं तव तत्सर्वं देवलोके प्रवर्तनम् ॥
030a	तस्मान्न वर्णये देवि विदितं च त्वया शुभे ।
030c	तत्सर्वं सुकृतैरेव प्राप्यते चोत्तमं पदम् ॥ ॥

इति श्रीमन्महाभारते अनुशासनपर्वणि दानधर्मपर्वणि चत्वारिंशदधिकद्विशततमोऽध्यायः ॥ 240 ॥
