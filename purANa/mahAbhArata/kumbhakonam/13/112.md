श्रीः
अध्यायः 112

भीष्मेण युधिष्ठिरम् प्रति गोसामान्योत्पत्तिप्रकारकथनपूर्वकं कपिलोत्पत्तिप्रकारकथनम् ॥ 1 ॥

001	वैशम्पायन उवाच 
001a	ततो युधिष्ठिरे राजा भूयः शान्तनवं नृपम् ।
001c	गोदानविस्तरं धीमान्पप्रच्छ विनयान्वितः ॥
002a	गोप्रदानगुणान्सम्यक् पुनर्मे ब्रूहि भारत ।
002c	न हि तृप्याम्यहं वीर शृण्वानोऽमृतमीदृशम् ॥
003a	इत्युक्तो धर्मराजेन तदा शान्तनवो नृपः ।
003c	सम्यगाह गुणांस्तस्मै गोप्रदानस्य केवलान् ॥
004	भीष्म उवाच 
004a	वत्सलां गुणसम्पन्नां तरुणीं वस्त्रसंयुताम् ।
004c	दत्त्वेदृशीं गां विप्राय सर्वपापैः प्रमुच्यते ॥
005a	असुर्या नाम ते लोका गां दत्त्वा तान्न गच्छति ।
005c	पीतोदकां जग्धतृणां नष्टक्षीरां निरिन्द्रियाम् ||
006a	जरारोगोपसम्पन्नां जीर्णां वापीमिवाजलाम् ।
006c	दत्त्वा तमः प्रविशति द्विजं क्लेशेन योजयेत् ॥
007a	रुष्टा दुष्टा व्याधिता दुर्बला वा नो दातव्या याश्च मूल्यैरदत्तैः ।
007c	क्लेशैर्विप्रं योऽफलैः संयुनक्ति तस्याऽवीर्याश्चाफलाश्चैव लोकाः ॥
008a	बलान्विताः शीलवीर्योपपन्नाः सर्वे प्रशंसन्ति सुगन्धवत्यः ।
008e	यथा हि गङ्गा सरितां वरिष्ठा तथाऽर्जुनीनां कपिला वरिष्ठा ॥
009	युधिष्ठिर उवाच 
009a	कस्मात्समाने बहुलाप्रदाने सद्भिः प्रशस्तं कपिलाप्रदानम् ।
009c	विशेषमिच्छामि महाप्रभावं श्रोतुं समर्थोस्मि भवान्प्रवक्तुम् ॥
010	भीष्म उवाच 
010a	वृद्धानां ब्रुवतां श्रुत्वा कपिलानामथोद्भवम् ।
010c	वक्ष्यामि तदशेषेण रोहिण्यो निर्मिता यथा ॥
011a	प्रजाः सृजेति चादिष्टः पूर्वं दक्षः स्वयम्भुवा ।
011c	नासृजद्वृत्तिमेवाग्रे प्रजानां हितकाम्यया ॥
012a	यथा ह्यमृतमाश्रित्य वर्तयन्ति दिवौकसः ।
012c	तथा वृत्तिं समाश्रित्य वर्तयन्ति प्रजा विभो ॥
013a	अचरेभ्यश्च भूतेभ्यश्चराः श्रेष्ठास्ततो नराः ।
013c	ब्राह्मणाश्च ततः श्रेष्ठास्तेषु यज्ञाः प्रतिष्ठिताः ॥
014a	यज्ञैराप्यायते सोमः स च गोषु प्रतिष्ठितः ।
014c	ताभ्यो देवाः प्रमोदन्ते प्रजानां वृत्तिरासु च ॥
015a	ततः प्रजासु सृष्टासु दक्षाद्यैः क्षुधिताः प्रजाः ।
015c	प्रजापतिमुपाधावन्विनिश्चित्य चतुर्मुखम् ॥
016a	प्रजातान्येव भूतानि प्राक्रोशन्वृत्तिकाङ्क्षया ।
016c	वृत्तिदं चान्वपद्यन्त तृषिताः पितृमातृवत् ॥
017a	इतीदं मनसा गत्वा प्रजासर्गार्थमात्मनः ।
017c	प्रजापतिर्बलाधानममृतं प्रापिबत्तदा ।
017e	शंसतस्तस्य तृप्तिं तु गन्धात्सुरभिरुत्थिता ॥
018a	मुखजा साऽसृजद्धातुः सुरभिर्लोकमातरम् ।
018c	दर्शनीयरसं वृत्तिं सुरभिं मुखजां सुताम् ॥
019a	साऽसृजत्सौरभेयीस्तु सुरभिर्लोकमातृकाः ।
019c	सुवर्णवर्णाः कपिलाः प्रजानां वृत्तिधेनवः ॥
020a	तासाममृतवृत्तीनां क्षरन्तीनां समन्ततः ।
020c	बभूवामृतजः फेनः स्रवन्तीनामिवोर्मिजः ॥
021a	स वत्समुखविभ्रष्टो भवस्य भुवि तिष्ठतः ।
021c	शिरस्यवापतत्क्रुद्धः स तदैक्षत च प्रभुः ।
021e	ललाटप्रभवेणाक्ष्णा रोहिणीं प्रदहन्निव ॥
022a	तत्तेजस्तु ततो रौद्रं कपिलां गां विशाम्पते ।
022c	नानावर्णत्वमनयन्मेघानिव दिवाकरः ॥
023a	यास्तु तस्मादपक्रम्य सोममेवाभिसंश्रिताः ।
023c	यथोत्पन्नाः स्ववर्णस्था न नीताश्चान्यवर्णताम् ॥
024a	अथ क्रुद्धं महादेवं प्रजापतिरभाषत ।
024c	अमृतेनावसिक्तस्त्वं नोच्छिष्टं विद्यते गवाम् ॥
025a	यथा ह्यमृतमादाय सोमो विष्यन्दते पुनः ।
025c	तथा क्षीरं क्षरन्त्येता रोहिण्योऽमृतसम्भवाः ॥
026a	न दुष्यत्यनिलो नाग्निर्न सुवर्णं न चोदधिः ।
026c	नामृतेनामृतं पीतं न वत्सैर्दुष्यते पयः ॥
027a	इमाँल्लोकान्भरिष्यन्ति हविषा प्रस्रवेण च ।
027c	आसामैश्वर्यमिच्छन्ति सर्वेऽमृतमयं शुभम् ॥
028a	वृषभं च ददौ तस्मै भगवाँल्लोकभावनः ।
028c	प्रसादयामास मनस्तेन रुद्रस्य भारत ॥
029a	प्रीतश्चापि महादेवश्चकार वृषभं तदा ।
029c	ध्वजं च वाहनं चैव तस्मात्स वृषभध्वजः ॥
030a	ततो देवैर्महादेवस्तदा पशुपतिः कृतः ।
030c	ईश्वरः स गवां मध्ये वृषभाङ्कः प्रकीर्तितः ॥
031a	एवमव्यग्रवर्णानां कपिलानां महौजसाम् ।
031c	प्रदाने प्रथमः कल्पः सर्वासामेव कीर्तितः ॥
032a	लोकज्येष्ठा लोकवृत्तिप्रवृत्ता रुद्रोद्भूताः सोमविष्यन्दभूताः ।
032c	सौम्याः पुण्याः कामदाः प्राणदाश्च गा वै दत्त्वा सर्वकामप्रदः स्यात् ॥
033a	इदं गवां प्रभवविधानमुत्तमं पठन्सदा शुचिरपि मङ्गलप्रियः ।
033c	विमुच्यते कलिकलुषेण मानवः प्रियान्सुतान्धनपशुमाप्नुयात्सदा ॥
034a	हव्यं कव्यं तर्पणं शान्तिकर्म यानं वासो वृद्धबालस्य तुष्टिः ।
034c	एतान्सर्वान्गोप्रदाने गुणान्वै दाता राजन्नाप्नुयाद्वै सदैव ॥
035	वैशम्पायन उवाच 
035a	पितामहस्याथ निशम्य वाक्यं राजा सह भ्रातृभिराजमीढः ।
035c	सुवर्णवर्णानडुहस्तथा गाः पार्थो ददौ ब्राह्मणसत्तमेभ्यः ॥
036a	तथैव तेभ्योपि ददौ द्विजेभ्यो गवां सहस्राणि शतानि चैव ।
036c	यज्ञान्समुद्धिश्य च दक्षिणार्थे लोकान्विजेतुं परमां च कीर्तिम् ॥ 

इति श्रीमन्महाभारते अनुशासनपर्वणि दानधर्मपर्वणि द्वादशाधिकशततमोऽध्यायः ॥ 112 ॥

7-112-6 अनन्ता नाम ते लोका गां दत्त्वा यत्र गच्छतीति थ. ध. पाठः ॥ 7-112-11 पीतोदकां त्यक्ततृणामिति थ. ध. पाठः ॥ 7-112-20 असृजद्वृत्तिमेवाग्र इति झ. पाठः ॥ 7-112-23 स्रवन्तीनां नदीनाम् ॥ 7-112-26 ता ह्येता नान्यवर्णगा इति ट. थ. ध. पाठः ॥ 7-112-35 न सुवर्णं घृतं दधीति थ. पाठः ॥  
