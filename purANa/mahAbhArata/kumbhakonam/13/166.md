श्रीः
अध्यायः 166

रुद्रम् प्रति सनत्कुमारेण तत्वलयक्रमाध्यात्मादिप्रतिपादनम् ॥ 1 ॥

KK-13-01-166-001	'सनत्कुमार उवाच 
KK-13-01-166-001a	तत्वसङ्ख्या श्रुता चैषा येषां ब्रह्मविदांवर ।
KK-13-01-166-001c	सर्गसङ्ख्या मया प्रोक्ता नवानामानुपूर्व्यशः ।
KK-13-01-166-001e	प्रवक्ष्यामि तु तेऽध्यात्ममधिभूताधिदैवतम् ॥
KK-13-01-166-002a	नैतद्युक्तैर्वेदविद्भिर्गृहस्थैर्मान्यैरेभिस्तपसा वाभिपन्नैः ।
KK-13-01-166-002c	यत्नेन दृष्टं परमात्मतत्वं तत्वेन प्राप्यं तु यथोक्तमेतत् ।
KK-13-01-166-002e	परं परेभ्यस्त्वमृतार्थतत्वं स्वभावसत्वस्थमनीशमीशम् ॥
KK-13-01-166-003a	कैवल्यतां प्राप्य महासुरोत्तम तवैतदाख्यामि मुनीन्द्रवृत्त्या ।
KK-13-01-166-003c	रहस्यमेवान्यदवाप्य दिव्यं पवित्रपूतस्तव मृत्युजालम् ॥
KK-13-01-166-004a	पृथ्वीमिमां यद्यपि रत्नपूर्णां दद्यान्न देयं त्वपरीक्षिताय ।
KK-13-01-166-004c	नाश्रद्दधानाय न चान्यबुद्धेर्नाज्ञानयुक्ताय न विस्मिताय ॥
KK-13-01-166-005ac	स्वाध्याययुक्ताय गुणान्विताय प्रदेयमेतन्नियतेन्द्रियाय ॥
KK-13-01-166-006a	सङ्क्षेपं चाप्यथैतेषां तत्वानां वृषभध्वज ।
KK-13-01-166-006c	अनुलोमानुजातानां प्रतिलोमप्रमीयतम् ॥
KK-13-01-166-007a	प्रवक्ष्यामि तमध्यात्मं साधिभूताधिदैवतम् ।
KK-13-01-166-007c	यथांशुजालमर्कस्य तथैतत्प्रवदन्ति वै ॥
KK-13-01-166-008a	सङ्क्षीणे ब्रह्मदिवसे जगज्जलधिमाविशेत् ।
KK-13-01-166-008c	प्रलीयते जले भूमिर्जलमग्नौ प्रलीयते ॥
KK-13-01-166-009a	लीयतेऽग्निस्तथा वायौ वायुराकाश एव तु ।
KK-13-01-166-009c	मनसि प्रलीयते खं तु मनोऽहङ्कार एव च ॥
KK-13-01-166-010a	अहङ्कारस्तथा तस्मिन्महति प्रविलीयते ।
KK-13-01-166-010c	महानव्यक्त इत्याहुस्तदेकत्वं प्रचक्षते ॥
KK-13-01-166-011a	अव्यक्तस्य महादेव प्रलयं विद्धि ब्रह्मणि ।
KK-13-01-166-011c	एवमस्यासकृत्क्रीडामाहुस्तत्वविदो जनाः ॥
KK-13-01-166-012a	अध्यात्ममधिभूतं च तथैवाप्यधिदैवतम् ।
KK-13-01-166-012c	यथावदुदितं शास्त्रं योगे तु सुमहात्मभिः ॥
KK-13-01-166-013a	तथैव चेह साङ्ख्ये तु परिसङ्ख्यात्मचिन्तकैः ।
KK-13-01-166-013c	प्रपञ्चितार्थमेतावन्महादेव महात्मभिः ॥
KK-13-01-166-014a	ब्रह्मेति विद्यादध्यात्मं पुरुषं चाधिदैवतम् ।
KK-13-01-166-014c	प्रभवं सर्वभूतानां रक्षणं तत्र कर्म च ॥
KK-13-01-166-015a	अध्यात्मं प्राणमित्याहुः क्रतुमप्यधिदैवतम् ।
KK-13-01-166-015c	रथं च यज्ञवाहोऽत्र कर्माहङ्कारमेव च ॥
KK-13-01-166-016a	अध्यात्मं तु मनो विद्याच्चन्द्रमाश्चाधिदैवतम् ।
KK-13-01-166-016c	दैवं च प्रभवश्चैव कर्म व्याहृतयस्तथा ॥
KK-13-01-166-017a	विद्यात्तु श्रोत्रमध्यात्ममाकाशमधिदैवतम् ।
KK-13-01-166-017c	सर्वभावाभिधानार्थं शब्दः कर्म सदा स्मृतम् ॥
KK-13-01-166-018a	त्वगध्यात्ममथो विद्याद्वायुरत्राधिदैवतम् ।
KK-13-01-166-018c	सन्निपातय विज्ञानं सर्वकर्म च तत्र ह ॥
KK-13-01-166-019a	अध्यात्मं चक्षुरित्याहुर्भास्करोऽत्राधिदैवतम् ।
KK-13-01-166-019c	ज्ञापनं सर्ववर्णानां रूपं कर्म सदा स्मृतम् ॥
KK-13-01-166-020ac	जिह्वेति विद्यादध्यात्ममापश्चात्राधिदैवतम् ॥
KK-13-01-166-021a	पायुरध्यात्ममित्याहुर्यथावद्यतिसत्तमाः ।
KK-13-01-166-021c	विसर्गमधिभूतं च मित्रं चाप्यधिदैवतम् ॥
KK-13-01-166-022a	उपस्थोऽध्यात्ममित्याहुर्देवदेव पिनाकधृक् ।
KK-13-01-166-022c	अनुभावोऽधिभूतं तु दैवतं च प्रजापतिः ॥
KK-13-01-166-023a	पादावध्यात्ममित्याहुस्त्रिशूलाङ्क मनीषिणः ।
KK-13-01-166-023c	गन्तव्यमधिभूतं तु विष्णुस्तत्राधिदैवतम् ॥
KK-13-01-166-024a	वागध्यात्मं तथैवाहुः पिनाकिंस्तत्वदर्शिनः ।
KK-13-01-166-024c	वक्तव्यमधिभूतं तु वह्निस्तत्राधिदैवतम् ॥
KK-13-01-166-025a	एतदध्यात्ममतुलं साधिभूताधिदैवतम् ।
KK-13-01-166-025c	मया तु वर्णितं सम्यग्देहिनाममरर्षभ ॥
KK-13-01-166-026a	एतत्कीटपतङ्गे च श्वपाके शुनि हस्तिनि ।
KK-13-01-166-026c	पुत्रिकादंशमशके ब्राह्मणे गवि पार्थिवे ॥
KK-13-01-166-027a	सर्वमेव हि द्रष्टव्यमन्यथा मा विचिन्तय ।
KK-13-01-166-027c	अतोऽन्यथा ये पश्यन्ति न सम्यक्तेषु दर्शनम् ॥
KK-13-01-166-028a	देवदानवगन्धर्वयक्षराक्षसकिन्नराः ।
KK-13-01-166-028c	यन्न जानन्ति को ह्येष कुतो वा भगवानिति ॥
KK-13-01-166-029a	ओमित्येकाक्षरं ब्रह्म यत्तत्सदसतः परम् ।
KK-13-01-166-029c	अनादिमध्यपर्यन्तं कूटस्थमचलं ध्रुवम् ॥
KK-13-01-166-030a	योगेश्वरं पद्मनाभं विष्णुं जिष्णुं जगत्पतिम् ।
KK-13-01-166-030c	अनादिनिधनं देवं देवदेवं सनातनम् ॥
KK-13-01-166-031a	अपमेयमविज्ञेयं हरिं नारायणं प्रभुम् ।
KK-13-01-166-031c	कृताञ्जलिः शुचिर्भूत्वा प्रणम्य प्रयतोऽर्चयेत् ॥
KK-13-01-166-032a	अनाद्यन्तं परं ब्रह्म न देवा ऋषयो विदुः ।
KK-13-01-166-032c	एकोयं वेद भगवांस्त्राता नारायणो हरिः ॥
KK-13-01-166-033a	नारायणादृषिगणास्ततः सिद्धा महोरगाः ।
KK-13-01-166-033c	देवा देवर्षयश्चैव यं विदुर्दुःखभेषजम् ॥
KK-13-01-166-034a	यमाहुर्विजितक्लेशं यस्मिंश्च विहिताः प्रजाः ।
KK-13-01-166-034c	यस्मिँल्लोकाः स्फुरन्तीमे जाले शकुनयो यथा ॥
KK-13-01-166-035a	सप्तर्षयो मनः सप्त साङ्ख्यास्तु मुनिदर्शनात् ।
KK-13-01-166-035c	सप्तर्षयश्चेन्द्रियाणि पञ्च बुद्धीन्द्रियाणि च ॥
KK-13-01-166-036ac	श्रोत्रयोश्च दिशः प्राहुर्मनसि त्वथ चन्द्रमाः ॥
KK-13-01-166-037AB	मनः षष्ठं बुद्धिः सप्तमी ह्यात्मनि स्थापितानि शरीरेषु नात्मनि तस्य हि कारणानि भन्ति सर्वाण्यपि सर्वकर्मसु वा विषयेषु वा युञ्जन्ति यथात्मनि स्वानि कर्माणि प्रवृत्तानि सप्तस्वपि ॥
KK-13-01-166-038AB	विषयाणां व्यापकत्वानि तान्येव स्वपतो भूतग्रामस्याजमात्मानं देवलोकस्थानसम्मितं देहान्तरगामिनं मुमुक्षुं वानुप्रविशन्ति सूक्ष्माणि प्रलीयन्ते ॥
KK-13-01-166-039a	मोक्षकाले तमेकं न कश्चिद्वेत्ति स्वपरम् ।
KK-13-01-166-039c	एवं प्रविष्टेषु भूतेषु को जागर्तीत्युच्यते ॥
KK-13-01-166-040AB	निद्राप्रसुप्तेषु वाऽत्र जाग्रत्स्वप्नशीलोत्रसदनौ च देवद्योतनो भगवांश्चात्र क्षेत्रज्ञो बुद्धिर्वाऽभिसुप्तस्यापि स्वप्नदर्शनानि पश्यन्ति ॥
KK-13-01-166-041AB	अप्रतिबुद्धेषु लोकेषु स एव प्रतिबुध्यते । सएष प्राज्ञः । अथ तैजसः कायाग्निः स हि सुप्तस्यात्मा वा ॥
KK-13-01-166-042AB	अविदुषो वाऽप्रतिबुध्यमानस्यान्नं पचतीत्यन्ते वै तिष्ठति एतदात्मानमधिकृत्यानुज्ञातमिति ॥ 

इति श्रीमन्महाभारते अनुशासनपर्वणि दानधर्मपर्वणि षट्षष्ट्यधिकशततमोऽध्यायः ॥ 166 ॥

7-166-2 गृहस्थैर्मान्येज्याभिरिति ट. थ. पाठः ॥
