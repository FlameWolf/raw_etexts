श्रीः
अध्यायः 153

भीष्मेण युधिष्ठिरम् प्रति सकलसेव्यताप्रयोजकगुणप्रतिपादकेन्द्रमातलिसंवादानुवादः ॥ 1 ॥
	
KK-13-01-153-001	'युधिष्ठिर उवाच 
KK-13-01-153-001a	केषां देवा महाभागाः सन्नमन्ते महात्मनाम् ।
KK-13-01-153-001c	लोकेऽस्मिंस्तानृषीन्सर्वाञ्श्रोतुमिच्छामि सत्तम ॥
KK-13-01-153-002	भीष्म उवाच 
KK-13-01-153-002a	इतिहासमिमं विप्राः कीर्तयन्ति पुराविदः ।
KK-13-01-153-002c	अस्मिन्नर्थे महाप्राज्ञास्तं निबोध युधिष्ठिर ॥
KK-13-01-153-003a	वृत्रं हत्वाऽप्युपावृत्तं त्रिदशानां पुरस्कृतम् ।
KK-13-01-153-003c	महेन्द्रमनुसम्प्राप्तं स्तूयमानं महर्षिभिः ॥
KK-13-01-153-004a	श्रिया परमया युक्तं रथस्थं हरिवाहनम् ।
KK-13-01-153-004c	मातलिः प्राञ्जलिर्भूत्वा देवमिन्द्रमुवाच ह ॥
KK-13-01-153-005a	नमस्कृतानां सर्वेषां भगवंस्त्वं पुरस्कृतः ।
KK-13-01-153-005c	येषां लोके नमस्कुर्यात्तान्ब्रवीतु भवान्मम ॥
KK-13-01-153-006a	तस्य तद्वचनं श्रुत्वा देवराजः शचीपतिः ।
KK-13-01-153-006c	यन्तारं परिपृच्छन्तं तमिन्द्रः प्रत्युवाच सः ॥
KK-13-01-153-007a	धर्मं चार्थं च कामं च येषां चिन्तयतां मतिः ।
KK-13-01-153-007c	नाधर्मे वर्तते नित्यं तान्नमस्यामि मातले ॥
KK-13-01-153-008a	ये रूपगुणसम्पन्नाः प्रमदाहृदयङ्गमाः ।
KK-13-01-153-008c	निवृत्ताः कामभोगेषु तान्नमस्यामि मातले ॥
KK-13-01-153-009a	स्वेषु भोगेषु सन्तुष्टाः सुवाचो वचनक्षमाः ।
KK-13-01-153-009c	अमानकामाश्चार्घार्हास्तान्नमस्यामि मातले ॥
KK-13-01-153-010a	धनं विद्यास्तथैश्वर्यं येषां न चलयेन्मतिम् ।
KK-13-01-153-010c	चलितां ये निगृह्णन्ति तान्नित्यं पूजयाम्यहम् ॥
KK-13-01-153-011a	इष्टैर्दारैरुपेतानां शुचीनामग्निहोत्रिणाम् ।
KK-13-01-153-011c	चतुष्पादकुटुम्बानां मातले प्रणमाम्यहम् ॥
KK-13-01-153-012a	महतस्तपसा प्राप्तौ धनस्य विपुलस्य च ।
KK-13-01-153-012c	त्यागस्तस्य न वै कार्यो योऽऽत्मानं नावबुध्यते ॥
KK-13-01-153-013a	येषामर्थस्तथा कामो धर्ममूलविवर्धितः ।
KK-13-01-153-013c	धर्मार्थौ तस्य नियतौ तान्नमस्यामि मातले ॥
KK-13-01-153-014a	धर्ममूलार्थकामानां ब्राह्मणानां गवामपि |
KK-13-01-153-014c	पतिव्रतानां नारीणां प्रणामं प्रकरोम्यहम् ॥
KK-13-01-153-015a	ये भुक्त्वा मानुषान्भोगान्पूर्वे वयसि मातले ।
KK-13-01-153-015c	तपसा स्वर्गमायान्ति शश्वत्तान्पूजयाम्यहम् ॥
KK-13-01-153-016a	असम्भोगान्नचासक्तान्धर्मनित्याञ्जितेन्द्रियान् ।
KK-13-01-153-016c	संन्यस्तानचलप्रख्यान्मनसा पूजयामि तान् ॥
KK-13-01-153-017a	ज्ञानप्रसन्नविद्यानां निरूढं धर्ममीप्सितम् ।
KK-13-01-153-017c	परैः कीर्तितशौचानां मातले तान्नमाम्यहम् ॥' 

इति श्रीमन्महाभारते अनुशासनपर्वणि दानधर्मपर्वणि त्रिपञ्चाशदधिकशततमोऽध्यायः ॥ 153 ॥
