श्रीः
अध्यायः 122

फेनपस्य गोभक्त्युद्रेकसन्तुष्टाभिर्गोलोकादागतगोमातृभिः योगप्रभावेण शरीराद्वियोजनेन स्वलोकप्रापणपूर्वकं तस्मिन्कपिलानिश्चयनिवेदनम् ॥ 1 ॥ ततः कपिलाभिर्यथाप्रतिज्ञं शृङ्गाघातादिना फेनपस्य कुणपशरीरविभेदनम् ॥ 2 ॥

KK-13-01-122-001	'भीष्म उवाच 
KK-13-01-122-001a	यास्तु गोमातरस्तस्य कामचारिण्य आगताः ।
KK-13-01-122-001c	समीपं हि सुमित्रस्य कृतज्ञाः समुपस्थिताः ॥
KK-13-01-122-002a	अभिप्रशस्य चैवाहुस्तमृषिं पुण्यदर्शनाः ।
KK-13-01-122-002c	गोलोकादागता वेद वृषगोमातरो वयम् ॥
KK-13-01-122-003a	सुप्रीताः स्म वरं गृह्ण यमिच्छसि महामुने ।
KK-13-01-122-003c	यद्धि गोषु परां बुद्धिं कृतवानसि नित्यदा ॥
KK-13-01-122-004	सुमित्र उवाच 
KK-13-01-122-004a	प्रीतोस्म्यनुगृहीतोस्मि यन्मां गोमातरः शुभाः ।
KK-13-01-122-004c	सुप्रीतमनसः सर्वास्तिष्ठन्ते च वरप्रदाः ॥
KK-13-01-122-005a	भवेद्गोष्वेव मे भक्तिर्यथैवाद्य तथा सदा ।
KK-13-01-122-005c	गोघ्नाश्चैवावसीदन्तु नरा ब्रह्मद्विषश्च ये ॥
KK-13-01-122-006	गोमातर ऊचुः 
KK-13-01-122-006a	एवमेतदृषिश्रेष्ठ हितं वदसि नः प्रियम् ।
KK-13-01-122-006c	एहि गच्छ सहाऽस्माभिर्गोलोकमृषिसत्तम ॥
KK-13-01-122-007	सुमित्र उवाच 
KK-13-01-122-007a	यूयमिष्टां गतिं यान्तु न ह्यहं गन्तुमुत्सहे ।
KK-13-01-122-007c	इमा गावः समुत्सृज्य तपस्विन्यो मम प्रियाः ॥
KK-13-01-122-008	भीष्म उवाच
KK-13-01-122-008a	तास्तु तस्य वचः श्रुत्वा कपिलानां सुदारुणम् ।
KK-13-01-122-008c	नित्युस्तमृषिमुत्क्षिप्य भार्गवं नभ उद्वहन् ॥
KK-13-01-122-009a	कलेवरं तु तत्रैव तस्य संन्यस्य मातरः ।
KK-13-01-122-009c	निष्कृष्य करणं योगादानयन्भार्गवस्य वै ॥
KK-13-01-122-010a	सर्वं चास्य तदाचख्युः कपिलानां विचेष्टितम् ।
KK-13-01-122-010c	यदर्थं हरणं गोभिर्गोलोकं लोकमातरः ॥
KK-13-01-122-011a	ततस्तु कपिलास्तत्र तस्य दृष्ट्वा कलेवरम् ।
KK-13-01-122-011c	तथाप्रतिज्ञं शृङ्गैश्च खुरैश्चाप्यवचूर्णयन् ॥
KK-13-01-122-012a	ततः सञ्छिद्य बहुधा भार्गवं नृपसत्तम ।
KK-13-01-122-012c	ययुर्यत्रेतरा गावस्तच्च सर्वं न्यवेदयन् ॥
KK-13-01-122-013a	अथ गोमातृभिः शप्तास्ता गावः पृथिवीचराः ।
KK-13-01-122-013c	अमेध्यवदनाः क्षिप्रं भवध्वं ब्रह्मघातकाः ॥
KK-13-01-122-014a	एवं कृतज्ञा गावो हि यथा गोमातरो नृप ।
KK-13-01-122-014c	ऋषिश्च प्राप्तवाँल्लोकं गावश्च परिमोक्षिताः ॥' 

इति श्रीमन्महाभारते अनुशासनपर्वणि दानधर्मपर्वणि द्वाविंशत्यधिकशततमोऽध्यायः ॥ 122 ॥

7-122-2 वेद विद्धि । ऋषे गोमातरो वयमिति थ. पाठः ॥ 7-122-8 कपिलानां सुदारुणं सुमित्रवधप्रतिज्ञानं च श्रुत्वा ॥
