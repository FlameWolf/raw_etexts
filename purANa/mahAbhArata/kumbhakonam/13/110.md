श्रीः
अध्यायः 110
भीष्मेण युधिष्ठिरम् प्रति सत्यदमादिप्रशंसनम् ॥ 1 ॥

KK-13-01-110-001	युधिष्ठिर उवाच 
KK-13-01-110-001a	विस्रम्भितोऽहं भवता धर्मान्प्रवदता विभो ।
KK-13-01-110-001c	प्रवक्ष्यामि तु सन्देहं तन्मे ब्रूहि पितामह ॥
KK-13-01-110-002a	व्रतानां किं फलं प्रोक्तं कीदृशं वा महाद्युते ।
KK-13-01-110-002c	नियमानां फलं किं च स्वधीतस्य च किं फलम् ॥
KK-13-01-110-003a	दमस्येह फलं किं च वेदानां धारणे च किम् ।
KK-13-01-110-003c	अध्यापने फलं किं च सर्वमिच्छामि वेदितुम् ॥
KK-13-01-110-004a	अप्रतिग्राहके किं च फलं लोके पितामह ।
KK-13-01-110-004c	तस्य किञ्च फलं दृष्टं श्रुतं यस्तु प्रयच्छति ॥
KK-13-01-110-005a	स्वकर्मनिरतानां च शूराणां चापि किं फलम् ।
KK-13-01-110-005c	सत्ये च किं फलं प्रोक्तं ब्रह्मचर्ये च किं फलम् ।
KK-13-01-110-006a	पितृशुश्रूषणे किञ्च मातृशुश्रूषणे तथा ।
KK-13-01-110-006c	आचार्यगुरुशुश्रूषा स्वनुक्रोशानुकम्पने ॥
KK-13-01-110-007a	एतत्सर्वमशेषेण पितामह यथातथम् ।
KK-13-01-110-007c	वेत्तुमिच्छामि धर्मज्ञ परं कौतूहलं हि मे ॥
KK-13-01-110-008	भीष्म उवाच 
KK-13-01-110-008a	यो व्रतं वै यथोद्दिष्टं तथा सम्प्रतिपद्यते ।
KK-13-01-110-008c	अखण्डं सम्यगारभ्य तस्य लोकाः सनातनाः ॥
KK-13-01-110-009a	नियमानां फलं राजन्प्रत्यक्षमिह दृश्यते ।
KK-13-01-110-009c	नियमानां क्रतूनां च त्वयाऽवाप्तमिदं फलम् ॥
KK-13-01-110-010a	स्वधीतस्यापि च फलं दृश्यतेऽमुत्र चेह च ।
KK-13-01-110-010c	इह लोकेऽर्थवान्नित्यं ब्रह्मलोके च मोदते ॥
KK-13-01-110-011a	दमस्य तु फलं राजञ्शृणु त्वं विस्तरेण मे ।
KK-13-01-110-011c	दान्ताः सर्वत्र सुखिनो दान्ताः सर्वत्र निर्वृताः ।
KK-13-01-110-011e	यत्रेच्छागामिनो दान्ताः सर्वशत्रुनिषूदनाः ॥
KK-13-01-110-012a	प्रार्थयन्ति च यद्दान्ता लभन्ते तन्न संशयः ।
KK-13-01-110-012c	युज्यन्ते सर्वकामैर्हि दान्ताः सर्वत्र पाण्डव ॥
KK-13-01-110-013a	स्वर्गे यथा प्रमोदन्ते तपसा विक्रमेण च ।
KK-13-01-110-013c	दानैर्यज्ञैश्च विविधैस्तथा दान्ताः क्षमान्विताः ॥
KK-13-01-110-014a	दानाद्दमो विशिष्टो हि ददत्किञ्चिद्द्विजातये ।
KK-13-01-110-014c	दाता कुप्यति नो दान्तस्तस्माद्दानात्परन्दमः ॥
KK-13-01-110-015a	यस्तु दद्यादकुप्यन्हि तस्य लोकाः सनातनाः ।
KK-13-01-110-015c	क्रोधो हन्ति हि यद्दानं तस्माद्दानाद्वरो दमः ॥
KK-13-01-110-016a	अदृश्यानि महाराज स्थानान्ययुतशो दिवि ।
KK-13-01-110-016c	ऋषीणां सर्वलोकेषु यानि ते यान्ति देवताः ॥
KK-13-01-110-017a	दमेन यानि नृपते गच्छन्ति परमर्षयः ।
KK-13-01-110-017c	कामयाना महत्स्थानं तस्माद्दानात्परं दमः ॥
KK-13-01-110-018a	'विद्यादानाद्वरं नास्ति वेदविद्या महाफलाः ।'
KK-13-01-110-018c	अध्यापकः परिक्लेशादक्षयं फलमश्नुते ॥
KK-13-01-110-019a	विधिवत्पावकं हुत्वा ब्रह्मलोके नराधिप ।
KK-13-01-110-019c	अधीत्यापि हि यो वेदान्न्यायविद्भ्यः प्रयच्छति ।
KK-13-01-110-019e	गुरुकर्मप्रशंसी तु सोपि स्वर्गे महीयते ॥
KK-13-01-110-020a	क्षत्रियोऽध्ययने युक्तो यजने दानकर्मणि ।
KK-13-01-110-020c	युद्धे यश्च परित्राता सोपि स्वर्गे महीयते ॥
KK-13-01-110-021a	वैश्यः स्वकर्मनिरतः प्रदानाल्लभते महत् ।
KK-13-01-110-021c	शूद्रः स्वकर्मनिरतः स्वर्गं शुश्रूषयाऽऽर्च्छति ॥
KK-13-01-110-022a	शूरा बहुविधाः प्रोक्तास्तेषामर्थास्तु मे शृणु ।
KK-13-01-110-022c	शूरान्वयानां निर्दिष्टं फलं शूरस्य चैव हि ॥
KK-13-01-110-023a	यज्ञशूरा दमे शूराः सत्यशूरास्तथा परे ।
KK-13-01-110-023c	युद्धशूरास्तथैवोक्ता दानशूराश्च मानवाः ॥
KK-13-01-110-024a	'बुद्धिशूरास्तथैवान्ये क्षमाशूरास्तथा परे ।'
KK-13-01-110-024c	साङ्ख्यशूराश्च बहवो योगशूरास्तथा परे ।
KK-13-01-110-024e	अरण्ये गृहवासे च त्यागे शूरास्तथा परे ॥
KK-13-01-110-025a	आर्जवे च तथा शूराः शमे वर्तन्ति मानवाः ।
KK-13-01-110-025c	तैस्तैश्च नियमैः शूरा बहवः सन्ति चापरे ।
KK-13-01-110-025e	वेदाध्ययनशूराश्च शूराश्चाध्यापने रताः ॥
KK-13-01-110-026a	गुरुशुश्रूषया शूराः पितृशुश्रूषया परे ।
KK-13-01-110-026c	मातृशुश्रूषया शूरा भैक्ष्यशूरास्तथा परे ॥
KK-13-01-110-027a	अरण्ये गृहवासे च शूराश्चातिथिपूजने ।
KK-13-01-110-027c	सर्वे यान्ति पराँल्लोकान्स्वकर्मफलनिर्जितान् ॥
KK-13-01-110-028a	धारणं सर्ववेदानां सर्वतीर्थावगाहनम् ।
KK-13-01-110-028c	सत्यं च ब्रुवतो नित्यं समं वा स्यान्नवा समम् ॥
KK-13-01-110-029a	अश्वमेधसहस्रं च सत्यं च तुलया धृतम् ।
KK-13-01-110-029c	अश्वमेधसहस्राद्धि सत्यमेव विशिष्यते ॥
KK-13-01-110-030a	सत्येन सूर्यस्तपति सत्येनाग्निः प्रदीप्यते ।
KK-13-01-110-030c	सत्येन मरुतो वान्ति सर्वं सत्ये प्रतिष्ठितम् ॥
KK-13-01-110-031a	सत्येन देवाः प्रीयन्ते पितरो ब्राह्मणास्तथा ।
KK-13-01-110-031c	सत्यमाहुः परो धर्मस्तस्मात्सत्यं न लोपयेत् ॥
KK-13-01-110-032a	मुनयः सत्यनिरता मुनयः सत्यविक्रमाः ।
KK-13-01-110-032c	मुनयः सत्यशपथास्तस्मात्सत्यं विशिष्यते ॥
KK-13-01-110-033a	सत्यवन्तः सत्यलोके मोदन्ते भरतर्षभ ।
KK-13-01-110-033c	दमः सत्यफलावाप्तिरुक्ता सर्वात्मना मया ॥
KK-13-01-110-034a	असंशयं विनीतात्मा स वै स्वर्गे महीयते ।
KK-13-01-110-034c	ब्रह्मचर्यस्य च गुणं शृणु त्वं वसुधाधिप ॥
KK-13-01-110-035a	आजन्ममरणाद्यस्तु ब्रह्मचारी भवेदिह ।
KK-13-01-110-035c	न तस्य किञ्चिदप्राप्यमिति विद्धि नराधिप ॥
KK-13-01-110-036a	बह्व्यः कोट्यस्त्वृषीणां तु ब्रह्मलोके वसन्त्युत |
KK-13-01-110-036c	सत्ये रतानां सततं दान्तानामूर्ध्वरेतसाम् ॥
KK-13-01-110-037a	ब्रह्मचर्यं दहेद्राजन्सर्वपापान्युपासितम् ।
KK-13-01-110-037c	ब्राह्मणेन विशेषेण ब्राह्मणो ह्यग्निरुच्यते ॥
KK-13-01-110-038a	प्रत्यक्षं हि तथा ह्येतद्ब्राह्मणेषु तपस्विषु ।
KK-13-01-110-038c	बिभेति हि यथा शक्रो ब्रह्मचारिप्रधर्षितः ॥
KK-13-01-110-039a	तद्ब्रह्मचर्यस्य फलमृषीणामिह दृश्यते ।
KK-13-01-110-039c	मातापित्रोः पूजने यो धर्मस्तमपि मे शृणु ॥
KK-13-01-110-040a	शुश्रूषते यः पितरं न चासूयेत्कदाचन ।
KK-13-01-110-040c	मातरं भ्रातरं वाऽपि गुरुमाचार्यमेव च ॥
KK-13-01-110-041a	तस्य राजन्फलं विद्धि स्वर्लोके स्थानमर्चितम् ।
KK-13-01-110-041c	न च पश्येत नरकं गुरुशुश्रूषयाऽऽत्मवान् ॥ 

इति श्रीमन्महाभारते अनुशासनपर्वणि दानधर्मपर्वणि दशाधिकशततमोऽध्यायः ॥ 110 ॥

7-110-6 अनुक्रोशः परदुःखेन दुःखितत्वम् । अनुकम्पा तत्प्रतीकारकरणम् ॥ 7-110-9 फलमैश्वर्यमेव प्रत्यक्षम् ॥
