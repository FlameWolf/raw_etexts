अध्यायः 219

महेश्वरेण पार्वतीं प्रति शुभाशुभकर्मणोः सुखदुःखहेतुत्वकथनम् ॥ 1 ॥
	
KK-13-01-219-001	उमोवाच ।
KK-13-01-219-001a	भगवन्देवदेवेश मानुषेष्वेव केचन ।
KK-13-01-219-001c	ज्ञानविज्ञानसम्पन्ना बुद्धिमन्तो विचक्षणाः ॥
KK-13-01-219-002a	दुर्गतास्तु प्रदृश्यन्ते यतमाना यथाविधि ।
KK-13-01-219-002c	केन कर्मविपाकेन तन्मे शंसितुमर्हसि ॥
KK-13-01-219-003	महेश्वर उवाच ।
KK-13-01-219-003ac	तदहं ते प्रवक्ष्यामि शृणु कल्याणि कारणम् ॥
KK-13-01-219-004a	ये पुरा मनुजा देवि श्रुतवन्तोपि केवलम् ।
KK-13-01-219-004c	निराश्रया निरन्नाद्या भृशमात्मपरायणाः ॥
KK-13-01-219-005a	ते पुनर्जन्मनि शुभे ज्ञानबुद्धियुता अपि ।
KK-13-01-219-005c	निष्किञ्चना भवन्त्येव अनुप्तं हि न रोहति ॥
KK-13-01-219-006	उमोवाच ।
KK-13-01-219-006a	मूर्खा लोके प्रदृश्यन्ते वृथा मूढा विचेतसः ।
KK-13-01-219-006c	ज्ञानविज्ञानरहिताः समृद्धाश्च समन्ततः ।
KK-13-01-219-006e	केन कर्मविपाकेन तन्मे शंसितुमर्हसि ॥
KK-13-01-219-007	महेश्वर उवाच ।
KK-13-01-219-007a	ये पुरा मनुजा देवि बालिशा अपि सर्वतः ।
KK-13-01-219-007c	समाचरन्ति दानानि दीनानुग्रहकारणात् ॥
KK-13-01-219-008a	अबुद्धिपूर्वं वा दानं ददत्येव यतस्ततः ।
KK-13-01-219-008c	ते पुनर्जन्मनि शुभे प्राप्नुवन्त्येव तत्तथा ॥
KK-13-01-219-009a	पण्डितोऽपण्डितो वाऽपि भुङ्क्ते दानफलं नरः ।
KK-13-01-219-009c	बुद्ध्याऽनपेक्षितं दानं सर्वथा तत्फलत्युत ॥
KK-13-01-219-010	उमोवाच ।
KK-13-01-219-010a	भगवन्देवदेवेश मानुषेष्वेव केचन ।
KK-13-01-219-010c	मेधाविनः श्रुतधरा भवन्ति विशदाक्षराः ।
KK-13-01-219-010e	केन कर्मविपाकेन तन्मे शंसितुमर्हसि ॥
KK-13-01-219-011	महेश्वर उवाच ।
KK-13-01-219-011a	ये पुरा मनुजा देवि गुरुशुश्रूषका भृशम् ।
KK-13-01-219-011c	ज्ञानार्थं ते तु सङ्गृह्य तीर्थतो विधिपूर्वकम् ॥
KK-13-01-219-012a	विधिनैव परांश्चैव ग्राहयन्ति च नान्यथा ।
KK-13-01-219-012c	अश्लाघमाना ज्ञानेन प्रशान्ता यतवाचकाः ।
KK-13-01-219-012e	विद्यास्थानानि ये लोके स्थापयन्ति च यत्नतः ॥
KK-13-01-219-013a	तादृश मरणं प्राप्ताः पुनर्जन्मनि शोभने ।
KK-13-01-219-013c	मेधाविनः श्रुतधरा भवन्ति विशदाक्षराः ॥
KK-13-01-219-014	उमोवाच ।
KK-13-01-219-014a	अपरे मानुषा देव यतन्तोपि यतस्ततः ।
KK-13-01-219-014c	बहिष्कृताः प्रदृश्यन्ते श्रुतविज्ञानबुद्धितः ।
KK-13-01-219-014e	केन कर्मविपाकेन तन्मे शंसितुमर्हसि ॥
KK-13-01-219-015	महेश्वर उवाच ।
KK-13-01-219-015a	ये पुरा मनुजा देवि ज्ञानदर्पसमन्विताः ।
KK-13-01-219-015c	श्लाघमानाश्च तत्प्राप्य ज्ञानाहङ्कारमोहिताः ॥
KK-13-01-219-016a	वदन्ति ये परान्नित्यं ज्ञानाधिक्येन दर्पिताः ।
KK-13-01-219-016c	ज्ञानादसूयां कुर्वन्ति न सहन्ते च चापरान् ॥
KK-13-01-219-017a	तादृशा मरणं प्राप्ताः पुनर्जन्मनि शोभने ।
KK-13-01-219-017c	मानुष्यं सुचिरात्प्राप्य तत्र बोधविवर्जिताः ।
KK-13-01-219-017e	भवन्ति सततं देवि यतन्तो हीनमेधसः ॥
KK-13-01-219-018	उमोवाच ।
KK-13-01-219-018a	भगवन्मानुषाः केचित्सर्वकल्याणसंयुताः ।
KK-13-01-219-018c	पुत्रैर्दारैर्गुणयुतैर्दासीदासपरिच्छदैः ॥
KK-13-01-219-019a	परमं बुद्धिसंयुक्ताः स्थानैश्वर्यपरिग्रहैः ।
KK-13-01-219-019c	व्याधिहीना नबाधाश्च रूपारोग्यबलैर्युताः ॥
KK-13-01-219-020a	धनधान्येन सम्पन्नाः प्रासादैर्यानवाहनैः ।
KK-13-01-219-020c	सर्वोपभोगसंयुक्ता नानाचित्रैर्मनोहरैः ॥
KK-13-01-219-021a	ज्ञातिभिः सह मोदन्ते अविघ्नं तु दिनेदिने ।
KK-13-01-219-021c	केन कर्मविपाकेन तन्मे शंसितुमर्हसि ॥
KK-13-01-219-022	महेश्वर उवाच ।
KK-13-01-219-022ac	तदहं ते प्रवक्ष्यामि शृणु सर्वं समाहिता ॥
KK-13-01-219-023a	ये पुरा मनुजा देवि आढ्या वा इतरेऽपि वा ।
KK-13-01-219-023c	श्रुतवृत्तसमायुक्ता दानकामाः श्रुतप्रियाः ॥
KK-13-01-219-024a	परेङ्गितपरा नित्यं दातव्यमिति निश्चिताः ।
KK-13-01-219-024c	सत्यसन्धाः क्षमाशीला लोभमोहविवर्जिताः ॥
KK-13-01-219-025a	दातारः पात्रतो दानं व्रतैर्नियमसंयुताः ।
KK-13-01-219-025c	स्वदुःखमिव संस्मृत्य परदुःखविवर्जिताः ।
KK-13-01-219-025e	सौम्यशीलाः शुभाचारा देवब्राह्मणपूजकाः ॥
KK-13-01-219-026a	एवंशीलसमाचाराः पुनर्जन्मनि शोभने ।
KK-13-01-219-026c	दिवि वा भुवि वा देवि जायन्ते कर्मभोगिनः ॥
KK-13-01-219-027a	मानुषेष्वपि ये जातास्तादृशाः सम्भवन्ति ते ।
KK-13-01-219-027c	यादृशास्तु तथा प्रोक्ताः सर्वे कल्याणसंयुताः ॥
KK-13-01-219-028a	रूपं द्रव्यं बलं चायुर्भोगैश्वर्यं बलं श्रुतम् ।
KK-13-01-219-028c	इत्येतत्सर्वसाद्गुण्यं दानाद्भवति नान्यथा ।
KK-13-01-219-028e	तपोदानमयं सर्वमिति विद्धि शुभानने ॥
KK-13-01-219-029	उमोवाच ।
KK-13-01-219-029a	अथ केचित्प्रदृश्यन्ते मानुषेष्वेव मानुषाः ।
KK-13-01-219-029c	दुर्गताः क्लेशभूयिष्ठा दानभोगविवर्जिताः ॥
KK-13-01-219-030a	भयैस्त्रिभिः समाजुष्टा व्याधिक्षुद्भयसंयुताः ।
KK-13-01-219-030c	दुष्कलत्राभिभूताश्च सततं विघ्नदर्शकाः ।
KK-13-01-219-030e	केन कर्मविपाकेन तन्मे शंसितुमर्हसि ॥
KK-13-01-219-031	महेश्वर उवाच ।
KK-13-01-219-031a	ये पुरा मनुजा देवि आसुरं भावमाश्रिताः ।
KK-13-01-219-031c	क्रोधलोभसमायुक्ता निरन्नाद्याश्च निष्क्रियाः ॥
KK-13-01-219-032a	नास्तिकाश्चैव धूर्ताश्च मूर्खाश्चात्मपरायणाः ।
KK-13-01-219-032c	परोपतापिनो देवि प्रायशः प्राणिनिर्दयाः ॥
KK-13-01-219-033a	एवंयुक्तसमाचाराः पुनर्जन्मनि शोभने ।
KK-13-01-219-033c	कथञ्चित्प्राप्य मानुष्यं तत्र ते दुःखपीडिताः ॥
KK-13-01-219-034a	सर्वतः सम्भवन्त्येव पूर्वमात्मप्रमादतः ।
KK-13-01-219-034c	यथा ते पूर्वकथितास्तथा ते सम्भवन्त्युत ॥
KK-13-01-219-035a	शुभाशुभं कृतं कर्म सुखदुःखफलोदयम् ।
KK-13-01-219-035c	इति ते कथितं देवि भूयः श्रोतुं किमिच्छसि ॥ ॥

इति श्रीमन्महाभारते अनुशासनपर्वणि दानधर्मपर्वणि एकोनविंशत्यधिकद्विशततमोऽध्यायः ॥ 219 ॥
