अध्यायः 030
	
भीष्मेण युधिष्ठिरं प्रति ब्राह्मणाय प्रतिश्रुतार्थाप्रदानस्यानर्थहेतुतायां दृष्टान्ततया सृगालवानरसंवादानुवादः ॥ 1 ॥

KK-13-01-030-001	युधिष्ठिर उवाच ।
KK-13-01-030-001a	ब्राह्मणानां तु ये लोके प्रतिश्रुत्य पितामह ।
KK-13-01-030-001c	न प्रयच्छन्ति लोभात्ते के भवन्ति महामते ॥
KK-13-01-030-002a	एतन्मे तत्वतो ब्रूहि धर्मे धर्मभृतांवर ।
KK-13-01-030-002c	प्रतिश्रुत्य दुरात्मानो न प्रयच्छन्ति ये नराः ॥
KK-13-01-030-003	भीष्म उवाच ।
KK-13-01-030-003a	यो न दद्यात्प्रतिश्रुत्य स्वल्पं वा यदि वा बहु ।
KK-13-01-030-003c	आशास्तस्य हताः सर्वाः क्लीबस्येव प्रजाफलम् ॥
KK-13-01-030-004a	यां रात्रिं जायते पापो यां च रात्रिं विनश्यति ।
KK-13-01-030-004c	एतस्मिन्नन्तरे यद्यत्सुकृतं तस्य भारत ॥
KK-13-01-030-005a	यच्च तस्य हुतं किञ्चिद्दत्तं वा भरतर्षभ ।
KK-13-01-030-005c	तपस्तप्तमथो वाऽपि सर्वं तस्योपहन्यते ॥
KK-13-01-030-006a	अथैतद्वचनं प्राहुर्धर्मशास्त्रविदो जनाः ।
KK-13-01-030-006c	निशास्य भरतश्रेष्ठ बुद्ध्या परमयुक्तया ॥
KK-13-01-030-007a	अपि चोदाहरन्तीमं धर्मशास्त्रविदो जनाः ।
KK-13-01-030-007c	अश्वानां श्यामकर्णानां सहस्रेण स मुच्यते ॥
KK-13-01-030-008a	अत्रैवोदाहरन्तीममितिहासं पुरातनम् ।
KK-13-01-030-008c	सृगालस्य च संवादं वानरस्य च भारत ॥
KK-13-01-030-009a	तौ सखायौ पुरा ह्यास्तां मानुषत्वे परन्तप ।
KK-13-01-030-009c	अन्यां योनिं समापन्नौ सृगालीं वानरीं तथा ।
KK-13-01-030-009e	सम्भाषणात्ततः सख्यं तत्रतत्र परस्परम् ॥
KK-13-01-030-010a	ततः परासून्खादन्तं सृगालं वानरोऽब्रवीत् ।
KK-13-01-030-010c	श्मशानमध्ये सम्प्रेक्ष्य पूर्वजातिमनुस्मरन् ॥
KK-13-01-030-011a	किं त्वया पापकं पूर्वं कृतं कर्म सुदारुणम् ।
KK-13-01-030-011c	यस्त्वं श्मशाने मृतकान्पूतिकानत्सि कुत्सितान् ॥
KK-13-01-030-012a	एवमुक्तः प्रत्युवाच सृगालो वानरं तदा ।
KK-13-01-030-012c	ब्राह्मणस्य प्रतिश्रुत्य न मया तदुपाहृतम् ॥
KK-13-01-030-013a	तत्कृते पापिकां योनिमापन्नोस्मि प्लवङ्गम ।
KK-13-01-030-013c	तस्मादेवंविधं भक्ष्यं भक्षयामि बुभुक्षितः ॥
KK-13-01-030-014	भीष्म उवाच ।
KK-13-01-030-014a	सृगालो वानरं प्राह पुनरेव नरोत्तम ।
KK-13-01-030-014c	किं त्वया पातकं कर्म कृतं येनासि वानरः ॥
KK-13-01-030-015	वानर उवाच ।
KK-13-01-030-015a	स चाप्याह फलाहारो ब्राह्मणानां प्लवङ्गमः ।
KK-13-01-030-015c	तस्मान्न ब्राह्मणस्वं तु हर्त्तव्यं विदुषा सदा ।
KK-13-01-030-015e	सीमाविवादे मोक्तव्यं दातव्यं च प्रतिश्रुतम् ॥
KK-13-01-030-016	भीष्म उवाच ।
KK-13-01-030-016a	इत्येतद्ब्रुवतो राजन्ब्राह्मणस्य मया श्रुतम् ।
KK-13-01-030-016c	कथां कथयतः पुण्यां धर्मज्ञस्य पुरातनीम् ॥
KK-13-01-030-017a	श्रुतं चापि मया भूयः कृष्णस्यापि विशाम्पते ।
KK-13-01-030-017c	कथां कथयतः पूर्वं ब्राह्मणं प्रति पाण्डव ॥
KK-13-01-030-018a	न हर्तव्यं विप्रधनं क्षन्तव्यं तेषु नित्यशः ।
KK-13-01-030-018c	बालाश्च नावमन्तव्या दरिद्राः कृपणा अपि ॥
KK-13-01-030-019a	एवमेव च मां नित्यं ब्राह्मणाः सन्दिशन्ति वै ।
KK-13-01-030-019c	प्रतिश्रुतं भवेद्देयं नाशा कार्या द्विजोत्तमे ॥
KK-13-01-030-020a	ब्राह्मणो ह्याशया पूर्वं कृतया पृथिवीपते ।
KK-13-01-030-020c	सुसमिद्धो यता दीप्तः पावकस्तद्विधः स्मृतः ॥
KK-13-01-030-021a	यं निरीक्षेत सङ्क्रुद्ध आशया पूर्वजातया ।
KK-13-01-030-021c	प्रदहेच्च हितं राजन्कक्षमक्षय्यभुग्यथा ॥
KK-13-01-030-022a	स एव हि यदा तुष्टो वचसा प्रतिनन्दति ।
KK-13-01-030-022c	भवत्यगदसङ्काशो विषये तस्य भारत ॥
KK-13-01-030-023a	पुत्रान्पौत्रान्पशूंश्चैव बान्धवान्सचिवांस्तथा ।
KK-13-01-030-023c	पुरं जनपदं चैव शान्तिरिष्टेन पोषयेत् ॥
KK-13-01-030-024a	एतद्धि परमं तेजो ब्राह्मणस्येह दृश्यते ।
KK-13-01-030-024c	सहस्रकिरणस्येव सवितुर्धरणीतले ॥
KK-13-01-030-025a	तस्माद्दातव्यमेवेह प्रतिश्रुत्य युधिष्ठिर ।
KK-13-01-030-025c	यदीच्छेच्छोभनां जातिं प्राप्तुं भरतसत्तम ॥
KK-13-01-030-026a	ब्राह्मणस्य हि दत्तेन ध्रुवं स्वर्गो ह्यनुत्तमः ।
KK-13-01-030-026c	शक्यः प्राप्तुं विशेषेण दानं हि महती क्रिया ॥
KK-13-01-030-027a	इतो दत्तेन जीवन्ति देवताः पितरस्था ।
KK-13-01-030-027c	तस्माद्दानानि देयानि ब्राह्मणेभ्यो विजानता ॥
KK-13-01-030-028a	महद्धि भरतश्रेष्ठ ब्राह्मणस्तीर्थमुच्यते ।
KK-13-01-030-028c	वेलायां न तु कस्यां चिद्गच्छेद्विप्रो ह्यपूजितः ॥ ॥

इति श्रीमन्महाभारते अनुशासनपर्वणि दानधर्मपर्वणि त्रिंशोऽध्यायः ॥ 30 ॥

13-30-6 निशाम्य विचार्य ॥ 13-30-10 ततः पुरा सखायं तं सृगालमिति थ.ध.पाठः ॥ 13-30-16 ब्रुवतोऽध्यापकस्य कथां कथयतो मुखात् श्रुतम् ॥ 13-30-17 कृष्णस्य व्यासस्य । नृगकथां कथयतो वासुदेवस्य वा मुखात् ॥ 13-30-19 आशा वन्ध्याशा ॥ 13-30-21 अक्षय्यं पित्रर्थमुद्दिष्टं दानं भुङ्क्ते इत्यक्षय्यभुगग्निः ॥13-30-22 अगदसंकाशः चिकित्सकतुल्यः ॥ 13-30-23 शान्तिरिष्टेन शान्त्याहितेन क्षेमेण ॥ 
