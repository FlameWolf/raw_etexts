अध्यायः 030
	
भीष्मेण युधिष्ठिरं प्रति ब्राह्मणाय प्रतिश्रुतार्थाप्रदानस्यानर्थहेतुतायां दृष्टान्ततया सृगालवानरसंवादानुवादः ॥ 1 ॥

001	युधिष्ठिर उवाच ।
001a	ब्राह्मणानां तु ये लोके प्रतिश्रुत्य पितामह ।
001c	न प्रयच्छन्ति लोभात्ते के भवन्ति महामते ॥
002a	एतन्मे तत्वतो ब्रूहि धर्मे धर्मभृतांवर ।
002c	प्रतिश्रुत्य दुरात्मानो न प्रयच्छन्ति ये नराः ॥
003	भीष्म उवाच ।
003a	यो न दद्यात्प्रतिश्रुत्य स्वल्पं वा यदि वा बहु ।
003c	आशास्तस्य हताः सर्वाः क्लीबस्येव प्रजाफलम् ॥
004a	यां रात्रिं जायते पापो यां च रात्रिं विनश्यति ।
004c	एतस्मिन्नन्तरे यद्यत्सुकृतं तस्य भारत ॥
005a	यच्च तस्य हुतं किञ्चिद्दत्तं वा भरतर्षभ ।
005c	तपस्तप्तमथो वाऽपि सर्वं तस्योपहन्यते ॥
006a	अथैतद्वचनं प्राहुर्धर्मशास्त्रविदो जनाः ।
006c	निशास्य भरतश्रेष्ठ बुद्ध्या परमयुक्तया ॥
007a	अपि चोदाहरन्तीमं धर्मशास्त्रविदो जनाः ।
007c	अश्वानां श्यामकर्णानां सहस्रेण स मुच्यते ॥
008a	अत्रैवोदाहरन्तीममितिहासं पुरातनम् ।
008c	सृगालस्य च संवादं वानरस्य च भारत ॥
009a	तौ सखायौ पुरा ह्यास्तां मानुषत्वे परन्तप ।
009c	अन्यां योनिं समापन्नौ सृगालीं वानरीं तथा ।
009e	सम्भाषणात्ततः सख्यं तत्रतत्र परस्परम् ॥
010a	ततः परासून्खादन्तं सृगालं वानरोऽब्रवीत् ।
010c	श्मशानमध्ये सम्प्रेक्ष्य पूर्वजातिमनुस्मरन् ॥
011a	किं त्वया पापकं पूर्वं कृतं कर्म सुदारुणम् ।
011c	यस्त्वं श्मशाने मृतकान्पूतिकानत्सि कुत्सितान् ॥
012a	एवमुक्तः प्रत्युवाच सृगालो वानरं तदा ।
012c	ब्राह्मणस्य प्रतिश्रुत्य न मया तदुपाहृतम् ॥
013a	तत्कृते पापिकां योनिमापन्नोस्मि प्लवङ्गम ।
013c	तस्मादेवंविधं भक्ष्यं भक्षयामि बुभुक्षितः ॥
014	भीष्म उवाच ।
014a	सृगालो वानरं प्राह पुनरेव नरोत्तम ।
014c	किं त्वया पातकं कर्म कृतं येनासि वानरः ॥
015	वानर उवाच ।
015a	स चाप्याह फलाहारो ब्राह्मणानां प्लवङ्गमः ।
015c	तस्मान्न ब्राह्मणस्वं तु हर्त्तव्यं विदुषा सदा ।
015e	सीमाविवादे मोक्तव्यं दातव्यं च प्रतिश्रुतम् ॥
016	भीष्म उवाच ।
016a	इत्येतद्ब्रुवतो राजन्ब्राह्मणस्य मया श्रुतम् ।
016c	कथां कथयतः पुण्यां धर्मज्ञस्य पुरातनीम् ॥
017a	श्रुतं चापि मया भूयः कृष्णस्यापि विशाम्पते ।
017c	कथां कथयतः पूर्वं ब्राह्मणं प्रति पाण्डव ॥
018a	न हर्तव्यं विप्रधनं क्षन्तव्यं तेषु नित्यशः ।
018c	बालाश्च नावमन्तव्या दरिद्राः कृपणा अपि ॥
019a	एवमेव च मां नित्यं ब्राह्मणाः सन्दिशन्ति वै ।
019c	प्रतिश्रुतं भवेद्देयं नाशा कार्या द्विजोत्तमे ॥
020a	ब्राह्मणो ह्याशया पूर्वं कृतया पृथिवीपते ।
020c	सुसमिद्धो यता दीप्तः पावकस्तद्विधः स्मृतः ॥
021a	यं निरीक्षेत सङ्क्रुद्ध आशया पूर्वजातया ।
021c	प्रदहेच्च हितं राजन्कक्षमक्षय्यभुग्यथा ॥
022a	स एव हि यदा तुष्टो वचसा प्रतिनन्दति ।
022c	भवत्यगदसङ्काशो विषये तस्य भारत ॥
023a	पुत्रान्पौत्रान्पशूंश्चैव बान्धवान्सचिवांस्तथा ।
023c	पुरं जनपदं चैव शान्तिरिष्टेन पोषयेत् ॥
024a	एतद्धि परमं तेजो ब्राह्मणस्येह दृश्यते ।
024c	सहस्रकिरणस्येव सवितुर्धरणीतले ॥
025a	तस्माद्दातव्यमेवेह प्रतिश्रुत्य युधिष्ठिर ।
025c	यदीच्छेच्छोभनां जातिं प्राप्तुं भरतसत्तम ॥
026a	ब्राह्मणस्य हि दत्तेन ध्रुवं स्वर्गो ह्यनुत्तमः ।
026c	शक्यः प्राप्तुं विशेषेण दानं हि महती क्रिया ॥
027a	इतो दत्तेन जीवन्ति देवताः पितरस्था ।
027c	तस्माद्दानानि देयानि ब्राह्मणेभ्यो विजानता ॥
028a	महद्धि भरतश्रेष्ठ ब्राह्मणस्तीर्थमुच्यते ।
028c	वेलायां न तु कस्यां चिद्गच्छेद्विप्रो ह्यपूजितः ॥ ॥

इति श्रीमन्महाभारते अनुशासनपर्वणि दानधर्मपर्वणि त्रिंशोऽध्यायः ॥ 30 ॥

13-30-6 निशाम्य विचार्य ॥ 13-30-10 ततः पुरा सखायं तं सृगालमिति थ.ध.पाठः ॥ 13-30-16 ब्रुवतोऽध्यापकस्य कथां कथयतो मुखात् श्रुतम् ॥ 13-30-17 कृष्णस्य व्यासस्य । नृगकथां कथयतो वासुदेवस्य वा मुखात् ॥ 13-30-19 आशा वन्ध्याशा ॥ 13-30-21 अक्षय्यं पित्रर्थमुद्दिष्टं दानं भुङ्क्ते इत्यक्षय्यभुगग्निः ॥13-30-22 अगदसंकाशः चिकित्सकतुल्यः ॥ 13-30-23 शान्तिरिष्टेन शान्त्याहितेन क्षेमेण ॥ 
