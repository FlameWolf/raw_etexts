अध्यायः 077

गुरुनियोगाद्दिव्यपुष्पनयनार्थं गतेन विपुलेन मध्येमार्गं नरवरमिथुनात्स्वगतिनिन्दाश्रवणम् ॥ 1 ॥ निन्दितगतिप्रापकस्वदुश्चरितं चिन्तयता तेन चिराय तदनुस्मरणम् ॥ 2 ॥
	
KK-13-01-077-001	भीष्म उवाच ।
KK-13-01-077-001a	विपुलस्त्वकरोत्तीव्रं तपः कृत्वा गुरोर्वचः ।
KK-13-01-077-001c	तपोयुक्तमथात्मानममन्यत स वीर्यवान् ॥
KK-13-01-077-002a	स तेन कर्मणा स्वर्गं पृथिवीं पृथिवीपते ।
KK-13-01-077-002c	चचार गतभीः प्रीतो लब्धकीर्तिवरो नृप ॥
KK-13-01-077-003a	उभौ लोकौ जितौ चापि तथैवामन्यत प्रभुः ।
KK-13-01-077-003c	कर्मणा तेन कौरव्य तपसा विपुलेन च ॥
KK-13-01-077-004a	अथ काले व्यतिक्रान्ते कस्मिंश्चित्कुरुनन्दन ।
KK-13-01-077-004c	रुच्या भगिन्या आदानं प्रभूतधनधान्यवत् ॥
KK-13-01-077-005a	एतस्मिन्नेव काले तु दिव्या काचिद्वराङ्गना ।
KK-13-01-077-005c	बिभ्रती परमं रूपं जगामाथ विहायसा ॥
KK-13-01-077-006a	तस्याः शरीरात्पुष्पाणि पतितानि महीतले ।
KK-13-01-077-006c	तस्याश्रमस्याविदूरे दिव्यगन्धानि भारत ॥
KK-13-01-077-007a	तान्यगृह्णात्ततो राजन्रुचिर्ललितलोचना ।
KK-13-01-077-007c	तदा निमन्त्रकस्तस्या अङ्गेभ्यः क्षिप्रमागमत् ॥
KK-13-01-077-008a	तस्या हि भगिनी तात ज्येष्ठा नाम्ना प्रभावती ।
KK-13-01-077-008c	भार्या चित्ररथस्याथ बभूवाङ्गेश्वरस्य वै ॥
KK-13-01-077-009a	पिनह्य तानि पुष्पाणि केशेषु वरवर्णिनी ।
KK-13-01-077-009c	आमन्त्रिता ततोऽगच्छद्रुचिरङ्गपतेर्गृहम् ॥
KK-13-01-077-010a	पुष्पाणि तानि दृष्ट्वा तु तदाङ्गेन्द्रवराङ्गना ।
KK-13-01-077-010c	भगिनीं चोदयामास पुष्पार्थे चारुलोचना ॥
KK-13-01-077-011a	सा भर्त्रे सर्वमाचष्ट रुचिः सुरुचिरानना ।
KK-13-01-077-011c	भगिन्या भाषितं सर्वमृषिस्तच्चाभ्यनन्दत ॥
KK-13-01-077-012a	ततो विपुलमानाय्य देवशर्मा महातपाः ।
KK-13-01-077-012c	पुष्पार्थे चोदयामास गच्छ गच्छेति भारत ॥
KK-13-01-077-013a	विपुलस्तु गुरोर्वाक्यमविचार्य महातपाः ।
KK-13-01-077-013c	स तथेत्यब्रवीद्राजंस्तं च देशं जगाम ह ॥
KK-13-01-077-014a	यस्मिन्देशे तु तान्यासन्पतितानि नभस्तलात् ।
KK-13-01-077-014c	अम्लानान्यपि तत्रासन्कुसुमान्यपराण्यपि ॥
KK-13-01-077-015a	स ततस्तानि जग्राह दिव्यानि रुचिराणि च ।
KK-13-01-077-015c	प्राप्तानि स्वेन तपसा दिव्यगन्धानि भारत ॥
KK-13-01-077-016a	सम्प्राप्य तानि प्रीतात्मा गुरोर्वचनकारकः ।
KK-13-01-077-016c	तदा जगाम तूर्णं च चम्पां चम्पकमालिनीम् ॥
KK-13-01-077-017a	स वने निर्जने तात ददर्श मिथुनं नृणाम् ।
KK-13-01-077-017c	चक्रवत्परिवर्तन्तं गृहीत्वा पाणिना करम् ॥
KK-13-01-077-018a	तत्रैकस्तूर्णमगमत्तत्पदे च विवर्तयन् ।
KK-13-01-077-018c	एकस्तु न तदा राजंश्चक्रतुः कलहं ततः ॥
KK-13-01-077-019a	त्वं शीघ्रं गच्छसीत्येकोऽब्रवीन्नेति तथाऽपरः ।
KK-13-01-077-019c	पतितेति च तौ राजन्परस्परमथोचतुः ॥
KK-13-01-077-020a	तयोर्विस्पर्धतोरेवं शपथोऽयमभूत्तदा ।
KK-13-01-077-020c	सहसोद्दिश्य विपुलं ततो वाक्यमथोचतुः ॥
KK-13-01-077-021a	आवयोरनृतं प्राह यस्तस्याभूद्द्विजस्य वै ।
KK-13-01-077-021c	विपुलस्य परे लोके या गतिः सा भवेदिति ॥
KK-13-01-077-022a	एतच्छ्रुत्वा तु विपुलो विषण्णवदनोऽभवत् ।
KK-13-01-077-022c	एवं तीव्रतपाश्चाहं कष्टश्चायं परिश्रमः ॥
KK-13-01-077-023a	मिथुनस्यास्य किं मे स्यात्कृतं पापं यथा गतिः ।
KK-13-01-077-023c	अनिष्टा सर्वभूतानां कीर्तिताऽनेन मेऽद्य वै ॥
KK-13-01-077-024a	एवं सञ्चिन्तयन्नेव विपुलो राजसत्तम ।
KK-13-01-077-024c	अवाङ्मुखो दीनमना दध्यौ दुष्कृतमात्मनः ॥
KK-13-01-077-025a	ततः षडन्यान्पुरुषानक्षैः काञ्चनराजतैः ।
KK-13-01-077-025c	अपश्यद्दीव्यमानान्वै लोभामर्षान्वितांस्तथा ॥
KK-13-01-077-026a	कुर्वतः शपथं तेन यः कृतो मिथुनेन तु ।
KK-13-01-077-026c	विपुलं वै समुद्दिश्य तेपि वाक्यमथाब्रुवन् ॥
KK-13-01-077-027a	लोभमास्थाय योऽस्माकं विषमं कर्तुमुत्सहेत् ।
KK-13-01-077-027c	विपुलस्य परे लोके या गतिस्तामवाप्नुयात् ।
KK-13-01-077-028a	एतच्छ्रुत्वा तु विपुलो नापश्यद्धर्मसङ्करम् ॥
KK-13-01-077-028c	जन्मप्रभृति कौरव्य कृतपूर्वमथात्मनः ॥
KK-13-01-077-029a	स प्रदध्यौ तथा राजन्नग्नावग्निरिवाहितः ।
KK-13-01-077-029c	दह्यमानेन मनसा शापं श्रुत्वा तथाविधम् ॥
KK-13-01-077-030a	तस्य चिन्तयतस्तात बह्वीर्वाचो निशम्य तु ।
KK-13-01-077-030c	इदमासीन्मनसि च रुच्या रक्षणकारितम् ॥
KK-13-01-077-031a	लक्षणं लक्षणेनैव वदनं वदनेन च ।
KK-13-01-077-031c	विधाय न मया चोक्तं सत्यमेतद्गुरोस्तथा ॥
KK-13-01-077-032a	एतदात्मनि कौरव्य दुष्कृतं विपुलस्तदा ।
KK-13-01-077-032c	अमन्यत महाभाग तथा तच्च न संशयः ॥
KK-13-01-077-033a	स चम्पां नगरीमेत्य पुष्पाणि गुरवे ददौ ।
KK-13-01-077-033c	पूजयामास च गुरुं विधिवत्स गुरुप्रियः ॥ ॥

इति श्रीमन्महाभारते अनुशासनपर्वणि दानधर्मपर्वणि सप्तसप्ततितमोऽध्यायः ॥ 77 ॥

13-77-4 आदीयतेऽस्मिन्बान्धवैर्दत्तं उपायनादिकं स आदानं विवाहाद्युत्सवः । प्रभूतं बहुधनादिकं यत्र ॥ 13-77-7 निमन्त्रकः आकारणार्थं दूतः ॥ 13-77-18 तत्पदे इतरस्य पदे पांसुषु व्यक्ते आकर्षणेन विवर्तयन् विषमतां नयन् ॥ 13-77-21 वचः श्रुत्वा तथाविधमिति ध.पाठः ॥ 13-77-30 रुच्याः गुरुभार्यायाः ॥ 13-77-31 लक्षणं स्त्रीपुंसयोरसाधारणं चिह्नं विधाय एकीकृत्य ॥	
