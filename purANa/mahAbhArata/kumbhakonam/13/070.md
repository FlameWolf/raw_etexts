अध्यायः 070

भीष्मेण युधिष्ठिरं प्रति ब्राह्मणमाहात्म्यकथनम् ॥ 1 ॥

001	भीष्म उवाच ।
001a	जन्मनैव महाभागो ब्राह्मणो नाम जायते ।
001c	नमस्यः सर्वभूतानामतिथिः प्रश्रिताग्रभुक् ॥
002a	सर्वेषां सुहृदस्तात ब्राह्मणाः सुमनोमुखाः ।` 
002c	सर्वानेते हनिष्यन्ति ब्राह्मणा जातमन्यवः ।'
002e	गीर्भिर्मङ्गलयुक्ताभिरनुध्यायन्ति पूजिताः ॥
003a	सर्वान्नो द्विषतस्तात ब्राह्मणा जातमन्यवः ।
003c	गीर्भिर्दारुणयुक्ताभिर्हन्युश्चैते ह्यपूजिताः ॥
004a	अत्र गाथाः पुरा गीताः कीर्तयन्ति पुराविदः ।
004c	सृष्ट्वा द्विजातीन्धाता हि यथापूर्वं समादधत् ॥
005a	न वोऽन्यदिह कर्तव्यं किञ्चिदूर्ध्वायनं विधि ।
005c	गुप्तो गोपायते ब्रह्मा श्रेयो वस्तेन शोभनम् ॥
006a	स्वमेव कुर्वतां कर्म श्रीर्वो ब्राह्मी भविष्यति ।
006c	प्रमाणं सर्वभूतानां प्रग्रहाश्च भविष्यथ ॥
007a	न शौद्रं कर्म कर्तव्यं ब्राह्मणेन विपश्चिता ।
007c	शौद्रं हि कुर्वतः कर्म ब्राह्मी श्रीरुपरुध्यते ॥
008a	श्रीश्च बुद्धिश्च तेजश्च विभूतिश्च प्रतापिनी ।
008c	स्वाध्यायेनैव महात्म्यं विपुलं प्रतिपत्स्यथ ॥
009a	हुत्वा चाहवनीयस्थं महाभाग्ये प्रतिष्ठिताः ।
009c	अग्रभोज्याः प्रसूतीनां श्रिया ब्राह्माऽनुकल्पिताः
010a	श्रद्धया परया युक्ता ह्यनभिद्रोहलब्धया ।
010c	दमस्वाध्यायनिरताः सर्वान्कामानवाप्स्यथ ॥
011a	यच्चैव मानुषे लोके यच्च देवेषु किञ्चन ।
011c	सर्वं वस्तपसा साध्यं ज्ञानेन नियमेन च ॥
012a	`युष्मत्संमाननां प्रीतिं पावनैः क्षत्रिया भृशम् ।'
012c	अमुत्रेह समायान्ति वैश्यशूद्राधिकास्तथा ॥
013a	अरक्षिताश्च युष्माभिर्विरुद्धा यान्ति विप्लवम् ।
013c	युष्मत्तेजोधृता लोकास्तद्रक्ष्यथ जगत्त्रयम् ॥'
014a	इत्येवं ब्रह्मगीतास्ते समाख्याता मयाऽनघ ।
014c	विप्रानुकम्पार्थमिदं तेन प्रोक्तं हि धीमता ॥
015a	भूयस्तेषां बलं मन्ये यथा राज्ञस्तपस्विनः ।
015c	दुरासदाश्च चण्डाश्च तपसा क्षिप्रकारिणः ॥
016a	सन्त्येषां सिंहसत्वाश्च व्याघ्रसत्वास्तथाऽपरे ।
016c	वराहमृगसत्वाश्च गजसत्वास्तथाऽपरे ॥
017a	सर्पस्पर्शसमाः केचित्तथाऽन्ये मकरस्पृशः ।
017c	विभाष्य घातिनः केचित्तथा चक्षुर्हणोऽपरे ॥
018a	सन्ति चाशीविषसमाः सन्ति मन्दास्तथाऽपरे ।
018c	विविधानीह वृत्तानि ब्राह्मणानां युधिष्ठिर ॥
019a	मेकला द्राविडा लाटाः पौण्ड्राः कान्वशिरास्तथा ।
019c	शौण्डिका दरदा दार्वाश्चोराः शबरबर्बराः ॥
020a	किराता यवनाश्चैव तास्ताः क्षत्रियजातयः ।
020c	वृषत्वमनुप्राप्ता ब्राह्मणानामदर्शनात् ॥
021a	ब्राह्मणानां परिभवादसुराः सलिलेशयाः ।
021c	ब्राह्मणानां प्रसादाच्च देवाः स्वर्गनिवासिनः ॥
022a	अशक्यं स्प्रष्टुमाकाशमचाल्यो हिमवान्गिरिः ।
022c	अवार्या सेतुना गङ्गा दुर्जया ब्राह्मणा भुवि ॥
023a	न ब्राह्मणविरोधेन शक्या शास्तुं वसुन्धरा ।
023c	ब्राह्मणा हि महात्मानो देवानामपि देवताः ॥
024a	तान्पूजयस्व सततं दानेन परिचर्यया ।
024c	यदीच्छसि महीं भोक्तुमिमां सागरमेखलाम् ॥
025a	प्रतिग्रहेण तेजो हि विप्राणां शाम्यतेऽनघ ।
025c	प्रतिग्रहं ये नेच्छेयुस्तेऽपि रक्ष्यास्त्वया नृप ॥ ॥

इति श्रीमन्महाभारते अनुशासनपर्वणि दानधर्मपर्वणि सप्ततितमोऽध्यायः ॥ 70 ॥

13-70-1 जन्मनैव संस्काराद्यभावेऽपि ब्राह्मणो नमस्य एव । प्रश्रितं पक्वमन्नं तत्स्वाग्रे भोक्तुमर्हः प्रश्रिताग्रभुक् ॥ 13-70-2 सुमनसां देवानां मुखमिव भूताः सुमनोमुखाः ॥ 13-70-3 नोऽस्माकं द्विषतः शत्रून् । तैरपूजिता ब्राह्मणा हन्युरिति सम्बन्धः ॥ 13-70-4 समादधत् समाधिं नियमं कृतवान् ॥ 13-70-5 ब्रह्मा ब्राह्मणः । वः शोभनं श्रेयस्तेनैव ॥ 13-70-6 प्रग्रहाः दमनक्षभा रज्जव इव ॥ 13-70-7 शौद्रं कर्म सेवा ॥ 13-70-8 श्रीश्चेत्यादेः श्रियमित्यादिरर्थः ॥ 13-70-9 आहवनीयस्थं देवतागणं प्रसूतीनां शिशुभ्योऽप्यग्रे भोज्यं येषान्ते । ब्राह्म्या श्रिया विद्ययाऽनुकल्पिताः पात्रीभूताः ॥ 13-70-15 चण्डत्वादिदोषवन्तोपि पूज्या एवेत्यर्थः ॥ 13-70-17 कार्पासमृदवः केचिदिति थ. पाठः ॥ 13-70-20 अदर्शनात् अननुग्रहात् ॥
