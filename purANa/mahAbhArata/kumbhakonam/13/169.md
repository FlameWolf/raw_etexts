श्रीः
अध्यायः 169

सनत्कुमारेण रुद्रम् प्रति प्राणिनाम् मरणसूचकदुर्निमित्तकथनपूर्वकं जिजीविषोस्तत्परिहारोपायकथनम् ॥ 1 ॥ तथाऽनिच्छोर्भगवद्ध्यानेन शरीरत्यागस्य पारत्रिकसुखसाधनत्वोक्तिः ॥ 2 ॥ तथा भगवज्ज्ञानप्रशंसनपूर्वकं तदुपदेशपरम्पराकथनम् ॥ 3 ॥

KK-13-01-169-001	'सनत्कुमार उवाच 
KK-13-01-169-001a	अरिष्टानि प्रवक्ष्यामि तत्वेन शृणु तद्भवान् ।
KK-13-01-169-001c	मध्य उत्तरतस्तात दक्षिणामुखनिष्ठितम् ॥
KK-13-01-169-002a	विद्युत्संस्थानपुरुषं यदि पश्येत मानवः ।
KK-13-01-169-002c	वर्षत्रयेण जानीयाद्देहन्यासमुपस्थितम् ||
KK-13-01-169-003a	एतत्फलमरिष्टस्य शङ्कराहुर्मनीषिणः ।
KK-13-01-169-003c	शुद्धमण्डमादित्यमरश्मिमथ पश्यतः ।
KK-13-01-169-003e	वर्षार्धकेन जानीयाद्देहन्यासमुपस्थितम् ॥
KK-13-01-169-004a	छिद्रां चन्द्रमसश्छायां पादावप्यनपश्यतः ।
KK-13-01-169-004c	संवत्सरेण जानीयाद्देहन्यासमुपस्थितम् ॥
KK-13-01-169-005a	कनीनिकायामशिरःपुरुषं यदि पश्यति ।
KK-13-01-169-005c	जानीयात्षट्सु मासेषु देहन्यासमुपस्थितम् ॥
KK-13-01-169-006a	कर्णौ पिधाय हस्ताभ्यां शब्दं न शृणुयाद्यदि ।
KK-13-01-169-006c	विजानीयात्तु मासेन देहन्यासमुपस्थितम् ॥
KK-13-01-169-007a	आमगन्धमुपाघ्राति सुरभिं प्राप्य भास्वरम् ।
KK-13-01-169-007c	देवतायतनस्थोपि सप्तरात्रेण मृत्युभाक् ॥
KK-13-01-169-008a	सर्वाङ्गधारणावस्थां धारयेत समाहितः ।
KK-13-01-169-008c	यथा स मृत्युं जयति नान्यथेह महेश्वर ।
KK-13-01-169-008e	यदि जीवितुमिच्छेत चिरकालं महामुने ॥
KK-13-01-169-009a	अथ नेच्छेच्चिरं कालं त्यजेदात्मानमात्मना ।
KK-13-01-169-009c	केवलं चिन्तयानस्तु निष्कलं स निरामयम् ॥
KK-13-01-169-010a	अथ तं निर्विकारं तु प्रकृते परमं शुचिः ।
KK-13-01-169-010c	पुरुषं देहसाधर्म्यं देहन्यासमुपाश्नुयात् ॥
KK-13-01-169-011a	जाग्रतो हि मयोक्तानि तवारिष्टानि तत्वतः ।
KK-13-01-169-011c	धारणाच्चैव सर्वाङ्गे मृत्युं जीयात्सुरर्षभ ॥
KK-13-01-169-012a	एकत्वदर्शनं भूयो नानात्वं च निबोध मे ।
KK-13-01-169-012c	अक्षरं च क्षरं चैव चतुष्टयविधानतः ॥
KK-13-01-169-013a	अव्यक्तादीनि तत्वानि सर्वाण्येव महाद्युते ।
KK-13-01-169-013c	आहुश्चतुर्विंशतितमं विकारपुरुषान्वितम् ॥
KK-13-01-169-014a	एकत्वदर्शनं चैव नानात्वेन वरं स्मृतम् ।
KK-13-01-169-014c	पञ्चविंशतिवर्गः स्यादपवर्गोऽजरामरः ॥
KK-13-01-169-015a	स निर्विकारः पुरुषस्तत्वेनैवोपदिश्यते ।
KK-13-01-169-015c	स एव पञ्चविंशस्तु विकारः पुरुषः स्मृतः ॥
KK-13-01-169-016a	यद्येष निर्विकारः स्यात्तत्वं न तु भवेद्भव ।
KK-13-01-169-016c	विकारो विद्यमानस्तु तत्वसञ्ज्ञकमुच्यते ॥
KK-13-01-169-017a	यद्येषोऽव्यक्ततां नैति व्यतिरेकान्न संशयः ।
KK-13-01-169-017c	तथा भवति निस्तत्वस्तथा सत्वस्तथागुणः ॥
KK-13-01-169-018a	विकारगुणसन्त्यागात्प्रकृत्यन्यत्वता शुचिः ।
KK-13-01-169-018c	तदा नानात्वतामेति सर्गहीनोऽपवर्गभाक् ॥
KK-13-01-169-019a	बोध्यमानः प्रबुध्येत समो भवति बुद्धिमान् ।
KK-13-01-169-019c	अक्षरश्च भवत्येष यथावा च्युतवान्क्षणात् ॥
KK-13-01-169-020a	अव्यक्ताव्यक्तिरुक्ता स्यान्निर्गुणस्य गुणाकरात् ।
KK-13-01-169-020c	एतदेकत्वनानात्वमक्षरः क्षर एव च ॥
KK-13-01-169-021a	व्याख्यातं तव शूलाङ्क तथारिष्टानि चैव हि ।
KK-13-01-169-021c	विमोक्षलक्षणं शेषं तदपीह ब्रवीमि ते ।
KK-13-01-169-021e	यं ज्ञात्वा यतयः प्राप्ताः केवलत्वमनामयम् ॥
KK-13-01-169-022a	साङ्ख्याश्चाप्यथ योगाश्च दग्धपङ्का गतज्वराः ।
KK-13-01-169-022c	अमूर्तित्वमनुप्राप्ता निर्गुणा निर्भया भव ॥
KK-13-01-169-023a	विपाप्मानो महादेव मुक्ताः संसारसागरात् ।
KK-13-01-169-023c	सरणे प्रजनादाने गुणानां प्रकृतिः सदा ।
KK-13-01-169-023e	परा प्रमत्ता सततमेतावत्कार्यकारणम् ॥
KK-13-01-169-024a	असच्चैव च सच्चैव कुरुते स पुनः पुनः ।
KK-13-01-169-024c	चैतन्येन पुराणेन चेतनाचेतनात्परः ॥
KK-13-01-169-025a	यस्तु चेतयते चेतो मनसा चैकबुद्धिकम् ।
KK-13-01-169-025c	स नैव सन्न चैवासन्सदसन्न च संस्मृतः ॥
KK-13-01-169-026a	व्यतिरिक्तश्च शुद्धश्च सोऽन्यश्चाप्रकृतिस्तथा ।
KK-13-01-169-026c	उपेक्षकश्च प्रकृतेर्विकारपुरुषः स्मृतः ॥
KK-13-01-169-027a	विकारपुरुषेणैषा संयुक्ता सृजते जगत् ।
KK-13-01-169-027c	पुनराददते चैव गुणानामन्यथात्मनि ॥
KK-13-01-169-028a	मत्स्योदकात्ससञ्ज्ञातः प्रकृतेरेव कर्मणः ।
KK-13-01-169-028c	तद्वत्क्षेत्रसहस्राणि स एव प्रकरिष्यति ॥
KK-13-01-169-029a	क्षेत्रप्रलयतज्ज्ञस्तु क्षेत्रज्ञ इति चोच्यते ।
KK-13-01-169-029c	सयोगो नित्य इत्याहुर्ये जनास्तत्वदर्शिनः ॥
KK-13-01-169-030a	एवमेष ह्यसत्सच्च विकारपुरुषः स्मृतः ।
KK-13-01-169-030c	विकारापद्यमानं तु विकृतिं प्रवदन्ति नः ॥
KK-13-01-169-031a	यदा त्वेष विकारस्य प्रकृतानिति मन्यते ।
KK-13-01-169-031c	तदा विकारतामेति विकारान्यत्वतां व्रजेत् ॥
KK-13-01-169-032a	प्रकृत्या च विकारैश्च व्यतिरिक्तो यदा भवेत् ।
KK-13-01-169-032c	शुचि यत्परमं शुद्धं प्रतिबुद्धं सनातनम् ।
KK-13-01-169-032e	अयुक्तं निष्कलं शुद्धमव्ययं चाजरामरम् ॥
KK-13-01-169-033a	समेत्य तेन शुद्धेन बुध्यमानः स भास्वरः ।
KK-13-01-169-033c	विमोक्षं भजते व्यक्तादप्रबुद्धादचेतनात् ॥
KK-13-01-169-034a	उदुम्बराद्वा मशकः प्रलयान्निर्गतो यथा ।
KK-13-01-169-034c	तथाऽव्यक्तस्य सन्त्यागान्निर्ममः पञ्चविंशकः ॥
KK-13-01-169-035a	यथा पुष्करपर्णस्थो जलबिन्दुर्न संश्लिषेत् ।
KK-13-01-169-035c	तथैवाव्यक्तविषये न लिप्येत्पञ्चविंशकः ॥
KK-13-01-169-036a	आकाश इव निःसङ्गस्तथा सङ्गस्त्था वरः ।
KK-13-01-169-036c	पञ्चविंशतिमो बुद्धो बुद्धेन समतां गतः ॥
KK-13-01-169-037a	एतद्धि प्रकृतं ज्ञानं तत्वतश्च समुत्थितम् ।
KK-13-01-169-037c	पूर्वजेभ्यस्तथोत्पन्नं ब्रह्मजेभ्यस्तथानघ ॥
KK-13-01-169-038a	आदिसर्गो महाबाहो तामसेनावृतं परम् ।
KK-13-01-169-038c	प्रतिष्टावयवं देवमभेद्यमजरामरम् ॥
KK-13-01-169-039a	सनकः सनन्दनश्चैव तृतीयश्च सनातनः ।
KK-13-01-169-039c	ते विदुः परमं धर्ममव्ययं व्ययधर्षणम् ॥
KK-13-01-169-040a	अव्यक्तात्परमात्सूक्ष्मादव्रणान्मूर्तिसञ्ज्ञकात् ।
KK-13-01-169-040c	क्षेत्रज्ञो भगवानास्ते नारायणपरायणः ॥
KK-13-01-169-041a	अस्माकं सहजातानामुत्पन्नं ज्ञानमुत्तमम् ।
KK-13-01-169-041c	एते हि मूर्तिमन्तो वै लोकान्प्रविचरामहे ॥
KK-13-01-169-042a	पुनःपुनः प्रजाता वै तत्रतत्र पिनाकधृक् ।
KK-13-01-169-042c	द्वन्द्वैर्विरज्यमानस्य ज्ञानमुत्पन्नमुत्तमम् ॥
KK-13-01-169-043a	कपिलान्मूलआचार्यात्तत्वबुद्धिविनिश्चयम् ।
KK-13-01-169-043c	योगसाङ्ख्यमवाप्तं मे कार्त्स्न्येन मुनिसत्तमात् ॥
KK-13-01-169-044a	तेन सम्बोधिताः शिष्या बहवस्तत्वदर्शिनः ।
KK-13-01-169-044c	तद्बुद्ध्वा बहवः शिष्या मयाप्येतन्निदर्शिताः ॥
KK-13-01-169-045a	जन्ममृत्युहरं तथ्यं ज्ञानं ज्ञेयं सनातनम् ।
KK-13-01-169-045c	यज्ज्ञात्वा नानुशोचन्ति तत्वज्ञाना निरिन्द्रियाः ॥
KK-13-01-169-046a	शुद्धबीजमलाश्चैव विपङ्का वै निरक्षराः ।
KK-13-01-169-046c	स्वतन्त्रास्ते स्वतन्त्रेण सम्मिता निष्कलाः स्मृताः ॥
KK-13-01-169-047a	शाश्वताश्चाव्ययाश्चैव तमोग्राह्याश्च भास्वर ।
KK-13-01-169-047c	विपाप्मानस्तथा सर्वे सत्वस्थाश्चापि निर्व्रणाः ॥
KK-13-01-169-048a	विमुक्ताः केवलाश्चैव वीतमोहभयास्तथा ।
KK-13-01-169-048c	अमूर्तास्ते महाभाग सर्वे च विगतज्वराः ॥
KK-13-01-169-049a	हिरण्यनाभस्त्रिशिरास्तथा प्रह्लादभास्करौ ।
KK-13-01-169-049c	वसुर्विश्वावसुश्चैव सार्धं पञ्चशिखस्तथा ॥
KK-13-01-169-050a	गार्ग्योऽथासुरिरावन्त्यो गौतमो वृत एव च ।
KK-13-01-169-050c	कात्यायनोऽथ नमुचिर्हरिश्च दमनश्च ह ॥
KK-13-01-169-051a	एते चान्ये च बहवस्तत्वमेवोपदर्शिताः ।
KK-13-01-169-051c	केचिन्मुक्ताः स्थिताः केचिच्छन्दतश्चापरे मृताः ॥
KK-13-01-169-052a	दर्शितास्त्रिविधं बन्धं विमोक्षं त्रिविधं तथा ।
KK-13-01-169-052c	अज्ञानं चैव रागश्च संयोगं प्राकृतं तथा ॥
KK-13-01-169-053a	एतेभ्यो बन्धनं प्रोक्तं विमोक्षमपि मे शृणु ।
KK-13-01-169-053c	परितस्तावता सम्यक्सम्बन्धो यावता कृतः ॥
KK-13-01-169-054a	कृत्स्नक्षयपरित्यागाद्विमोक्ष इति नः श्रुतिः ।
KK-13-01-169-054c	निवृत्तः सर्वसङ्गेभ्यः केवलः पुरुषोऽमलः ॥
KK-13-01-169-055	भीष्म उवाच 
KK-13-01-169-055a	इत्येवमुक्त्वा भगवानीश्वराय महात्मने ।
KK-13-01-169-055c	सनत्कुमारः प्रययावाकाशं समुपाश्रितः ॥'

इति श्रीमन्महाभारते अनुशासनपर्वणि दानधर्मपर्वणि एकोनसप्तत्यधिकशततमोऽध्यायः ॥ 169 ॥
