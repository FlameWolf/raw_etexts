अध्यायः 248

महेश्वरेण पार्वतीम्प्रति सश्लाघं स्त्रीधर्मकथनचोदना ॥ 1 ॥ पार्वत्या गङ्गादिमहानदीषु तन्निवेदनम् ॥ 2 ॥ गङ्गया तदनुमोदनपूर्वकं भगवति तत्कथनाभ्यनुज्ञानम् ॥ 3 ॥
	
001	नारद उवाच ।
001a	एवमुक्त्वा महादेवः श्रोतुकामः स्वयं प्रभुः ।
001c	अनुकूलां प्रियां भार्यां पार्श्वस्थामभ्यभाषत ॥
002	महेश्वर उवाच ।
002a	परावरज्ञे धर्माणां तपोवननिवासिनाम् ।
002c	दीक्षाविधिदमोपेते सततं व्रतचारिणि ।
002e	पृच्छामि त्वां वरारोहे पृष्टा वद ममेप्सितम् ॥
003a	सावित्री ब्रह्मणः पत्नी कौशिकस्य शची शुभा ।
003c	लक्ष्मीर्विष्णोः प्रिया भार्या धृतिर्भार्या यमस्य तु ॥
004a	मार्कण्डेयस्य धूमोर्णा ऋद्धिर्वैश्रवणस्य तु ।
004c	वरुणस्य प्रिया गौरी सवितुश्च सुवर्चला ॥
005a	रोहिणी शशिनो भार्या स्वाहा चाग्नेरनिन्दिता ।
005c	काश्यपस्यादितिश्चैव वसिष्ठस्याप्यरुन्धती ॥
006a	एताश्चान्याश्च देव्यस्तु सर्वास्ताः पतिदेवताः ।
006c	श्रूयन्ते लोकविख्यातास्त्वया चैव सहोषिताः ॥
007a	ताभिश्च पूजिताऽपि त्वमनुवृत्त्यनुभाषणैः ।
007c	तस्मात्तु परिपृच्छामि धर्मज्ञे लोकसम्मते ॥
008a	स्त्रीधर्मं श्रोतुमिच्छामि त्वयैव समुदाहृतम् ।
008c	सधर्मचारिणी मे त्वं लोकसन्धारिणी तथा ॥
009a	अयं हि स्त्रीगणस्त्वां तु अनुयाति न मुञ्चति ।
009c	त्वत्प्रसादाद्धितं श्रोतुं स्त्रीवृत्तं शुभलक्षणम् ॥
010a	त्वया चोक्तं विशेषेण गुणभूतं हि तिष्ठति ।
010c	स्त्रिय एव सदा लोके स्त्रीगणस्य गतिः प्रिये ॥
011a	शश्वद्गौर्गोषु गच्छेत नान्यत्र रमते नरः ।
011c	एवं लोकगतिर्देवि आदिप्रभृति वर्तते ॥
012a	प्रमदोक्तं तु यत्किञ्चित्तत्स्त्रीषु बहुमन्यते ।
012c	न तथा मन्यते स्त्रीषु पुरुषोक्तमनिन्दिते ॥
013a	त्वयैष विदितो ह्यर्थः स्त्रीणां धर्मः सनातनः ।
013c	तस्मात्त्वां प्रति पृच्छामि पृष्टा वद ममेप्सितम् ॥
014	नारद उवाच ।
014a	एवमुक्ता तदा देवी महादेवेन शोभना ।
014c	सोद्वेगा च सलज्जा च नावदत्तत्र किञ्चन ।
014e	पुनः पुनस्तदा देवी देवः किमिति चाब्रवीत् ॥
015	उमोवाच ।
015a	भगवन्देवदेवेश सुरासुरनमस्कृत ।
015c	त्वदन्तिके मया वक्तुं स्त्रीणां धर्मः कथं भवेत् ॥
016	 महेश्वर उवाच ।
016ac	मन्नियोगादवश्यं तु वक्तव्यं तु मम प्रिये ॥
017	उमोवाच ।
017a	इमा नद्यो महादेव सर्वतीर्थोदकान्विताः ।
017c	उपस्पर्शनहेतोस्त्वां न त्यजन्ति समीपतः ॥
018a	एताभिः सह सम्मन्त्र्य प्रवक्ष्यामि तवेप्सितम् ।
018c	अयुक्तं सत्सु तन्त्रेषु तानतिक्रम्य भाषितुम् ॥
019ac	मया सम्मानिताश्चैव भविष्यन्ति सरिद्वराः ॥
020	नारद उवाच ।
020a	इति मत्वा महादेवी नदीर्देवीः समाह्वयत् ।
020c	विपाशां च वितस्त्यां च चन्द्रभागां सरस्वतीम् ॥
021a	शतद्रुं देविक्तां सिन्धुं गौतमीं कौशिकीं तथा ।
021c	यमुनां नर्मदां चैव कावेरीमथ निम्नगाम् ॥
022a	तथा देवनदीं गङ्गां श्रेष्ठां त्रिपथगां शुभाम् ।
022c	सर्वतीर्थोदकवहां सर्वपापविनाशिनीम् ।
022e	एता नदीः समाहूय समुद्वीक्ष्येदमब्रवीत् ॥
023	उमोवाच ।
023a	हे पुण्याः सरितः श्रेष्ठाः सर्वपापविनाशिकाः ।
023c	ज्ञानविज्ञानसम्पन्नाः शृणुध्वं वचनं मम ॥
024a	अयं भगवता प्रश्न उक्तः स्त्रीधर्ममाश्रितः ।
024c	न चैकया मया साद्यं तस्माद्वस्त्वानयाम्यहम् ॥
025a	युष्माभिस्तद्विचार्यैवं वक्तुमिच्छामि शोभनाः ।
025c	तत्कथं देवदेवाय वाच्यः स्त्रीधर्म उत्तमः ॥
026	नारद उवाच ।
026a	इति पृष्टास्तथा देव्या महानद्यश्चकम्पिरे ।
026c	तासां श्रेष्ठतमा गङ्गा वचनं त्ववेमब्रवीत् ॥
027a	धन्याश्चानुगृहीताः स्म अनेन वचनेन ते ।
027c	या त्वं सुरासुरैर्मान्या नदीराद्रियसेऽनघे ॥
028a	तवैवार्हति कल्याणि एवं सान्त्वप्रसादनम् ।
028c	अशक्यमपि ये मूर्खाः स्वात्मसम्भावनायुताः ।
028e	वाक्यं वदन्ति संसत्सु स्वयमेव यथेष्टतः ॥
029ac	शक्तो यश्चानहंवादी सुदुर्लभतमो मतः ॥
030a	त्वं हि शक्ता सती देवी वक्तुं प्रश्नमशेषतः ।
030c	व्याहर्तुं नेच्छसि स्त्रीत्वात्सम्पूजयसि नस्तथा ॥
031a	त्वं हि देवि महादेवी ऊहापोहविशारदा ।
031c	दिव्यज्ञानयुता देवि दिव्यज्ञानेन्धनैधिता ॥
032a	त्वमेवार्हसि तद्वक्तुं स्त्रीणां वृत्तं शुभाशुभम् ।
032c	याचामहे वयं श्रोतुममृतं त्वन्मुखोद्गतम् ।
033	नारद उवाच ।
033a	एवं प्रसादिता देवी गङ्गया लोकपूज्यया ।
033c	प्राह धर्ममशेषेण स्त्रीधर्मं सुरसुन्दरी ॥
034	उमोवाच ।
034a	भगवन्देवदेवेश सुरेश्वर महेश्वर ।
034c	त्वत्प्रसादात्सुरश्रेष्ठ तवैव प्रियकाम्यया ।
034e	तमहं कीर्तयिष्यामि यथावच्छ्रोतुमिच्छसि ॥ ॥
	
इति श्रीमन्महाभारते अनुशासनपर्वणि दानधर्मपर्वणि अष्टचत्वारिंशदधिकद्विशततमोऽध्यायः ॥ 248 ॥
	
