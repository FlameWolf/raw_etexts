श्रीः
अध्यायः 197

स्कन्देन देवादीन्प्रति धर्मरहस्यविशेषकथनम् ॥ 1 ॥

KK-13-01-197-001	[स्कन्द उवाच 
KK-13-01-197-001a	ममाप्यनुमतो धर्मस्तं शृणुध्वं समाहिताः ।
KK-13-01-197-001c	नीलषण्डस्य शृङ्गाभ्यां गृहीत्वा मृत्तिकां तु यः ॥
KK-13-01-197-002a	अभिषेकं त्र्यहं कुर्यात्तस्य धर्मं निबोधत ।
KK-13-01-197-002c	शोधयेदशुभं सर्वमाधिपत्यं परत्र च ॥
KK-13-01-197-003a	यावच्च जायते मर्त्यस्तावच्छूरो भविष्यति ।
KK-13-01-197-003c	इदं चाप्यपरं गुह्यं सरहस्यं निबोधत ॥
KK-13-01-197-004a	प्रगृह्यौदुम्बरं पात्रं पक्वान्नं मधुना सह ।
KK-13-01-197-004c	सोमस्योत्तिष्ठमानस्य पौर्णमास्यां बलिं हरेत् ॥
KK-13-01-197-005a	तस्य धर्मफलं नित्यं श्रद्दधाना निबोधत ।
KK-13-01-197-005c	साध्या रुद्रास्तथाऽऽदित्या विश्वेदेवास्तथाऽश्विनौ ||
KK-13-01-197-006a	मरुतो वसवश्चैव प्रतिगृह्णन्ति तं बलिम् ।
KK-13-01-197-006c	सोमश्च वर्धते तेन समुद्रश्च महोदधिः ॥
KK-13-01-197-007ac	एष धर्मो मयोद्दिष्टः सरहस्यः सुखावहः ॥
KK-13-01-197-008	विष्णुरुवाच 
KK-13-01-197-008a	धर्मगुह्यानि सर्वाणि देवतानां महात्मनाम् ।
KK-13-01-197-008c	ऋषीणां चैव गुह्यानि यः पठेदाह्निकं सदा ॥
KK-13-01-197-009a	शृणुयाद्वाऽनसूयुर्यः श्रद्दधानः समाहितः ।
KK-13-01-197-009c	नास्य विघ्नः प्रभवति भयं चास्य न विद्यते ॥
KK-13-01-197-010a	ये च धर्माः शुभाः पुण्याः सरहस्या उदाहृताः ।
KK-13-01-197-010c	तेषां धर्मफलं तस्य यः पठेत जितेन्द्रियः ॥
KK-13-01-197-011a	नास्य पापं प्रभवति न च पापेन लिप्यते ।
KK-13-01-197-011c	पठेद्वा श्रावयेद्वाऽपि श्रुत्वा वा लभते फलम् ॥
KK-13-01-197-012a	भुञ्जते पितरो देवा हव्यं कव्यमथाक्षयम् ।
KK-13-01-197-012c	श्रावयंश्चापि विप्रेन्द्रान्पर्वसु प्रयतो नरः ॥
KK-13-01-197-013a	ऋषीणां देवतानां च पितॄणां चैव नित्यदा ।
KK-13-01-197-013c	भवत्यभिमतः श्रीमान्धर्मेषु प्रयतः सदा ॥
KK-13-01-197-014a	कृत्वाऽपि पापकं कर्म महापातकवर्जितम् ।
KK-13-01-197-014c	रहस्यधर्मं श्रुत्वेमं सर्वपापैः प्रमुच्यते ॥
KK-13-01-197-015	भीष्म उवाच 
KK-13-01-197-015a	एतद्धर्मरहस्यं वै देवतानां नराधिप ।
KK-13-01-197-015c	व्यासोद्दिष्टं मया प्रोक्तं सर्वदेवनमस्कृतम् ॥
KK-13-01-197-016a	पृथिवी रत्नसम्पूर्णा ज्ञानं चेदमनुत्तमम् ।
KK-13-01-197-016c	इदमेव ततः श्राव्यमिति मन्येत धर्मवित् ॥
KK-13-01-197-017a	नाश्रद्दधानाय न नास्तिकाय न नष्टधर्माय न निर्घृणाय ।
KK-13-01-197-017c	न हेतुदुष्टाय गुरुद्विषे वा नानात्मभूताय निवेद्यमेतत् ॥ 

इति श्रीमन्महाभारते अनुशासनपर्वणि दानधर्मपर्वणि सप्तनवत्यधिकशततमोऽध्यायः ॥ 197 ॥
