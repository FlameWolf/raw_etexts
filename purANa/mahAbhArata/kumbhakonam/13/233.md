अध्यायः 233

महेश्वरेणोमां प्रति मांसभक्षणाभक्षणयोर्दोषगुणकथनम् ॥ 1 ॥ गुरुप्रशंसनपूर्वकं तत्पूजादिफलकथनम् ॥ 2 ॥ तथा तीर्थस्नानोपवासादिफलकथनम् ॥ 3 ॥

KK-13-01-233-001	उमोवाच ।
KK-13-01-233-001a	भक्षयन्त्यपरे मांसं वर्जयन्त्यपरे विभो ।
KK-13-01-233-001c	तन्मे वद महादेव भक्ष्याभक्ष्यविनिर्णयम् ॥
KK-13-01-233-002	महेश्वर उवाच ।
KK-13-01-233-002a	मांसस्य भक्षणे दोषो यश्चास्याभक्षणे गुणः ।
KK-13-01-233-002c	तदहं कीर्तयिष्यामि तन्निबोध यथातथम् ॥
KK-13-01-233-003a	इष्टं दत्तमधीतं च क्रतवश्च सदक्षिणाः ।
KK-13-01-233-003c	अमांसभक्षणस्यैव कलां नार्हन्ति षोडशीम् ॥
KK-13-01-233-004a	आत्मार्थं यः परप्राणान्हिस्यात्स्वादुफलेप्सया ।
KK-13-01-233-004c	व्यालगृध्रसृगालैश्च राक्षसैश्च समस्तु सः ॥
KK-13-01-233-005a	यो वृथा नित्यमांसाशी स पुमानधमो भवेत् ।
KK-13-01-233-005c	ततः कष्टतरं नास्ति स्वयमाहृत्य भक्षणात् ॥
KK-13-01-233-006a	स्वमांसं परमांसेन यो वर्धयितुमिच्छति ।
KK-13-01-233-006c	उद्विग्नवासं लभते यत्र यत्रोपजायते ॥
KK-13-01-233-007a	सञ्छेदनं स्वमांसस्य यथा सञ्जनयेद्रुजम् ।
KK-13-01-233-007c	तथैव परमांसेऽपि वेदितव्यं विजानता ॥
KK-13-01-233-008a	यस्तु सर्वाणि मांसानि यावज्जीवं न भक्षयेत् ।
KK-13-01-233-008c	स स्वर्गे विपुलं स्थानं लभते नात्र संशयः ॥
KK-13-01-233-009a	यत्तु वर्षशतं पूर्णं तप्यते परमं तपः ।
KK-13-01-233-009c	यच्चापि वर्जयेन्मांसं सममेतन्न वा समम् ॥
KK-13-01-233-010a	न हि प्राणैः प्रियतमं लोके किञ्चन विद्यते ।
KK-13-01-233-010c	तस्मात्प्राणिदया कार्या यथात्मनि तथा परे ॥
KK-13-01-233-011a	सर्वे यज्ञा न तत्कुर्युः सर्वे देवाश्च भामिनि ।
KK-13-01-233-011c	यो मांसरसमास्वाद्य पुनर्मासं विवर्जयेत् ॥
KK-13-01-233-012a	इत्येवं मुनयः प्राहुर्मांसस्याभक्षणे गुणाः ।
KK-13-01-233-012c	एवं बहुगुणं देवि नृणां मांसविवर्जनम् ॥
KK-13-01-233-013a	न शक्नुयाद्यदाऽतीव त्यक्तं मांसं कथञ्चन ।
KK-13-01-233-013c	पुण्यं तन्मासमात्रं वा वर्जनीयं विशेषतः ॥
KK-13-01-233-014a	न शक्नुयादपि तथा कौमुदीमासमेव च ।
KK-13-01-233-014c	जन्मनक्षत्रतिथिषु सदा पर्वसु रात्रिषु ।
KK-13-01-233-014e	वर्जनीयं तथा मांसं परत्र हितमिच्छता ॥
KK-13-01-233-015a	अशक्तः कारणान्मर्त्यो भोक्तुमिच्छेद्विधिं शृणु ।
KK-13-01-233-015c	अनेनि खादन्विधिना कलुषेण न लिप्यते ॥
KK-13-01-233-016a	सूनायां च गतप्राणान्क्रीत्वा न्यायेन भामिनि ।
KK-13-01-233-016c	ब्राह्मणातिथिपूजार्थं भोक्तव्यं हितमिच्छता ॥
KK-13-01-233-017a	भैषज्यकारणाद्व्याधौ खादन्पापैर्न लिप्यते ।
KK-13-01-233-017c	पितृशेषं तथैवाश्नन्मांसं नाशुभमृच्छति ॥
KK-13-01-233-018	उमोवाच ।
KK-13-01-233-018ac	गुरुपूजा कथं देव क्रियते धर्मचारिभिः ॥
KK-13-01-233-019	महेश्वर उवाच ।
KK-13-01-233-019a	गुरुपूजां प्रवक्ष्यामि यथावत्तव शोभने ।
KK-13-01-233-019c	कृतज्ञानां परो धर्म इति वेदानुशासनम् ॥
KK-13-01-233-020a	तस्मात्स्वगुरवः पूज्यास्ते हि पूर्वोपकारिणः ।
KK-13-01-233-020c	गुरूणां च गरीयांसस्त्रयो लोकेषु पूजिताः ॥
KK-13-01-233-021a	उपाध्यायः पिता माता सम्पूज्यास्ते विशेषतः ।
KK-13-01-233-021c	ये पितुर्भ्रातरो ज्येष्ठा ये च तस्यानुजास्तथा ।
KK-13-01-233-021e	पितुः पिता च सर्वे ते पूजनीयाः पिता तथा ॥
KK-13-01-233-022a	मातुर्या भगिनी ज्येष्ठा मातुर्या च यवीयसी ।
KK-13-01-233-022c	मातामही च धात्री च सर्वास्ता मातरः स्मृताः ॥
KK-13-01-233-023a	उपाध्यायस्य यः पुत्रो यश्च तस्य भवेद्गुरुः ।
KK-13-01-233-023c	ऋत्विग्गुरुः पिता चेति गुरवः सम्प्रकीर्तिताः ॥
KK-13-01-233-024a	ज्येष्ठो भ्राता नरेन्द्रश्च मातुलः श्वशुरस्तथा ।
KK-13-01-233-024c	भयत्राता च भर्ता च गुरवस्ते प्रकीर्तिताः ॥
KK-13-01-233-025a	इत्येष कथितः साध्वि गुरूणां सर्वसङ्ग्रहः ।
KK-13-01-233-025c	अनुवृत्तिं च पूजां च तेषामपि निबोध मे ॥
KK-13-01-233-026a	आराध्या मातापितरावुपाध्यायस्तथैव च ।
KK-13-01-233-026c	कथञ्चिन्नावमन्तव्या नरेण हितमिच्छता ॥
KK-13-01-233-027a	येन प्रीणन्ति पितरस्तेन प्रीतः प्रजापतिः ।
KK-13-01-233-027c	येन प्रीणाति चेन्माता प्रीताः स्युर्देवमातरः ॥
KK-13-01-233-028a	ये प्रीणात्युपाध्यायो ब्रह्मा तेनाभिपूजितः ।
KK-13-01-233-028c	अप्रीतेषु पुनस्तेषु नरो नरकमेति हि ॥
KK-13-01-233-029a	गुरूणां वैरनिर्बन्धो न कर्तव्यः कथञ्चन ।
KK-13-01-233-029c	नरः स्वगुरुमप्रीत्या मनसाऽपि न गच्छति ॥
KK-13-01-233-030a	न ब्रूयाद्विप्रियं तेषामनिष्टं न प्रवर्तयेत् ।
KK-13-01-233-030c	विगृह्य न वदेत्तेषां समीपे स्पर्धया क्वचित् ॥
KK-13-01-233-031a	यद्यदिच्छन्ति ते कर्तुमस्वतन्त्रस्तदाचरेत् ।
KK-13-01-233-031c	वेदानुशासनसमं गुरुशासनमिष्यते ॥
KK-13-01-233-032a	कलहांश्च विवादांश्च गुरुभिः सह वर्जयेत् ।
KK-13-01-233-032c	कैतवं परिहासांश्च मन्युकामाश्रयाः कथाः ॥
KK-13-01-233-033a	गुरूणां योऽनहंवादी करोत्याज्ञामतन्द्रितः ।
KK-13-01-233-033c	न तस्मात्सर्वमर्त्येषु विद्यते पुण्यकृत्तमः ॥
KK-13-01-233-034a	असूयामपवादं च गुरूणां परिवर्जयेत् ।
KK-13-01-233-034c	तेषां प्रियहितान्वेषी भूत्वा परिचरेत्सदा ॥
KK-13-01-233-035a	न तद्यज्ञफलं कुर्यात्तपो वाऽऽचरितं महत् ।
KK-13-01-233-035c	यत्कुर्यात्पुरुषस्येह गुरुपूजा सदा कृता ॥
KK-13-01-233-036a	अनुवृत्तेर्विना धर्मो नास्ति सर्वाश्रमेष्वपि ।
KK-13-01-233-036c	तस्मात्क्षमावृतः क्षान्तो गुरुवृत्तिं समाचरेत् ॥
KK-13-01-233-037a	स्वमर्थं स्वशरीरं च गुर्वर्थे सन्त्यजेद्बुधः ।
KK-13-01-233-037c	विवादं धनहेतोर्वा मोहाद्वा तैर्न रोचयेत् ॥
KK-13-01-233-038a	ब्रह्मचर्यमहिंसा च दानानि विविधानि च ।
KK-13-01-233-038c	गुरुभिः प्रतिषिद्धस्य सर्वमेतपार्थकम् ॥
KK-13-01-233-039a	उपाध्यायं पितरं मातरं च येऽभिद्रुह्युर्मनसा कर्मणा वा ।
KK-13-01-233-039c	तेषां पापं भ्रूणहत्याविशिष्टंतेभ्यो नान्यः पापकृदस्ति लोके ॥
KK-13-01-233-040	उमोवाच ।
KK-13-01-233-040ac	उपवासविधिं तत्र तन्मे शंसितुमर्हसि ॥
KK-13-01-233-041	महेश्वर उवाच ।
KK-13-01-233-041a	शरीरमलशान्त्यर्थमिन्द्रियोच्छोषणाय च ।
KK-13-01-233-041c	एकभुक्तोपवासैस्तु धारयन्ते व्रतं नराः ॥
KK-13-01-233-042a	लभन्ते विपुलं धर्मं तथाऽऽहारपरिक्षयात् ।
KK-13-01-233-042c	बहूनामुपरोधं तु न कुर्यादात्मकारणात् ॥
KK-13-01-233-043a	जीवोपघातं च तथा स जीवन्धन्य इष्यते ।
KK-13-01-233-043c	तस्मात्पुण्यं लभेन्मर्त्यः स्वयमाहारकर्शनात् ।
KK-13-01-233-043e	तद्गृहस्थैर्यथाशक्ति कर्तव्यमिति निश्चयः ॥
KK-13-01-233-044a	उपवासार्दिते काये आपदर्शं पयो जलम् ।
KK-13-01-233-044c	भुञ्जन्न प्रतिघाती स्याद्ब्राह्मणाननुमान्य च ॥
KK-13-01-233-045	उमोवाच ।
KK-13-01-233-045ac	ब्रह्मचर्यं कथं देव रक्षितव्यं विजानता ॥
KK-13-01-233-046	महेश्वर उवाच ।
KK-13-01-233-046ac	तदहं ते प्रवक्ष्यामि शृणु देवि समाहिता ॥
KK-13-01-233-047a	ब्रह्मचर्यं परं शौचं ब्रह्मचर्यं परं तपः ।
KK-13-01-233-047c	केवलं ब्रह्मचर्येणि प्राप्यते परमं पदम् ॥
KK-13-01-233-048a	सङ्कल्पाद्दर्शनाच्चैव तद्युक्तवचनादपि ।
KK-13-01-233-048c	संस्पर्शादथ संयोगात्पञ्चधा रक्षितं व्रतम् ॥
KK-13-01-233-049a	व्रतवद्धारितं चैव ब्रह्मचर्यमकल्मषम् ।
KK-13-01-233-049c	नित्यं संरक्षितं तस्य नैष्ठिकानां विधियते ।
KK-13-01-233-049e	तदिष्यते गृहस्थानां कालमुद्दिश्य कारणम् ॥
KK-13-01-233-050a	जन्मनक्षत्रयोगेषु पुण्यवासेषु पर्वसु ।
KK-13-01-233-050c	देवताधर्मकार्येषु ब्रह्मचर्यव्रतं चरेत् ॥
KK-13-01-233-051a	ब्रह्मचर्यव्रतफलं लभेद्दारव्रती सदा ।
KK-13-01-233-051c	शौचमायुस्तथाऽऽरोग्यं लभ्यते ब्रह्मचारिभिः ॥
KK-13-01-233-052	उमोवाच ।
KK-13-01-233-052a	तीर्थचर्याव्रतं देव क्रियते धर्मकाङ्क्षिभि ।
KK-13-01-233-052c	कानि तीर्थानि लोकेषु तन्मे शंसितुमर्हसि ॥
KK-13-01-233-053	महेश्वर उवाच ।
KK-13-01-233-053a	हन्त ते कथयिष्यामि तीर्थस्नानविधिं प्रिये ।
KK-13-01-233-053c	पावनार्थं च शौचार्थं ब्रह्मणा निर्मितं पुरा ॥
KK-13-01-233-054a	यास्तु लोके महानद्यस्ताः सर्वास्तीर्थसञ्ज्ञिताः ।
KK-13-01-233-054c	तासां प्राक्स्रोतसः श्रेष्ठाः सङ्गमश्च परस्परम् ।
KK-13-01-233-054e	तासां सागरसंयोगो वरिष्ठश्चेति विद्यते ॥
KK-13-01-233-055a	तासामुभयतः कूलं तत्र तत्र मनीषिभिः ।
KK-13-01-233-055c	देवैर्वा सेवितं देवि तत्तीर्थं परमं स्मृतम् ॥
KK-13-01-233-056a	समुद्रश्च महातीर्थं पावनं परमं शुभम् ।
KK-13-01-233-056c	तस्य कूलगतास्तीर्था महद्भिश्च समाप्लुताः ॥
KK-13-01-233-057a	स्रोतसां पर्वतानां च जोषितानां महर्षिभिः ।
KK-13-01-233-057c	अपि कूपं नटाकं वा सेवितुं मुनिभिः प्रिये ॥
KK-13-01-233-058a	तत्तु तीर्थमिति ज्ञेयं प्रभावात्तु तपस्विनाम् ।
KK-13-01-233-058c	तदा प्रभृति तीर्थत्वं लेभे लोकहिताय वै ॥
KK-13-01-233-059ac	एवं तीर्थं भवेद्देवि तस्य स्नानविधिं शृणु ॥
KK-13-01-233-060a	जन्मना व्रतभूयिष्ठो गत्वा तीर्थानि काङ्क्षया ।
KK-13-01-233-060c	उपवासत्रयं कुर्यादेकं वा नियमान्वितः ॥
KK-13-01-233-061a	पुण्यमासेवते काले पौर्णमास्यां यथाविधि ।
KK-13-01-233-061c	बहिरेव शुचिर्भूत्वा तत्तीर्थं मन्मना विशेत् ॥
KK-13-01-233-062a	त्रिराप्लुत्य जलाभ्याशे दत्त्वा ब्राह्मणदक्षिणाम् ।
KK-13-01-233-062c	अभ्यर्च्य देवायतनं ततः प्रायाद्यथागतम् ॥
KK-13-01-233-063a	एतद्विधानं सर्वेषां तीर्थं तीर्थमिति प्रिये ।
KK-13-01-233-063c	समीपतीर्थस्नानात्तु दूरतीर्थं सुपूजितम् ॥
KK-13-01-233-064a	आदिप्रभृतिशुद्धस्य तीर्थस्नानं शुभं भवेत् ।
KK-13-01-233-064c	तपोर्थं पापनाशार्थं शौचार्थं तीर्थगाहनम् ॥
KK-13-01-233-065a	एवं पुण्येषु तीर्थेषु तीर्थस्नानं शुभं भवेत् ।
KK-13-01-233-065c	एतन्नैयमिकं सर्वं सुकृतं कथितं तव ॥ ॥

इति श्रीमन्महाभारते अनुशासनपर्वणि दानधर्मिपर्वणि त्रयस्त्रिंशदधिकद्विशततमोऽध्यायः ॥ 233 ॥
