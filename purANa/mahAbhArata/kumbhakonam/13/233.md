अध्यायः 233

महेश्वरेणोमां प्रति मांसभक्षणाभक्षणयोर्दोषगुणकथनम् ॥ 1 ॥ गुरुप्रशंसनपूर्वकं तत्पूजादिफलकथनम् ॥ 2 ॥ तथा तीर्थस्नानोपवासादिफलकथनम् ॥ 3 ॥

001	उमोवाच ।
001a	भक्षयन्त्यपरे मांसं वर्जयन्त्यपरे विभो ।
001c	तन्मे वद महादेव भक्ष्याभक्ष्यविनिर्णयम् ॥
002	महेश्वर उवाच ।
002a	मांसस्य भक्षणे दोषो यश्चास्याभक्षणे गुणः ।
002c	तदहं कीर्तयिष्यामि तन्निबोध यथातथम् ॥
003a	इष्टं दत्तमधीतं च क्रतवश्च सदक्षिणाः ।
003c	अमांसभक्षणस्यैव कलां नार्हन्ति षोडशीम् ॥
004a	आत्मार्थं यः परप्राणान्हिस्यात्स्वादुफलेप्सया ।
004c	व्यालगृध्रसृगालैश्च राक्षसैश्च समस्तु सः ॥
005a	यो वृथा नित्यमांसाशी स पुमानधमो भवेत् ।
005c	ततः कष्टतरं नास्ति स्वयमाहृत्य भक्षणात् ॥
006a	स्वमांसं परमांसेन यो वर्धयितुमिच्छति ।
006c	उद्विग्नवासं लभते यत्र यत्रोपजायते ॥
007a	सञ्छेदनं स्वमांसस्य यथा सञ्जनयेद्रुजम् ।
007c	तथैव परमांसेऽपि वेदितव्यं विजानता ॥
008a	यस्तु सर्वाणि मांसानि यावज्जीवं न भक्षयेत् ।
008c	स स्वर्गे विपुलं स्थानं लभते नात्र संशयः ॥
009a	यत्तु वर्षशतं पूर्णं तप्यते परमं तपः ।
009c	यच्चापि वर्जयेन्मांसं सममेतन्न वा समम् ॥
010a	न हि प्राणैः प्रियतमं लोके किञ्चन विद्यते ।
010c	तस्मात्प्राणिदया कार्या यथात्मनि तथा परे ॥
011a	सर्वे यज्ञा न तत्कुर्युः सर्वे देवाश्च भामिनि ।
011c	यो मांसरसमास्वाद्य पुनर्मासं विवर्जयेत् ॥
012a	इत्येवं मुनयः प्राहुर्मांसस्याभक्षणे गुणाः ।
012c	एवं बहुगुणं देवि नृणां मांसविवर्जनम् ॥
013a	न शक्नुयाद्यदाऽतीव त्यक्तं मांसं कथञ्चन ।
013c	पुण्यं तन्मासमात्रं वा वर्जनीयं विशेषतः ॥
014a	न शक्नुयादपि तथा कौमुदीमासमेव च ।
014c	जन्मनक्षत्रतिथिषु सदा पर्वसु रात्रिषु ।
014e	वर्जनीयं तथा मांसं परत्र हितमिच्छता ॥
015a	अशक्तः कारणान्मर्त्यो भोक्तुमिच्छेद्विधिं शृणु ।
015c	अनेनि खादन्विधिना कलुषेण न लिप्यते ॥
016a	सूनायां च गतप्राणान्क्रीत्वा न्यायेन भामिनि ।
016c	ब्राह्मणातिथिपूजार्थं भोक्तव्यं हितमिच्छता ॥
017a	भैषज्यकारणाद्व्याधौ खादन्पापैर्न लिप्यते ।
017c	पितृशेषं तथैवाश्नन्मांसं नाशुभमृच्छति ॥
018	उमोवाच ।
018ac	गुरुपूजा कथं देव क्रियते धर्मचारिभिः ॥
019	महेश्वर उवाच ।
019a	गुरुपूजां प्रवक्ष्यामि यथावत्तव शोभने ।
019c	कृतज्ञानां परो धर्म इति वेदानुशासनम् ॥
020a	तस्मात्स्वगुरवः पूज्यास्ते हि पूर्वोपकारिणः ।
020c	गुरूणां च गरीयांसस्त्रयो लोकेषु पूजिताः ॥
021a	उपाध्यायः पिता माता सम्पूज्यास्ते विशेषतः ।
021c	ये पितुर्भ्रातरो ज्येष्ठा ये च तस्यानुजास्तथा ।
021e	पितुः पिता च सर्वे ते पूजनीयाः पिता तथा ॥
022a	मातुर्या भगिनी ज्येष्ठा मातुर्या च यवीयसी ।
022c	मातामही च धात्री च सर्वास्ता मातरः स्मृताः ॥
023a	उपाध्यायस्य यः पुत्रो यश्च तस्य भवेद्गुरुः ।
023c	ऋत्विग्गुरुः पिता चेति गुरवः सम्प्रकीर्तिताः ॥
024a	ज्येष्ठो भ्राता नरेन्द्रश्च मातुलः श्वशुरस्तथा ।
024c	भयत्राता च भर्ता च गुरवस्ते प्रकीर्तिताः ॥
025a	इत्येष कथितः साध्वि गुरूणां सर्वसङ्ग्रहः ।
025c	अनुवृत्तिं च पूजां च तेषामपि निबोध मे ॥
026a	आराध्या मातापितरावुपाध्यायस्तथैव च ।
026c	कथञ्चिन्नावमन्तव्या नरेण हितमिच्छता ॥
027a	येन प्रीणन्ति पितरस्तेन प्रीतः प्रजापतिः ।
027c	येन प्रीणाति चेन्माता प्रीताः स्युर्देवमातरः ॥
028a	ये प्रीणात्युपाध्यायो ब्रह्मा तेनाभिपूजितः ।
028c	अप्रीतेषु पुनस्तेषु नरो नरकमेति हि ॥
029a	गुरूणां वैरनिर्बन्धो न कर्तव्यः कथञ्चन ।
029c	नरः स्वगुरुमप्रीत्या मनसाऽपि न गच्छति ॥
030a	न ब्रूयाद्विप्रियं तेषामनिष्टं न प्रवर्तयेत् ।
030c	विगृह्य न वदेत्तेषां समीपे स्पर्धया क्वचित् ॥
031a	यद्यदिच्छन्ति ते कर्तुमस्वतन्त्रस्तदाचरेत् ।
031c	वेदानुशासनसमं गुरुशासनमिष्यते ॥
032a	कलहांश्च विवादांश्च गुरुभिः सह वर्जयेत् ।
032c	कैतवं परिहासांश्च मन्युकामाश्रयाः कथाः ॥
033a	गुरूणां योऽनहंवादी करोत्याज्ञामतन्द्रितः ।
033c	न तस्मात्सर्वमर्त्येषु विद्यते पुण्यकृत्तमः ॥
034a	असूयामपवादं च गुरूणां परिवर्जयेत् ।
034c	तेषां प्रियहितान्वेषी भूत्वा परिचरेत्सदा ॥
035a	न तद्यज्ञफलं कुर्यात्तपो वाऽऽचरितं महत् ।
035c	यत्कुर्यात्पुरुषस्येह गुरुपूजा सदा कृता ॥
036a	अनुवृत्तेर्विना धर्मो नास्ति सर्वाश्रमेष्वपि ।
036c	तस्मात्क्षमावृतः क्षान्तो गुरुवृत्तिं समाचरेत् ॥
037a	स्वमर्थं स्वशरीरं च गुर्वर्थे सन्त्यजेद्बुधः ।
037c	विवादं धनहेतोर्वा मोहाद्वा तैर्न रोचयेत् ॥
038a	ब्रह्मचर्यमहिंसा च दानानि विविधानि च ।
038c	गुरुभिः प्रतिषिद्धस्य सर्वमेतपार्थकम् ॥
039a	उपाध्यायं पितरं मातरं च येऽभिद्रुह्युर्मनसा कर्मणा वा ।
039c	तेषां पापं भ्रूणहत्याविशिष्टंतेभ्यो नान्यः पापकृदस्ति लोके ॥
040	उमोवाच ।
040ac	उपवासविधिं तत्र तन्मे शंसितुमर्हसि ॥
041	महेश्वर उवाच ।
041a	शरीरमलशान्त्यर्थमिन्द्रियोच्छोषणाय च ।
041c	एकभुक्तोपवासैस्तु धारयन्ते व्रतं नराः ॥
042a	लभन्ते विपुलं धर्मं तथाऽऽहारपरिक्षयात् ।
042c	बहूनामुपरोधं तु न कुर्यादात्मकारणात् ॥
043a	जीवोपघातं च तथा स जीवन्धन्य इष्यते ।
043c	तस्मात्पुण्यं लभेन्मर्त्यः स्वयमाहारकर्शनात् ।
043e	तद्गृहस्थैर्यथाशक्ति कर्तव्यमिति निश्चयः ॥
044a	उपवासार्दिते काये आपदर्शं पयो जलम् ।
044c	भुञ्जन्न प्रतिघाती स्याद्ब्राह्मणाननुमान्य च ॥
045	उमोवाच ।
045ac	ब्रह्मचर्यं कथं देव रक्षितव्यं विजानता ॥
046	महेश्वर उवाच ।
046ac	तदहं ते प्रवक्ष्यामि शृणु देवि समाहिता ॥
047a	ब्रह्मचर्यं परं शौचं ब्रह्मचर्यं परं तपः ।
047c	केवलं ब्रह्मचर्येणि प्राप्यते परमं पदम् ॥
048a	सङ्कल्पाद्दर्शनाच्चैव तद्युक्तवचनादपि ।
048c	संस्पर्शादथ संयोगात्पञ्चधा रक्षितं व्रतम् ॥
049a	व्रतवद्धारितं चैव ब्रह्मचर्यमकल्मषम् ।
049c	नित्यं संरक्षितं तस्य नैष्ठिकानां विधियते ।
049e	तदिष्यते गृहस्थानां कालमुद्दिश्य कारणम् ॥
050a	जन्मनक्षत्रयोगेषु पुण्यवासेषु पर्वसु ।
050c	देवताधर्मकार्येषु ब्रह्मचर्यव्रतं चरेत् ॥
051a	ब्रह्मचर्यव्रतफलं लभेद्दारव्रती सदा ।
051c	शौचमायुस्तथाऽऽरोग्यं लभ्यते ब्रह्मचारिभिः ॥
052	उमोवाच ।
052a	तीर्थचर्याव्रतं देव क्रियते धर्मकाङ्क्षिभि ।
052c	कानि तीर्थानि लोकेषु तन्मे शंसितुमर्हसि ॥
053	महेश्वर उवाच ।
053a	हन्त ते कथयिष्यामि तीर्थस्नानविधिं प्रिये ।
053c	पावनार्थं च शौचार्थं ब्रह्मणा निर्मितं पुरा ॥
054a	यास्तु लोके महानद्यस्ताः सर्वास्तीर्थसञ्ज्ञिताः ।
054c	तासां प्राक्स्रोतसः श्रेष्ठाः सङ्गमश्च परस्परम् ।
054e	तासां सागरसंयोगो वरिष्ठश्चेति विद्यते ॥
055a	तासामुभयतः कूलं तत्र तत्र मनीषिभिः ।
055c	देवैर्वा सेवितं देवि तत्तीर्थं परमं स्मृतम् ॥
056a	समुद्रश्च महातीर्थं पावनं परमं शुभम् ।
056c	तस्य कूलगतास्तीर्था महद्भिश्च समाप्लुताः ॥
057a	स्रोतसां पर्वतानां च जोषितानां महर्षिभिः ।
057c	अपि कूपं नटाकं वा सेवितुं मुनिभिः प्रिये ॥
058a	तत्तु तीर्थमिति ज्ञेयं प्रभावात्तु तपस्विनाम् ।
058c	तदा प्रभृति तीर्थत्वं लेभे लोकहिताय वै ॥
059ac	एवं तीर्थं भवेद्देवि तस्य स्नानविधिं शृणु ॥
060a	जन्मना व्रतभूयिष्ठो गत्वा तीर्थानि काङ्क्षया ।
060c	उपवासत्रयं कुर्यादेकं वा नियमान्वितः ॥
061a	पुण्यमासेवते काले पौर्णमास्यां यथाविधि ।
061c	बहिरेव शुचिर्भूत्वा तत्तीर्थं मन्मना विशेत् ॥
062a	त्रिराप्लुत्य जलाभ्याशे दत्त्वा ब्राह्मणदक्षिणाम् ।
062c	अभ्यर्च्य देवायतनं ततः प्रायाद्यथागतम् ॥
063a	एतद्विधानं सर्वेषां तीर्थं तीर्थमिति प्रिये ।
063c	समीपतीर्थस्नानात्तु दूरतीर्थं सुपूजितम् ॥
064a	आदिप्रभृतिशुद्धस्य तीर्थस्नानं शुभं भवेत् ।
064c	तपोर्थं पापनाशार्थं शौचार्थं तीर्थगाहनम् ॥
065a	एवं पुण्येषु तीर्थेषु तीर्थस्नानं शुभं भवेत् ।
065c	एतन्नैयमिकं सर्वं सुकृतं कथितं तव ॥ ॥

इति श्रीमन्महाभारते अनुशासनपर्वणि दानधर्मिपर्वणि त्रयस्त्रिंशदधिकद्विशततमोऽध्यायः ॥ 233 ॥
