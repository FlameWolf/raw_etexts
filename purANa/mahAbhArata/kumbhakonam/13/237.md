अध्यायः 237

महेश्वरेण पार्वतीं प्रति यज्ञप्रशंसनम् ॥ 1 ॥ तथा देवानां पूजादिफलकथनम् ॥ 2 ॥ तथा देवानां मनुष्यचिन्तितविज्ञानसामर्थ्यकथनम् ॥ 3 ॥

KK-13-01-237-001	उमोवाच ।
KK-13-01-237-001a	भगवन्देवदेवेश विशिष्टं यज्ञमुच्यते ।
KK-13-01-237-001c	लौकिकं वैदिकं चैव तन्मे शंसितुमर्हसि ॥
KK-13-01-237-002	महेश्वर उवाच ।
KK-13-01-237-002a	देवतानां तु पूजा या यज्ञेष्वेव समाहिता ।
KK-13-01-237-002c	यज्ञा वेदेष्वधीताश्च वेदा ब्राह्मणसंयुताः ॥
KK-13-01-237-003a	इदं तु सकलं दिव्यं दिवि वा भुवि वा प्रिये ।
KK-13-01-237-003c	यज्ञार्थं विद्धि तत्सृष्टं लोकानां हितकाम्यया ॥
KK-13-01-237-004a	एवं विज्ञाय तत्कर्ता सदारः सततं द्विजः ।
KK-13-01-237-004c	प्रेत्यभावे लभेल्लोकान्ब्रह्मकर्मसमाधिना ॥
KK-13-01-237-005a	ब्राह्मणेष्वेव तद्ब्रह्म नित्यं देवि समाहितम् ।
KK-13-01-237-005c	तस्माद्विप्रैर्यथाशास्त्रं विधिदृष्टेन कर्मणा ॥
KK-13-01-237-006a	यज्ञकर्म कृतं सर्वं देवता अभितर्पयेत् ।
KK-13-01-237-006c	ब्राह्मणाः क्षत्रियाश्चैव यज्ञार्थं प्रायशः स्मृताः ॥
KK-13-01-237-007a	अग्निष्टोमादिभिर्यज्ञैर्वेदेषु परिकल्पितैः ।
KK-13-01-237-007c	सुशुद्धैर्यजमानैश्च ऋत्विग्भिश्च यथाविधिः ।
KK-13-01-237-007e	शुद्धैर्द्रव्योपकरणैर्यष्टव्यमिति निश्चयः ॥
KK-13-01-237-008a	तथा कृतेषु यज्ञेषु देवानां तोषणं भवेत् ।
KK-13-01-237-008c	तुष्टेषु सर्वदेवेषु यज्वा यज्ञफलं लभेत् ॥
KK-13-01-237-009a	देवाः सन्तोषिता यज्ञैर्लोकान्संवर्धयन्त्युत ।
KK-13-01-237-009c	उभयोर्लोकयोर्भूतिर्देवि यज्ञे प्रदृश्यते ॥
KK-13-01-237-010a	तस्माद्यज्वा दिवं गत्वा अमरैः सह मोदते ।
KK-13-01-237-010c	नास्ति यज्ञसमं दानं नास्ति यज्ञसमो निधिः ॥
KK-13-01-237-011a	सर्वधर्मसमुद्देशो देवि यज्ञे समाहितः ।
KK-13-01-237-011c	एषा यज्ञकृता पूजा लौकिकीमपरां शृणु ॥
KK-13-01-237-012ac	देवसत्कारमुद्दिश्य क्रियते लौकिकोत्सवः ॥
KK-13-01-237-013a	देवगोष्ठेऽधिसंस्कृत्य चोत्सवं यः करोति वै ।
KK-13-01-237-013c	यागान्देवोपहारांश्च शुचिर्भूत्वा यथाविधि ।
KK-13-01-237-013e	देवान्सन्तोषयित्वा स देवि धर्ममवाप्नुयात् ॥
KK-13-01-237-014a	गन्धमाल्यैश्च विविधैः परमान्नेन धूपनैः ।
KK-13-01-237-014c	बह्वीभिः स्तुतिभिश्चैव स्तुवद्भिः प्रयतैर्नरैः ॥
KK-13-01-237-015a	नृत्तैर्वाद्यैश्च गान्धर्वैरन्यैर्दृष्टिविलोभनैः ।
KK-13-01-237-015c	देवसत्कारमुद्दिश्य कुर्वते ये नरा भुवि ॥
KK-13-01-237-016a	तेषां भक्तिकृतेनैव सत्कारेणैव पूजिताः ।
KK-13-01-237-016c	तेनैव तोषं संयान्ति देवि देवास्त्रिविष्टपे ॥
KK-13-01-237-017a	मानुषैश्चोपकारैर्वा शुचिभिः सत्परायणैः ।
KK-13-01-237-017c	ब्रह्मचर्यपरैरेतत्कृतं धर्मफलं लभेत् ॥
KK-13-01-237-018a	केवलैः स्तुतिभिर्देवि गन्धमाल्यसमाहितैः ।
KK-13-01-237-018c	प्रयतैः शुद्धगात्रैस्तु शुद्धदेशे सुपूजिताः ।
KK-13-01-237-018e	सन्तोषं यान्ति ते देवा भक्तैः सम्पूजितास्तथा ॥
KK-13-01-237-019ac	देवान्सन्तोषयित्वैव देवि धर्ममवाप्नुयात् ॥
KK-13-01-237-020	उमोवाच ।
KK-13-01-237-020a	त्रिविष्टपस्था वै भूमौ देवा मानुषचेष्टितम् ।
KK-13-01-237-020c	कथं ज्ञास्यन्ति विधिवत्तन्मे शंसितुमर्हसि ॥
KK-13-01-237-021	महेश्वर उवाच ।
KK-13-01-237-021a	तदहं तेप्रवक्ष्यामि यथा तैर्विद्यते प्रिये ।
KK-13-01-237-021c	प्राणिनां तु शरीरेषु अन्तरात्मा व्यवस्थितः ॥
KK-13-01-237-022a	आत्मानं परमं देवमिति विद्धि शुभेक्षणे ।
KK-13-01-237-022c	आत्मा मनोव्यवस्थानात्सर्वं वेत्ति शुभाशुभम् ॥
KK-13-01-237-023a	आत्मैव देवास्तद्विद्युरव्यग्रमनसा कृतम् ।
KK-13-01-237-023c	सतां मनोव्यवस्थानाच्छुभं भवति वै नृणाम् ॥
KK-13-01-237-024a	तस्माद्देवाऽभिसम्पूज्या ब्राह्मणानां तथैव च ।
KK-13-01-237-024c	यज्ञाश्च धर्मकार्याणि गुरुपूजा च शोभने ॥
KK-13-01-237-025a	शुद्धगात्रैर्व्रतयुतैस्तन्मयैस्तत्परायणैः ।
KK-13-01-237-025c	एवं व्यवस्थितैर्नित्यं कर्तव्यमिति निश्चयः ॥
KK-13-01-237-026a	एवं कृत्वा शुभाकाङ्क्षी परत्रेह च मोदते ।
KK-13-01-237-026c	अन्यथा मन आविश्य कृतं न फलति प्रिये ।
KK-13-01-237-026e	ऋतेऽपि तु मनो देवि अशुभं फलति ध्रुवम् ॥ ॥

इति श्रीमन्महाभारते अनुशासनपर्वणि दानधर्मपर्वणि सप्तत्रिंशदधिकद्विशततमोऽध्यायः ॥ 237 ॥	
