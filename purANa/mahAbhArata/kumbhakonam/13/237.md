अध्यायः 237

महेश्वरेण पार्वतीं प्रति यज्ञप्रशंसनम् ॥ 1 ॥ तथा देवानां पूजादिफलकथनम् ॥ 2 ॥ तथा देवानां मनुष्यचिन्तितविज्ञानसामर्थ्यकथनम् ॥ 3 ॥

001	उमोवाच ।
001a	भगवन्देवदेवेश विशिष्टं यज्ञमुच्यते ।
001c	लौकिकं वैदिकं चैव तन्मे शंसितुमर्हसि ॥
002	महेश्वर उवाच ।
002a	देवतानां तु पूजा या यज्ञेष्वेव समाहिता ।
002c	यज्ञा वेदेष्वधीताश्च वेदा ब्राह्मणसंयुताः ॥
003a	इदं तु सकलं दिव्यं दिवि वा भुवि वा प्रिये ।
003c	यज्ञार्थं विद्धि तत्सृष्टं लोकानां हितकाम्यया ॥
004a	एवं विज्ञाय तत्कर्ता सदारः सततं द्विजः ।
004c	प्रेत्यभावे लभेल्लोकान्ब्रह्मकर्मसमाधिना ॥
005a	ब्राह्मणेष्वेव तद्ब्रह्म नित्यं देवि समाहितम् ।
005c	तस्माद्विप्रैर्यथाशास्त्रं विधिदृष्टेन कर्मणा ॥
006a	यज्ञकर्म कृतं सर्वं देवता अभितर्पयेत् ।
006c	ब्राह्मणाः क्षत्रियाश्चैव यज्ञार्थं प्रायशः स्मृताः ॥
007a	अग्निष्टोमादिभिर्यज्ञैर्वेदेषु परिकल्पितैः ।
007c	सुशुद्धैर्यजमानैश्च ऋत्विग्भिश्च यथाविधिः ।
007e	शुद्धैर्द्रव्योपकरणैर्यष्टव्यमिति निश्चयः ॥
008a	तथा कृतेषु यज्ञेषु देवानां तोषणं भवेत् ।
008c	तुष्टेषु सर्वदेवेषु यज्वा यज्ञफलं लभेत् ॥
009a	देवाः सन्तोषिता यज्ञैर्लोकान्संवर्धयन्त्युत ।
009c	उभयोर्लोकयोर्भूतिर्देवि यज्ञे प्रदृश्यते ॥
010a	तस्माद्यज्वा दिवं गत्वा अमरैः सह मोदते ।
010c	नास्ति यज्ञसमं दानं नास्ति यज्ञसमो निधिः ॥
011a	सर्वधर्मसमुद्देशो देवि यज्ञे समाहितः ।
011c	एषा यज्ञकृता पूजा लौकिकीमपरां शृणु ॥
012ac	देवसत्कारमुद्दिश्य क्रियते लौकिकोत्सवः ॥
013a	देवगोष्ठेऽधिसंस्कृत्य चोत्सवं यः करोति वै ।
013c	यागान्देवोपहारांश्च शुचिर्भूत्वा यथाविधि ।
013e	देवान्सन्तोषयित्वा स देवि धर्ममवाप्नुयात् ॥
014a	गन्धमाल्यैश्च विविधैः परमान्नेन धूपनैः ।
014c	बह्वीभिः स्तुतिभिश्चैव स्तुवद्भिः प्रयतैर्नरैः ॥
015a	नृत्तैर्वाद्यैश्च गान्धर्वैरन्यैर्दृष्टिविलोभनैः ।
015c	देवसत्कारमुद्दिश्य कुर्वते ये नरा भुवि ॥
016a	तेषां भक्तिकृतेनैव सत्कारेणैव पूजिताः ।
016c	तेनैव तोषं संयान्ति देवि देवास्त्रिविष्टपे ॥
017a	मानुषैश्चोपकारैर्वा शुचिभिः सत्परायणैः ।
017c	ब्रह्मचर्यपरैरेतत्कृतं धर्मफलं लभेत् ॥
018a	केवलैः स्तुतिभिर्देवि गन्धमाल्यसमाहितैः ।
018c	प्रयतैः शुद्धगात्रैस्तु शुद्धदेशे सुपूजिताः ।
018e	सन्तोषं यान्ति ते देवा भक्तैः सम्पूजितास्तथा ॥
019ac	देवान्सन्तोषयित्वैव देवि धर्ममवाप्नुयात् ॥
020	उमोवाच ।
020a	त्रिविष्टपस्था वै भूमौ देवा मानुषचेष्टितम् ।
020c	कथं ज्ञास्यन्ति विधिवत्तन्मे शंसितुमर्हसि ॥
021	महेश्वर उवाच ।
021a	तदहं तेप्रवक्ष्यामि यथा तैर्विद्यते प्रिये ।
021c	प्राणिनां तु शरीरेषु अन्तरात्मा व्यवस्थितः ॥
022a	आत्मानं परमं देवमिति विद्धि शुभेक्षणे ।
022c	आत्मा मनोव्यवस्थानात्सर्वं वेत्ति शुभाशुभम् ॥
023a	आत्मैव देवास्तद्विद्युरव्यग्रमनसा कृतम् ।
023c	सतां मनोव्यवस्थानाच्छुभं भवति वै नृणाम् ॥
024a	तस्माद्देवाऽभिसम्पूज्या ब्राह्मणानां तथैव च ।
024c	यज्ञाश्च धर्मकार्याणि गुरुपूजा च शोभने ॥
025a	शुद्धगात्रैर्व्रतयुतैस्तन्मयैस्तत्परायणैः ।
025c	एवं व्यवस्थितैर्नित्यं कर्तव्यमिति निश्चयः ॥
026a	एवं कृत्वा शुभाकाङ्क्षी परत्रेह च मोदते ।
026c	अन्यथा मन आविश्य कृतं न फलति प्रिये ।
026e	ऋतेऽपि तु मनो देवि अशुभं फलति ध्रुवम् ॥ ॥

इति श्रीमन्महाभारते अनुशासनपर्वणि दानधर्मपर्वणि सप्तत्रिंशदधिकद्विशततमोऽध्यायः ॥ 237 ॥	
