अध्यायः 078

देवशर्मणा स्वशिष्यं विपुलं प्रति तद्दृष्टानां मिथुनानां षट्पुरुषाणां च क्रमेणाहोरात्रऋत्वभिमानिदवतात्वकथनम् ॥ 1 ॥ तथा स्वस्मिन्स्वदाररक्षणाय योगेन तच्छरीरप्रवेशानिवेदनस्य दुर्गतिहेतुत्वकथनम् ॥ 2 ॥ तथा तत्कृतस्वदाररक्षमपरितोषेण तद्दुरितदूरीकरणपूर्वकं तेन स्वभार्यया च सह स्वर्गे सुखविहरणम् ॥ 3 ॥
	
001	भीष्म उवाच ।
001a	तमागतमभिप्रेक्ष्य शिष्यं वाक्यमथाब्रवीत् ।
001c	देवशर्मा महातेजा यत्तच्छृणु जनाधिप ॥
002	देवशर्मोवाच ।
002a	किं त्वया मिथुनं दृष्टं तस्मिञ्शिष्य महावने ।
002c	ते त्वां जानन्ति निपुणा आत्मा च रुचिरेव च ॥
003	विपुल उवाच ।
003a	ब्रह्मर्षे मिथुनं किं तत्के च षट्पुरुषा विभो ।
003c	ये मां जानन्ति तत्त्वेन यन्मां त्वं परिपृच्छसि ॥
004	देवशर्मोवाच ।
004a	यद्वै तन्मिथुनं ब्रह्मिन्नहोरात्रं हि विद्धि तत् ।
004c	चक्रवत्परिवर्तेत तत्ते जानाति दुष्कृतम् ॥
005a	ये च ते पुरुषा विप्र अक्षैर्दीव्यन्ति हृष्टवत् ।
005c	ऋतूंस्तानभिजानीहि ते ते जानन्ति दुष्कृतम् ॥
006a	न मां कश्चिद्विजानीत इति कृत्वा न विश्वसेत् ।
006c	नरो रहसि पापात्मा पापकं कर्म वै द्विज ॥
007a	कुर्वाणं हि नरं कर्म पापं रहसि सर्वदा ।
007c	पश्यन्ति ऋतवश्चापि तथा दिननिशेऽप्युत ॥
008a	तथैव हि भवेयुस्ते लोकाः पापकृतो यथा ।
008c	कृत्वाऽनाचक्षतः कर्म मम तच्च यथा कृतम् ॥
009a	ते त्वां हर्षस्मितं दृष्ट्वा गुरोः कर्मानिवेदकम् ।
009c	स्मारयन्तस्तथा प्राहुस्ते यथा श्रुतवान्भवान् ॥
010a	अहोरात्रं विजानाति ऋतवश्चापि नित्यशः ।
010c	पुरुषे पापकं कर्म शुभं वाऽशुभकर्मिणः ॥
011a	तत्त्वया मम यत्कर्म व्यभिचाराद्भयात्मकम् ।
011c	नाख्यातमिति जानन्तस्ते त्वामाहुस्तथा द्विज ॥
012a	तेनैव हि भवेयुस्ते लोकाः पापकृतो यथा ।
012c	कृत्वा नाचक्षतः कर्म मम यच्च त्वया कृतम् ॥
013a	तथाऽशक्याश्च दुर्वृत्ता रक्षितुं प्रमदा द्विज ।
013c	न च त्वं कृतवान्किञ्चिदागः प्रीतोस्मि तेन ते ॥
014a	`मनोदोषविहीनानां न दोषः स्यात्तथा तव ।
014c	अन्यथाऽऽलिङ्ग्यते कान्ता स्नेहेन दुहिताऽन्यथा ॥
015a	यतेश्च कामुकानां च योषिद्रूपेऽन्यथा मतिः ।
015c	अशिक्षयैव मनसः प्रायो लोकस्तु वञ्च्यते ॥
016a	लालेत्युद्विजते लोको वक्त्रासव इति स्पृहा ।
016c	अबन्धायोग्यमनसामिति मन्त्रात्मदैवकम् ॥
017a	न रागस्नेहलोभान्धं कर्मिणां तन्महाफलम् ।
017c	निष्कषायो विशुद्धस्त्वं रुच्यावेशान्न दूषितः ॥
018a	यदि त्वहं त्वां दुर्वृत्तमद्राक्षं द्विजसत्तम ।
018c	शपेयं त्वामहं क्रोधान्न मेऽत्रास्ति विचारणा ॥
019a	सञ्जन्ति पुरुषे नार्यः पुंसां सोऽर्थश्च पुष्कलः ।
019c	अन्यथा रक्षतः शापोऽभविष्यत्ते मतिश्च मे ॥
020a	रक्षिता च त्वया पुत्र मम चापि निवेदिता ।
020c	अहं ते प्रीतिमांस्तात स्वस्थः स्वर्गं गमिष्यसि ॥
021a	इत्युक्त्वा विपुलं प्रीतो देवशर्मा महानृषिः ।
021c	मुमोद स्वर्गमास्थाय सहभार्यः सशिष्यकः ॥
022a	इदमाख्यातवांश्चापि ममाख्यानं महामुनिः ।
022c	मार्कण्डेयः पुरा राजन्गङ्गाकूले कथान्तरे ॥
023a	तस्माद्ब्रवीमि पार्थ त्वां स्त्रियो रक्ष्याः सदैव च ।
023c	उभयं दृश्यते तासु सततं साध्वसाधु च ॥
024a	स्त्रियः साध्व्यो महाभागाः सम्मता लोकमातरः ।
024c	धारयन्ति महीं राजन्निमां सवनकाननाम् ॥
025a	असाध्व्यश्चापि दुर्वृत्ताः कुलघ्नाः पापनिश्चयाः ।
025c	विज्ञेया लक्षणैर्दुष्टैः स्वगात्रसहजैर्नृप ॥
026a	एवमेतासु रक्षा वै शक्या कर्तुं महात्मभिः ।
026c	अन्यथा राजशार्दूल न शक्या रक्षितुं स्त्रियः ॥
027a	एता हि मनुजव्याघ्र तीक्ष्णास्तीक्ष्णपराक्रमाः ।
027c	नासामस्ति प्रियो नाम मैथुने सङ्गमेति यः ॥
028a	एताः कृत्याश्च कष्टाश्च कृतघ्ना भरतर्षभ ।
028c	न चैकस्मिन्नमन्त्येताः पुरुषे पाण्डुनन्दन ॥
029a	नासु स्नेहो नरैः कार्यस्तथैवेर्ष्या जनेश्वर ।
029c	खेदमास्थाय भुञ्जीत धर्ममास्थाय चैव ह ।
029e	`अनृताविह पर्वादिदोषवर्जं नराधिप ॥'
030a	विहन्येतान्यथा कुर्वन्नरः कौरवनन्दन ।
030c	सर्वथा राजशार्दूल युक्तः सर्वत्र युज्यते ॥
031a	तेनैकेन तु रक्षा वै विपुलेन कृता स्त्रियाः ।
031c	नान्यः शक्तस्त्रिलोकेऽस्मिन्रक्षितुं नृप योषितः ॥ ॥

इति श्रीमन्महाभारते अनुशासनपर्वणि दानधर्मपर्वणि अष्टसप्ततितमोऽध्यायः ॥ 78 ॥

13-78-9 हर्षस्मितं हर्षेण गर्वितम् ॥ 13-78-12 तेनैव अनाख्यानेनैव ॥ 13-78-16 लाला वदनात्स्वतो गलज्जलधारा ॥ 13-78-25 सहजैः पीणिपादरेखादिभिः ॥ 13-78-28 कृत्याः प्राणग्राहिदेवतारूपाः ॥ 13-78-29 खेदमास्तायाऽप्रीत्या विष्टिगृहीतवत् भुञ्जीत नतु प्रीत्या । धर्मं ऋतुकालानुरोधम् ॥	
