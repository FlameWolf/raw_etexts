अध्यायः 213

ईश्वरेण हिंसाया दुस्त्यजत्वनिरूपणपूर्वकमहिंसाप्रशंसनम् ॥ 1 ॥

001	उमोवाच ।
001a	देवदेव महादेव सर्वदेवनमस्कृत ।
001c	यानि धर्मरहस्यानि श्रोतुमिच्छामि तान्यहम् ॥
002	महेश्वर उवाच ।
002a	रहस्यं श्रूयतां देवि मानुषाणां सुखावहम् ।
002c	नपुंसकेषु वन्ध्यासु वियोनौ पृथिवीतले ॥
003a	उत्सर्गो रेतसस्तेषु न कार्यो धर्मकाङ्क्षिभिः ।
003c	एतेषु बीजं प्रक्षिप्तं न च रोहति वै प्रिये ॥
004a	यत्र वा तत्र वा बीजं धर्मार्थीं नोत्सृजेत्पुनः ।
004c	नरो बीजविनाशेन लिप्यते ब्रह्महत्यया ॥
005a	अहिंसा परमो धर्म अहिंसा परमं सुखम् ।
005c	अहिंसा धर्मशास्त्रेषु सर्वेषु परमं पदम् ॥
006a	देवतातिथिशुश्रूषा सततं धर्मशीलता ।
006c	वेदाध्ययनयज्ञाश्च तपो दानं दमस्तथा ॥
007a	आचार्यगुरुशुश्रूषा तीर्थाभिगमनं तथा ।
007c	अहिंसाया वरारोहे कलां नार्हन्ति षोडशीम् ॥
008ac	एतत्ते परमं गुह्यमाख्यातं परमार्चितम् ॥
009	उमोवाच ।
009a	यद्यधर्मस्तु हिंसायां किमर्थममरोत्तम ।
009c	यज्ञेषु पशुबन्धेषु हन्यन्ते पशवो द्विजैः ॥
010a	कथं च भगवन्भूयो हिंसमाना नराधिपाः ।
010c	स्वर्गं सुदुर्गमं यान्ति तदा स्म रिपुसूदन ॥
011a	यस्यैव गोसहस्राणि विंशतिः स्वाधिकानि तु ।
011c	अहन्यहनि हन्यन्ते द्विजानां मांसकारणात् ॥
012a	समांसं तु स दत्त्वाऽन्नं रन्तिदेवो नराधिपः ।
012c	कथं स्वर्गमनुप्राप्तः परं कौतूहलं हि मे ॥
013a	किन्तु धर्मं न शृण्वन्ति न श्रद्दधति वा श्रुतम् ।
013c	मृयां वै विनिर्गत्य मृगान्हन्ति नराधिपाः ॥
014a	एतत्सर्वं विशेषेण विस्तरेण वृषध्वज ।
014c	श्रोतुमिच्छामि सर्वज्ञ तत्त्वमद्य ममोच्यताम् ॥
015	ईश्वर उवाच ।
015a	बहुमान्यमिदं देवि नास्ति कश्चिदहिंसकः ।
015c	श्रूयतां कारणं चात्र यथाऽनेकविधं भवेत् ॥
016a	दृश्यते चापि लोकेऽस्मिन्न हि कश्चिदहिंसकः ।
016c	धरणीसंश्रिता देवि सुसूक्ष्मांश्चैव मध्यमान् ॥
017a	सञ्चरंश्चरणाभ्यां च हन्ति जीवाननेकशः ।
017c	अज्ञानाज्ज्ञानतो वाऽपि यो जीवः शयनासनात् ।
017e	उपाविशञ्शयानश्च हन्ति जीवाननेकशः ॥
018a	शिरोवस्त्रेषु ये जीवा नरणां स्वेदसम्भवाः ।
018c	तांश्च हिंसन्ति सततं दंशांश्च मशकानपि ॥
019a	जले जीवास्तथाऽऽकाशे पृथिवी जीवमालिनी ।
019c	एवं जीवाकुले लोके कोसौ स्याद्यस्त्वहिंसकः ॥
020a	स्थूलमध्यमसूक्ष्मैश्च स्वेदवारिमहीरुहैः ।
020c	दृश्यरूपैरदृश्यैश्च नानारूपैश्च भामिनि ॥
021a	जीवैस्ततमिदं सर्वमाकाशं पृथिवी तथा ।
021c	अन्योन्यं ते च हिंसन्ति दुर्बलान्बलवत्तराः ॥
022a	मत्स्या मत्स्यान्ग्रसन्तीह खगाश्चैव खगांस्तथा ।
022c	सरीसृपैश्च जीवन्ति कपोताद्या विहङ्गमाः ॥
023a	भूचराः खेचराश्चान्ये क्रव्यादा मांसगृद्धिनः ।
023c	समृद्धाः परमांसैस्तु भक्षेरंस्तेऽपि चापरैः ॥
024a	सत्वैः सत्वानि जीवन्ति शतशोथ सहस्रशः ।
024c	अपीडयित्वा नैवान्यं जीवा जीवन्ति सुन्दरि ॥
025a	स्थूलकायस्य सत्वस्य खरस्य महिषस्य च ।
025c	जीवस्यैकस्य मांसेन पयसा रुधिरेण वा ।
025e	तृप्यन्ते बहवो जीवाः क्रव्यादा मांसजीविनः ॥
026a	एको जीवसहस्राणि सदा खादति मानवः ।
026c	अन्नाद्यस्य च भोगेन दान्यसञ्ज्ञानि यानि तु ॥
027ac	मांसधान्यैः सबीजैश्च भोजनं परिवर्जयेत् ॥
028a	त्रिरात्रं पञ्चरात्रं वा सप्तरात्रं तथाऽपि वा ।
028c	धान्यानि यो न हिंसेताहिंसकः परिकीर्तितः ॥
029a	नाश्नाति यावतो जीवस्तावत्पुण्येन युज्यते ।
029c	आहारस्य वियोगेन शरीरं परितप्यते ॥
030a	तप्यमाने शरीरे तु शरीरे चेन्द्रियाणि तु ।
030c	वशे तिष्ठन्ति सुश्रोणि नृपाणामिव किङ्कराः ॥
031a	निरुणद्धीन्द्रियाण्येव स सुखी स विचक्षणः ।
031c	इन्द्रियाणां निरोधेन दानेन च दमेन च ।
031e	नरः सर्वमवाप्नोति मनसा यद्यदिच्छति ॥
032a	एवं मूलमर्हिसाया उपवासः प्रकीर्तितः ॥
033a	आहारं कुरुते यस्तु भूमिमाक्रमते च यः ।
033c	सर्वे ते हिंसका देवि यथा धर्मेषु दृश्यते ॥
034a	यथैवाहिंसको देवि तत्वतो ज्ञायते नरः ।
034c	तथा ते सम्प्रवक्ष्यामि श्रूयतां धर्मचारिणि ॥
035a	फलानि मूलपर्णानि भस्म वा योपि भक्षयेत् ।
035c	अलेख्यमिव निश्चेष्टं तं मन्येऽहमहिंसकम् ॥
036a	आरम्भा हिंसया युक्ता धूमेनाग्निरिवावृताः ।
036c	तस्माद्यस्तु निराहारस्तं मन्येऽहमहिंसकम् ॥
037a	यस्तु सर्वं समुत्सृज्य दीक्षित्वा नियतः शुचिः ।
037c	कृत्वा मण्डलमर्यादां सङ्कल्पं कुरुते नरः ॥
038a	यावज्जीवमनाशित्वा कालकाङ्क्षी दृढव्रतः ।
038c	ध्यानेन तपसा युक्तस्तं मन्येऽहमहिंसकम् ॥
039a	अन्यथा हि न पश्यामि नरो यः स्यादहिंसकः ।
039c	बहु चिन्त्यमिदं देवि नास्ति कश्चिदहिंसकः ॥
040a	यतो यतो महाभागे हिंसा स्यान्महती ततः ।
040c	निवृत्तो मधुमांसाभ्यां हिंसा त्वल्पतरा भवेत् ॥
041a	निवृत्तिः परमो धर्मो निवृत्तिः परमं सुखम् ।
041c	मनसा विनिवृत्तानां धर्मस्य निचयो महान् ॥
042a	मनःपूर्वागमा धर्मा अधर्माश्च न संशयः ।
042c	मनसा बध्यते चापि मुच्यते चापि मानवः ॥
043a	निगृहीते भवेत्स्वर्गो विसृष्टे नरको ध्रुवः ।
043c	घातकः शस्त्रमुद्यम्य मनसा चिन्तयेद्यदि ॥
044a	आयुःक्षयं गतेऽन्येषां मृते तु प्रहराम्यहम् ।
044c	इति यो घातको हन्यान्न स पापेन लिप्यते ॥
045a	विधिना निहताः पूर्वं निमित्तं स तु घातकः ।
045c	विधिर्हि बलवान्देवि दुस्त्यजं वै पुराकृतम् ॥
046a	जीवाः पुराकृतेनैव तिर्यग्योनिसरीसृपाः ।
046c	नानायोनिषु जायन्ते स्वकर्मपरिवेष्टिताः ॥
047a	नानाविधविचित्राङ्गा नानाशौर्यपराक्रमाः ।
047c	नानाभूमिप्रदेशेषु नानाहारश्च जन्तवः ॥
048a	जायमानस्य जीवस्य मृत्युः पूर्वं प्रजायते ।
048c	सुखं वा यदि वा दुःखं यथापूर्वं कृतं तु वा ॥
049a	प्राप्नुवन्ति नरा मृत्युं यदा यत्र च येन च ।
049c	नातिक्रान्तुं हि शक्यः स्यान्निदेशः पूर्वकर्मणः ॥
050a	अप्रमत्तः प्रमत्तेषु विधिर्जागर्ति जन्तुषु ।
050c	न हि तस्य प्रियः कश्चिन्न द्वेष्यो न च मध्यमः ॥
051a	समः सर्वेषु भूतेषु कालः कालं निरीक्षते ।
051c	गतायुषो ह्याक्षिपते जीवः सर्वस्य देहिनः ॥
052a	यथा येन च मर्तव्यं नान्यथा म्रियते हि सः ।
052c	दृश्यते न च लोकेऽस्मिन्भूतो भव्यो द्विधा पुनः ॥
053a	विज्ञानैर्विक्रमैर्वाऽपि नानामन्त्रौषधैरपि ।
053c	यो हि वञ्चयितुं शक्तो विधेस्तु नियतां गतिम् ॥
054ac	एष तेऽभिहितो देवि जीवहिंसाविधिक्रमः ॥ ॥

इति श्रीमन्महाभारते अनुशासनपर्वणि दानधर्मपर्वणि त्रयोदशाधिकद्विशततमोऽध्यायः ॥ 213 ॥
