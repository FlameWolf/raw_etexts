श्रीः
अध्यायः 195

रेणुकनामकेन करेणुना देवादीन्प्रति दिग्गजगदितधर्मनिवेदनम् ॥ 1 ॥

KK-13-01-195-001	[भीष्म उवाच 
KK-13-01-195-001a	ततः पद्मप्रतीकाशः पद्मोद्भूतः पितामहः ।
KK-13-01-195-001c	उवाच वचनं देवान्वासवं च शचीपतिम् ॥
KK-13-01-195-002a	अयं महाबलो नागो रसातलचरो बली ।
KK-13-01-195-002c	तेजस्वी रेणुको नाम महासत्वपराक्रमः ॥
KK-13-01-195-003a	अतितेजस्विनः सर्वे महावीर्या महागजाः ।
KK-13-01-195-003c	धारयन्ति महीं कृत्स्नां सशैलवनकाननाम् ॥
KK-13-01-195-004a	भवद्भिः समनुज्ञातो रेणुकस्तान्महागजान् ।
KK-13-01-195-004c	धर्मगुह्यानि सर्वाणि गत्वा पृच्छतु तत्र वै ॥
KK-13-01-195-005a	पितामहवचः श्रुत्वा ते देवा रेणुकं तदा ।
KK-13-01-195-005c	प्रेषयामासुरव्यग्रा यत्र ते धरणीधराः ॥
KK-13-01-195-006	रेणुक उवाच 
KK-13-01-195-006a	अनुज्ञातोऽस्मि देवैश्च पितृभिश्च महाबलाः ।
KK-13-01-195-006c	धर्मगुह्यानि युष्माकं श्रोतुमिच्छामि तत्त्वतः ।
KK-13-01-195-006e	कथयध्वं महाभागा यद्वस्तत्त्वं मनीषितम् ॥
KK-13-01-195-007	दिग्गजा ऊचुः 
KK-13-01-195-007a	कार्तिके मासि चाश्लेषा बहुलस्याष्टमी शिवा ।
KK-13-01-195-007c	तेन नक्षत्रयोगेन यो ददाति गुडौदनम् ।
KK-13-01-195-007e	इमं मन्त्रं जपञ्छ्राद्धे यताहारो ह्यकोपनः ॥
KK-13-01-195-008a	बलदेवप्रभृतयो ये नागा बलवत्तराः ।
KK-13-01-195-008c	अनन्ता ह्यक्षया नित्यं भोगिनः सुमहाबलाः ॥
KK-13-01-195-009a	तेषां कुलोद्भवा ये च महाभूता भुजङ्गमाः ।
KK-13-01-195-009c	ते मे बलिं प्रयच्छन्तु बलतेजोभिवृद्धये ॥
KK-13-01-195-010a	यदा नारायणः श्रीमानुज्जहार वसुन्धराम् ।
KK-13-01-195-010c	तद्बलं तस्य देवस्य धरामुद्धरतस्तथा ॥
KK-13-01-195-011ac	एवमुक्त्वा बलिं तत्र वल्मीके तु निवेदयेत् ॥
KK-13-01-195-012a	गजेन्द्रकुसुमाकीर्णं नीलवस्त्रानुलेपनम् ।
KK-13-01-195-012c	निर्वपेत्तं तु वल्मीके अस्तं याते दिवाकरे ॥
KK-13-01-195-013a	एवं तुष्टास्ततः सर्वे अधस्ताद्भारपीडिताः ।
KK-13-01-195-013c	श्रमं तं नावबुध्यामो धारयन्तो वसुन्धराम् ॥
KK-13-01-195-014a	एवं मन्यामहे सर्वे भारार्ता निरपेक्षिणः ।
KK-13-01-195-014c	ब्राह्मणः क्षत्रियो वैश्यः शूद्रो वा यद्युपोषितः ॥
KK-13-01-195-015a	एवं संवत्सरं कृत्वा दानं बहुफलं लभेत् ।
KK-13-01-195-015c	वल्मीके बलिमादाय तन्नो बहुफलं मतम् ॥
KK-13-01-195-016a	ये च नागा महावीर्यास्त्रिषु लोकेषु कृत्स्नशः ।
KK-13-01-195-016c	कृतातिथ्या भवेयुस्ते शतं वर्षाणि तत्त्वतः ॥
KK-13-01-195-017a	दिग्गजानां च तच्छ्रुत्वा देवताः पितरस्तथा ।
KK-13-01-195-017c	ऋषयश्च महाभागाः पूजयन्ति स्म रेणुकम् ॥] 

इति श्रीमन्महाभारते अनुशासनपर्वणि दानधर्मपर्वणि पञ्चनवत्यधिकशततमोऽध्यायः ॥ 195 ॥

13-195-2 नागो गजः ॥
