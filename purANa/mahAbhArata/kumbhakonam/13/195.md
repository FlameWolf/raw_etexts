श्रीः
अध्यायः 195

रेणुकनामकेन करेणुना देवादीन्प्रति दिग्गजगदितधर्मनिवेदनम् ॥ 1 ॥

001	[भीष्म उवाच 
001a	ततः पद्मप्रतीकाशः पद्मोद्भूतः पितामहः ।
001c	उवाच वचनं देवान्वासवं च शचीपतिम् ॥
002a	अयं महाबलो नागो रसातलचरो बली ।
002c	तेजस्वी रेणुको नाम महासत्वपराक्रमः ॥
003a	अतितेजस्विनः सर्वे महावीर्या महागजाः ।
003c	धारयन्ति महीं कृत्स्नां सशैलवनकाननाम् ॥
004a	भवद्भिः समनुज्ञातो रेणुकस्तान्महागजान् ।
004c	धर्मगुह्यानि सर्वाणि गत्वा पृच्छतु तत्र वै ॥
005a	पितामहवचः श्रुत्वा ते देवा रेणुकं तदा ।
005c	प्रेषयामासुरव्यग्रा यत्र ते धरणीधराः ॥
006	रेणुक उवाच 
006a	अनुज्ञातोऽस्मि देवैश्च पितृभिश्च महाबलाः ।
006c	धर्मगुह्यानि युष्माकं श्रोतुमिच्छामि तत्त्वतः ।
006e	कथयध्वं महाभागा यद्वस्तत्त्वं मनीषितम् ॥
007	दिग्गजा ऊचुः 
007a	कार्तिके मासि चाश्लेषा बहुलस्याष्टमी शिवा ।
007c	तेन नक्षत्रयोगेन यो ददाति गुडौदनम् ।
007e	इमं मन्त्रं जपञ्छ्राद्धे यताहारो ह्यकोपनः ॥
008a	बलदेवप्रभृतयो ये नागा बलवत्तराः ।
008c	अनन्ता ह्यक्षया नित्यं भोगिनः सुमहाबलाः ॥
009a	तेषां कुलोद्भवा ये च महाभूता भुजङ्गमाः ।
009c	ते मे बलिं प्रयच्छन्तु बलतेजोभिवृद्धये ॥
010a	यदा नारायणः श्रीमानुज्जहार वसुन्धराम् ।
010c	तद्बलं तस्य देवस्य धरामुद्धरतस्तथा ॥
011ac	एवमुक्त्वा बलिं तत्र वल्मीके तु निवेदयेत् ॥
012a	गजेन्द्रकुसुमाकीर्णं नीलवस्त्रानुलेपनम् ।
012c	निर्वपेत्तं तु वल्मीके अस्तं याते दिवाकरे ॥
013a	एवं तुष्टास्ततः सर्वे अधस्ताद्भारपीडिताः ।
013c	श्रमं तं नावबुध्यामो धारयन्तो वसुन्धराम् ॥
014a	एवं मन्यामहे सर्वे भारार्ता निरपेक्षिणः ।
014c	ब्राह्मणः क्षत्रियो वैश्यः शूद्रो वा यद्युपोषितः ॥
015a	एवं संवत्सरं कृत्वा दानं बहुफलं लभेत् ।
015c	वल्मीके बलिमादाय तन्नो बहुफलं मतम् ॥
016a	ये च नागा महावीर्यास्त्रिषु लोकेषु कृत्स्नशः ।
016c	कृतातिथ्या भवेयुस्ते शतं वर्षाणि तत्त्वतः ॥
017a	दिग्गजानां च तच्छ्रुत्वा देवताः पितरस्तथा ।
017c	ऋषयश्च महाभागाः पूजयन्ति स्म रेणुकम् ॥] 

इति श्रीमन्महाभारते अनुशासनपर्वणि दानधर्मपर्वणि पञ्चनवत्यधिकशततमोऽध्यायः ॥ 195 ॥

13-195-2 नागो गजः ॥
