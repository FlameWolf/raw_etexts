अध्यायः 214

महेश्वरेण पार्वतीं प्रति सदृष्टान्तप्रदर्शनं सर्वैर्विधेर्दुरतिक्रमत्वनिरूपणम् ॥ 1 ॥ तथा योधधर्मकथनपूर्वकं राज्ञां योधानां च प्राणयज्ञप्रशंसनम् ॥ 2 ॥

KK-13-01-214-001	महेश्वर उवाच ।
KK-13-01-214-001a	श्रूयतां कारणं देवि यथा हि दुरतिक्रमः ।
KK-13-01-214-001c	विधिः सर्वेषु भूतेषु मर्तव्ये समुपस्थिते ॥
KK-13-01-214-002a	आयुःक्षयेणोपहिताः समागम्य वरानने ।
KK-13-01-214-002c	कीटाः पतङ्गा बहवः स्थूलाः सूक्ष्माश्च मध्यमाः । 
 KK-13-01-214-002e	प्रज्वलत्सु प्रदीपेषु स्वयमेव पतन्ति ते ॥
KK-13-01-214-003a	बहूनां मृगयूथानां नानावननिषेविणाम् ।
KK-13-01-214-003c	यस्तु कालं गतस्तेषां स वै पाशेन बध्यते ॥
KK-13-01-214-004a	सूनार्थं देवि बद्धानां क्षीणायुर्यो निबध्यते ।
KK-13-01-214-004c	अवशो घातकस्याथ हस्तं तदहरेति सः ॥
KK-13-01-214-005a	यथा पक्षिगणाः क्षिप्रं विस्तीर्णाकाशगामिनः ।
KK-13-01-214-005c	क्षीणायुषो निबध्यन्ते शक्ता अपि पलायितुम् ॥
KK-13-01-214-006a	यथा वारिचरा मीना बहवोऽम्बुजजातयः ।
KK-13-01-214-006c	जालं समधिरोहन्ति स्वयमेव विधेर्वशात् ॥
KK-13-01-214-007a	शल्यकस्य च जिह्वाग्रं स्वयमारुह्य शोभने ।
KK-13-01-214-007c	आयुःक्षयेणोपहता निबध्यन्ते सरीसृपाः ॥
KK-13-01-214-008a	कृषतां कर्षकाणां च नास्ति बुद्धिर्विहिंसने ।
KK-13-01-214-008c	अथैषां लाङ्गलाग्राद्यैर्हन्यन्ते जन्तवोऽक्षयाः ॥
KK-13-01-214-009a	पादाग्रेणैव चैकेन यां हिंसां कुरुते नरः ।
KK-13-01-214-009c	मातङ्गोपि न तां कुर्यात्क्रूरो जन्मशतैरपि ॥
KK-13-01-214-010a	म्रियन्ते यैर्हि मर्तव्यं न तान्घ्नन्ति कृषीवलाः ।
KK-13-01-214-010c	कृषामीति मनस्तस्य नास्ति चिन्ता विहिंसने ॥
KK-13-01-214-011a	तस्माज्जीवसहस्राणि हत्वाऽपि न स लिप्यते ।
KK-13-01-214-011c	विधिना स हतः पूर्वं पश्चात्प्राणि विपद्यते ।
KK-13-01-214-011e	एवं सर्वेषु भूतेषु विधिर्हि दुरतिक्रमः ॥
KK-13-01-214-012a	गतायुषा मुहूर्तं तु न शक्यमुपजीवितुम् ।
KK-13-01-214-012c	जीवितव्ये न मर्तव्यं न भूतं न भविष्यति ॥
KK-13-01-214-013a	शुभाशुभं कर्मफलं न शक्यमतिवर्तितुम् ।
KK-13-01-214-013c	तथा ताभिश्च मर्तव्यं मोक्तव्याश्चैव तास्तथा ॥
KK-13-01-214-014a	रन्तिदेवस्य गावो वै विधेर्हि वशमागताः ।
KK-13-01-214-014c	स्वयमायान्ति गावो वै हन्यन्ते यत्र सुन्दरि ॥
KK-13-01-214-015a	गवां वै हन्यमानानां रुधिरप्रभवा नदी ।
KK-13-01-214-015c	चर्मण्वतीति विख्याता खुरशृङ्गास्थिदुर्गमा ॥
KK-13-01-214-016a	रुधिरं तां नदीं प्राप्य तोयं भवति शोभने ।
KK-13-01-214-016c	मेध्यं पुण्यं पवित्रं च गन्धवर्णरसैर्युतम् ॥
KK-13-01-214-017a	तत्राऽभिषेकं कुर्वन्ति कृतजप्याः कृताह्निकाः ।
KK-13-01-214-017c	द्विजा देवगणाश्चापि लोकपाला महेश्वराः ॥
KK-13-01-214-018a	तस्य राज्ञः सदा सत्रे स्वयमागम्य सुन्दरि ।
KK-13-01-214-018c	विधिना पूर्वदृष्टेन तन्मांसमुपकल्पितम् ।
KK-13-01-214-018e	मन्त्रवत्प्रतिगृह्णन्ति यथान्यायं यथाविधि ॥
KK-13-01-214-019a	समांसं च सदा ह्यन्नं शतशोऽथ सहस्रशः ।
KK-13-01-214-019c	भुञ्जानानां द्विजातीनामस्तमेति दिवाकरः ॥
KK-13-01-214-020a	गावो यास्तत्र हन्यन्ते राज्ञस्तस्य क्रतूत्तमे ।
KK-13-01-214-020c	पठ्यमानेषु मन्त्रेषु यथान्यायं यथाविधि ॥
KK-13-01-214-021a	ताश्च स्वर्गं गता गावो रन्तिदेवश्च पार्थिवः ।
KK-13-01-214-021c	सदा सत्रविधानेन सिद्धिं प्राप्तो नरोत्तमः ॥
KK-13-01-214-022a	अथ यस्तु सहायार्थमुक्तः स्यात्पार्थिवैर्नरैः ।
KK-13-01-214-022c	भोगानां संविभागेन वस्त्राभरणभूषणैः ॥
KK-13-01-214-023a	सहभोजनसम्बद्धैः सत्कारैर्विविधैरपि ।
KK-13-01-214-023c	सहायकाले सम्प्राप्ते सङ्ग्रामे शस्त्रमुद्धरेत् ॥
KK-13-01-214-024a	व्यूढानीके यथाशास्त्रं सेनयोरुभयोरपि ।
KK-13-01-214-024c	हस्त्यश्वरथसम्पूर्णे पदातिबलसङ्कुले ।
KK-13-01-214-024e	चामरच्छत्रशबले ध्वजचर्मायुधोज्ज्वले ॥
KK-13-01-214-025a	शक्तितोमरकुन्तासिशूलमुद्गरपाणिभिः ।
KK-13-01-214-025c	कूटमुद्गरचापेषु मुसुण्ठीजुष्टमुष्टिभिः ॥
KK-13-01-214-026a	भिण्डिपालगदाचक्रप्रासकर्पटधारिभिः ।
KK-13-01-214-026c	नानाप्रहरणैर्योधैः सेनयोरुभयोरपि ।
KK-13-01-214-026e	युद्धशौण्डैः प्रगर्जद्भिर्वृषेषु वृषभैरिव ॥
KK-13-01-214-027a	शङ्खदुन्दुभिनादेन नानातूर्यरवेण च ।
KK-13-01-214-027c	हयहेषितशब्देन कुञ्जराणां तु बृंहितैः ॥
KK-13-01-214-028a	योधानां सिंहनादैश्च घण्टानां शिञ्जितस्वनैः ।
KK-13-01-214-028c	दिशश्च विदिशश्चैव समन्ताद्बधिरीकृताः ॥
KK-13-01-214-029a	ग्रीष्मान्तेष्विव गर्जद्भिर्नभसीव बलाहकैः ।
KK-13-01-214-029c	रथनेमिखुरोद्धूतैररुणै रणरेणुभिः ।
KK-13-01-214-029e	कपिलाभिरिवाकाशे छाद्यमाने समन्ततः ॥
KK-13-01-214-030a	प्रवृत्ते शस्त्रसम्पाते योधानां तत्र सेनयोः ।
KK-13-01-214-030c	तेषां प्रहारक्षतजं रक्तचन्दनसन्निभम् ॥
KK-13-01-214-031a	तेषामस्राणि गात्रेभ्य स्रवन्ते रणमूर्धनि ।
KK-13-01-214-031c	पलाशाशोकपुष्पाणां जङ्गमा इव राशयः ॥
KK-13-01-214-032a	रणे समभिवर्तन्त उद्यतायुधपाणयः ।
KK-13-01-214-032c	शोभमाना रणे शूरा आह्वयन्तः परस्परम् ॥
KK-13-01-214-033a	हन्यमानेष्वभिघ्नत्सु शूरेषु रणसङ्कटे ।
KK-13-01-214-033c	पृष्ठं दत्त्वा च ये तत्र नायकस्य नराधमाः ॥
KK-13-01-214-034a	अनाहता निवर्तन्ते नायके चाप्यनीप्सति ।
KK-13-01-214-034c	ते दुष्कृतं प्रपद्यन्ते नायकस्याखिलं नराः ।
KK-13-01-214-034e	यच्चास्ति सुकृतं तेषां युज्यते तेन नायकः ॥
KK-13-01-214-035a	अहिंसा परमो धर्म इति येऽपि नरा विदुः ।
KK-13-01-214-035c	सङ्ग्रामेषु न युध्यन्ते भृत्याश्चैवानुरूपतः ।
KK-13-01-214-035e	नरकं यान्ति ते घोरं भर्तृपिण्डापहारिणः ॥
KK-13-01-214-036a	यस्तु प्राणान्परित्यज्य प्रविशेदुद्यतायुधः ।
KK-13-01-214-036c	सङ्ग्राममग्निप्रतिमं पतङ्ग इव निर्भयः ।
KK-13-01-214-036e	स्वर्गमाविशते प्रेत्य ज्ञात्वा योधस्य निश्चयम् ॥
KK-13-01-214-037a	आविष्टश्चैव सत्त्वेन सघृणो जायते नरः ।
KK-13-01-214-037c	प्रहारैर्नन्दयेद्देवि सत्वेनाधिष्ठितो हि सः ।
KK-13-01-214-037e	प्रहारव्यथितश्चैव न वैक्लब्यमुपैति सः ॥
KK-13-01-214-038a	यस्तु स्वं नायकं रक्षेदतिघोरे रणाङ्कणे ।
KK-13-01-214-038c	तापयन्नरिसैन्यानि सिंहो मृगगणानिव ।
KK-13-01-214-038e	आदित्य इव मध्याह्ने दुर्निरीक्ष्यो रणाजिरे ॥
KK-13-01-214-039a	निर्दयो यस्तु सङ्ग्रामे प्रहरन्नुद्यतायुधः ।
KK-13-01-214-039c	यजते स तु पूतात्मा सङ्ग्रामेण महाक्रतुम् ॥
KK-13-01-214-040a	चर्म कृष्णाजिनं तस्य दन्तकाष्ठं धनुः स्मृतम् ।
KK-13-01-214-040c	रथो वेदिर्ध्वजो यूपः कुशाश्च रथरश्मयः ॥
KK-13-01-214-041a	मानो दर्पस्त्वहङ्कारस्त्रयस्त्रेताग्नयः स्मृताः ।
KK-13-01-214-041c	प्रमोदश्च स्रुवस्तस्य उपाध्यायो हि सारथिः ॥
KK-13-01-214-042a	स्रुग्भाण्डं चापि यत्किञ्चिद्यज्ञोपकरणानि च ।
KK-13-01-214-042c	आयुधान्यस्य तत्सर्वं समिधः सायकाः स्मृताः ॥
KK-13-01-214-043a	स्वेदस्रवश्च गात्रेभ्यः क्षौद्रं तस्य यशस्विनः ।
KK-13-01-214-043c	पुरोडाशा नृशीर्षाणि रुधिरं चाहुतिः स्मृता ।
KK-13-01-214-043e	तूणाश्चैव चरुर्ज्ञेया वसोर्धारा वसाः स्मृताः ॥
KK-13-01-214-044a	क्रव्यादा भूतसङ्घाश्च तस्मिन्यज्ञे द्विजतयः ।
KK-13-01-214-044c	तेषां भक्षान्नपानानि हता नृगजवाजिनः ।
KK-13-01-214-044e	भुञ्जते ते यथाकामं यता यज्ञे किमिच्छति ॥
KK-13-01-214-045a	निहतानां तु योधानां वस्त्राभरणभूषणम् ।
KK-13-01-214-045c	हिरण्यं च सुवर्णं च यद्वै यज्ञस्य दक्षिणा ॥
KK-13-01-214-046a	यस्तत्र हन्यते देवि गजस्कन्धगतो नरः ।
KK-13-01-214-046c	ब्रह्मलोकमवाप्नोति रणेष्वभिमुखो हतः ॥
KK-13-01-214-047a	रथमध्यगतो वाऽपि हयपृष्ठगतोपि वा ।
KK-13-01-214-047c	हन्यते यस्तु सङ्ग्रामे शक्रलोके महीयते ॥
KK-13-01-214-048a	स्वर्गे हताः प्रपूज्यते हन्ता त्वत्रैव पूज्यते ।
KK-13-01-214-048c	द्वावेतौ सुखमेधेते हन्ता यश्चैव हन्यते ॥
KK-13-01-214-049ac	तस्मात्सङ्ग्राममासाद्य प्रहर्तव्यमभीतवत् ॥
KK-13-01-214-050a	निर्भयो यस्तु सङ्ग्रामे प्रहरेदुद्यतायुधः|
KK-13-01-214-050c	यथा नदीसहस्राणि प्रविष्टानि महोदधिम्||
KK-13-01-214-051a	तथा सर्वे न सन्देहो धर्मा धर्मभृतांवरम् ।
KK-13-01-214-051c	प्रविष्टा राजधर्मेण आचारविनयस्तथा ॥
KK-13-01-214-052a	वेदोक्ताश्चैव ये धर्माः पाषण्डेषु च कीर्तिताः ।
KK-13-01-214-052c	तथैव मानुषा धर्मा धर्माश्चान्ये तथेतरे ॥
KK-13-01-214-053a	देशजातिकुलानां च ग्रामधर्मास्तथैव च ।
KK-13-01-214-053c	ये धर्माः पार्वतीयेषु ये धर्माः पत्तनादिषु ।
KK-13-01-214-053e	तेषां पूर्वप्रवृत्तानां कर्तव्यं परिरक्षणम् ॥
KK-13-01-214-054a	धर्म एव हतो हन्ति धर्मो रक्षति रक्षितः ।
KK-13-01-214-054c	तस्माद्धर्मो न हन्तव्यः पार्थिवेन विशेषतः ॥
KK-13-01-214-055a	प्रजाः पालयते यत्र धर्मेण वसुधाधिपः ।
KK-13-01-214-055c	षट्कर्मनिरता विप्राः पूज्यन्ते पितृदेवताः ॥
KK-13-01-214-056a	नैव तस्मिन्ननावृष्टिर्न रोगा नाप्युपद्रवाः ।
KK-13-01-214-056c	धर्मशीलाः प्रजाः सर्वाः स्वधर्मनिरते नृपे ॥
KK-13-01-214-057a	एष्टव्यः सततं देवि युक्ताचारो नराधिपः ।
KK-13-01-214-057c	छिद्रज्ञश्चैव शत्रूणामप्रमत्तः प्रतापवान् ॥
KK-13-01-214-058a	शूद्राः पृथिव्यां बहवो राज्ञां बहुविनाशकाः ।
KK-13-01-214-058c	तस्मात्प्रमादं सुश्रोणि न कुर्यात्पण्डितो नृपः ॥
KK-13-01-214-059a	तेषु मित्रेषु त्यक्तेषु तथा मर्त्येषु हस्तिषु ।
KK-13-01-214-059c	विस्रम्भो नोपगन्तव्यः स्नानपानेषु नित्यशः ॥
KK-13-01-214-060a	राज्ञो वल्लभतामेति कुलं भावयते स्वकम् ।
KK-13-01-214-060c	यस्तु राष्ट्रहितार्थाय गोब्राह्मणकृते तथा ।
KK-13-01-214-060e	बन्दीग्रहाय मित्रार्थे प्राणांस्त्यजति दुस्त्यजान् ॥
KK-13-01-214-061a	सर्वकामदुघां धेनुं धरणीं लोकधारिणीम् ।
KK-13-01-214-061c	समुद्रान्तां वरारोहे सशैलवनकाननाम् ॥
KK-13-01-214-062a	दद्याद्देवि द्विजातिभ्यो वसुपूर्णां वसुन्धराम् ।
KK-13-01-214-062c	न तत्समं वरारोहे प्राणत्यागी विशिष्यते ॥
KK-13-01-214-063a	सहस्रमपि यज्ञानां यजते च यतर्द्धिमान् ।
KK-13-01-214-063c	यज्ञैस्तस्य किमाश्चर्यं प्राणत्यागः सुदुष्करः ॥
KK-13-01-214-064a	तस्मात्सर्वेषु यज्ञेषु प्राणयज्ञो विशिष्यते ।
KK-13-01-214-064c	एवं सङ्ग्रामयज्ञास्ते यथार्थं समुदाहृताः ॥ ॥

इति श्रीमन्महाभारते अनुशासनपर्वणि दानधर्मपर्वणि चतुर्दशाधिकद्विशततमोऽध्यायः ॥ 214 ॥
