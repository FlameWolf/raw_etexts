अध्यायः 214

महेश्वरेण पार्वतीं प्रति सदृष्टान्तप्रदर्शनं सर्वैर्विधेर्दुरतिक्रमत्वनिरूपणम् ॥ 1 ॥ तथा योधधर्मकथनपूर्वकं राज्ञां योधानां च प्राणयज्ञप्रशंसनम् ॥ 2 ॥

001	महेश्वर उवाच ।
001a	श्रूयतां कारणं देवि यथा हि दुरतिक्रमः ।
001c	विधिः सर्वेषु भूतेषु मर्तव्ये समुपस्थिते ॥
002a	आयुःक्षयेणोपहिताः समागम्य वरानने ।
002c	कीटाः पतङ्गा बहवः स्थूलाः सूक्ष्माश्च मध्यमाः । 
 002e	प्रज्वलत्सु प्रदीपेषु स्वयमेव पतन्ति ते ॥
003a	बहूनां मृगयूथानां नानावननिषेविणाम् ।
003c	यस्तु कालं गतस्तेषां स वै पाशेन बध्यते ॥
004a	सूनार्थं देवि बद्धानां क्षीणायुर्यो निबध्यते ।
004c	अवशो घातकस्याथ हस्तं तदहरेति सः ॥
005a	यथा पक्षिगणाः क्षिप्रं विस्तीर्णाकाशगामिनः ।
005c	क्षीणायुषो निबध्यन्ते शक्ता अपि पलायितुम् ॥
006a	यथा वारिचरा मीना बहवोऽम्बुजजातयः ।
006c	जालं समधिरोहन्ति स्वयमेव विधेर्वशात् ॥
007a	शल्यकस्य च जिह्वाग्रं स्वयमारुह्य शोभने ।
007c	आयुःक्षयेणोपहता निबध्यन्ते सरीसृपाः ॥
008a	कृषतां कर्षकाणां च नास्ति बुद्धिर्विहिंसने ।
008c	अथैषां लाङ्गलाग्राद्यैर्हन्यन्ते जन्तवोऽक्षयाः ॥
009a	पादाग्रेणैव चैकेन यां हिंसां कुरुते नरः ।
009c	मातङ्गोपि न तां कुर्यात्क्रूरो जन्मशतैरपि ॥
010a	म्रियन्ते यैर्हि मर्तव्यं न तान्घ्नन्ति कृषीवलाः ।
010c	कृषामीति मनस्तस्य नास्ति चिन्ता विहिंसने ॥
011a	तस्माज्जीवसहस्राणि हत्वाऽपि न स लिप्यते ।
011c	विधिना स हतः पूर्वं पश्चात्प्राणि विपद्यते ।
011e	एवं सर्वेषु भूतेषु विधिर्हि दुरतिक्रमः ॥
012a	गतायुषा मुहूर्तं तु न शक्यमुपजीवितुम् ।
012c	जीवितव्ये न मर्तव्यं न भूतं न भविष्यति ॥
013a	शुभाशुभं कर्मफलं न शक्यमतिवर्तितुम् ।
013c	तथा ताभिश्च मर्तव्यं मोक्तव्याश्चैव तास्तथा ॥
014a	रन्तिदेवस्य गावो वै विधेर्हि वशमागताः ।
014c	स्वयमायान्ति गावो वै हन्यन्ते यत्र सुन्दरि ॥
015a	गवां वै हन्यमानानां रुधिरप्रभवा नदी ।
015c	चर्मण्वतीति विख्याता खुरशृङ्गास्थिदुर्गमा ॥
016a	रुधिरं तां नदीं प्राप्य तोयं भवति शोभने ।
016c	मेध्यं पुण्यं पवित्रं च गन्धवर्णरसैर्युतम् ॥
017a	तत्राऽभिषेकं कुर्वन्ति कृतजप्याः कृताह्निकाः ।
017c	द्विजा देवगणाश्चापि लोकपाला महेश्वराः ॥
018a	तस्य राज्ञः सदा सत्रे स्वयमागम्य सुन्दरि ।
018c	विधिना पूर्वदृष्टेन तन्मांसमुपकल्पितम् ।
018e	मन्त्रवत्प्रतिगृह्णन्ति यथान्यायं यथाविधि ॥
019a	समांसं च सदा ह्यन्नं शतशोऽथ सहस्रशः ।
019c	भुञ्जानानां द्विजातीनामस्तमेति दिवाकरः ॥
020a	गावो यास्तत्र हन्यन्ते राज्ञस्तस्य क्रतूत्तमे ।
020c	पठ्यमानेषु मन्त्रेषु यथान्यायं यथाविधि ॥
021a	ताश्च स्वर्गं गता गावो रन्तिदेवश्च पार्थिवः ।
021c	सदा सत्रविधानेन सिद्धिं प्राप्तो नरोत्तमः ॥
022a	अथ यस्तु सहायार्थमुक्तः स्यात्पार्थिवैर्नरैः ।
022c	भोगानां संविभागेन वस्त्राभरणभूषणैः ॥
023a	सहभोजनसम्बद्धैः सत्कारैर्विविधैरपि ।
023c	सहायकाले सम्प्राप्ते सङ्ग्रामे शस्त्रमुद्धरेत् ॥
024a	व्यूढानीके यथाशास्त्रं सेनयोरुभयोरपि ।
024c	हस्त्यश्वरथसम्पूर्णे पदातिबलसङ्कुले ।
024e	चामरच्छत्रशबले ध्वजचर्मायुधोज्ज्वले ॥
025a	शक्तितोमरकुन्तासिशूलमुद्गरपाणिभिः ।
025c	कूटमुद्गरचापेषु मुसुण्ठीजुष्टमुष्टिभिः ॥
026a	भिण्डिपालगदाचक्रप्रासकर्पटधारिभिः ।
026c	नानाप्रहरणैर्योधैः सेनयोरुभयोरपि ।
026e	युद्धशौण्डैः प्रगर्जद्भिर्वृषेषु वृषभैरिव ॥
027a	शङ्खदुन्दुभिनादेन नानातूर्यरवेण च ।
027c	हयहेषितशब्देन कुञ्जराणां तु बृंहितैः ॥
028a	योधानां सिंहनादैश्च घण्टानां शिञ्जितस्वनैः ।
028c	दिशश्च विदिशश्चैव समन्ताद्बधिरीकृताः ॥
029a	ग्रीष्मान्तेष्विव गर्जद्भिर्नभसीव बलाहकैः ।
029c	रथनेमिखुरोद्धूतैररुणै रणरेणुभिः ।
029e	कपिलाभिरिवाकाशे छाद्यमाने समन्ततः ॥
030a	प्रवृत्ते शस्त्रसम्पाते योधानां तत्र सेनयोः ।
030c	तेषां प्रहारक्षतजं रक्तचन्दनसन्निभम् ॥
031a	तेषामस्राणि गात्रेभ्य स्रवन्ते रणमूर्धनि ।
031c	पलाशाशोकपुष्पाणां जङ्गमा इव राशयः ॥
032a	रणे समभिवर्तन्त उद्यतायुधपाणयः ।
032c	शोभमाना रणे शूरा आह्वयन्तः परस्परम् ॥
033a	हन्यमानेष्वभिघ्नत्सु शूरेषु रणसङ्कटे ।
033c	पृष्ठं दत्त्वा च ये तत्र नायकस्य नराधमाः ॥
034a	अनाहता निवर्तन्ते नायके चाप्यनीप्सति ।
034c	ते दुष्कृतं प्रपद्यन्ते नायकस्याखिलं नराः ।
034e	यच्चास्ति सुकृतं तेषां युज्यते तेन नायकः ॥
035a	अहिंसा परमो धर्म इति येऽपि नरा विदुः ।
035c	सङ्ग्रामेषु न युध्यन्ते भृत्याश्चैवानुरूपतः ।
035e	नरकं यान्ति ते घोरं भर्तृपिण्डापहारिणः ॥
036a	यस्तु प्राणान्परित्यज्य प्रविशेदुद्यतायुधः ।
036c	सङ्ग्राममग्निप्रतिमं पतङ्ग इव निर्भयः ।
036e	स्वर्गमाविशते प्रेत्य ज्ञात्वा योधस्य निश्चयम् ॥
037a	आविष्टश्चैव सत्त्वेन सघृणो जायते नरः ।
037c	प्रहारैर्नन्दयेद्देवि सत्वेनाधिष्ठितो हि सः ।
037e	प्रहारव्यथितश्चैव न वैक्लब्यमुपैति सः ॥
038a	यस्तु स्वं नायकं रक्षेदतिघोरे रणाङ्कणे ।
038c	तापयन्नरिसैन्यानि सिंहो मृगगणानिव ।
038e	आदित्य इव मध्याह्ने दुर्निरीक्ष्यो रणाजिरे ॥
039a	निर्दयो यस्तु सङ्ग्रामे प्रहरन्नुद्यतायुधः ।
039c	यजते स तु पूतात्मा सङ्ग्रामेण महाक्रतुम् ॥
040a	चर्म कृष्णाजिनं तस्य दन्तकाष्ठं धनुः स्मृतम् ।
040c	रथो वेदिर्ध्वजो यूपः कुशाश्च रथरश्मयः ॥
041a	मानो दर्पस्त्वहङ्कारस्त्रयस्त्रेताग्नयः स्मृताः ।
041c	प्रमोदश्च स्रुवस्तस्य उपाध्यायो हि सारथिः ॥
042a	स्रुग्भाण्डं चापि यत्किञ्चिद्यज्ञोपकरणानि च ।
042c	आयुधान्यस्य तत्सर्वं समिधः सायकाः स्मृताः ॥
043a	स्वेदस्रवश्च गात्रेभ्यः क्षौद्रं तस्य यशस्विनः ।
043c	पुरोडाशा नृशीर्षाणि रुधिरं चाहुतिः स्मृता ।
043e	तूणाश्चैव चरुर्ज्ञेया वसोर्धारा वसाः स्मृताः ॥
044a	क्रव्यादा भूतसङ्घाश्च तस्मिन्यज्ञे द्विजतयः ।
044c	तेषां भक्षान्नपानानि हता नृगजवाजिनः ।
044e	भुञ्जते ते यथाकामं यता यज्ञे किमिच्छति ॥
045a	निहतानां तु योधानां वस्त्राभरणभूषणम् ।
045c	हिरण्यं च सुवर्णं च यद्वै यज्ञस्य दक्षिणा ॥
046a	यस्तत्र हन्यते देवि गजस्कन्धगतो नरः ।
046c	ब्रह्मलोकमवाप्नोति रणेष्वभिमुखो हतः ॥
047a	रथमध्यगतो वाऽपि हयपृष्ठगतोपि वा ।
047c	हन्यते यस्तु सङ्ग्रामे शक्रलोके महीयते ॥
048a	स्वर्गे हताः प्रपूज्यते हन्ता त्वत्रैव पूज्यते ।
048c	द्वावेतौ सुखमेधेते हन्ता यश्चैव हन्यते ॥
049ac	तस्मात्सङ्ग्राममासाद्य प्रहर्तव्यमभीतवत् ॥
050a	निर्भयो यस्तु सङ्ग्रामे प्रहरेदुद्यतायुधः|
050c	यथा नदीसहस्राणि प्रविष्टानि महोदधिम्||
051a	तथा सर्वे न सन्देहो धर्मा धर्मभृतांवरम् ।
051c	प्रविष्टा राजधर्मेण आचारविनयस्तथा ॥
052a	वेदोक्ताश्चैव ये धर्माः पाषण्डेषु च कीर्तिताः ।
052c	तथैव मानुषा धर्मा धर्माश्चान्ये तथेतरे ॥
053a	देशजातिकुलानां च ग्रामधर्मास्तथैव च ।
053c	ये धर्माः पार्वतीयेषु ये धर्माः पत्तनादिषु ।
053e	तेषां पूर्वप्रवृत्तानां कर्तव्यं परिरक्षणम् ॥
054a	धर्म एव हतो हन्ति धर्मो रक्षति रक्षितः ।
054c	तस्माद्धर्मो न हन्तव्यः पार्थिवेन विशेषतः ॥
055a	प्रजाः पालयते यत्र धर्मेण वसुधाधिपः ।
055c	षट्कर्मनिरता विप्राः पूज्यन्ते पितृदेवताः ॥
056a	नैव तस्मिन्ननावृष्टिर्न रोगा नाप्युपद्रवाः ।
056c	धर्मशीलाः प्रजाः सर्वाः स्वधर्मनिरते नृपे ॥
057a	एष्टव्यः सततं देवि युक्ताचारो नराधिपः ।
057c	छिद्रज्ञश्चैव शत्रूणामप्रमत्तः प्रतापवान् ॥
058a	शूद्राः पृथिव्यां बहवो राज्ञां बहुविनाशकाः ।
058c	तस्मात्प्रमादं सुश्रोणि न कुर्यात्पण्डितो नृपः ॥
059a	तेषु मित्रेषु त्यक्तेषु तथा मर्त्येषु हस्तिषु ।
059c	विस्रम्भो नोपगन्तव्यः स्नानपानेषु नित्यशः ॥
060a	राज्ञो वल्लभतामेति कुलं भावयते स्वकम् ।
060c	यस्तु राष्ट्रहितार्थाय गोब्राह्मणकृते तथा ।
060e	बन्दीग्रहाय मित्रार्थे प्राणांस्त्यजति दुस्त्यजान् ॥
061a	सर्वकामदुघां धेनुं धरणीं लोकधारिणीम् ।
061c	समुद्रान्तां वरारोहे सशैलवनकाननाम् ॥
062a	दद्याद्देवि द्विजातिभ्यो वसुपूर्णां वसुन्धराम् ।
062c	न तत्समं वरारोहे प्राणत्यागी विशिष्यते ॥
063a	सहस्रमपि यज्ञानां यजते च यतर्द्धिमान् ।
063c	यज्ञैस्तस्य किमाश्चर्यं प्राणत्यागः सुदुष्करः ॥
064a	तस्मात्सर्वेषु यज्ञेषु प्राणयज्ञो विशिष्यते ।
064c	एवं सङ्ग्रामयज्ञास्ते यथार्थं समुदाहृताः ॥ ॥

इति श्रीमन्महाभारते अनुशासनपर्वणि दानधर्मपर्वणि चतुर्दशाधिकद्विशततमोऽध्यायः ॥ 214 ॥
