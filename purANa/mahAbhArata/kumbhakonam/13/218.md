अध्यायः 218

महेश्वरेण पार्वतीं प्रति प्राणिनां शुभाशुभकर्मानुसारेण शुभाशुभफलप्राप्तिकथनम् ॥ 1 ॥

001	उमोवाच ।
001a	भगवन्देवदेवेश त्र्यक्ष भो वृषभध्वज ।
001c	मानुषास्त्रिविधा देव दृश्यन्ते सततं विभो ॥
002a	आसीना एव भुञ्जन्ते स्थानैश्वर्यपरिग्रहैः ।
002c	अपरे यत्नपूर्वं तु लभन्ते भोगसङ्ग्रहम् ॥
003a	अपरे यतमानाश्च न लभन्ते तु किञ्चन ।
003c	केन कर्मविपाकेन तन्मे शंसितुमर्हसि ॥
004	महेश्वर उवाच ।
004ac	न्यायतस्त्वं महाभागे श्रोतुकामाऽसि भामिनि ॥
005a	ये लोके मानुषा देवि दानधर्मपरायणाः ।
005c	पात्राणि विधिवज्ज्ञात्वा दूरतोप्यनुमानतः ॥
006a	अभिगम्य स्वयं तत्र ग्राहयन्ति प्रसाद्य च ।
006c	दानादि चेङ्गितैरेव तैरविज्ञातमेव वा ॥
007a	पुनर्जन्मनि ते देवि तादृशाः शोभना नराः ।
007c	अयत्नतस्तु तान्येव फलानि प्राप्नुवन्त्युत ॥
008ac	आसीना एव भुञ्जन्ते भोगान्सुकृतभोगिनः ॥
009a	अपरे ये च दानानि ददत्येव प्रयाचिताः ।
009c	यदायदाऽर्थिने दत्त्वा पुनर्दानं च याचिताः ॥
010a	तावत्कालं ततो देवि पुनर्जन्मनि ते नराः ।
010c	यत्नतः श्रमसंयुक्ताः पुनस्तान्प्राप्नुवन्ति च ॥
011a	याचिता अपि केचित्तु अदत्त्वैव कथञ्चन ।
011c	अभ्यसूयापरा मर्त्या लोभोपहतचेतसः ॥
012a	ते पुनर्जन्मनि शुभे यतन्तो बहुधा नराः ।
012c	न प्राप्नुवन्ति मनुजा मार्गन्तस्तेऽपि किञ्चन ॥
013a	नानुप्तं रोहते सस्यं तद्वद्दानफलं विदुः ।
013c	यद्यद्ददाति पुरुषस्तत्तत्प्राप्नोति केवलम् ॥
014ac	इति ते कथितं देवि भूयः श्रोतुं किमिच्छसि ॥
015	उमोवाच ।
015a	भगवन्भगनेत्रघ्न केचिद्वार्धकसंयुताः ।
015c	अभोगयोग्यकाले तु भोगांश्चैव धनानि च ॥
016a	लभन्ते स्थविरा भूता भोगैश्वर्यं यतस्ततः ।
016c	केन कर्मविपाकेन तन्मे शंसितुमर्हसि ॥
017	महेश्वर उवाच ।
017ac	हन्त ते कथयिष्यामि शृणु तत्वं समाहिता ॥
018a	धर्मकार्यं चिरं कालं विस्मृत्य धनसंयुताः ।
018c	प्राणान्तकाले सम्प्राप्ते व्याधिभिश्च निपीडिताः ॥
019a	आरभन्ते पुनर्धर्मं दातुं दानानि वा नराः ।
019c	ते पुनर्जन्मनि शुभे भूत्वा दुःखपरिप्लुताः ॥
020a	अतीतयौवने काले स्थविरत्वमुपागताः ।
020c	लभन्ते पूर्वदत्तानां फलानि शुभलक्षणे ॥
021ac	एतत्कर्मफलं देवि कालयोगाद्भवत्युत ॥
022	उमोवाच ।
022a	भोगयुक्ता महादेव केचिद्व्याधिपरिप्लुताः ।
022c	असमर्थाश्च तान्भोक्तं भवन्ति किमु कारणम् ॥
023	महेश्वर उवाच ।
023a	व्याधियोगपरिक्लिष्टा ये निराशाः स्वजीविते ।
023c	आरभन्ते तदा कर्तुं दानानि शुभलक्षणम् ॥
024a	ते पुनर्जन्मनि शुभे प्राप्य तानि फलान्युत ।
024c	असमर्थाश्च तान्भोक्तुं व्याधितास्ते भवन्त्युत ॥
025	उमोवाच ।
025a	भगवन्देवदेवेश मानुषेष्वेव केचन ।
025c	रूपयुक्ताः प्रदृश्यन्ते शुभाङ्गा प्रियदर्शनाः ।
025e	केन कर्मविपाकेन तन्मे शंसितुमर्हसि ॥
026	महेश्वर उवाच ।
026ac	हन्त ते कथयिष्यामि शृणु तत्वं समाहिता ॥
027a	ये पुरा मनुजा देवि लज्जायुक्ताः प्रियंवदाः ।
027c	शक्ताः सुमधुरा नित्यं भूत्वा चैव स्वभावतः ॥
028a	अमांसभोजिनश्चैव सदा प्राणिदयायुताः ।
028c	प्रतिकर्मप्रदा वाऽपि वस्त्रदा धर्मकारणात् ।
028e	भूमिशुद्धिकरा वाऽपि कारणादग्निपूजकाः ॥
029a	एवं युक्तसमाचाराः पुनर्जन्मनि ते नराः ।
029c	रूपेण स्पृहणीयास्तु भवन्त्येव न संशयः ॥
030	उमोवाच ।
030a	विरूपाश्च प्रदृश्यन्ते मानुषेष्वेव केचन ।
030c	केन कर्मविपाकेन तन्मे शंसितुमर्हसि ॥
031	महेश्वर उवाच ।
031ac	तदहं ते प्रवक्ष्यामि शृणु कल्याणि कारणम् ॥
032a	रूपयोगात्पुरा मर्त्या दर्पाहङ्कारसंयुताः ।
032c	विरूपहासकाश्चैव स्तुतिनिन्दादिभिर्भृशम् ॥
033a	परोपतापनाश्चैव मांसादाश्च तथैव च ।
033c	अभ्यसूयापराश्चैव अशुद्धाश्च तथा नराः ॥
034a	एवं युक्तसमाचारा यमलोके सुदण्डिताः ।
034c	कथञ्चित्प्राप्य मानुष्यं तत्र ते रूपवर्जिताः ।
034e	विरूपाः सम्भवन्त्येव नास्ति तत्र विचारणा ॥
035	उमोवाच ।
035a	भगवन्देवदेवेश केचित्सौभाग्यसंयुताः ।
035c	रूपभोग्यविहीनाश्च दृश्यन्ते प्रमदाप्रियाः ।
035e	केन कर्मविपाकेन तन्मे शंसितुमर्हसि ॥
036	महेश्वर उवाच ।
036a	ये पुरा मनुजा देवि सौम्यशीलाः प्रियंवदाः ।
036c	स्वदारैरेव सन्तुष्टा दारेषु समवृत्तयः ॥
037a	दाक्षिण्येनैव वर्तन्ते प्रमदास्वप्रियास्वपि ।
037c	न तु प्रत्यादिशन्त्येव स्त्रीदोषान्गुणसंश्रितान् ।
038a	अन्नपानीयदाः काले नृणां स्वादुप्रदाश्च ये ।
038c	स्वदारवर्तिनश्चैव धृतिमन्तो निरत्ययाः ॥
039a	एवं युक्तसमाचाराः पुनर्जन्मनि शोभने ।
039c	मानुषास्ते भवन्त्येव सततं सुभगा भृशम् ।
039e	अर्थादृतेऽपि ते देवि भवन्ति प्रमदाप्रियाः ॥
040	उमोवाच ।
040a	दुर्भगाः सम्प्रदृश्यन्ते आढ्या भोगयुता अपि ।
040c	केन कर्मविपाकेन तन्मे शंसितुमर्हसि ॥
041	महेश्वर उवाच ।
041ac	तदहं ते प्रवक्ष्यामि शृणु सर्वं समाहिता ॥
042a	ये पुरा मनुजा देवि स्वदारेष्वनपेक्षया ।
042c	यथेष्टवृत्तयश्चैव निर्लज्जा वीतसम्भ्रमाः ॥
043a	परेषां विप्रियकरा वाङ्मनःकायकर्मभिः ।
043c	निराश्रया निरानन्दाः स्त्रीणां हृदयकोपनाः ॥
044a	एवं युक्तसमाचाराः पनर्जन्मनि ते नराः ।
044c	दुर्भगास्तु भवन्त्येव स्त्रीणां हृदयविप्रियाः ।
044e	नास्ति तेषां रतिसुखं स्वदारेष्वपि किञ्चन ॥ ॥

इति श्रीमन्महाभारते अनुशासनपर्वणि दानधर्मपर्वणि अष्टादशाधिकद्विशततमोऽध्यायः ॥
