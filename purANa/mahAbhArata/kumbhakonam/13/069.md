अध्यायः 069

भीष्मेण युधिष्ठिरं प्रति ब्राह्मणमाहात्म्यप्रतिपादकपृथ्वीवासुदेवसंवादानुवादः ॥ 1 ॥
	
KK-13-01-069-001	भीष्म उवाच ।
KK-13-01-069-001a	ब्राह्मणानेव सततं भृशं सम्परिपूजयेत् ।
KK-13-01-069-001c	एते हि सोमराजान ईश्वराः सुखदुःखयोः ॥
KK-13-01-069-002a	एते भोगैरलङ्कारैरन्यैश्चैव किमिच्छकैः ।
KK-13-01-069-002c	सदा पूज्या नमस्कारै रक्ष्याश्च पितृवन्नृपैः ।
KK-13-01-069-002e	ततो राष्ट्रस्य शान्तिर्हि भूतानामिव वासवात् ॥
KK-13-01-069-003a	ज्ञानवान्ब्रह्मवर्चस्वी राष्ट्रे वै ब्राह्मणः शुचिः ।
KK-13-01-069-003c	महारथश्च राजन्य एष्टव्यः शत्रुतापनः ॥
KK-13-01-069-004a	ब्राह्मणं जातिसम्पन्नं धर्मज्ञं संशितव्रतम् ।
KK-13-01-069-004c	बोजयीत गृहे राजन्न तस्मात्परमस्ति वै ॥
KK-13-01-069-005a	ब्राह्मणेभ्यो हविर्दत्तं प्रतिगृह्णन्ति देवताः ।
KK-13-01-069-005c	पितरः सर्वभूतानां नैतेभ्यो विद्यते परम् ॥
KK-13-01-069-006a	आदित्यश्चन्द्रमा विष्णुः सङ्करोऽग्निः प्रजापतिः ।
KK-13-01-069-006c	सर्वे ब्राह्मणमाविश्य सदाऽन्नमुपभुञ्जते ॥
KK-13-01-069-007a	न तस्याश्नन्ति पितरो यस्य विप्रा न भुञ्जते ।
KK-13-01-069-007c	देवाश्चाप्यस्य नाश्नन्ति पापस्य ब्राह्मणद्विषः ॥
KK-13-01-069-008a	ब्राह्मणेषु तु तुष्टेषु प्रीयन्ते पितरः सदा ।
KK-13-01-069-008c	तथैव देवता राजन्नात्र कार्या विचारणा ॥
KK-13-01-069-009a	तथैव तेऽपि प्रीयन्ते येषां भवति तद्धविः ।
KK-13-01-069-009c	न च प्रेत्य विनश्यन्ति गच्छन्ति च परां गतिम् ॥
KK-13-01-069-010a	येन येनैव प्रीयन्ते पितरो देवतास्तथा ॥
KK-13-01-069-010c	तेन तेनैव प्रीयन्ते पितरो देवतास्तथा ॥
KK-13-01-069-011a	ब्राह्मणादेव तद्भूतं प्रभवन्ति यतः प्रजाः ।
KK-13-01-069-011c	यतश्चायं प्रभवति प्रेत्य यत्र च गच्छति ॥
KK-13-01-069-012a	वेदैष मार्गं स्वर्गस्य तथैव नरकस्य च ।
KK-13-01-069-012c	आगतानागते चोभे ब्राह्मणो द्विपदांवरः ॥
KK-13-01-069-013a	ब्राह्मणो द्विपदां श्रेष्ठः स्वधर्मं चैव वेद यः ।
KK-13-01-069-013c	ये चैनमनुवर्तन्ते ते न यान्ति पराभवम् ।
KK-13-01-069-013e	न ते प्रेत्य विनश्यन्ति गच्छन्ति न पराभवम् ॥
KK-13-01-069-014a	यद्ब्राह्मणमुखात्प्राप्तं प्रतिगृह्णन्ति वै वचः ।
KK-13-01-069-014c	कृतात्मानो महात्मानस्ते न यान्ति पराभवम् ॥
KK-13-01-069-015a	क्षत्रियाणां प्रतपतां तेजसा च बलेन च ।
KK-13-01-069-015c	ब्राह्मणेष्वेव शाम्यन्ति तेजांसि च बलानि च ॥
KK-13-01-069-016a	भृगवस्तालजङ्घांश्च नीपानाङ्गिरसोऽजयन् ।
KK-13-01-069-016c	भरद्वाजो वैतहव्यानैलांश्च भरतर्षभ ॥
KK-13-01-069-017a	चित्रायुधांश्चाप्यजयन्नेते कृष्णाजिनध्वजाः ।
KK-13-01-069-017c	प्रक्षिप्याथ च कुम्भान्वै पारगामिनमारभेत् ॥
KK-13-01-069-018a	यत्किञ्चित्कथ्यते लोके श्रूयते पठ्यतेऽपि वा ।
KK-13-01-069-018c	सर्वं तद्ब्राह्मणेष्वेव गूढोऽग्निरिव दारुषु ॥
KK-13-01-069-019a	अत्राप्युदाहरन्तीममितिहासं पुरातनम् ।
KK-13-01-069-019c	संवादं वासुदेवस्य पृथ्व्याश्च भरतर्षभ ॥
KK-13-01-069-020	वासुदेव उवाच ।
KK-13-01-069-020a	मातरं सर्वभूतानां पृच्छे त्वां संशयं शुभे ।
KK-13-01-069-020c	केनस्वित्कर्मणा पापं व्यपोहति नरो गृही ॥
KK-13-01-069-021	पृथिव्युवाच ।
KK-13-01-069-021a	ब्राह्मणानेव सेवेत पवित्रं ह्येतदुत्तमम् ।
KK-13-01-069-021c	ब्राह्मणान्सेवमानस्य रजः सर्वं प्रणश्यति ।
KK-13-01-069-021e	अतो भूतिरतः कीर्तिरतो बुद्धिः प्रजायते ॥
KK-13-01-069-022a	महारथश्च राजन्य एष्टव्यः शत्रुतापनः ।
KK-13-01-069-022c	इति मां नारदः प्राह सततं सर्वभूतये ॥
KK-13-01-069-023a	ब्राह्मणं जातिसम्पन्नं धर्मज्ञं संशितं शुचिम् ।
KK-13-01-069-023c	अपरेषां परेषां च परेभ्यश्चैव ये परे ॥
KK-13-01-069-024a	ब्राह्मणा यं प्रशंसन्ति स मनुष्यः प्रवर्धते ।
KK-13-01-069-024c	अथ यो ब्राह्मणान्क्रुष्टः पराभवति सोचिरात् ॥
KK-13-01-069-025a	यथा महार्णवे क्षिप्त आमलोष्टो विनश्यति ।
KK-13-01-069-025c	तथा दुश्चरितं विप्रे पराभावाय कल्पते ॥
KK-13-01-069-026a	पश्य चन्द्रे कृतं लक्ष्म समुद्रे लवणोदकम् ।
KK-13-01-069-026c	तथा भगसहस्रेण महेन्द्रः परिचिह्नितः ॥
KK-13-01-069-027a	तेषामेव प्रभावेन सहस्रनयनो ह्यसौ ।
KK-13-01-069-027c	शतक्रतुः समभवत्पश्य माधव यादृशम् ॥
KK-13-01-069-028a	इच्छन्कीर्तिं च भूतिं च लोकांश्च मधुसूदन ।
KK-13-01-069-028c	ब्राह्मणानुमते तिष्ठेत्पुरुषः शुचिरात्मवान् ॥
KK-13-01-069-029	भीष्म उवाच ।
KK-13-01-069-029a	इत्येतद्वचनं श्रुत्वा मेदिन्या मधूसूदनः ।
KK-13-01-069-029c	साधुसाध्विति कौरव्य मेदिनीं प्रत्यपूजयत् ॥
KK-13-01-069-030a	एतां श्रुत्वोपमां पार्थ प्रयतो ब्राह्मणर्षभान् ।
KK-13-01-069-030c	सततं पूजयेथास्त्वं ततः श्रेयोऽभिपत्स्यसे ॥ ॥

इति श्रीमन्महाभारते अनुशासनपर्वणि दानधर्मपर्वणि एकोनसप्ततितमोऽध्यायः ॥ 69 ॥

13-69-1 सोमो राजा येषां ते सोमराजानः ॥ 13-69-2 प्रश्नपूर्वकं यत्तदिष्टं दीयते तत्किमिच्छकम् ॥ 13-69-6 चन्द्रमा वायुरापो भूरम्बरं दिशः इति झ.पाठः ॥ 13-69-9 तेपि दातारोपि । तत् प्रदेयं द्रव्यम् ॥ 13-69-11 तद्यज्ञादिकम् । भूतमुत्पन्नम् । ब्राह्मणो वेद तद्भूतमिति थ.ध. पाठः ॥ 13-69-17 कुं पृथिवीं ब्राह्मणाय प्रक्षिप्य दत्त्वा पारगामिनं परलोकहितं कर्म आरभेदाचरेत् । भानू दीप्तिं कुर्वन्नुभयलोके इति शेषः । पुरगामिनमाहरन्निति थ.पाठः ॥ 13-69-23 अपरे ब्राह्मणं सर्वभूतये इच्छेदित्याहुरिति विपरिणामेनानुषङ्गः ॥ 13-69-24 क्रुष्टः क्रोशति । कर्तरि क्तः ॥	
