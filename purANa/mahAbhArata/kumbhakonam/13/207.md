अध्यायः 207
	
ईश्वरेण पार्वतींप्रति स्वस्य श्मशानवासचन्द्रकलाधारणादेः कारणाभिधानम् ॥ 1 ॥

KK-13-01-207-001	उमोवाच ।
KK-13-01-207-001a	भगवन्सर्वभूतेश शूलपाणे वृषध्वज ।
KK-13-01-207-001c	आवासेषु विचित्रेषु रम्येषु च शुभेशु च ॥
KK-13-01-207-002a	सत्सु चान्येषु भूतेषु श्मशाने रमसे कथम् ।
KK-13-01-207-002c	केशास्थिकलिले भीमे कपालशतसङ्कुले ॥
KK-13-01-207-003a	सृगालगृध्रसम्पूर्णे शवधूमसमाकुले ।
KK-13-01-207-003c	चिताग्निविषमे घोरे गहने च भयानके ॥
KK-13-01-207-004a	एवं कलेवरक्षेत्रे दुर्दर्शे रमसे कथम् ।
KK-13-01-207-004c	एष मे संशयो देव तन्मे शंसितुमर्हसि ॥
KK-13-01-207-005	महादेव उवाच ।
KK-13-01-207-005a	हन्त ते कथयिष्यामि शृणु देवि समाहिता ।
KK-13-01-207-005c	आवासार्थं पुरा देवि शुद्धान्वेषी शुचिस्मिते ॥
KK-13-01-207-006a	नाध्यगच्छं चिरं कालं देशं शुचितमं शुभे ।
KK-13-01-207-006c	एष मेऽभिनिवेशोऽभूत्तस्मिन्काले प्रजापतिः ॥
KK-13-01-207-007a	आकुलः सुमहाघोरः प्रादुरासीत्समन्ततः ।
KK-13-01-207-007c	सम्भूता भूतसृष्टिश्च घोरा लोकभयावहा ॥
KK-13-01-207-008a	नानावर्णा विरूपाश्च तीक्ष्णदंष्ट्राः प्रहारिणः ।
KK-13-01-207-008c	पिशाचरक्षोवदनाः प्राणिनां प्राणहारिणः ।
KK-13-01-207-008e	इतश्चरन्ति निघ्नन्तः प्राणिनो भृशमेव च ॥
KK-13-01-207-009a	एवं लोके प्राणिहीने क्षयं याते पितामहः ।
KK-13-01-207-009c	चिन्तयंस्तत्प्रतीकारं मां च शक्तं हि निग्रहे ॥
KK-13-01-207-010a	एवं ज्ञात्वा ततो ब्रह्मा तस्मिन्कर्मण्योजयत् ।
KK-13-01-207-010c	तच्च प्राणिहितार्थं तु मयाऽप्यनुमतं प्रिये ॥
KK-13-01-207-011a	तस्मात्संरक्षिता देवि भूतेभ्यः प्राणिनो भयात् ।
KK-13-01-207-011c	अस्माच्छ्मशानान्मेध्यं तु नास्ति किञ्चिदनिन्दिते ।
KK-13-01-207-011e	निःसम्पातान्मनुष्याणां तस्माच्छुचितमं स्मृतं ॥
KK-13-01-207-012a	भूतसृष्टिं च तां चाहं श्मशाने संन्यवेशयम् ।
KK-13-01-207-012c	तत्रस्थः सर्वभूतानां विनिहन्मि प्रिये भयम् ॥
KK-13-01-207-013a	न च भूतगणेनाहं विना वसितुमुत्सहे ।
KK-13-01-207-013c	तस्मान्मे सन्निवासाय श्मशाने रोचते मनः ॥
KK-13-01-207-014a	मेध्यकामैर्द्विजैनित्यं मेध्यमित्यभिधीयते ।
KK-13-01-207-014c	आचरद्भिर्व्रतं नित्यं मोक्षकामैश्च सेव्यते ॥
KK-13-01-207-015a	स्थानं मे तत्र विहितं वीरस्थानमिति प्रिये ।
KK-13-01-207-015c	कपालशतसम्पूर्णमभिरूपं भयानकम् ॥
KK-13-01-207-016a	मध्याह्ने सन्ध्ययोस्तत्र नक्षत्रे रुद्रदेवते ।
KK-13-01-207-016c	आयुष्कामैरशुद्धैर्वा न गन्तव्यमिति स्थितिः ॥
KK-13-01-207-017a	मदन्येन न शक्यं हि निहन्तुं भूतजं भयम् ।
KK-13-01-207-017c	तत्रस्थोऽहं प्रजाः सर्वाः पालयामि दिनेदिने ॥
KK-13-01-207-018a	मन्नियोगाद्भूतसङ्घा न च घ्नन्तीह कञ्चन ।
KK-13-01-207-018c	तांस्तु लोकहितार्थाय श्मशाने रमयाम्यहम् ।
KK-13-01-207-018e	एतत्ते सर्वमाख्यातं किं भूयः श्रोतुमिच्छसि ॥
KK-13-01-207-019	उमोवाच ।
KK-13-01-207-019a	भगवन्देवदेवेश त्रिनेत्र वृषभध्वज ।
KK-13-01-207-019c	पिङ्गलं विकृतं भाति रूपं ते तु भयानकम् ॥
KK-13-01-207-020a	भस्मदिग्धं विरूपाक्षं तीक्ष्णदंष्ट्रं जटाकुलम् ।
KK-13-01-207-020c	व्याघ्रोदरत्वक्संवीतं कपिलश्मश्रुसंततम् ॥
KK-13-01-207-021a	रौद्रं भयानकं घोरं शूलपट्टससंयुतम् ।
KK-13-01-207-021c	किमर्थं त्वीदृशं रूपं तन्मे शंसितुमर्हसि ॥
KK-13-01-207-022	महेश्वर उवाच ।
KK-13-01-207-022a	तदहं कथयिष्यामि शृणु तत्त्वं समाहिता ।
KK-13-01-207-022c	द्विविधो लौकिको भावः शीतमुष्णमिति प्रिये ॥
KK-13-01-207-023ac	तयोर्हि ग्रसितं सर्वं सौम्याग्नेयमिदं जगत् ॥
KK-13-01-207-024a	सौम्यत्वं सततं विष्णौ मय्याग्नेयं प्रतिष्ठितम् ।
KK-13-01-207-024c	अनेन वपुषा नित्यं सर्वलोकान्बिभर्म्यहम् ॥
KK-13-01-207-025a	रौद्राकृतिं विरूपाक्षं शूलपट्टससंयुतम् ।
KK-13-01-207-025c	आग्नेयमिति मे रूपं देवि लोकहिते रतम् ॥
KK-13-01-207-026a	यद्यहं विपरीतः स्यामेतत्त्यक्त्वा शुभानने ।
KK-13-01-207-026c	तदैव सर्वलोकानां विपरीतं प्रवर्तते ॥
KK-13-01-207-027a	तस्मान्मयेदं ध्रियते रूपं लोकहितैषिणा ।
KK-13-01-207-027c	इति ते कथितं देवि किं भूयः श्रोतुमिच्छसि ॥
KK-13-01-207-028	उमोवाच ।
KK-13-01-207-028a	भगवन्देवदेवेश शूलपाणे वृषध्वज ।
KK-13-01-207-028c	किमर्थं चन्द्ररेखा ते शिरोभागे विरोचते ।
KK-13-01-207-028e	श्रोतुमिच्छाम्यहं देव तन्मे शंसितुमर्हसि ॥
KK-13-01-207-029	महेश्वर उवाच ।
KK-13-01-207-029a	तदहं ते प्रवक्ष्यामि शृणु कल्याणि कारणम् ।
KK-13-01-207-029c	पुराऽहं कारणाद्देवि कोपयुक्तः शुचिस्मिते ।
KK-13-01-207-029e	दक्षयज्ञवधार्याय भूतसङ्घैः समावृतः ॥
KK-13-01-207-030a	तस्मिन्क्रतुवरे घोरे यज्ञभागनिमित्ततः ।
KK-13-01-207-030c	देवा विभ्रंशितास्ते वै येषां भागः क्रतौ कृतः ॥
KK-13-01-207-031a	सोमस्तत्र मया देवि कुपितेन भृशार्दितः ।
KK-13-01-207-031c	पश्यंश्चानपराधी सन्पादङ्गुष्ठेन ताडितः ॥
KK-13-01-207-032a	तथापि विकृतेनाहं सामपूर्वं प्रसादितः ।
KK-13-01-207-032c	तन्मे चिन्तयतश्चासीत्पश्चात्तापः पुरा प्रिये ॥
KK-13-01-207-033a	तदाप्रभृति सोमं वै शिरसा धारयाम्यम् ।
KK-13-01-207-033c	एवं मे पापहानिस्तु भवेदिति मतिर्मम ।
KK-13-01-207-033e	तदाप्रभृति वै सोमो मूर्ध्नि सन्दृश्यते सदा ॥
KK-13-01-207-034	नारद उवाच ।
KK-13-01-207-034a	एवं ब्रुवति देवेशे विस्मिताः परमर्षयः ।
KK-13-01-207-034c	वाग्भिः साञ्जलिमालाभिरभितुष्टुवुरीश्वरम् ॥
KK-13-01-207-035	ऋषय ऊचुः ।
KK-13-01-207-035a	नमः शङ्कर सर्वेश नमः सर्वजगद्भुरो ।
KK-13-01-207-035c	नमो देवादिदेवाय नमः शशिकलाधर ॥
KK-13-01-207-036a	नमो घोरतराद्धोर नमो रुद्राय शङ्कर ।
KK-13-01-207-036c	नमः शान्ततराच्छान्त नमश्चन्द्रस्य पालक ॥
KK-13-01-207-037a	नमः सोमाय देवाय नमस्तुभ्यं चतुर्मुख ।
KK-13-01-207-037c	नमो भूतपते शंभो जह्नुकन्याम्बुशेखर ॥
KK-13-01-207-038a	नमस्त्रिशूलहस्ताय पन्नगाभरणाय च ।
KK-13-01-207-038c	नमोस्तु विषमाक्षाय दक्षयज्ञप्रदाहक ॥
KK-13-01-207-039a	नमोस्तु बहुनेत्राय लोकरक्षणतत्पर ।
KK-13-01-207-039c	अहो देवस्य महात्म्यमहो देवस्य वै कृपा ।
KK-13-01-207-039e	एवं धर्मपरत्वं च देवदेवस्य चार्हति ॥
KK-13-01-207-040a	एवं ब्रुवत्सु मुनिषु वचो देव्यब्रवीद्धरम् ।
KK-13-01-207-040c	सम्प्रीत्यर्थं मुनीनां सा क्षणज्ञा परमं हितम् ॥
KK-13-01-207-041	उमोवाच ।
KK-13-01-207-041a	भगवन्देवदेवेश सर्वलोकनमस्कृत ।
KK-13-01-207-041c	अस्यैव ऋषिसङ्घस्य मम च प्रियकाम्यया ॥
KK-13-01-207-042a	वर्णाश्रमकृतं धर्मं वक्तुमर्हस्यशेषतः ।
KK-13-01-207-042c	न तृप्तिरस्ति देवेश श्रवणीयं हि ते वचः ॥
KK-13-01-207-043a	सधर्मचारिणी चेयं भक्ता चेयमिति प्रभो ।
KK-13-01-207-043c	वक्तुमर्हसि देवेश लोकानां हितकाम्यया ।
KK-13-01-207-043e	याथातथ्येन तत्सर्वं वक्तुमर्हसि शङ्कर ॥ 

इति श्रीमन्महाभारते अनुशासनपर्वणि दानधर्मपर्वणि सप्ताधिकद्विशततमोऽध्यायः ॥ 207 ॥	
