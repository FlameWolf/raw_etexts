अध्यायः 024
	
अथ दानधर्मपर्व ॥ 1 ॥

नारदेन गरुडं प्रति विनतायाः कद्रूदास्यनिवेदनम् ॥ 1 ॥ तच्छ्रवणखिन्नेन तेन कद्रूं प्रति स्वमातुर्दास्यान्मोचनयाचना ॥ 2 ॥ कद्र्वा गरुडंप्रत्यमृतानयने मातुर्दास्यान्मोचनोक्तिः ॥ 3 ॥
	
001	भीष्म उवाच ।
001a	ततः कद्रूर्हसन्ती च विनतां धर्मचारिणीम् ।
001c	दासीवत्प्रेषयामास सा च सर्वं चकार तत् ॥
002a	न विवर्णा न संक्षुब्धा न च क्रुद्धा न दुःखिता ।
002c	प्रेष्यकर्म चकारास्या विनता कमलेक्षणा ॥
003a	इमा दिशश्चतस्रोऽस्याः प्रेष्यभावेन वर्तिताः ।
003c	अथ स्म वैनतेयं वै बलदर्पौ समीयतुः ॥
004a	तं दर्पवशमापन्नं परिधावन्तमन्तिकात् ।
004c	ददर्श नारदो राजन्देवर्षिर्दर्पसंयुतम् ॥
005a	तमब्रवीच्च देवर्षिर्नारदः प्रहसन्निव ।
005c	किं दर्पवशमापन्नो न वै पश्यसि मातरम् ॥
006a	बलेन दृप्तः सततमहंमानकृतः सदा ।
006c	दासीं पन्नगराजस्य मातुरन्तर्गृहे सतीम् ॥
007a	तमब्रवीद्वैनतेयः कर्म किं तन्महामते ।
007c	जनयित्री मयि सुते जाता दासी तपस्विनी ॥
008a	अथाब्रवीदृषिर्वाक्यं दीव्यती विजिता खग ।
008c	निकृत्या पन्नगेन्द्रस्य मात्रा पुत्रैः पुरा सह ॥
009	गरुड उवाच ।
009a	कथं जिता निकृत्या सा भगवञ्जननी मम ।
009c	ब्रूहि तन्मे यथावृत्तं श्रुत्वा वेत्स्ये ततः परम् ॥
010a	ततस्तस्य यथावृत्तं सर्वं तन्नारदस्तदा ।
010c	आचख्यौ भरतश्रेष्ठ यथावृत्तं पतत्रिणः ॥
011a	तच्छ्रुत्वा वैनतेयस्य कोपो हृदि समाविशत् ।
011c	जगर्हे पन्नगान्सर्वान्मात्रा सह परन्तपः ॥
012a	ततस्तु रोषाद्दुःखाच्च तूर्णमुत्पत्य पक्षिराट् ।
012c	जगाम यत्र माताऽस्य कृच्छ्रे महति वर्तते ॥
013a	तत्रापश्यत्ततो दीनां जटिलां मलिनां कृशाम् ।
013c	तोयदेन प्रतिच्छन्नां सूर्याभामिव मातरम् ॥
014a	तस्य दुःखाच्च रोषाच्च नेत्राभ्यामश्रु चास्रवत् ।
014c	प्रवृत्तिं च निवृत्तिं च पौरुषे प्रतितस्थुषः ॥
015a	अनुक्त्वा मातरं किञ्चित्पतत्रिवरपुङ्गवः ।
015c	कद्रूमेव स धर्मात्मा वचनं प्रत्यभाषत ॥
016a	यदि धर्मेण मे माता जिता यद्यप्यधर्मतः ।
016c	ज्येष्ठा त्वमसि मे माता धर्मः सर्वः स मे मतः ॥
017a	इयन्तु मे स्यात्कृपणा मयि पुत्रेऽम्ब दुःखिता ।
017c	अनुजानीहि तां साधु मत्कृते धर्मदर्शिनि ॥
018a	कद्रूः श्रुत्वास्य तद्वाक्यं वैनतेयस्य धीमतः ।
018c	उवाच वाक्यं दुष्प्रज्ञा परीता दुःखमूर्च्छिता ॥
019a	नाहं तव न ते मातुर्वैनतेय कथञ्चन ।
019c	कुर्यां प्रियमनिष्टात्मा मां ब्रवीषि खग द्विज ॥
020a	तां तदा ब्रुवतीं वाक्यमनिष्टं क्रूरभाषिणीम् ।
020c	दारुणां सूनृताभिस्तामनुनेतुं प्रचक्रमे ॥
021	गरुड रुवाच ।
021a	ज्येष्ठा त्वमसि कल्याणि मातुर्मे भामिनि प्रिया ।सोदर्यी मम 
021a	चासि त्वं ज्येष्ठा माता न संशयः ॥ 
022	कद्रूरुवाच ।
023a	विहङ्गम यथाकामं गच्छ कामगम द्विज ।
023c	सूनृताभिस्त्वया माता नादासी शक्यमण्डज ॥
024a	अमृतं यद्याहरेस्त्वं विहङ्गं जननीं तव ।
024c	अदासीं मम पश्येमां वैनतेय न संशयः ॥ ॥
	
इति श्रीमन्महाभारते अनुशासनपर्वणि दानधर्मपर्वणि चतुर्विंशोऽध्यायः ॥ 24 ॥
