अध्यायः 230

परमेश्वरेण पार्वतीं प्रति रौरवादिनरकविभजनपूर्वकं प्राणिनां दुष्कृततारतम्येन तेषु यातनानुभवप्रकारकथनम् ॥ 1 ॥ तथा यातनानुभवानन्तरं कर्मशेषफलतया नानानीचयोनिप्राप्त्यादिकथनम् ॥ 2 ॥

001	उमोवाच ।
001a	भगवंस्ते कथं तत्र दण्ड्यन्ते नरकेषु वै ।
001c	कति ते नरका घोराः कीदृशास्ते महेश्वर ॥
002	महेश्वर उवाच ।
002a	शृणु भामिनि तत्सर्वं पञ्चैते नरकाः स्मृताः ।
002c	भूमेरधस्ताद्विहिता घोरा दुष्कृतकर्मणाम् ॥
003a	प्रथमं रौरवं नाम शतयोजनमायतम् ।
003c	तावत्प्रमाणविस्तीर्णं तामसं पापपीडितम् ॥
004a	भृशं दुर्गन्धि परुषं क्रिमिभिर्दारुणैर्वृतम् ।
004c	अतिघोरमनिर्देश्यं प्रतिकूलं ततस्ततः ॥
005a	ते चिरं तत्र तिष्ठन्ति न तत्र शयनासने ।
005c	क्रिमिभिर्भक्ष्यमाणाश्च विष्ठागन्धसमायुताः ॥
006a	एवंप्रमाणमुद्विग्ना यावत्तिष्ठन्ति तत्र ते ।
006c	यातनाभ्यो दशगुणं नरके दुःखमिष्यते ॥
007a	तत्र चात्यन्तिकं दुःखमिष्यते च शुभेक्षणे
007c	क्रोशन्तश्च रुद्रन्तश्च वेदनास्तत्र भुञ्जते ॥
008a	भ्रमन्ति दुःखमोक्षार्थं ज्ञाता कश्चिन्न विद्यते ।
008c	दुःखस्यान्तरमात्रं तु ज्ञानं वा न च लभ्यते ॥
009a	महारौरवसंज्ञं तु द्वितीयं नरकं प्रिये ।
009c	तस्माद्द्विगुणितं विद्धि माने दुःखे च रौरवात् ॥
010a	तृतीयं नरकं तत्र कण्टिकावनसञ्ज्ञितम् ।
010c	ततो द्विगुणितं तच्च पूर्वाभ्यां दुःखमानयोः ।
010e	महापातकसंयुक्ता घोरास्तस्मिन्विशन्ति हि ॥
011a	अग्निकुण्डमिति ख्यातं चतुर्थं नरकं प्रिये ।
011c	एतद्द्विगुणितं तस्माद्यथानिष्टसुखं तथा ॥
012a	ततो दुःखं हि सुमहदमानुषमिति स्मृतम् ।
012c	भुञ्जते तत्र तत्रैव दुःखं दुष्कृतकारिणः ॥
013a	तत्र दुःखमनिर्देश्यं वहद्धोरं यथा तथा ।
013c	पञ्चेन्द्रियैरसम्बाधात्पञ्चकष्टमिति स्मृतम् ।
013e	भुञ्जते तत्र तत्रैव दुःखं दुष्कृतकारिणः ॥
014a	अमानुषार्हजं दुःखं महाभूतैश्च भुञ्जते ।
014c	अतिघोरं चिरं कृत्वा महाभूतानि यान्ति तम् ॥
015a	पञ्च् कष्टेन हि समं नास्ति दुःखं तथा परम् ।
015c	दुःखस्थानमिति प्राहुः पञ्चकष्टमिति प्रिये ॥
016a	एवं त्वेतेषु तिष्ठन्ति प्राणिनोः दुःखभागिनः ।
016c	अन्ये च नरकाः सन्ति अवीचिप्रमुखाः प्रिये ॥
017a	क्रोशन्तश्च रुदन्तश्च वेदनार्ता भृशातुराः ।
017c	केचिद्भ्रमन्तश्चेष्टन्ते केचिद्धावन्ति चातुराः ॥
018a	आधावन्तो निवार्यन्ते शूलहस्तैर्यतस्ततः ।
018c	रुजार्दितास्तृषायुक्ताः प्राणिनः पापकारिणः ॥
019a	यावत्पूर्वकृतं तावन्न मुच्यन्ते कथञ्चन ।
019c	क्रिमिभिर्भक्ष्यमाणाश्च वेदनार्तास्तृषान्विताः ॥
020a	संस्मरन्तः स्वकं पापं कृतमात्मापराधजम् ।
020c	शोचन्तस्तत्र तिष्ठन्ति यावत्पापक्षयं प्रिये ।
020e	एवं भुक्त्वा तु नरकं मुच्यन्ते पापसङ्क्षयात् ॥
021	उमोवाच ।
021ac	भगवन्कतिकालं ते तिष्ठन्ति नरकेषु वै ॥
022	महेश्वर उवाच ।
022a	शतवर्षसहस्राणामादिं कृत्वा हि जन्तवः ।
022c	तिष्ठन्ति नरकावासाः प्रलयान्तमिति स्थितिः ॥
023	उमोवाच ।
023ac	भगवंस्तेषु के तत्र तिष्ठन्तीति वद प्रभो ॥
024	महेश्वर उवाच ।
024a	रौरवे शतसाहस्रं वर्षाणामिति संस्थितिः ।
024c	मानुषघ्नाः कृतघ्नाश्च तथैवानृतवादिनः ॥
025a	द्वितीये द्विगुणं कालं पच्यन्ते तादृशा नराः ।
025c	महापातकयुक्तास्तु तृतीये दुःखमाप्नुयुः ॥
026ac	एतावन्मानुषसहं परमन्येषु लक्ष्यते ॥
027a	यक्षा विद्याधराश्चैव काद्रवेयाश्च किंनराः ।
027c	गन्धर्वभूतसङ्घाश्च तेषां पापयुता भृशम् ।
027e	चतुर्थे परिपच्यन्ते तादृशा नरकाः स्मृताः ॥
028a	चतुर्थे परितप्यन्ते यावद्युगविपर्ययः ।
028c	सहन्तस्तादृशं घोरं पञ्चकष्टे तु यादृशम् ।
028e	तत्रास्य चिरदुःखस्य ह्यधोन्यान्विद्धि मानुषान् ॥
029a	एवं ते नरकान्भुक्त्वा तत्र क्षपितकल्मषाः ।
029c	नरकेभ्यो विमुक्ताश्च जायन्ते कृमिजातिषु ॥
030a	उद्भेदजेषु वा केचिदत्रापि क्षीणकल्मषाः ।
030c	पुनरेव प्रजायन्ते मृगपक्षिषु शोभने ।
030e	मृगपक्षिषु तद्भुक्त्वा लभन्ते मानुषं पदम् ॥
031	उमोवाच ।
031ac	नानाजातिषु केनैव जायन्ते पापकारिणः ॥
032	महेश्वर उवाच ।
032a	तदहं ते प्रवक्ष्यामि यत्त्वमिच्छसि शोभने ।
032c	सर्वदाऽऽत्मा कर्मवशो नानाजातिषु जायते ॥
033a	यश्च मांसप्रियो नित्यं काकगृध्नान्स संस्पृशेत् ।
033c	सुरापः सततं मर्त्यः सूकरत्वं व्रजेद्भुवम् ॥
034a	अभक्ष्यभक्षणो मर्त्यः काकजातिषु जायते ।
034c	आत्मघ्नो यो नरः कोपात्प्रेतजातिषु तिष्ठति ॥
035a	पैशुन्यात्परिवादाच्च कुक्कुटत्वमवाप्नुयात् ।
035c	नास्तिकश्चैव यो मूर्खो मृगजातिं स गच्छति ॥
036a	हिंसाविहारस्तु नरः क्रिमिकीटेषु जायते ।
036c	अतिमानयुतो नित्यं प्रेत्य गर्दभतां व्रजेत् ॥
037a	अगम्यागमनाच्चैव परदारनिषेवणात् ।
037c	मूषिकत्वं व्रजेन्मर्त्यो नास्ति तत्र विचारणा ॥
038a	कृतघ्नो मित्रघाती च सृगालवृकजातिषु ।
038c	कृतघ्नः पुत्रघाती च स्थावरेष्वथ तिष्ठति ॥
039a	एवमाद्यशुभं कृत्वा नरा निरयगामिनः ।
039c	तांस्तान्भावान्प्रपद्यन्ते स्वकृतस्यैव कारणात् ॥
040a	एवंजातिषु निर्देश्याः प्राणिनः पापकारिणः ।
040c	कथञ्चित्पुनरुत्पद्यि लभन्ते मानुषं पदम् ॥
041a	बहुशश्चाग्निसङ्क्रान्तं लोहं शुचिमयं तथा ।
041c	बहुदुःखाभिसन्तप्तस्तथाऽऽत्मा शोध्यते बलात् ।
041e	तस्मात्सुदुर्लभं चेति विद्धि जन्मसु मानुषम् ॥ ॥

इति श्रीमन्महाभारते अनुशासनपर्वणि दानधर्मपर्वणि त्रिंशदधिकद्विशततमोऽध्यायः ॥ 230 ॥
