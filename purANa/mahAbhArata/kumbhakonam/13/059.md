अध्यायः 059

भीष्मेण युधिष्ठिरं प्रति स्त्रीणामपरित्यागपरित्यागप्रयोजकगुणदोषादिप्रतिपादकनारदमार्कण्डेयसंवादानुवादः ॥ 1 ॥
	
001	`मार्कण्डेय उवाच ।
001a	श्रुतं बलं प्रभावश्च योषितां मुनिसत्तम ।
001c	एकस्य बहुभार्यस्य धर्ममिच्छामि वेदितुम् ॥
002	नारद उवाच ।
002a	बहुभार्यासु सक्तस्य नारीभोगेषु गेहिनः ।
002c	ऋतौ विमुञ्चमानस्य सांनिध्ये भ्रूणहा स्मृतः ॥
003a	वृद्धां वन्ध्यां सुव्रता च मृतापत्यामपुष्पिणीम् ।
003c	कन्यां च बहुपुत्रां च वर्जयन्मुच्यते भयात् ॥
004a	व्याधितो बन्धनस्थो वा प्रवासेष्वथ पर्वसु ।
004c	ऋतुकाले तु नारीणां भ्रूणहत्यां प्रमुञ्चति ॥
005	मार्कण्डेय उवाच ।
005a	वैश्यनारीषु वै जाताः परप्रेष्यासु वा सुताः ।
005c	कस्य ते बन्धुदायादा भवन्ति हि महामुने ॥
006	नारद उवाच ।
006a	पण्यस्त्रीषु प्रसूता ये यस्य स्त्री तस्य ते सुताः ।
006c	क्रयाच्च कृत्रिमाः पुत्रा प्रदानाच्चैव दत्रिमाः ॥
007	मार्कण्डेय उवाच ।
007a	पण्यनारीष्वनियतः पुंसोऽर्थो वर्तते ध्रुवम् ।
007c	अत्र चाहितगर्भायाः कस्य पुत्रं वदन्ति तम् ॥
008	नारद उवाच ।
008a	तीर्थभूतासु नारीषु ज्ञायते योऽभिगच्छति ।
008c	ऋतौ तस्य भवेद्गर्भो यं वा नारी न शङ्कते ॥
009	मार्कण्डेय उवाच ।
009a	नराणां त्यजतां भार्यां कामक्रोधाद्गुणान्विताम् ।
009c	अप्रसूतां प्रसूतां वा तेषां पृच्छामि निष्कृतिम् ॥
010	नारद उवाच ।
010a	अपापां त्यजमानस्य साध्वीं मत्वा यमादितः ।
010c	आत्मवंशस्वधर्मो वा त्यजतो निष्कृतिर्न तु ॥
011a	यो नरस्त्यजते भार्या पुष्पिणीमप्रसूतिकाम् ।
011c	स नष्टवंशः पितृभिर्युक्तस्त्यज्येत दैवतैः ॥
012a	भार्यामपत्यसञ्जातां प्रसूतां पुत्रपौत्रिणीम् ।
012c	पुत्रदारपरित्यागी न स प्राप्नोति निष्कृतिम् ॥
013a	एवं हि भार्यां त्यजतां नराणां नास्ति निष्कृतिः ।
013c	नार्हन्ति प्रमदास्त्यक्तुं पुत्रपौत्रप्रतिष्ठिताः ॥
014	मार्कण्डेय उवाच ।
014a	कीदृशीं सन्त्यजन्भार्यां नरो दोषैर्न लिप्यते ।
014c	एतदिच्छामि तत्वेन विज्ञातुमृषिसत्तम ॥
015	नारद उवाच ।
015a	मोक्षधर्मस्थितानां तु अन्योन्यमनुजानताम् ।
015c	भार्यापतीनां मुक्तानामधर्मो न विधीयते ॥
016a	अन्यसङ्गां गतापत्यां शूद्रगां परगामिनीम् ।
016c	परीक्ष्य त्यजमानानां नराणां नास्ति पातकम् ॥
017ac	पातकेऽपि तु भर्तव्यौ द्वौ तु माता पिता तथा ॥
018	मार्कण्डेय उवाच ।
018a	भार्यायां व्यभिचारिण्यां नरस्य त्यजतो रुषा ।
018c	कथं धर्मोऽप्यधर्मो वा भवतीह महामते ॥
019	नारद उवाच ।
019a	अनृतेऽपि हि सत्ये वा यो नारीं दूषितां त्यजेत् ।
019c	अरक्षमाणः स्वां भार्यां नरो भवति भ्रूणहा ॥
020a	अपत्यहेतोर्या नारी भर्तारमतिलङ्घयेत् ।
020c	लोलेन्द्रियेति सा रक्ष्या न सन्त्याज्या कथञ्चन ॥
021a	नद्यश्च नार्यश्च समस्वभावा नैताः प्रमुञ्चन्ति नरावगाढाः ।
021c	स्रोतांसि नद्यो वहते निपातं नारी रजोभिः पुनरेति शौचम् ॥
022a	एवं नार्यो न दुष्यन्ति व्यभिचारेऽपि भर्तृणाम् ।
022c	मासि मासि भवेद्रागस्ततः शुद्धा भवन्त्युत ॥
023	मार्कण्डेय उवाच ।
023a	कानि तीर्थानि भगवन्नृणां देहाश्रितानि वै ।
023c	तानि वै शंस भगवन्याथातथ्येन पृच्छतः ॥
024a	सर्वतीर्थेषु सर्वज्ञ किं तीर्थं परमं नृणाम् ।
024c	यत्रोपस्पृश्य पूतो यो नरो भवति नित्यशः ॥
025	नारद उवाच ।
025a	देवर्षिपितृतीर्थानि ब्राह्मं मध्येऽथं वैष्णवम् ।
025c	नृणां तीर्थानि पञ्चाहुः पाणौ सन्निहितानि वै ॥
026a	आद्यतीर्थं तु तीर्थानां वैष्णवो भाग उच्यते ।
026c	यत्रोपस्पृश्य वर्णानां चतुर्णां वर्धते कुलम् ।
026e	पितृदैवतकार्याणि वर्धन्ते प्रेत्य चेह च ॥
027	मार्कण्डेय उवाच ।
027a	नराणां कामवृत्तानां या नार्यो निरवग्रहाः ।
027c	यासामभिग्रहो नास्ति ता मे कथय नारद ॥
028	नारद उवाच ।
028a	पाशुर्वैश्या नटी गोपी तान्तुकी तुन्नवायिकी ।
028c	नारी किराती शबरी नर्तकी चानवग्रहा ॥
029	मार्कण्डेय उवाच ।
029a	एतासु जाता नारीषु सर्ववर्णेषु ये सुताः ।
029c	केषु के बन्धुदायादा भवन्ति ऋषिसत्तम ॥
030	नारद उवाच ।
030a	य एताः परिगृह्णन्ति तेषामेव हि ते सुताः ।
030c	सर्वत्र तु प्रवृत्तासु बीजं नश्यति देहिनाम् ॥
031	मार्कण्डेय उवाच ।
031a	सर्वस्त्रीषु प्रवृत्ताश्च साधुवेदविवर्जिताः ।
031c	मानवाः काण्डपृष्ठाश्च वेदमन्त्रबहिष्कृताः ।
031e	नियुक्ता हव्यकव्येषु तेषां दत्तं कथं भवेत् ॥
032	नारद उवाच ।
032a	नार्हन्ति हव्यकव्यानि सावित्रीवर्जिता द्विजाः ।
032c	व्रात्येष्वन्नप्रदानं तद्यथा शूद्रेषु वै तथा ॥
033	मार्कण्डेय उवाच ।
033a	धर्मेष्वधिकृतानां तु नराणां मुह्यते मनः ।
033c	कथं न विघ्नो भवति एतदिच्छामि वेदितुम् ॥
034	नारद उवाच ।
034a	अर्थाश्च नार्यश्च समानमेतच्छ्रेयांसि पुंसामिह मोहयन्ति ।
034c	रतिप्रमोदात्प्रमदा हरन्ति भोगैर्धनं चाप्युपहन्ति धर्मान् ॥
035a	हव्यं कव्यं च धर्मात्मा सर्वं तच्छ्रोत्रियोऽर्हति ।
035c	दत्तं हि श्रोत्रिये साधौ ज्वलिताग्नाविवाहुतिः ॥
036	मार्कण्डेय उवाच ।
036a	श्रोत्रियाणां कुले जाता वेदार्थविदितात्मनाम् ।
036c	हित्वा कस्मात्त्रयीं विद्यां वार्तां वृत्तिमुपाश्रिताः ॥
037	नारद उवाच ।
037a	चातुर्वर्ण्यं पुरा न्यस्तं सुविद्वत्सु द्विजातिषु ।
037c	तस्माद्वर्णैः संविभज्या वृत्तिः सङ्करवर्जिता ॥
038a	ये चान्ये श्रोत्रिया जाताः संस्कृताः पुत्रगृध्नुभिः ।
038c	पूर्वनिर्वाणनिर्वृत्तां जातां वृत्तिमुपाश्रिताः ॥
039	मार्कण्डेय उवाच ।
039ac	असंस्कृताः श्रोत्रियजाः संस्कृता ज्ञानिजाः कथम् ।
040	नारद उवाच ।
040a	असंस्कारो वैदिकश्च स मान्यः श्रोत्रियात्मजः ।
040c	शुद्धान्वयः श्रोत्रियस्तु सुविद्वद्भिः समोऽन्यथा ॥
041a	अनधीयानपुत्राश्च वेदसंस्कारवर्जिताः ।
041c	तस्मात्ते वेदविज्ञाऽपि विप्राः श्रुतिनिकारिणः ॥
042a	ब्रह्मराशौ पुरा सृष्टा वेदसंस्कारसंस्कृताः ।
042c	तस्मात्तेष्वेव ते जाताः साधवः कुलधारिणः ॥
043	मार्कण्डेय उवाच ।
043a	स्वयं क्रीतासु प्रेष्यासु प्रसूयन्ते तु ये नराः ।
043c	कस्य नार्यः सुताश्चैव भवन्ति ऋषिसत्तम ॥
044	नारद उवाच ।
044a	स्वदास्यां यो नरो मोहात्प्रसूयेत स पापकृत् ।
044c	इहाभिनिन्दितः प्रेत्य अपत्यं प्रेष्यतां नयेत् ॥
045a	सा तस्य भार्या पुत्रा ये हव्यकव्यप्रदास्तु ते ।
045c	तस्या ये बान्धवाः केचिद्विषक्ताः प्रेष्यतां गताः ।
045e	सर्वे तस्यास्तु सम्बन्धा मुच्यन्ते प्रेष्यकर्मसु ॥
046a	एतत्ते कथितं सर्वं यदभिव्याहृतं त्वया ।
046c	अथवा संशयः कश्चिद्भूयः सम्प्रष्टुमर्हसि ॥
047	मार्कण्डेय उवाच ।
047a	अमिथ्यादर्शनालोके नारदः सर्वकोविदः ।
047c	प्रत्यक्षदर्शी लोकानां स्वयम्भुरिव सत्तमः ॥
048	भीष्म उवाच ।
048a	इति सम्भाष्य ऋषिभिर्मार्कण्डेयो महातपाः ।
048c	नारदं चापि सत्कृत्य तेन चैवाभिसत्कृतः ।
048e	आमन्त्रयित्वा ऋषिभिः प्रययावाश्रमं मुनिः ॥
049ac	ऋषयश्चापि तीर्थानां परिचर्यां प्रचक्रमुः ॥
049a	सुक्षेत्रबीजसंस्कारविशुद्धो ब्रह्मचर्यया ।
049c	नित्यनैमित्तिकात्स्नातो मनश्शुद्ध्या च शुद्ध्यति ॥' ॥
	
इति श्रीमन्महाभारते अनुशासनपर्वणि दानधर्मपर्वणि एकोनषष्टितमोऽध्यायः ॥ 59 ॥
	
