अध्यायः 071

भीष्मेण युधिष्ठिरम्प्रति ब्राह्मणमाहात्म्यप्रतिपादकशक्रशम्बरसंवादानुवादः ॥ 1 ॥

001	भीष्म उवाच ।
001a	अत्राप्युदाहरन्तीममितिहासं पुरातनम् ।
001c	शक्रशम्बरसंवादं तन्निवोध युधिष्ठिर ॥
002a	शक्रो ह्यज्ञातरूपेण जटी भूत्वा सुवारुणः ।
002c	विप्ररूपं समास्थाय प्रश्नं पप्रच्छ शम्बरम् ॥
003a	केन शम्बर वृत्तेन स्वजात्यानधितिष्ठसि ।
003c	श्रेष्ठं त्वां केन मन्यन्ते तद्वै प्रब्रूहि तत्त्वतः ॥
004	शम्बर उवाच ।
004a	नासूयामि सदा विप्रान्ब्राह्ममेव च मे मतम् ।
004c	शास्त्राणि वदतो विप्रान्संमन्यामि यथासुखम् ॥
005a	श्रुत्वा च नावजानामि नापराध्यामि कर्हिचित् ।
005c	अभ्यर्च्याभ्यनुपृच्छामि पादौ गृह्णामि धीमताम् ॥
006a	ते विस्रब्धाः प्रभाषन्ते संयच्छन्ति च मां सदा ।
006c	प्रमत्तेष्वप्रमत्तोऽस्मि सदा सुप्तेषु जागृमि ॥
007a	ते मां शास्त्रपथे युक्तं ब्रह्मण्यमनसूयकम् ।
007c	समासिञ्चति शास्तारः क्षौद्रं मध्विव मक्षिकाः ॥
008a	यच्च भाषन्ति सन्तुष्टास्तच्च गृह्णाम्यमायया ।
008c	समाधिमात्मनो नित्यमनुलोममचिन्तयम् ॥
009a	सोहं वागग्रमृष्टानां रसानामवलेहकः ।
009c	स्वजात्यानधितिष्ठामि नक्षत्राणीव चन्द्रमाः ॥
010a	एतत्पृथिव्याममृतमेतच्चक्षुरनुत्तमम् ।
010c	यद्ब्राह्मणमुखाच्छास्त्रमिह श्रुत्वा प्रवर्तते ॥
011a	एतत्कारणमाज्ञाय दृष्ट्वा देवासुरं पुरा ।
011c	युद्धं पिता मे हृष्टात्मा विस्मितः समपद्यत ॥
012a	दृष्ट्वा च ब्राह्मणानां तु महिमानं महात्मनाम् ।
012c	पर्यपृच्छत्कथममी सिद्धा इति निशाकरम् ॥
013	सोम उवाच ।
013a	ब्राह्मणास्तपसा सर्वे सिध्यन्ते वाग्बलाः सदा ।
013c	भुजवीर्याश्च राजानो वागस्त्राश्च द्विजातयः ॥
014a	प्रवसन्वाप्यधीयीत ब्राह्मीर्दुर्वसतीर्वसन् ।
014c	निर्मन्युरपि निर्वाणो यतिः स्यात्समदर्शनः ॥
015a	अपि च ज्ञानसम्पन्नः सर्वान्वेदान्पितुर्गृहे ।
015c	श्लाघमान इवाधीयाद्ग्राम्य इत्येव तं विदुः ॥
016a	भूमिरेतौ निगिरति सर्पो बिलशयानिव ।
016c	राजानं चाप्ययोद्धारं ब्राह्मणं चाप्रवासिनम् ॥
017a	अभिमानः श्रियं हन्ति पुरुषस्याल्पमेधसः ।
017c	गर्भेण दुष्यते कन्या गृहवासेन च द्विजः ॥
018a	`विद्याविदो लोकविदस्तपोदमसमन्विताः ।
018c	नित्यपूज्याश्च वन्द्याश्च द्विजा लोकद्वयेच्छुभिः ॥
019a	इत्येतन्मे पिता श्रुत्वा सोमादद्भुतदर्शनात् ।
019c	ब्राह्मणान्पूजयामास तथैवाहं महाव्रतान् ॥
020	भीष्म उवाच ।
020a	श्रुत्वैतद्वचनं शक्रो दानवेन्द्रमुखाच्च्युतम् ।
020c	द्विजान्संम्पूजयामास महेन्द्रत्वमवाप च ॥ ॥

इति श्रीमन्महाभारते अनुशासनपर्वणि दानधर्मपर्वणि एकसप्ततितमोऽध्यायः ॥ 71 ॥

13-71-7 मां मयि । मधु अमृततुल्यां विद्यां समासिञ्चन्ति क्षौद्रं मधुपटलम् मक्षिका मध्विवेत्यावृत्त्या योज्यम् ॥ 13-71-8 समाधिं ब्राह्मणेषु निष्ठाम् ॥ 13-71-9 वागग्रे जिह्वाग्रे मृष्टं विद्यामृतं येषां ब्राह्मणानाम् । रसानामुक्तिसुधानाम् ॥ 13-71-14 ब्राह्मीर्वेदार्थाः दुर्वसतीः गुरुकुलवासक्लेशात् । अपि अपि वा । सति वैराग्ये यतिः स्यात् ॥ 13-71-15 पितुर्गृहे वेदाध्ययनं निन्दति अपीति ॥ 13-71-16 अप्रवासिनं वेदार्थं ग्रामान्तरे वा समकुर्वाणम् ॥
