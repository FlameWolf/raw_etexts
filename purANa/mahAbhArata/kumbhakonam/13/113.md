श्रीः
अध्यायः 113

भीष्मेण युधिष्ठिरम् प्रति गोमहिमप्रतिपादकवसिष्ठसौदाससंवादानुवादः ॥ 1 ॥

KK-13-01-113-001	वैशम्पायन उवाच 
KK-13-01-113-001a	एवमुक्त्वा ततो भीष्मः पुनर्धर्मसुतं नृपम् ।
KK-13-01-113-001c	जनमेजयभूपाल उवाचेदं सहेतुकम् ॥
KK-13-01-113-002a	एतस्मिन्नेव काले तु वसिष्ठमृषिसत्तमम् ।
KK-13-01-113-002c	इक्ष्वाकुवंशजो राजा सौदासो वदतां वरः ॥
KK-13-01-113-003a	सर्वलोकचरं सिद्धं ब्रह्मकोशं सनातनम् ।
KK-13-01-113-003c	पुरोहितमभिप्रष्टुमभिवाद्योपचक्रमे ॥
KK-13-01-113-004a	त्रैलोक्ये भगवन्किंस्वित्पवित्रं कथ्यतेऽनघ ।
KK-13-01-113-004c	यत्कीर्तयन्सदा मर्त्यः प्राप्नुयात्पुण्यमुत्तमम् ॥
KK-13-01-113-005	भीष्म उवाच 
KK-13-01-113-005a	तस्मै प्रोवाच वचनं प्रणताय हितं तदा ।
KK-13-01-113-005c	गवामुपनिषद्विद्यां नमस्कृत्य गवां शुचिः ॥
KK-13-01-113-006a	गावः सुरभिगन्धिन्यस्तथा गुग्गुलुगन्धयः ।
KK-13-01-113-006c	गावः प्रतिष्ठा भूतानां गावः स्वस्त्ययनं महत् ॥
KK-13-01-113-007a	गावो भूतं च भव्यं च गावः पुष्टिः सनातनी ।
KK-13-01-113-007c	गावो लक्ष्म्यास्तथा मूलं गोषु दत्तं न नश्यति ॥
KK-13-01-113-008a	अन्नं हि परमं गावो देवानां परमं हविः ।
KK-13-01-113-008c	स्वाहाकारवषट्कारौ गोषु नित्यं प्रतिष्ठितौ ॥
KK-13-01-113-009a	गावो यज्ञस्य हि फलं गोषु यज्ञाः प्रतिष्ठिताः ।
KK-13-01-113-009c	गावो भविष्यं भूतं च गोषु यज्ञाः प्रतिष्ठिताः ॥
KK-13-01-113-010a	सायं प्रातश्च सततं होमकाले महाद्युते ।
KK-13-01-113-010c	गावो ददति वै हौम्यमृषिभ्यः पुरुषर्षभ ॥
KK-13-01-113-011a	यानि कानि च दुर्गाणि दुष्कृतानि कृतानि च ।
KK-13-01-113-011c	तरन्ति चैव पाप्मानं धेनुं ये ददति प्रभो ॥
KK-13-01-113-012a	एकां च दशगुर्दद्याद्दश दद्याच्च गोशती ।
KK-13-01-113-012c	शतं सहस्रगुर्दद्यात्सर्वे तुल्यफला हि ते ॥
KK-13-01-113-013a	अनाहिताग्निः शतगुरयज्वा च सहस्रगुः ।
KK-13-01-113-013c	समृद्धो यश्च कीनाशो नार्घमर्हन्ति ते त्रयः ॥
KK-13-01-113-014a	कपिलां ये प्रयच्छन्ति सवत्सां कांस्यदोहनाम् ।
KK-13-01-113-014c	सुव्रतां वस्त्रसंवीतामुभौ लोकौ जयन्ति ते ॥
KK-13-01-113-015a	युवानमिन्द्रियोपेतं शतेन सहयूथपम् ।
KK-13-01-113-015c	गवेन्द्रं ब्राह्मणेन्द्राय भूरिशृङ्गमलङ्कृतम् ॥
KK-13-01-113-016a	वृषभं ये प्रयच्छन्ति श्रोत्रियाय परन्तप ।
KK-13-01-113-016c	ऐश्वर्यं तेऽधिगच्छन्ति जायमानाः पुनःपुनः ॥
KK-13-01-113-017a	नाकीर्तयित्वा गाःक सुप्यात्तासां संस्मृत्य चोत्पतेत् ।
KK-13-01-113-017c	सायं प्रातर्नमस्येच्च गास्ततः पुष्टिमाप्नुयात् ॥
KK-13-01-113-018a	गवां मूत्रपुरीषस्य नोद्विजेत कथञ्चन ।
KK-13-01-113-018c	न चासां मांसमश्नीयाद्गवां पुष्टिं तथाऽऽप्नुयात् ॥
KK-13-01-113-019a	गाश्च सङ्कीर्तयन्नित्यं नावमन्येत तास्तथा ।
KK-13-01-113-019c	अनिष्टं स्वप्नमालक्ष्य गां नरः सम्प्रकीर्तयेत् ॥
KK-13-01-113-020a	गोमयेन सदा स्नायाद्गोकरीषे च संविशेत् ।
KK-13-01-113-020c	श्लोष्ममूत्रपुरीषाणि प्रतिघातं च वर्जयेत् ॥
KK-13-01-113-021a	सार्द्रे चर्मणि भुञ्जीत निरीक्षेद्वारुणीं दिशम् ।
KK-13-01-113-021c	वाग्यतः सर्पिषा भूमौ गवां व्युष्टिं सदाऽऽश्नुते ॥
KK-13-01-113-022a	घृतेन जुहुयादग्निं घृतेन स्वस्ति वाचयेत् ।
KK-13-01-113-022c	घृतं दद्याद्घृतं प्राशेद्गवां व्युष्टिं सदाऽऽश्नुते ॥
KK-13-01-113-023a	गोमत्या विद्यया धेनुं तिलानामभिमन्त्र्य यः ।
KK-13-01-113-023c	सर्वरत्नमयीं दद्यान्न स शोचेत्कृताकृते ॥
KK-13-01-113-024a	गावो मामुपतिष्ठन्तु हेमशृङ्ग्यः पयोमुचः ।
KK-13-01-113-024c	सुरभ्यः सौरभेय्यश्च सरितः सागरं यथा ॥
KK-13-01-113-025a	गा वै पश्याम्यहं नित्यं गावः पश्यन्तु मां सदा ।
KK-13-01-113-025c	गावोस्माकं वयं तासां यतो गावस्ततो वयम् ॥
KK-13-01-113-026a	एवं रात्रौ दिवा चापि समेषु विषमेषु च ।
KK-13-01-113-026c	महाभयेषु च नरः कीर्तयन्मुच्यते भयात् ॥ 

इति श्रीमन्महाभारते अनुशासनपर्वणि दानधर्मपर्वणि त्रयोदशाधिकशततमोऽध्यायः ॥ 113 ॥

7-113-13 कीनाशः कर्षकः कृपणो वा । अर्घं पूजाम् ॥ 7-113-21 सौम्ये चर्मणीति ध. पाठः ॥ 7-113-23 गोमाँ अग्नेविमाँ अश्वीति मन्त्रो गोमती ॥
