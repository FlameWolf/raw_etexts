श्रीः
अध्यायः 113

भीष्मेण युधिष्ठिरम् प्रति गोमहिमप्रतिपादकवसिष्ठसौदाससंवादानुवादः ॥ 1 ॥

001	वैशम्पायन उवाच 
001a	एवमुक्त्वा ततो भीष्मः पुनर्धर्मसुतं नृपम् ।
001c	जनमेजयभूपाल उवाचेदं सहेतुकम् ॥
002a	एतस्मिन्नेव काले तु वसिष्ठमृषिसत्तमम् ।
002c	इक्ष्वाकुवंशजो राजा सौदासो वदतां वरः ॥
003a	सर्वलोकचरं सिद्धं ब्रह्मकोशं सनातनम् ।
003c	पुरोहितमभिप्रष्टुमभिवाद्योपचक्रमे ॥
004a	त्रैलोक्ये भगवन्किंस्वित्पवित्रं कथ्यतेऽनघ ।
004c	यत्कीर्तयन्सदा मर्त्यः प्राप्नुयात्पुण्यमुत्तमम् ॥
005	भीष्म उवाच 
005a	तस्मै प्रोवाच वचनं प्रणताय हितं तदा ।
005c	गवामुपनिषद्विद्यां नमस्कृत्य गवां शुचिः ॥
006a	गावः सुरभिगन्धिन्यस्तथा गुग्गुलुगन्धयः ।
006c	गावः प्रतिष्ठा भूतानां गावः स्वस्त्ययनं महत् ॥
007a	गावो भूतं च भव्यं च गावः पुष्टिः सनातनी ।
007c	गावो लक्ष्म्यास्तथा मूलं गोषु दत्तं न नश्यति ॥
008a	अन्नं हि परमं गावो देवानां परमं हविः ।
008c	स्वाहाकारवषट्कारौ गोषु नित्यं प्रतिष्ठितौ ॥
009a	गावो यज्ञस्य हि फलं गोषु यज्ञाः प्रतिष्ठिताः ।
009c	गावो भविष्यं भूतं च गोषु यज्ञाः प्रतिष्ठिताः ॥
010a	सायं प्रातश्च सततं होमकाले महाद्युते ।
010c	गावो ददति वै हौम्यमृषिभ्यः पुरुषर्षभ ॥
011a	यानि कानि च दुर्गाणि दुष्कृतानि कृतानि च ।
011c	तरन्ति चैव पाप्मानं धेनुं ये ददति प्रभो ॥
012a	एकां च दशगुर्दद्याद्दश दद्याच्च गोशती ।
012c	शतं सहस्रगुर्दद्यात्सर्वे तुल्यफला हि ते ॥
013a	अनाहिताग्निः शतगुरयज्वा च सहस्रगुः ।
013c	समृद्धो यश्च कीनाशो नार्घमर्हन्ति ते त्रयः ॥
014a	कपिलां ये प्रयच्छन्ति सवत्सां कांस्यदोहनाम् ।
014c	सुव्रतां वस्त्रसंवीतामुभौ लोकौ जयन्ति ते ॥
015a	युवानमिन्द्रियोपेतं शतेन सहयूथपम् ।
015c	गवेन्द्रं ब्राह्मणेन्द्राय भूरिशृङ्गमलङ्कृतम् ॥
016a	वृषभं ये प्रयच्छन्ति श्रोत्रियाय परन्तप ।
016c	ऐश्वर्यं तेऽधिगच्छन्ति जायमानाः पुनःपुनः ॥
017a	नाकीर्तयित्वा गाःक सुप्यात्तासां संस्मृत्य चोत्पतेत् ।
017c	सायं प्रातर्नमस्येच्च गास्ततः पुष्टिमाप्नुयात् ॥
018a	गवां मूत्रपुरीषस्य नोद्विजेत कथञ्चन ।
018c	न चासां मांसमश्नीयाद्गवां पुष्टिं तथाऽऽप्नुयात् ॥
019a	गाश्च सङ्कीर्तयन्नित्यं नावमन्येत तास्तथा ।
019c	अनिष्टं स्वप्नमालक्ष्य गां नरः सम्प्रकीर्तयेत् ॥
020a	गोमयेन सदा स्नायाद्गोकरीषे च संविशेत् ।
020c	श्लोष्ममूत्रपुरीषाणि प्रतिघातं च वर्जयेत् ॥
021a	सार्द्रे चर्मणि भुञ्जीत निरीक्षेद्वारुणीं दिशम् ।
021c	वाग्यतः सर्पिषा भूमौ गवां व्युष्टिं सदाऽऽश्नुते ॥
022a	घृतेन जुहुयादग्निं घृतेन स्वस्ति वाचयेत् ।
022c	घृतं दद्याद्घृतं प्राशेद्गवां व्युष्टिं सदाऽऽश्नुते ॥
023a	गोमत्या विद्यया धेनुं तिलानामभिमन्त्र्य यः ।
023c	सर्वरत्नमयीं दद्यान्न स शोचेत्कृताकृते ॥
024a	गावो मामुपतिष्ठन्तु हेमशृङ्ग्यः पयोमुचः ।
024c	सुरभ्यः सौरभेय्यश्च सरितः सागरं यथा ॥
025a	गा वै पश्याम्यहं नित्यं गावः पश्यन्तु मां सदा ।
025c	गावोस्माकं वयं तासां यतो गावस्ततो वयम् ॥
026a	एवं रात्रौ दिवा चापि समेषु विषमेषु च ।
026c	महाभयेषु च नरः कीर्तयन्मुच्यते भयात् ॥ 

इति श्रीमन्महाभारते अनुशासनपर्वणि दानधर्मपर्वणि त्रयोदशाधिकशततमोऽध्यायः ॥ 113 ॥

7-113-13 कीनाशः कर्षकः कृपणो वा । अर्घं पूजाम् ॥ 7-113-21 सौम्ये चर्मणीति ध. पाठः ॥ 7-113-23 गोमाँ अग्नेविमाँ अश्वीति मन्त्रो गोमती ॥
