श्रीः
अध्यायः 131

तारकासुरबाधितैर्देवैर्ब्रह्माणम् प्रति स्वेषाम् पार्वतीशापेनानपत्यत्वकथनपूर्वकमसुरवधोपायकथनप्रार्थना ॥ 1 ॥ ब्रह्मणा देवान्प्रति अग्नेरसन्निहितत्वेन देवीशापाविषयतया देवेन स्ववीर्यनिरोधकाले भुवि प्रस्कन्नकिञ्चिद्वीर्यांशस्य तस्मिन्संसृष्टतया च तेन गङ्गायां कुमारोत्पादनकथनेनाग्न्यन्वेषणचोदना ॥ 2 ॥ अग्निना देवानाम् प्रार्थनया गङ्गायां स्वयंसृष्टरुद्रवीर्याधानम् ॥ 3 ॥ गङ्गयाऽग्निना स्वस्मिन्नाहितगर्भस्य मेरुगिरौ समुत्सर्जने तदीयतेजोव्याप्तयावद्वस्तूनां काञ्चनीभावप्राप्तिः ॥ 4 ॥ एवम् भीष्मेण सुवर्णोत्पत्तिप्रकारकथनम् ॥ 5 ॥
	
001	देवा ऊचुः 
001a	असुरस्तारको नाम त्वया दत्तवरः प्रभो ।
001c	सुरानृषींश्च क्लिश्नाति वधस्तस्य विधीयताम् ॥
002a	तस्माद्भयं समुत्पन्नमस्माकं वै पितामह ।
002c	परित्रायस्व नो देव न ह्यन्या गतिरस्ति नः ॥
003	ब्रह्मोवाच 
003a	समोहं सर्वभूतानामधर्मं नेह रोचये ।
003c	हन्यतां तारकः क्षिप्रं सुरर्षिगणबाधिता ॥
004a	वेदा धर्माश्च नोच्छेदं गच्छेयुः सुरसत्तमाः ।
004c	विहितं पूर्वमेवात्र मया वै व्येतु वो ज्वरः ॥
005	देवा ऊचुः 
005a	वरदानाद्भगवतो दैतेयो बलगर्वितः ।
005c	देवैर्न शक्यते हन्तुं स कथं प्रशमं व्रजेत् ॥
006a	स हि नैव स्म देवानां नासुराणां न रक्षसाम् ।
006c	वध्यः स्यामिति जग्राह वरं त्वत्तः पितामह ॥
007a	देवाश्च शप्ता रुद्राण्या प्रजोच्छेदे पुरा कृते ।
007c	न भविष्यति वोऽपत्यमिति सर्वे जगत्पते ॥
008	ब्रह्मोवाच 
008a	हुताशनो न तत्रासीच्छापकाले सुरोत्तमाः ।
008c	स उत्पादयिताऽपत्यं वधाय त्रिदशद्विषाम् ॥
009a	तद्वै सर्वानतिक्रम्य देवदानवराक्षसान् ।
009c	मानुषानथ गन्धर्वान्नागानथ च पक्षिणः ॥
010a	अस्त्रेणामोघपातेन शक्त्या तं घातयिष्यति ।
010c	यतो वो भयपुत्पन्नं ये चान्ये सुरशत्रवः ॥
011a	सनातनो हि सङ्कल्पः काम इत्यभिधीयते ।
011c	रुद्रस्य तेजः प्रस्कन्नमग्नौ निपतितं च यत् ॥
012a	तत्तजोऽग्निर्महद्भूतं द्वितीयमिव पावकम् ।
012c	वधार्थं देवशत्रूणां गङ्गायां जनयिष्यति ॥
013a	स तु नावाप तं शापं नष्टः स हुतभुक्तदा ।
013c	तस्माद्वो भयहृद्देवाः समुत्पत्स्यति पावकिः ॥
014a	अन्विष्यतां वै ज्वलनस्तथा चाद्य नियुज्यताम् ।
014c	तारकस्य वधोपायः कथितो वै मयाऽनघाः ॥
015a	न हि तेजस्विनां शापास्तेजःसु प्रभवन्ति वै ।
015c	बलान्यतिबलं प्राप्य दुर्बलानि भवन्ति वै ॥
016a	हन्यादवध्यान्वरदानपि चैव तपस्विनः ।
016c	सङ्कल्पाभिरुचिः कामः सनातनतमोऽभवत् ॥
017a	जगत्पतिरनिर्देश्य सर्वगः सर्वभावनः ।
017c	हृच्छयः सर्वभूतानां ज्येष्ठो रुद्रादपि प्रभुः ॥
018a	अन्विष्यतां स तु क्षिप्रं तेजोराशिर्हुताशनः ।
018c	स वो मनोगतं कामं देवः सम्पादयिष्यति ॥
019a	एतद्वाक्यमुपश्रुत्य ततो देवा महात्मनः ।
019c	जग्मुः संसिद्धसङ्कल्पाः पर्येषन्तो विभावसुम् ॥
020a	ततस्त्रैलोक्यमृषयो व्यचिन्वन्त सुरैः सह ।
020c	काङ्क्षन्तो दर्शनं वह्नेः सर्वे तद्गतमानसाः ॥
021a	परेण तपसा युक्ताः श्रीमन्तो लोकविश्रुताः ।
021c	लोकानन्वचरन्सिद्धाः सर्व एव भृगूत्तम ।
021e	नष्टमात्मनि संलीनं नाभिजग्मुर्हुताशनम् ॥
022a	ततः सञ्जातसन्त्रासानग्निदर्शनलालसान् ।
022c	जलेचरः क्लान्तमनास्तेजसाऽग्नेः प्रदीपितः ||
023a	उवाच देवान्मण्डूको रसातलतलोत्थितः ।
023c	रसातलतले देवा वसत्यग्निरिति प्रभो ।
023e	सन्तापादिह सम्प्राप्तः पावकप्रभवादहम् ॥
024a	स संसुप्तो जले देवा भगवान्हव्यवाहनः ।
024c	अपः संसृज्य तेजोभिस्तेन सन्तापिता वयम् ॥
025a	तस्य दर्शनमिष्टं वो यदि देवा विभावसोः ।
025c	तत्रैवमधिगच्छध्वं कार्यं वो यदि वह्निना ॥
026a	गम्यतां साधयिष्यामो वयं ह्यग्निभयात्सुराः ।
026c	एतावदुक्त्वा मण्डूकस्त्वरितो जलमाविशत् ॥
027a	हुताशनस्तु बुबुधे मण्डूकस्य च पैशुनम् ।
027c	शशाप स तमासाद्य न रसान्वेत्स्यसीति वै ॥
028a	तं वै संयुज्य शापेन मण्डूकं त्वरितो ययौ ।
028c	अन्यत्र वासाय विभुर्न चात्मानमदर्शयत् ॥
029a	देवास्त्वनुग्रहं चक्रुर्मण्डूकानां भृगूत्तम ।
029c	यत्तच्छृणु महाबाहो गदतो मम सर्वशः ॥
030	देवा ऊचुः 
030a	अग्निशापादजिह्वाऽपि रसज्ञानबहिष्कृताः ।
030c	सरस्वतीं बहुविधां यूममुच्चारयिष्यथ ॥
031a	बिलवासं गतांश्चैव निराहारानचेतसः ।
031c	गतासूनपि वः शुष्कान्भूमिः सन्धारयिष्यति ॥
032a	तमोघनायामपि वै निशायां विचरिष्यथ ।
032c	इत्युक्त्वा तांस्ततो देवाः पुनरेव महीमिमाम् ॥
033a	परीयुर्ज्वलनस्यार्थे न चाविन्दन्हुताशनम् ।
033c	अथ तान्द्विरदः कश्चित्सुरेन्द्रद्विरदोपमः ॥
034a	अश्वत्थस्थोऽग्निरित्येवमाह देवान्भृगूद्वह ।
034c	शशाप ज्वलनः सर्वान्द्विरदान्क्रोधमूर्च्छितः ॥
035a	प्रतीपा भवतां जिह्वा भवित्रीति भृगूद्वह ।
035c	इत्युक्त्वा निःसृतोऽश्वत्थादग्निर्वारणसूचितः ।
035e	प्रविवेश शमीगर्भमथ वह्निः सुषुप्सया ॥
036a	अनुग्रहं तु नागानां यं चक्रुः शृणु तं प्रभो ।
036c	देवा भृगुकुलश्रेष्ठ प्रीत्या सत्यपराक्रमाः ॥
037	देवा ऊचुः 
037a	प्रतीपया जिह्वयाऽपि सर्वाहारान्हरिष्यथ ।
037c	वाचं चोच्चारयिष्यध्वमुच्चैरव्यञ्जिताक्षराम् ।
037e	इत्युक्त्वा पुनरेवाग्निमनुसस्रुर्दिवौकसः ॥
038a	अश्वत्थान्निःसृतश्चाग्निः शमीगर्भमुपाविशत् ।
038c	शुकेन ख्यापितो विप्र तं देवाः समुपाद्रवन् ॥
039a	शशाप सुकमग्निस्तु वाग्विहीनो भविष्यसि ।
039c	जिह्वामावर्तयामास तस्यापि हुतभुक्तदा ॥
040a	दृष्ट्वा तु ज्वलनं देवाः शुकमूचुर्दयान्विताः ।
040c	भविता न त्वमत्यन्तं शुकत्वे नष्टवागिति ॥
041a	आवृत्तजिह्वस्य सतो वाक्यं कान्तं भविष्यति ।
041c	बालस्येव प्रवृद्धस्य कलमव्यक्तमद्भुतम् ॥
042a	इत्युक्त्वा तं शमीगर्भे वह्निमालक्ष्य देवताः ।
042c	तदेवायतनं चक्रुः पुण्यं सर्वक्रियास्वपि ॥
043a	तदाप्रभृति चाप्यग्निः शमीगर्भेषु दृश्यते ।
043c	उत्पादने तथोपायमभिजग्मुश्च मानवाः ॥
044a	आपो रसातले यास्तु संस्पृष्टाश्चित्रभानुना ।
044c	ताः पर्वतप्रस्रवणैरूष्मां मुञ्चन्ति भार्गव ।
044e	पावकेनाधिशयता सन्तप्तास्तस्य तेजसा ॥
045a	अथाग्निर्देवता दृष्ट्वा बभूव व्यथितस्तदा ।
045c	किमागमनमित्येवं तानपृच्छत पावकः ॥
046a	तमूचुर्विबुधाः सर्वे ते चैव परमर्षयः ।
046c	त्वां नियोक्ष्यामहे कार्ये तद्भवान्कर्तुमर्हति ।
046e	कृते च तस्मिन्भविता तवापि सुमहान्गुणः ॥
047	अग्निरुवाच 
047a	ब्रूत यद्भवतां कार्यं कर्तास्मि तदहं सुराः ।
047c	भवतां तु नियोज्योस्मि मावोत्रास्तु विचारणा ॥
048	देवा ऊचुः 
048a	असुरस्तारको नाम ब्रह्मणो वरदर्पितः ।
048c	अस्मान्प्रबाधते वीर्याद्वधस्तस्य विधीयताम् ॥
049a	इमान्देवगणांस्तात प्रजापतिगणांस्तथा ।
049c	ऋषींश्चापि महाभाग परित्रायस्व पावक ॥
050a	अपत्यं तेजसा युक्तं प्रवीरं जनय प्रभो ।
050c	यद्भयं नोऽसुरात्तस्मान्नाशयेद्धव्यवाहन ॥
051a	शप्तानां नो महादेव्या नान्यदस्ति परायणम् ।
051c	अन्यत्र भवतो वीर तस्मात्त्रायस्व नः प्रभो ॥
052a	इत्युक्तः स तथेत्युक्त्वा भगवान्हव्यवाहनः ।
052c	जगामाथ दुराधर्षो गङ्गां भागीरथीं प्रति ॥
053a	तया चाप्यभवन्मिश्रो गर्भं चास्यां दधे तदा ।
053c	ववृधे स तदा गर्भः कक्षे कृष्णगतिर्यथा ॥
054a	तेजसा तस्य देवस्य गङ्गा विह्वलचेतना ।
054c	सन्तापमगमत्तीव्रं वोढुं सा न शशाक ह ॥
055a	आहिते ज्वलनेनाथ गर्भे तेजःसमन्विते ।
055c	गङ्गायामसुरः कश्चिद्भैरवं नादमानदत् ॥
056a	अबुद्धिपतितेनाथ नादेन विपुलेन सा ॥
056c	वित्रस्तोद्धान्तनयना गङ्गा विप्लुतलोचना ॥
057a	विसञ्ज्ञा नाशकद्गर्भं वोढुमात्मानमेव च ।
057c	सा तु तेजःपरीताङ्गी कम्पमाना च जाह्नवी ॥
058a	उवाच ज्वलनं विप्र तदा गर्भबलोद्धुता ।
058c	न ते शक्ताऽस्मि भगवंस्तेजसोऽस्य विधारणे ॥
059a	विमूढाऽस्मि कृताऽनेन न मे स्वास्थ्यं यथा पुरा ।
059c	विह्वला चास्मि भगवंश्चेतो नष्टं च मेऽनघ ||
060a	धारणे नास्य शक्ताऽहं गर्भस्य तपतांवर ।
060c	उत्स्रक्ष्येऽहमिमं दुःखान्न तु कामात्कथञ्चन ॥
061a	न तेजसाऽस्ति संस्पर्शो मम देव विभावसो ।
061c	आपदर्थे हि सम्बन्धः सुसूक्ष्मोऽपि महाद्युते ॥
062a	यदत्र गुणसम्पन्नमितरद्वा हुताशन ।
062c	त्वय्येव तदहं मन्ये धर्माधर्मौ च केवलौ ॥
063a	तामुवाच ततो वह्निर्धार्यतां धार्यतामिति ।
063c	गर्भो मत्तेजसा युक्तो महागुणफलोदयः ॥
064a	शक्ता ह्यसि महीं कृत्स्नां वोढुं धारयितुं तथा ।
064c	न हि ते किञ्चिदप्राप्यमन्यतो धारणादृते ॥
065a	'एवमुक्ता तु सा देवी तत्रैवान्तरधीयत ।
065c	पावकश्चापि तेजस्वी कृत्वा कार्यं दिवौकसाम् ।
065e	जगामेष्टं तदा देशं ततो भार्गवनन्दन ॥'
066a	सा वह्निना वार्यमाणा देवैरपि सरिद्वरा ।
066c	समुत्ससर्ज तं गर्भं मेरौ गिरिवरे तदा ॥
067a	समर्था धारणे चापि रुद्रतेजःप्रधर्षिता ।
067c	नाशकत्सा तदा गर्भं सन्धारयितुमोजसा ।
067e	समुत्ससर्ज तं दुःखाद्दीप्तवैश्वानरप्रभम् ॥
068a	दर्शयामास चाग्निस्तां तदा गङ्गां भृगूद्वह ।
068c	पप्रच्छ सरितां श्रेष्ठां कच्चिद्गर्भः सुखोदयः ॥
069a	कीदृग्गुणोपि वा देवि कीदृग्रूपश्च दृश्यते ।
069c	तेजसा केन वा युक्तः सर्वमेतद्ब्रवीहि मे ॥
070	गङ्गोवाच 
070a	जातरूपः स गर्भो वै तेजसा त्वमिवानघ ।
070c	सुवर्णो विमलो दीप्तः पर्वतं चावभासयन् ॥
071a	पद्मोत्पलविमिश्राणां ह्रदानामिव शीतलः ।
071c	गन्धोस्य स कदम्बानां तुल्यो वै तपतांवर ॥
072a	तेजसा तस्य गर्भस्य भास्करस्येव रश्मिभिः ।
072c	यद्द्रव्यं परिसंसृष्टं पृथिव्यां पर्वतेषु च ।
072e	तत्सर्वं काञ्चनीभूतं समन्तात्प्रत्यदृश्यत ॥
073a	पर्यधावत शैलांश्च नदीः प्रस्रवणानि च ।
073c	व्यादीपयत्तेजसा च त्रैलोक्यं सचराचरम् ॥
074a	एवंरूपः स भगवान्पुत्रस्ते हव्यवाहन ।
074c	सूर्यवैश्वानरसमः कान्त्या सोम इवापरः ॥
075	वसिष्ठ उवाच 
075a	एवमुक्त्वा तु सा देवी तत्रैवान्तरधीयत ।
075c	पावकश्चापि तेजस्वी कृत्वा कार्यं दिवौकसाम् ।
075e	जगामेष्टं ततो देशं तदा भार्गवनन्दन ॥
076a	एतैः कर्मगुणैर्लोके नामाग्नेः परिगीयते ।
076c	हिरण्यरेता इति वै ऋषिभिर्विबुधैस्तथा ।
076e	पृथिवी च तदा देवी ख्याता वसुमतीति वै ॥
077a	स तु गर्भो महातेजा गाङ्गेयः पावकोद्भवः ।
077c	दिव्यं शरवणं प्राप्य ववृधेऽद्भुतदर्शनः ॥
078a	ददृशुः कृत्तिकास्तं तु बालार्कसदृशद्युतिम् ।
078c	जातस्नेहास्तु तं बालं पुपुषुः स्तन्यविस्रवैः ॥
079a	ततः स कार्तिकेयत्वमवाप परमद्युतिः ।
079c	स्कन्नत्वात्स्कन्दतां चापि गुहावासाद्गुहोऽभवत् ॥
080a	एवं सुवर्णमुत्पन्नमपत्यं जातवेदसः ।
080c	तत्र जाम्बूनदं श्रेष्ठं देवानामपि भूषणम् ॥
081a	ततःप्रभृति चाप्येतञ्जातरूपमुदाहृतम् ।
081c	रत्नानामुत्तमं रत्नं भूषणानां तथैव च ॥
082a	पवित्रं च पवित्राणां मङ्गलानां च मङ्गलम् ।
082c	यत्सुवर्णं स भगवानग्निरीशः प्रजापतिः ॥
083a	पवित्राणां पवित्रं हि कनकं द्विजसत्तमाः ।
083c	अग्नीषोमात्मकं चैव जातरूपमुदाहृतम् ॥ 

इति श्रीमन्महाभारते अनुशासनपर्वणि दानधर्मपर्वणि एकत्रिंशदधिकशततमोऽध्यायः ॥ 131 ॥

7-131-13 नष्टः अदर्शनं गतः ॥ 7-131-16 कामः काम्यमानो वह्निः ॥ 7-131-21 नष्टम् अदर्शनं गतम् । आत्मनि जले जलस्य तेजोजन्यत्वात् ॥ 7-131-26 मृग्यतां साधयिष्याम इति थ. ध. पाठः ॥ 7-131-27 न रसानिति । रसनेन्द्रियहीनो भविष्यसीत्यर्थः ॥ 7-131-28 नच देवानदर्शयदिति थ. ध. पाठः ॥ 7-131-30 अजिह्वा अपीति च्छेदः ॥ 7-131-39 जिह्वां च कर्तयामासेति ड. पाठः ॥ 7-131-41 बालस्येव प्रवृत्तस्येति ड. थ. ध. पाठः ॥ 7-131-44 ऊष्माम् ऊष्माणम् । अधिशयता अधिशयानेन । पावकेनाधिशयिता इति ट. ध. पाठः ॥ 7-131-53 दधे आदधे । गर्भश्चास्याभवत्तदेति थ. पाठः ॥ 7-131-54 सोढुं सा न शशाक हेति थ.  पाठः ॥ 7-131-56 अबुद्धिपतितेन अकस्माज्जातेन ॥ 7-131-61 न चेतसास्ति संस्पर्श इति थ.पाठः ॥ 7-131-71 कदम्बानां कदम्बपुष्पाणाम् ॥ 7-131-83 अग्निष्टोमात्मकं चैवेति थ. ध. पाठः ॥
