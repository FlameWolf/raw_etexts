अध्यायः 023
	
कद्र्वा स्ववचनतिरस्कारिणः कांश्चन पुत्रान्प्रति जनमेजयसर्पसत्रे निधनरूपशापदानम् ॥ 1 ॥ कैश्चन सर्पैरुच्चैरश्रवसो वाले स्वाङ्गवेष्टनेन नैल्यसम्पादनम् ॥ 2 ॥ ततः कद्रूचोदनया हयवाले नैल्यदर्शिन्या विनतया तद्दास्याङ्गीकरणम् ॥ 3 ॥

001	भीष्य उवाच ।
001a	श्रुत्वा तु वचनं मातुः क्रुद्धायास्ते भुजङ्गमाः ।
001c	कृच्छ्रेणैवान्वमोदन्त केचिद्धित्वा दिशो गताः ॥
002a	ये प्रतस्थुर्दिशस्तत्र क्रुद्धा तानशपद्भृशम् ।
002c	भुजङ्गमानां माताऽसौ कद्रूर्वैरकरी तदा ॥
003a	उत्पत्स्यति हि राजन्यः पाण्डवो जनमेजयः ।
003c	चतुर्थो धन्विनां श्रेष्ठात्कुन्तीपुत्राद्धनञ्जयात् ॥
004a	स सर्पसत्रमाहर्ता क्रुद्धः कुरुकुलोद्वहः ।
004c	तस्मिन्सत्रेऽग्निना युष्मान्पञ्चत्वमुपनेष्यति ॥
005a	एवं क्रुद्धाऽशपन्माता पन्नगान्धर्मचारिणः ।
005c	गुरोः परित्यागकृतं नैतदन्यद्भविष्यति ॥
006a	एवं शप्ता दिशः प्राप्ताः पन्नगा धर्मचारिणः ।
006c	विहाय मातरं क्रुद्धा गता वैरकरीं तदा ॥
007a	तत्र ये वृजिनं तस्या अनापन्ना भुजङ्गमाः ।
007c	ते तस्य वाजिनो वाला बभूवुरसितप्रभाः ॥
008a	तान्दृष्ट्वा वालधिस्थांश्च पुत्रान्कद्रूरथाब्रवीत् ।
008c	विनतामथ संहृष्टा हयोसौ दृश्यतामिति ॥
009a	एकवर्णो न वा भद्रे पणो नौ सुव्यवस्थितः ।
009c	उदकादुत्तरन्तं तं हयं चैव च भामिनि ॥
010a	सा त्ववक्रमतिर्देवी विनता जिह्मगामिनीम् ।
010c	अब्रवीद्भगिनीं किञ्चिद्विहसन्तीव भारत ॥
011a	हन्त पश्याव गच्छावः सुकृतो नौ पणः शुभे ।
011c	दासी वा ते भविष्यामि त्वं वा दासी भविष्यसि ॥
012a	एवं स्थिरं पणं कृत्वा हयं ते तं ददर्शतुः ।
012c	कृत्वा साक्षिणमात्मानं भगिन्यौ कुरुसत्तम ॥
013a	सा दृष्ट्वैव हयं मन्दं विनता शोककर्शिता ।
013c	श्वेतं चन्द्रांशुवालं तं कालवालं मनोजवम् ॥
014a	तत्र सा व्रीलिता वाक्यं विनता साश्रुबिन्दुका ।
014c	उवाच कालवालोऽयं तुरगो विजितं त्वया ॥
015a	दासी मां प्रेषय स्वार्थे यथा कामवशां शुभे ।
015c	दास्यश्च कामकारा हि भर्तृणां नात्र संशयः' ॥ ॥
	
0	इति श्रीमन्महाभारते अनुशासनपर्वणि दानधर्मपर्वणि त्रयोविंशोऽध्यायः ॥ 23 ॥

13-23-9 हयमुद्दिश्य नौ पणः सुव्यवस्थित इति शेषेणान्वयः ॥
