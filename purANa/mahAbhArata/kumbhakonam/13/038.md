अध्यायः 038

भीष्मेण युधिष्ठिरं प्रति तत्वसृष्ट्यादिप्रतिपादकनारदसनत्कुमारसंवादानुवादः ॥ 1 ॥
	
001	युधिष्ठिर उवाच ।
001a	क्लिश्यमानेषु भूतेषु जातीमरणसागरे ।
001c	यत्प्राप्य क्लेशं नाप्नोति तन्मे ब्रूहि पितामह ॥
002	भीष्म उवाच ।
002a	अत्राप्युदाहरन्तीममितिहासं पुरातनम् ।
002c	सनत्कुमारस्य सतः संवादं नारदस्य च ॥
003a	सनत्कुमारो भगवान्ब्रह्मपुत्रो महायशाः ।
003c	पूर्वजातास्त्रयस्तस्य कथ्यन्ते ब्रह्मवादिनः ॥
004a	सनकः सनन्दनश्चैव तृतीयश्च सनातनः ।
004c	जातमात्राश्च ते सर्वे प्रतिबुद्धा इति श्रुतिः ॥
005a	चतुर्थश्चैव तेषां स भगवान्योगवित्तमः ।
005c	सनत्कुमार इति वै कथयन्ति महर्षयः ॥
006a	हैरण्यगर्भः स मुनिर्वसिष्ठः पञ्चमः स्मृतः ।
006c	षष्ठः स्थाणुः स भगवानमेयात्मा त्रिशूलधृत् ॥
007a	ततोऽपरे समुत्पन्नाः पावकादारुणे क्रतौ ।
007c	मनसा स्वयम्भुवो हीमे मरीचिप्रमुखास्तथा ॥
008a	भुगुर्मरीचेरनुजो भृगोरप्यङ्गिरास्तथा ।
008c	अनुजोङ्गिरसोऽथात्रिः पुलस्त्योत्रेस्तथाऽनुजः ॥
009a	पुलस्त्यस्यानुजो विद्वान्पुलहो नु महाद्युतिः ।
009c	पठ्यन्ते ब्रह्मजा ह्येते विद्वद्बिरमितौजसः ॥
010a	सर्वमेतन्महाराज कुर्वन्नादिगुरुर्महान् ।
010c	प्रभुर्विभुरनन्तश्रीर्ब्रह्मा लोकपितामहः ॥
011a	मूर्तिमन्तोऽमृतीभूतास्तेजसाऽतितपोन्विताः ।
011c	सनकप्रभृतयस्तत्र ये च प्राप्ताः परं पदम् ।
011e	कृत्स्नं क्षयमनुप्राप्य विमुक्ता मूर्तिबन्धनात् ॥
012a	सनत्कुमारस्तु विभुर्योगमास्थाय योगवित् ।
012c	त्रीँल्लोकानचरच्छश्वदैश्वर्येण परेण हि ॥
013a	रुद्रश्चाप्यष्टगुणितं योगं प्राप्तो महायशाः ।
013c	सूक्ष्ममष्टगुणं राजन्नितरे नृपसत्तम ॥
014a	मरीचिप्रमुखास्तात सर्वे सृष्ट्यर्थमेव ते ।
014c	नियुक्ता राजशार्दूल तेषां सृष्टिं शृणुष्व मे ॥
015a	सप्त ब्रह्माण इत्येते पुराणे निश्चयं गताः ।
015c	सर्वे वेदेषु चैवोक्ताः खिलेषु च न संशयः ॥
016a	इतिहासपुराणे च श्रुतिरेषा सनातनी ।
016c	ब्राह्मणा वरदानेतान्प्राहुर्वेदान्तपारगाः ॥
017a	एतेषां पितरस्तात पुत्रा इत्यनुचक्षते ।
017c	गणाः सप्त महाराज मूर्तयोऽमूर्तयस्तथा ॥
018a	पितृणां चैव राजेन्द्र पुत्रा देवा इति श्रुतिः ।
018c	देवैर्व्याप्ता इमे लोका इत्येवमनुशुश्रुम ॥
019a	कृष्णद्वैपायनाच्चैव देवस्थानात्तथैव च ।
019c	देवलाच्च नरश्रेष्ठ काश्यपाच्च मया श्रुतम् ॥
020a	गौतमादपि कौण्डिन्याद्बारद्वाजात्तथैव च ।
020c	मार्कण्डेयात्तथैवैतदृषेर्देवमतादपि ॥
021a	पित्रा च मम राजेन्द्र श्राद्धकाले प्रभाषितम् ।
021c	परं रहस्यं वेदान्तं प्रियं हि परमात्मनः ॥
022a	अतः परं प्रवक्ष्यामि यन्मां पृच्छसि भारतः ।
022c	तदिहैकमनोबुद्धिः शृणुष्वावहितो नृप ।
022e	स्वायम्भुवस्य संवादं नारदस्य च धीमतः ॥
023a	सनत्कुमारो भगवान्दिव्यं जज्वाल तेजसा ।
023c	अङ्गुष्ठमात्रो भूत्वा वै विचचार महाद्युतिः ॥
024a	स कदाचिन्महाभागो मेरुपृष्ठं समागमत् ।
024c	नारदेन नरश्रेष्ठ मुनिना ब्रह्मवादिना ॥
025a	जिज्ञासमानावन्योन्यं सकाशे ब्रह्मणस्ततः ।
025c	ब्रह्म भागवतौ तात परमार्थार्थचिन्तकौ ॥
026a	मतिमान्मतिमच्छ्रेष्ठं बुद्धिमान्बुद्धिमत्तरम् ।
026c	क्षेत्रवित्क्षेत्रविच्छ्रेष्ठं ज्ञानविज्ज्ञानमत्तमम् ॥
027a	सनत्कुमारं तत्वज्ञं भगवन्तमरिंदम ।
027c	लोकविल्लोकविच्छ्रेष्ठमात्मविच्चात्मवित्तमम् ।
027e	सर्ववेदार्थकुशलं सर्वशास्त्रविशारदम् ॥
028a	साङ्ख्ययोगं च यो वेद पाणावामलकं यथा ।
028c	नारदोऽथ नरश्रेष्ठ तं पप्रच्छ महाद्युतिः ॥
029	नारद उवाच ।
029a	त्रयोविंशतितत्वस्य अव्यक्तस्य महामुने ।
029c	प्रभवं चाप्ययं चैव श्रोतुमिच्छामि तत्वतः ॥
030a	अध्यात्ममधिभूतं च अधिदैवं तथैव च ।
030c	कालसङ्ख्याश्च सर्गञ्च स्रष्टारं पुरुषं प्रभुम् ।
031a	यं विश्वमुपजीवन्ति येन सर्वमिदं ततम् ।
031c	यं प्राप्य न निवर्तन्ते तद्भवान्वक्तुमर्हति ॥
032	सनत्कुमार उवाच ।
032a	यं विश्वमुपजीवन्ति यमाहुः पुरुषं परम् ।
032c	तं वै शृणु महाबुद्धे नारायणमनामयम् ॥
033a	एष नारायणो नाम यं विश्वमुपजीवति ।
033c	एष स्रष्टा विधाता च भर्ता पालयिता प्रभुः ॥
034a	प्राप्यैनं न निवर्तन्ते यतयोऽध्यात्मचिन्तकाः ।
034c	एतावदेव वक्तव्यं मया नारद पृच्छते ॥
035a	परं न वेद्मि तत्सर्गं यावांश्चायं यथाप्यहम् ।
035c	श्रूयतामानुपूर्व्येण न च सर्गः प्रयत्नतः ॥
036a	यथा कालपरीमाणं तत्वानामृषिसत्तम ।
036c	अध्यात्ममधिभूतं च अधिदैवं तथैव च ।
036e	कालसंख्यां च  सर्गञ्च  सर्वमेव महामुने ॥
037a	तमसः कुर्वतः सर्गं तामसो ह्यभिधीयते ।
037c	ब्रह्मविद्भिर्द्विजैर्नित्यं नित्यमध्यात्मचिन्तकैः ॥
038a	पर्यायनामान्येतस्य कथयन्ति मनीषिणः ।
038c	तानि ते सम्प्रवक्ष्यामि तदिहैकमनाः शृणु ॥
039a	महार्णवोऽर्णवश्चैव सलिलं च गुणास्तथा ।
039c	वेदास्तपांसि यज्ञाश्च धर्माश्च भगवान्विभुः ।
039e	प्राणः सांवर्तकोग्निश्च व्योम कालस्तथैव च ॥
040a	नामान्येतानि ब्रह्मर्षे शरीरस्येश्वरस्य वै ।
040c	कीर्तितानि द्विजश्रेष्ठ मया शास्त्रानुसारतः ॥
041a	चतुर्युगसहस्राणि चतुर्युगमरिंदम ।
041c	प्राहुः कल्पसहस्रं वै ब्राह्मणास्तत्वदर्शिनः ॥
042a	दशकल्पसहस्राणि अव्ययस्य महानिशा ।
042c	तथैव दिवसं प्राहुर्योगाः सांख्याश्च तत्वतः ॥
043a	निशासुप्तोथ भगवान्क्षपान्ते प्रत्यबुध्यत ।
043c	पश्चाद्बुद्ध्वा ससर्जापस्तासु वीर्यमवासृजत् ॥
044a	तदण्डमभवद्धैमं सहस्रांशुसमप्रभम् ।
044c	अहंकृत्वा ततस्तस्मिन्ससर्ज प्रभुरीश्वरः ॥
045a	हिरण्यगर्भं विश्वात्मा ब्रह्माणां जलवन्मुनिम् ।
045c	भूतभव्यभविष्यस्य कर्तारमनघं विभुम् ।
045e	मूर्तिमन्तं महात्मानं विश्वशम्भुं स्वयम्भुवम् ॥
046a	अणिमा लघिमा प्राप्तिरीशानो ज्योतिषां नरम् ।
046c	चक्रे तिरोधां भगवानेत्कृत्वा महायशाः ॥
047a	एतस्यापि निशामाहुर्वेदवेदाङ्गपारगाः ।
047c	पञ्चकल्पसहस्राणि अहरेतावदेव च ॥
048a	स सर्गं कुरुत ब्रह्मा तामसश्चानुपूर्व्यशः ।
048c	सृजतेऽहं त्वहङ्कारं परमेष्ठिनमव्ययम् ॥
049a	अहङ्कारेणैव लोका व्याप्ताः साहंकृतेन वै ।
049c	येनाविष्टानि भूतानि मज्जन्त्यव्यक्तसागरे ॥
050a	देवर्षिदानवनरा यक्षगन्धर्वकिन्नराः ।
050c	उन्मज्जन्ति निमज्जन्ति ऊर्ध्वाधस्तिर्यगेव च ॥
051a	एतस्यापि निशामाहुस्तृतीयामथ कुर्वतः ।
051c	त्रीणि कल्पसहस्राणि अहरेतावदेव तु ॥
052a	अहङ्कारस्तु सृजति महाभूतानि पञ्च वै ।
052c	पृथिवी वायुराकाशमापो ज्योतिश्च पञ्चमम् ॥
053a	एतेषां गुणतत्वानि पञ्च प्राहुर्द्विजातयः ।
053c	शब्दे स्पर्शे च रूपे च रसे गन्धे तथैव च ॥
054a	गुणेष्वेतेष्वभिरताः पङ्कलग्ना इव द्विपाः ।
054c	नोत्तिष्ठन्त्यवशीभूताः सक्ता अव्यक्तसागरे ॥
055a	एतेषामिह वै सर्वं चतुर्थमिह कुर्वतः ।
055c	चतुर्युगसहस्रे वै अहोरात्रास्तथैव च ॥
056a	अनन्त इति विख्यातः पञ्चमः सर्ग उच्यते ।
056c	इन्द्रियाणि दशैकं च यथाश्रुतिनिदर्शनात् ॥
057a	मनः सर्वमिदं तात विश्वं सर्वमिदं जगत् ।
057c	न तथान्यानि भूतानि बलवन्ति यथा मनः ॥
058a	एतस्यापि ह वै सर्गं षष्ठमाहुर्द्विजातयः ।
058c	अहः कल्पसहस्रं वै रात्रिरेतावती तथा ॥
059a	ऊर्ध्वस्रोतस्तु वै सर्गं सप्तमं ब्रह्मणो विदुः ।
059c	अष्टमं चाप्यधःस्रोतस्तिर्यक्तु नवमः स्मृतः ॥
060a	एतानि नव सर्गाणि तत्वानि च महामुने ।
060c	चतुर्विंशतितत्वानि तत्वसंख्यानि तेऽनघ ॥
061a	सर्वस्य प्रभवः पूर्वमुक्तो नारायणः प्रभुः ।
061c	अव्ययः प्रभवश्चैव अव्यक्तस्य महामुने ।
061e	प्रवक्ष्याम्यपरं तत्वं यस्य यस्येश्वरश्च यः ॥
062a	अध्यात्ममधिभूतं च अधिदैवं तथैव च ।
062c	यथाश्रुतं यथादृष्टं तत्वतो वै निबोध मे ॥

इति श्रीमन्महाभारते अनुशासनपर्वणि दानधर्मपर्वणि अष्टत्रिंशोऽध्यायः ॥ 38 ॥	
