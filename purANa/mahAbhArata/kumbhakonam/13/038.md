अध्यायः 038

भीष्मेण युधिष्ठिरं प्रति तत्वसृष्ट्यादिप्रतिपादकनारदसनत्कुमारसंवादानुवादः ॥ 1 ॥
	
KK-13-01-038-001	युधिष्ठिर उवाच ।
KK-13-01-038-001a	क्लिश्यमानेषु भूतेषु जातीमरणसागरे ।
KK-13-01-038-001c	यत्प्राप्य क्लेशं नाप्नोति तन्मे ब्रूहि पितामह ॥
KK-13-01-038-002	भीष्म उवाच ।
KK-13-01-038-002a	अत्राप्युदाहरन्तीममितिहासं पुरातनम् ।
KK-13-01-038-002c	सनत्कुमारस्य सतः संवादं नारदस्य च ॥
KK-13-01-038-003a	सनत्कुमारो भगवान्ब्रह्मपुत्रो महायशाः ।
KK-13-01-038-003c	पूर्वजातास्त्रयस्तस्य कथ्यन्ते ब्रह्मवादिनः ॥
KK-13-01-038-004a	सनकः सनन्दनश्चैव तृतीयश्च सनातनः ।
KK-13-01-038-004c	जातमात्राश्च ते सर्वे प्रतिबुद्धा इति श्रुतिः ॥
KK-13-01-038-005a	चतुर्थश्चैव तेषां स भगवान्योगवित्तमः ।
KK-13-01-038-005c	सनत्कुमार इति वै कथयन्ति महर्षयः ॥
KK-13-01-038-006a	हैरण्यगर्भः स मुनिर्वसिष्ठः पञ्चमः स्मृतः ।
KK-13-01-038-006c	षष्ठः स्थाणुः स भगवानमेयात्मा त्रिशूलधृत् ॥
KK-13-01-038-007a	ततोऽपरे समुत्पन्नाः पावकादारुणे क्रतौ ।
KK-13-01-038-007c	मनसा स्वयम्भुवो हीमे मरीचिप्रमुखास्तथा ॥
KK-13-01-038-008a	भुगुर्मरीचेरनुजो भृगोरप्यङ्गिरास्तथा ।
KK-13-01-038-008c	अनुजोङ्गिरसोऽथात्रिः पुलस्त्योत्रेस्तथाऽनुजः ॥
KK-13-01-038-009a	पुलस्त्यस्यानुजो विद्वान्पुलहो नु महाद्युतिः ।
KK-13-01-038-009c	पठ्यन्ते ब्रह्मजा ह्येते विद्वद्बिरमितौजसः ॥
KK-13-01-038-010a	सर्वमेतन्महाराज कुर्वन्नादिगुरुर्महान् ।
KK-13-01-038-010c	प्रभुर्विभुरनन्तश्रीर्ब्रह्मा लोकपितामहः ॥
KK-13-01-038-011a	मूर्तिमन्तोऽमृतीभूतास्तेजसाऽतितपोन्विताः ।
KK-13-01-038-011c	सनकप्रभृतयस्तत्र ये च प्राप्ताः परं पदम् ।
KK-13-01-038-011e	कृत्स्नं क्षयमनुप्राप्य विमुक्ता मूर्तिबन्धनात् ॥
KK-13-01-038-012a	सनत्कुमारस्तु विभुर्योगमास्थाय योगवित् ।
KK-13-01-038-012c	त्रीँल्लोकानचरच्छश्वदैश्वर्येण परेण हि ॥
KK-13-01-038-013a	रुद्रश्चाप्यष्टगुणितं योगं प्राप्तो महायशाः ।
KK-13-01-038-013c	सूक्ष्ममष्टगुणं राजन्नितरे नृपसत्तम ॥
KK-13-01-038-014a	मरीचिप्रमुखास्तात सर्वे सृष्ट्यर्थमेव ते ।
KK-13-01-038-014c	नियुक्ता राजशार्दूल तेषां सृष्टिं शृणुष्व मे ॥
KK-13-01-038-015a	सप्त ब्रह्माण इत्येते पुराणे निश्चयं गताः ।
KK-13-01-038-015c	सर्वे वेदेषु चैवोक्ताः खिलेषु च न संशयः ॥
KK-13-01-038-016a	इतिहासपुराणे च श्रुतिरेषा सनातनी ।
KK-13-01-038-016c	ब्राह्मणा वरदानेतान्प्राहुर्वेदान्तपारगाः ॥
KK-13-01-038-017a	एतेषां पितरस्तात पुत्रा इत्यनुचक्षते ।
KK-13-01-038-017c	गणाः सप्त महाराज मूर्तयोऽमूर्तयस्तथा ॥
KK-13-01-038-018a	पितृणां चैव राजेन्द्र पुत्रा देवा इति श्रुतिः ।
KK-13-01-038-018c	देवैर्व्याप्ता इमे लोका इत्येवमनुशुश्रुम ॥
KK-13-01-038-019a	कृष्णद्वैपायनाच्चैव देवस्थानात्तथैव च ।
KK-13-01-038-019c	देवलाच्च नरश्रेष्ठ काश्यपाच्च मया श्रुतम् ॥
KK-13-01-038-020a	गौतमादपि कौण्डिन्याद्बारद्वाजात्तथैव च ।
KK-13-01-038-020c	मार्कण्डेयात्तथैवैतदृषेर्देवमतादपि ॥
KK-13-01-038-021a	पित्रा च मम राजेन्द्र श्राद्धकाले प्रभाषितम् ।
KK-13-01-038-021c	परं रहस्यं वेदान्तं प्रियं हि परमात्मनः ॥
KK-13-01-038-022a	अतः परं प्रवक्ष्यामि यन्मां पृच्छसि भारतः ।
KK-13-01-038-022c	तदिहैकमनोबुद्धिः शृणुष्वावहितो नृप ।
KK-13-01-038-022e	स्वायम्भुवस्य संवादं नारदस्य च धीमतः ॥
KK-13-01-038-023a	सनत्कुमारो भगवान्दिव्यं जज्वाल तेजसा ।
KK-13-01-038-023c	अङ्गुष्ठमात्रो भूत्वा वै विचचार महाद्युतिः ॥
KK-13-01-038-024a	स कदाचिन्महाभागो मेरुपृष्ठं समागमत् ।
KK-13-01-038-024c	नारदेन नरश्रेष्ठ मुनिना ब्रह्मवादिना ॥
KK-13-01-038-025a	जिज्ञासमानावन्योन्यं सकाशे ब्रह्मणस्ततः ।
KK-13-01-038-025c	ब्रह्म भागवतौ तात परमार्थार्थचिन्तकौ ॥
KK-13-01-038-026a	मतिमान्मतिमच्छ्रेष्ठं बुद्धिमान्बुद्धिमत्तरम् ।
KK-13-01-038-026c	क्षेत्रवित्क्षेत्रविच्छ्रेष्ठं ज्ञानविज्ज्ञानमत्तमम् ॥
KK-13-01-038-027a	सनत्कुमारं तत्वज्ञं भगवन्तमरिंदम ।
KK-13-01-038-027c	लोकविल्लोकविच्छ्रेष्ठमात्मविच्चात्मवित्तमम् ।
KK-13-01-038-027e	सर्ववेदार्थकुशलं सर्वशास्त्रविशारदम् ॥
KK-13-01-038-028a	साङ्ख्ययोगं च यो वेद पाणावामलकं यथा ।
KK-13-01-038-028c	नारदोऽथ नरश्रेष्ठ तं पप्रच्छ महाद्युतिः ॥
KK-13-01-038-029	नारद उवाच ।
KK-13-01-038-029a	त्रयोविंशतितत्वस्य अव्यक्तस्य महामुने ।
KK-13-01-038-029c	प्रभवं चाप्ययं चैव श्रोतुमिच्छामि तत्वतः ॥
KK-13-01-038-030a	अध्यात्ममधिभूतं च अधिदैवं तथैव च ।
KK-13-01-038-030c	कालसङ्ख्याश्च सर्गञ्च स्रष्टारं पुरुषं प्रभुम् ।
KK-13-01-038-031a	यं विश्वमुपजीवन्ति येन सर्वमिदं ततम् ।
KK-13-01-038-031c	यं प्राप्य न निवर्तन्ते तद्भवान्वक्तुमर्हति ॥
KK-13-01-038-032	सनत्कुमार उवाच ।
KK-13-01-038-032a	यं विश्वमुपजीवन्ति यमाहुः पुरुषं परम् ।
KK-13-01-038-032c	तं वै शृणु महाबुद्धे नारायणमनामयम् ॥
KK-13-01-038-033a	एष नारायणो नाम यं विश्वमुपजीवति ।
KK-13-01-038-033c	एष स्रष्टा विधाता च भर्ता पालयिता प्रभुः ॥
KK-13-01-038-034a	प्राप्यैनं न निवर्तन्ते यतयोऽध्यात्मचिन्तकाः ।
KK-13-01-038-034c	एतावदेव वक्तव्यं मया नारद पृच्छते ॥
KK-13-01-038-035a	परं न वेद्मि तत्सर्गं यावांश्चायं यथाप्यहम् ।
KK-13-01-038-035c	श्रूयतामानुपूर्व्येण न च सर्गः प्रयत्नतः ॥
KK-13-01-038-036a	यथा कालपरीमाणं तत्वानामृषिसत्तम ।
KK-13-01-038-036c	अध्यात्ममधिभूतं च अधिदैवं तथैव च ।
KK-13-01-038-036e	कालसंख्यां च  सर्गञ्च  सर्वमेव महामुने ॥
KK-13-01-038-037a	तमसः कुर्वतः सर्गं तामसो ह्यभिधीयते ।
KK-13-01-038-037c	ब्रह्मविद्भिर्द्विजैर्नित्यं नित्यमध्यात्मचिन्तकैः ॥
KK-13-01-038-038a	पर्यायनामान्येतस्य कथयन्ति मनीषिणः ।
KK-13-01-038-038c	तानि ते सम्प्रवक्ष्यामि तदिहैकमनाः शृणु ॥
KK-13-01-038-039a	महार्णवोऽर्णवश्चैव सलिलं च गुणास्तथा ।
KK-13-01-038-039c	वेदास्तपांसि यज्ञाश्च धर्माश्च भगवान्विभुः ।
KK-13-01-038-039e	प्राणः सांवर्तकोग्निश्च व्योम कालस्तथैव च ॥
KK-13-01-038-040a	नामान्येतानि ब्रह्मर्षे शरीरस्येश्वरस्य वै ।
KK-13-01-038-040c	कीर्तितानि द्विजश्रेष्ठ मया शास्त्रानुसारतः ॥
KK-13-01-038-041a	चतुर्युगसहस्राणि चतुर्युगमरिंदम ।
KK-13-01-038-041c	प्राहुः कल्पसहस्रं वै ब्राह्मणास्तत्वदर्शिनः ॥
KK-13-01-038-042a	दशकल्पसहस्राणि अव्ययस्य महानिशा ।
KK-13-01-038-042c	तथैव दिवसं प्राहुर्योगाः सांख्याश्च तत्वतः ॥
KK-13-01-038-043a	निशासुप्तोथ भगवान्क्षपान्ते प्रत्यबुध्यत ।
KK-13-01-038-043c	पश्चाद्बुद्ध्वा ससर्जापस्तासु वीर्यमवासृजत् ॥
KK-13-01-038-044a	तदण्डमभवद्धैमं सहस्रांशुसमप्रभम् ।
KK-13-01-038-044c	अहंकृत्वा ततस्तस्मिन्ससर्ज प्रभुरीश्वरः ॥
KK-13-01-038-045a	हिरण्यगर्भं विश्वात्मा ब्रह्माणां जलवन्मुनिम् ।
KK-13-01-038-045c	भूतभव्यभविष्यस्य कर्तारमनघं विभुम् ।
KK-13-01-038-045e	मूर्तिमन्तं महात्मानं विश्वशम्भुं स्वयम्भुवम् ॥
KK-13-01-038-046a	अणिमा लघिमा प्राप्तिरीशानो ज्योतिषां नरम् ।
KK-13-01-038-046c	चक्रे तिरोधां भगवानेत्कृत्वा महायशाः ॥
KK-13-01-038-047a	एतस्यापि निशामाहुर्वेदवेदाङ्गपारगाः ।
KK-13-01-038-047c	पञ्चकल्पसहस्राणि अहरेतावदेव च ॥
KK-13-01-038-048a	स सर्गं कुरुत ब्रह्मा तामसश्चानुपूर्व्यशः ।
KK-13-01-038-048c	सृजतेऽहं त्वहङ्कारं परमेष्ठिनमव्ययम् ॥
KK-13-01-038-049a	अहङ्कारेणैव लोका व्याप्ताः साहंकृतेन वै ।
KK-13-01-038-049c	येनाविष्टानि भूतानि मज्जन्त्यव्यक्तसागरे ॥
KK-13-01-038-050a	देवर्षिदानवनरा यक्षगन्धर्वकिन्नराः ।
KK-13-01-038-050c	उन्मज्जन्ति निमज्जन्ति ऊर्ध्वाधस्तिर्यगेव च ॥
KK-13-01-038-051a	एतस्यापि निशामाहुस्तृतीयामथ कुर्वतः ।
KK-13-01-038-051c	त्रीणि कल्पसहस्राणि अहरेतावदेव तु ॥
KK-13-01-038-052a	अहङ्कारस्तु सृजति महाभूतानि पञ्च वै ।
KK-13-01-038-052c	पृथिवी वायुराकाशमापो ज्योतिश्च पञ्चमम् ॥
KK-13-01-038-053a	एतेषां गुणतत्वानि पञ्च प्राहुर्द्विजातयः ।
KK-13-01-038-053c	शब्दे स्पर्शे च रूपे च रसे गन्धे तथैव च ॥
KK-13-01-038-054a	गुणेष्वेतेष्वभिरताः पङ्कलग्ना इव द्विपाः ।
KK-13-01-038-054c	नोत्तिष्ठन्त्यवशीभूताः सक्ता अव्यक्तसागरे ॥
KK-13-01-038-055a	एतेषामिह वै सर्वं चतुर्थमिह कुर्वतः ।
KK-13-01-038-055c	चतुर्युगसहस्रे वै अहोरात्रास्तथैव च ॥
KK-13-01-038-056a	अनन्त इति विख्यातः पञ्चमः सर्ग उच्यते ।
KK-13-01-038-056c	इन्द्रियाणि दशैकं च यथाश्रुतिनिदर्शनात् ॥
KK-13-01-038-057a	मनः सर्वमिदं तात विश्वं सर्वमिदं जगत् ।
KK-13-01-038-057c	न तथान्यानि भूतानि बलवन्ति यथा मनः ॥
KK-13-01-038-058a	एतस्यापि ह वै सर्गं षष्ठमाहुर्द्विजातयः ।
KK-13-01-038-058c	अहः कल्पसहस्रं वै रात्रिरेतावती तथा ॥
KK-13-01-038-059a	ऊर्ध्वस्रोतस्तु वै सर्गं सप्तमं ब्रह्मणो विदुः ।
KK-13-01-038-059c	अष्टमं चाप्यधःस्रोतस्तिर्यक्तु नवमः स्मृतः ॥
KK-13-01-038-060a	एतानि नव सर्गाणि तत्वानि च महामुने ।
KK-13-01-038-060c	चतुर्विंशतितत्वानि तत्वसंख्यानि तेऽनघ ॥
KK-13-01-038-061a	सर्वस्य प्रभवः पूर्वमुक्तो नारायणः प्रभुः ।
KK-13-01-038-061c	अव्ययः प्रभवश्चैव अव्यक्तस्य महामुने ।
KK-13-01-038-061e	प्रवक्ष्याम्यपरं तत्वं यस्य यस्येश्वरश्च यः ॥
KK-13-01-038-062a	अध्यात्ममधिभूतं च अधिदैवं तथैव च ।
KK-13-01-038-062c	यथाश्रुतं यथादृष्टं तत्वतो वै निबोध मे ॥

इति श्रीमन्महाभारते अनुशासनपर्वणि दानधर्मपर्वणि अष्टत्रिंशोऽध्यायः ॥ 38 ॥	
