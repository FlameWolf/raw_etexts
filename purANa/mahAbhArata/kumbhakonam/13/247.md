अध्यायः 247

महेश्वरेण पार्वतींप्रति स्वमाहात्म्यकथनपूर्वकं दीक्षया शिवलिङ्गार्चनाफलकथनम् ॥ 1 ॥

KK-13-01-247-001	उमोवाच ।
KK-13-01-247-001a	त्रियक्ष त्रिदशश्रेष्ठ त्र्यम्बक त्रिदशाधिप ।
KK-13-01-247-001c	त्रिपुरान्तक कामाङ्गहर त्रिपथगाधर ॥
KK-13-01-247-002a	दक्षयज्ञप्रशमन शूलपाणेऽरिसूदन ।
KK-13-01-247-002c	नमस्ते लोकपालेश लोकपालवरप्रद ॥
KK-13-01-247-003a	नैकशाखमपर्यन्तमध्यात्मज्ञानमुत्तमम् ।
KK-13-01-247-003c	अप्रतर्क्यमविज्ञेयं साङ्ख्ययोगसमन्वितम् ॥
KK-13-01-247-004a	भवता परिपृष्टेन शृण्वन्त्या मम भाषितम् ।
KK-13-01-247-004c	इदानीं श्रोतुमिच्छामि सायुज्यं त्वद्गतं विभो ॥
KK-13-01-247-005a	कथं परिचरन्त्येते भक्तास्त्वां परमेष्ठिनम् ।
KK-13-01-247-005c	आचारः कीदृशस्तेषां केन तुष्टो भवेद्भवान् ।
KK-13-01-247-005e	वर्ण्यमानं त्वया साक्षात्प्रीणयत्यधिकं हि मा ॥
KK-13-01-247-006	महेश्वर उवाच ।
KK-13-01-247-006a	हन्त ते कथयिष्यामि मम सायुज्यमद्भुतम् ।
KK-13-01-247-006c	येन ते न निवर्तन्ते युक्ताः परमयोगिनः ॥
KK-13-01-247-007a	अव्यक्तोऽहमचिन्त्योऽहं पूर्वैरपि मुमुक्षुभिः ।
KK-13-01-247-007c	साङ्ख्ययोगौ मया सृष्टौ सर्वं चापि चराचरम् ॥
KK-13-01-247-008a	अर्चनीयोऽहमीशोऽहमव्ययोऽहं सनातनः ।
KK-13-01-247-008c	अहं प्रसन्नो भक्तानां ददाम्यमरतामपि ॥
KK-13-01-247-009a	न मां विदुः सुरगणा मुनयश्च तपोधनाः ।
KK-13-01-247-009c	त्वत्प्रियार्थमहं देवि मद्विभूतिं ब्रवीमि ते ॥
KK-13-01-247-010a	आश्रमेभ्यश्चतुर्भ्योऽहं चतुरो ब्राह्मणाञ्शुभे ।
KK-13-01-247-010c	मद्भक्तान्निर्मलान्पुण्यान्समानीय तपस्विनः ॥
KK-13-01-247-011a	व्याचख्येऽहं तथा देवि योगं पाशुपतं महत् ।
KK-13-01-247-011c	गृहीतं तच्च तैः सर्वं मुखाच्च मम दक्षिणात् ॥
KK-13-01-247-012a	श्रुत्वा तत्त्रिषु लोकेषु स्थापितं चापि तैः पुनः ।
KK-13-01-247-012c	इदानीं च त्वया पृष्टो वदाम्येकमनाः शृणु ॥
KK-13-01-247-013a	अहं पशुपतिर्नाम मद्भक्ता ये च मानवाः ।
KK-13-01-247-013c	सर्वे पाशुपता ज्ञेया भस्मदिग्धतनूरुहाः ॥
KK-13-01-247-014a	रक्षार्थं मङ्गलार्थं च पवित्रार्थं च भामिनि ।
KK-13-01-247-014c	लिङ्गार्थं चैव भक्तानां भस्म दत्तं मया पुरा ॥
KK-13-01-247-015a	तेन सन्दिग्धसर्वाङ्गा भस्मना ब्रह्मचारिणः ।
KK-13-01-247-015c	जटिला मुण्डिता वाऽपि नानाकारशिखण्डिनः ॥
KK-13-01-247-016a	विकृताः पिङ्गलाभिश्च नग्ना नानाप्रकारिणः ।
KK-13-01-247-016c	भैक्षं चरन्तः सर्वत्र निःस्पृहा निष्परिग्रहाः ॥
KK-13-01-247-017a	मृत्पात्रहस्ता मद्भक्ता मन्निवेशितबुद्धयः ।
KK-13-01-247-017c	चरन्तो निखिलं लोकं मम हर्षविवर्धनाः ॥
KK-13-01-247-018a	मम पाशुपतं दिव्यं योगशास्त्रमनुत्तमम् ।
KK-13-01-247-018c	सूक्ष्मं सर्वेषु लोकेषु विमृशन्तश्चरन्ति ते ॥
KK-13-01-247-019a	एवं नित्याभियुक्तानां मद्भक्तानां तपस्विनाम् ।
KK-13-01-247-019c	उपायं चिन्तयाम्याशु येन मामुपयान्ति ते ॥
KK-13-01-247-020a	स्थापितं त्रिषु लोकेषु शिवलिङ्गं मया मम ।
KK-13-01-247-020c	नमस्कारेण वा तस्य मुच्यन्ते सर्वकिल्बिषैः ॥
KK-13-01-247-021a	इष्टं दत्तमधीतं च यज्ञाश्च बहुदक्षिणाः ।
KK-13-01-247-021c	शिवलिङ्गप्रणामस्य कलां नार्हन्ति षोडशीम् ॥
KK-13-01-247-022a	अर्चया शिवलिङ्गस्य परितुष्याम्यहं प्रिये ।
KK-13-01-247-022c	शिवलिङ्गार्चनायां तु विधानमपि मे शृणु ॥
KK-13-01-247-023a	गोक्षीरनवनीताभ्यामर्चयेद्यः शिवं मम ।
KK-13-01-247-023c	इष्टस्य हयमेधस्य यत्फलं तत्फलं भवेत् ॥
KK-13-01-247-024a	घृतमण्डेन यो नित्यमर्चयेद्यः शिवं मम ।
KK-13-01-247-024c	स फलं प्राप्नुयान्मर्त्यो ब्राह्मणस्याग्निहोत्रिणः ॥
KK-13-01-247-025a	केवलेनापि तोयेन स्नापयेद्यः शिवं मम ।
KK-13-01-247-025c	स चापि लभते पुण्यं प्रियं च लभते नरः ॥
KK-13-01-247-026a	सघृतं गुग्गुलु सम्यग्धूपयेद्यः शिवान्तिके ।
KK-13-01-247-026c	गोसवस्य तु यज्ञस्य यत्फलं तस्य तद्भवेत् ॥
KK-13-01-247-027a	यस्तु गुग्गुलपिण्डेन केवलेनापि धूपयेत् ।
KK-13-01-247-027c	तस्य रुक्मप्रधानस्य यत्फलं तस्य तद्भवेत् ॥
KK-13-01-247-028a	यस्तु नानाविधैः पुष्पैर्मम लिङ्गं समर्चयेत् ।
KK-13-01-247-028c	स हि धेनुसहस्रस्य दत्तस्य फलमाप्नुयात् ।
KK-13-01-247-029a	यस्तु देशान्तरं गत्वा शिवलिङ्गं समर्चयेत् ।
KK-13-01-247-029c	तस्मात्सर्वमनुष्येषु नास्ति मे प्रियकृत्तमः ॥
KK-13-01-247-030a	एवं नानाविधैर्द्रव्यैः शिवलिङ्गं समर्चयेत् ।
KK-13-01-247-030c	मत्समानो मनुष्येषु न पुनर्जायते नरः ॥
KK-13-01-247-031a	अर्चनाभिर्नमस्कारैरुपहारैः स्तवैरपि ।
KK-13-01-247-031c	भक्तो मामर्चयेन्नित्यं शिवलिङ्गेष्वतन्द्रितः ॥
KK-13-01-247-032a	पलाशबिल्वपत्राणि राजवृक्षस्रजं तथा ।
KK-13-01-247-032c	अर्कपुष्पाणि मेध्यानि मत्प्रियाणि विशेषतः ॥
KK-13-01-247-033a	फलं वा यदि वा शाकं पुष्पं वा यदि वा जलम् ।
KK-13-01-247-033c	दत्तं सम्प्रीणयेद्देवि भक्तैर्मद्गतमानसैः ॥
KK-13-01-247-034a	ममाभिपरितुष्टस्य नास्ति लोकेषु दुर्लभम् ।
KK-13-01-247-034c	तस्मात्ते सततं भक्ता मामेवाभ्यर्चयन्त्युत ॥
KK-13-01-247-035a	मद्भक्ता न विनश्यन्ति मद्भक्ता वीतकल्मषाः ।
KK-13-01-247-035c	मद्भक्ताः सर्वलोकेषु पूजनीया विशेषतः ॥
KK-13-01-247-036a	मद्द्वेषिणश्च ये मर्त्या मद्भक्तद्वेषिणश्च वा ।
KK-13-01-247-036c	यान्ति ते नरकं घोरमिष्ट्वा क्रतुशतैरपि ॥
KK-13-01-247-037a	एतत्ते सर्वमाख्यातं योगं पाशुपतं महत् ।
KK-13-01-247-037c	मद्भक्तैर्मनुजैर्देवि श्राव्यमेतद्दिनेदिने ॥
KK-13-01-247-038a	शृणुयाद्यः पठेद्वाऽपि ममेदं धर्मनिश्चयम् ।
KK-13-01-247-038c	स्वर्गं कीर्तिं धनं धान्यं स लभेत नरोत्तमः ॥ 

इति श्रीमन्महाभारते अनुशासनपर्वणि दानधर्मपर्वणि सप्तचत्वारिंशदधिकद्विशततमोऽध्यायः ॥ 247 ॥

