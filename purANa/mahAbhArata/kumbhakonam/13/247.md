अध्यायः 247

महेश्वरेण पार्वतींप्रति स्वमाहात्म्यकथनपूर्वकं दीक्षया शिवलिङ्गार्चनाफलकथनम् ॥ 1 ॥

001	उमोवाच ।
001a	त्रियक्ष त्रिदशश्रेष्ठ त्र्यम्बक त्रिदशाधिप ।
001c	त्रिपुरान्तक कामाङ्गहर त्रिपथगाधर ॥
002a	दक्षयज्ञप्रशमन शूलपाणेऽरिसूदन ।
002c	नमस्ते लोकपालेश लोकपालवरप्रद ॥
003a	नैकशाखमपर्यन्तमध्यात्मज्ञानमुत्तमम् ।
003c	अप्रतर्क्यमविज्ञेयं साङ्ख्ययोगसमन्वितम् ॥
004a	भवता परिपृष्टेन शृण्वन्त्या मम भाषितम् ।
004c	इदानीं श्रोतुमिच्छामि सायुज्यं त्वद्गतं विभो ॥
005a	कथं परिचरन्त्येते भक्तास्त्वां परमेष्ठिनम् ।
005c	आचारः कीदृशस्तेषां केन तुष्टो भवेद्भवान् ।
005e	वर्ण्यमानं त्वया साक्षात्प्रीणयत्यधिकं हि मा ॥
006	महेश्वर उवाच ।
006a	हन्त ते कथयिष्यामि मम सायुज्यमद्भुतम् ।
006c	येन ते न निवर्तन्ते युक्ताः परमयोगिनः ॥
007a	अव्यक्तोऽहमचिन्त्योऽहं पूर्वैरपि मुमुक्षुभिः ।
007c	साङ्ख्ययोगौ मया सृष्टौ सर्वं चापि चराचरम् ॥
008a	अर्चनीयोऽहमीशोऽहमव्ययोऽहं सनातनः ।
008c	अहं प्रसन्नो भक्तानां ददाम्यमरतामपि ॥
009a	न मां विदुः सुरगणा मुनयश्च तपोधनाः ।
009c	त्वत्प्रियार्थमहं देवि मद्विभूतिं ब्रवीमि ते ॥
010a	आश्रमेभ्यश्चतुर्भ्योऽहं चतुरो ब्राह्मणाञ्शुभे ।
010c	मद्भक्तान्निर्मलान्पुण्यान्समानीय तपस्विनः ॥
011a	व्याचख्येऽहं तथा देवि योगं पाशुपतं महत् ।
011c	गृहीतं तच्च तैः सर्वं मुखाच्च मम दक्षिणात् ॥
012a	श्रुत्वा तत्त्रिषु लोकेषु स्थापितं चापि तैः पुनः ।
012c	इदानीं च त्वया पृष्टो वदाम्येकमनाः शृणु ॥
013a	अहं पशुपतिर्नाम मद्भक्ता ये च मानवाः ।
013c	सर्वे पाशुपता ज्ञेया भस्मदिग्धतनूरुहाः ॥
014a	रक्षार्थं मङ्गलार्थं च पवित्रार्थं च भामिनि ।
014c	लिङ्गार्थं चैव भक्तानां भस्म दत्तं मया पुरा ॥
015a	तेन सन्दिग्धसर्वाङ्गा भस्मना ब्रह्मचारिणः ।
015c	जटिला मुण्डिता वाऽपि नानाकारशिखण्डिनः ॥
016a	विकृताः पिङ्गलाभिश्च नग्ना नानाप्रकारिणः ।
016c	भैक्षं चरन्तः सर्वत्र निःस्पृहा निष्परिग्रहाः ॥
017a	मृत्पात्रहस्ता मद्भक्ता मन्निवेशितबुद्धयः ।
017c	चरन्तो निखिलं लोकं मम हर्षविवर्धनाः ॥
018a	मम पाशुपतं दिव्यं योगशास्त्रमनुत्तमम् ।
018c	सूक्ष्मं सर्वेषु लोकेषु विमृशन्तश्चरन्ति ते ॥
019a	एवं नित्याभियुक्तानां मद्भक्तानां तपस्विनाम् ।
019c	उपायं चिन्तयाम्याशु येन मामुपयान्ति ते ॥
020a	स्थापितं त्रिषु लोकेषु शिवलिङ्गं मया मम ।
020c	नमस्कारेण वा तस्य मुच्यन्ते सर्वकिल्बिषैः ॥
021a	इष्टं दत्तमधीतं च यज्ञाश्च बहुदक्षिणाः ।
021c	शिवलिङ्गप्रणामस्य कलां नार्हन्ति षोडशीम् ॥
022a	अर्चया शिवलिङ्गस्य परितुष्याम्यहं प्रिये ।
022c	शिवलिङ्गार्चनायां तु विधानमपि मे शृणु ॥
023a	गोक्षीरनवनीताभ्यामर्चयेद्यः शिवं मम ।
023c	इष्टस्य हयमेधस्य यत्फलं तत्फलं भवेत् ॥
024a	घृतमण्डेन यो नित्यमर्चयेद्यः शिवं मम ।
024c	स फलं प्राप्नुयान्मर्त्यो ब्राह्मणस्याग्निहोत्रिणः ॥
025a	केवलेनापि तोयेन स्नापयेद्यः शिवं मम ।
025c	स चापि लभते पुण्यं प्रियं च लभते नरः ॥
026a	सघृतं गुग्गुलु सम्यग्धूपयेद्यः शिवान्तिके ।
026c	गोसवस्य तु यज्ञस्य यत्फलं तस्य तद्भवेत् ॥
027a	यस्तु गुग्गुलपिण्डेन केवलेनापि धूपयेत् ।
027c	तस्य रुक्मप्रधानस्य यत्फलं तस्य तद्भवेत् ॥
028a	यस्तु नानाविधैः पुष्पैर्मम लिङ्गं समर्चयेत् ।
028c	स हि धेनुसहस्रस्य दत्तस्य फलमाप्नुयात् ।
029a	यस्तु देशान्तरं गत्वा शिवलिङ्गं समर्चयेत् ।
029c	तस्मात्सर्वमनुष्येषु नास्ति मे प्रियकृत्तमः ॥
030a	एवं नानाविधैर्द्रव्यैः शिवलिङ्गं समर्चयेत् ।
030c	मत्समानो मनुष्येषु न पुनर्जायते नरः ॥
031a	अर्चनाभिर्नमस्कारैरुपहारैः स्तवैरपि ।
031c	भक्तो मामर्चयेन्नित्यं शिवलिङ्गेष्वतन्द्रितः ॥
032a	पलाशबिल्वपत्राणि राजवृक्षस्रजं तथा ।
032c	अर्कपुष्पाणि मेध्यानि मत्प्रियाणि विशेषतः ॥
033a	फलं वा यदि वा शाकं पुष्पं वा यदि वा जलम् ।
033c	दत्तं सम्प्रीणयेद्देवि भक्तैर्मद्गतमानसैः ॥
034a	ममाभिपरितुष्टस्य नास्ति लोकेषु दुर्लभम् ।
034c	तस्मात्ते सततं भक्ता मामेवाभ्यर्चयन्त्युत ॥
035a	मद्भक्ता न विनश्यन्ति मद्भक्ता वीतकल्मषाः ।
035c	मद्भक्ताः सर्वलोकेषु पूजनीया विशेषतः ॥
036a	मद्द्वेषिणश्च ये मर्त्या मद्भक्तद्वेषिणश्च वा ।
036c	यान्ति ते नरकं घोरमिष्ट्वा क्रतुशतैरपि ॥
037a	एतत्ते सर्वमाख्यातं योगं पाशुपतं महत् ।
037c	मद्भक्तैर्मनुजैर्देवि श्राव्यमेतद्दिनेदिने ॥
038a	शृणुयाद्यः पठेद्वाऽपि ममेदं धर्मनिश्चयम् ।
038c	स्वर्गं कीर्तिं धनं धान्यं स लभेत नरोत्तमः ॥ 

इति श्रीमन्महाभारते अनुशासनपर्वणि दानधर्मपर्वणि सप्तचत्वारिंशदधिकद्विशततमोऽध्यायः ॥ 247 ॥

