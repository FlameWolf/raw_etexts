अध्यायः 232

परमेश्वरेण पार्वतीं प्रति सुकृतस्य त्रेधा विभजनेन तल्लक्षणादिकथनम् ॥ 1 ॥

001	महेश्वर उवाच ।
001a	विधानं सुकृतस्यापि भूयः शृणु शुचिस्मिते ।
001c	प्रोच्यते तत्त्रिधा देवि सुकृतं च समासतः ॥
002a	यदौपरमिकं चैव सुकृतं निरुपद्रवम् ।
002c	तथैव सोपकरणं तावता सुकृतं विदुः ॥
003a	निवृत्तिः पापकर्मभ्यस्तदौपरमिकं प्रिये ।
003c	मनोवाक्कायजा दोषाः शृणु मे वर्जनाच्छुभम् ॥
004a	त्रैविध्यदोषोपरमे यस्तु दोषव्यपेक्षया ।
004c	स हि प्राप्नोति सकलं सर्वदुष्कृतवर्जनात् ॥
005a	प्रथमं वर्जयेद्दोषान्युगपत्पृथगेव वा ।
005c	तथा धर्ममवाप्नोति दोषत्यागो हि दुष्करः ।
005e	दोषसाकल्यसन्त्यागान्मुनिर्भवति मानवः ॥
006a	सौकर्यं पश्य धर्मस्य कार्यारम्भादृतेऽपि च ।
006c	आत्मा च लब्धोपरमो लभन्ते सुकृतं परम् ॥
007a	अहो नृशंसाः पच्यन्ते मानुषाः स्वल्पबुद्धयः ।
007c	एतादृशं न बुध्यन्ते आत्माधीनं न निर्व्यथाः ॥
008ac	दुष्कृतत्यागमात्रेण पदमूर्ध्वं हि लभ्यते ॥
009a	पापभीरुत्वमात्रेण दोषाणां परिवर्जनात् ।
009c	सुशोभनो भवेद्देविऋरजुर्धर्मव्यपेक्षया ।
009e	इत्यौपरमिकं देवि कथितं सुकृतं तव ॥
010a	श्रुत्वा च वृद्धसंयोगादिन्द्रियाणां च निग्रहात् ।
010c	सन्तोषाच्च धृतेश्चैव शक्यते दोषवर्जनम् ॥
011a	तदेव धर्ममित्याहुर्दोषसंयमनं प्रिये ।
011c	यमधर्मेण धर्मोस्ति नान्यः शुभतरः प्रिये ।
011e	यमधर्मेण यतयः प्राप्नुवन्त्युत्तमां गतिम् ॥
012a	ईश्वराणां प्रभवतां दरिद्राणां च वै नृणाम् ।
012c	सफलो दोषसंत्यागो दानादपि शुभादपि ॥
013a	तपो दानं महादेवि दोषमल्पं हि निर्भरेत् ।
013c	सुकृतं यामिकं चोक्तं वक्ष्ये निरुपसाधनम् ॥
014a	सुखाभिसन्धिर्लोकानां सत्यं शौचमथार्जवम् ।
014c	व्रतोपवासः प्रीतिश्च ब्रह्मचर्यं दमः शमः ॥
015a	एवमादि शुभं कर्म सुकृतं नियमाश्रितम् ।
015c	शृणु तेषां विशेषांश्च कीर्तयिष्यामि भामिनि ॥
016a	सत्यं स्वर्गस्य सोपानं पारावारस्य नौरिव ।
016c	नास्ति सत्यात्परं दानं नास्ति सत्यात्परं तपः ॥
017a	यथा श्रुतं यथा दृष्टमात्मना यद्यथा कृतम् ।
017c	तथा तस्याविकारेण वचनं सत्यलक्षणम् ॥
018a	यच्छलेनाभिसंयुक्तं सत्यरूपं मृषैव तत् ।
018c	सत्यमेव प्रवक्तव्यं पारावर्यं विजानता ॥
019a	दीर्घायुश्च भवेत्सत्यात्कुलसन्तानपालकः ।
019c	लोकसंस्थितिपालश्च भवेत्सत्येन मानवः ॥
020	उमोवाच ।
020ac	कथं सन्धारयन्मर्त्यो व्रतं शुभमवाप्नुयात् ॥
021	महेश्वर उवाच ।
021a	पूर्वमुक्तं तु यत्पापं मनोवाक्कायकर्मभिः ।
021c	व्रतवत्तस्य सन्त्यागस्तपोव्रतमिति स्मृतम् ॥
022a	त्याज्यं वा यदि वा जोष्यमव्रतेनि वृथा चरन् ।
022c	तथा फलं न लभते तस्माद्धर्मं वृथा चरेत् ॥
023a	शुद्धकायो नरो भूत्वा स्नात्वा तीर्थ यथाविधि ।
023c	पञ्चभूतानि चन्द्रार्कौ सन्ध्ये धर्मयमौ पितॄन् ॥
024a	आत्मनैव तथाऽऽत्मानं निवेद्य व्रतवच्चरेत् ।
024c	व्रतमामरणाद्वाऽपि कालच्छेदेन वा हरेत् ॥
025a	शाकादिषु व्रतं कुर्यात्तथा पुष्पफलादिषु ।
025c	ब्रह्मचर्यव्रतं कुर्यादुपवासव्रतं तथा ॥
026a	एवमन्येषु बहुषु व्रतं कार्यं हितैषिणा ।
026c	व्रतभङ्गो यथा न स्याद्रक्षितव्यं तथा बुधैः ।
026e	व्रतभङ्गे महत्पापमिति विद्धि शुभेक्षणे ॥
027a	औषधार्थं यदज्ञानाद्गुरूणां वचनादपि ।
027c	अनुग्रहार्थं बन्धूनां व्रतभङ्गो न दुष्यते ॥
028a	व्रतापवर्गकाले तु दैवब्राह्मणपूजनम् ।
028c	नरेण तु यथा विद्धि कार्यसिद्धिं यथाऽऽप्तुयात् ॥
029	उमोवाच ।
029ac	कथं शौचविधिस्तत्र तन्मे शंसितुमर्हसि ॥
030	महेश्वर उवाच ।
030a	बाह्ममाभ्यन्तरं चेति द्विविधं शौचमिष्यते ।
030c	मानसं सुकृतं यत्तच्छौचमाभ्यन्तरं स्मृतम् ॥
031a	सदाऽऽहारविशुद्धिश्च कायप्रक्षालनं च यत् ।
031c	बाह्यशौचं भवेदेतत्तथैवाचमनादिना ॥
032a	मृच्चैव शुद्धदेशस्था गोशकृन्मूत्रमेव च ।
032c	द्रव्याणि गन्धयुक्तानि यानि पुष्टिकराणि च ।
032e	एतैः सम्मार्जयेत्कायमम्भसा च पुनः पुनः ॥
033a	अक्षोभ्यं यत्प्रकीर्णं च नित्यस्रोतं च यज्जलम् ।
033c	प्रायशस्तादृशे मज्जेदन्यथा च विवर्जयेत् ॥
034a	त्रिस्त्रिराचमनं श्रेष्ठं निष्फेनैर्निर्मलैर्जलैः ।
034c	तथा विण्मूत्रयोः शुद्धिरद्भिर्बहुमृदा भवेत् ।
034e	तथैव जलसंशुद्धिर्यत्संशुद्धं तु संस्पृशेत् ॥
035a	शकृता भूमिशुद्धिः स्याल्लौहानां भस्मना स्मृतम् ।
035c	तक्षणं घर्षणं चैव दारवाणां विशोधनम् ॥
036a	दहनं मृण्मयानां च मर्त्यानां कृच्छ्रधारणम् ।
036c	शेषाणां देवि सर्वेषामातपेन जलेन च ।
036e	ब्राह्मणानां च वाक्येन सदा संशोधनं भवेत् ॥
037a	अदृष्टमद्भिर्निर्णिक्तं यच्च वाचा प्रशस्यते ।
037c	एवमापदि संशुद्धिरेवं शौचं विधीयते ।
038	उमोवाच ।
038ac	आहारशुद्धिस्तु कथं देवदेव महेश्वर ॥
039	महेश्वर उवाच ।
039a	अमांसमद्यमक्लेद्यमपर्युषितमेव च ।
039c	अतिकट्वम्ललवणहनं च शुभगन्धि च ॥
040a	क्रिमिकेशमलैर्हीनं संवृतं शुद्धदर्शम् ।
040c	एवंविधं सदाहार्यं देवब्राह्मणसात्कृतम् ॥
041a	श्रुतमित्येव तज्ज्ञेयमन्यथा मन्यसेऽशुभम् ।
041c	ग्राम्यादारण्यकैः सिद्धं श्रेष्ठमित्यवधारय ॥
042a	अतिमात्रगृहीतात्तु अल्पदत्तं भवेच्छुचि ।
042c	यज्ञशेषं हविःशेषं पितृशेषं च निर्मलम् ।
042e	इति ते कथितं देवि भूयः किं श्रोतुमिच्छसि ॥ ॥

इति श्रीमन्महाभारते अनुशासनपर्वणि दानधर्मपर्वणि द्वात्रिंशदधिकद्विशततमोऽध्यायः ॥ 232 ॥
