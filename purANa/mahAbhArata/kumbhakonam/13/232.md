अध्यायः 232

परमेश्वरेण पार्वतीं प्रति सुकृतस्य त्रेधा विभजनेन तल्लक्षणादिकथनम् ॥ 1 ॥

KK-13-01-232-001	महेश्वर उवाच ।
KK-13-01-232-001a	विधानं सुकृतस्यापि भूयः शृणु शुचिस्मिते ।
KK-13-01-232-001c	प्रोच्यते तत्त्रिधा देवि सुकृतं च समासतः ॥
KK-13-01-232-002a	यदौपरमिकं चैव सुकृतं निरुपद्रवम् ।
KK-13-01-232-002c	तथैव सोपकरणं तावता सुकृतं विदुः ॥
KK-13-01-232-003a	निवृत्तिः पापकर्मभ्यस्तदौपरमिकं प्रिये ।
KK-13-01-232-003c	मनोवाक्कायजा दोषाः शृणु मे वर्जनाच्छुभम् ॥
KK-13-01-232-004a	त्रैविध्यदोषोपरमे यस्तु दोषव्यपेक्षया ।
KK-13-01-232-004c	स हि प्राप्नोति सकलं सर्वदुष्कृतवर्जनात् ॥
KK-13-01-232-005a	प्रथमं वर्जयेद्दोषान्युगपत्पृथगेव वा ।
KK-13-01-232-005c	तथा धर्ममवाप्नोति दोषत्यागो हि दुष्करः ।
KK-13-01-232-005e	दोषसाकल्यसन्त्यागान्मुनिर्भवति मानवः ॥
KK-13-01-232-006a	सौकर्यं पश्य धर्मस्य कार्यारम्भादृतेऽपि च ।
KK-13-01-232-006c	आत्मा च लब्धोपरमो लभन्ते सुकृतं परम् ॥
KK-13-01-232-007a	अहो नृशंसाः पच्यन्ते मानुषाः स्वल्पबुद्धयः ।
KK-13-01-232-007c	एतादृशं न बुध्यन्ते आत्माधीनं न निर्व्यथाः ॥
KK-13-01-232-008ac	दुष्कृतत्यागमात्रेण पदमूर्ध्वं हि लभ्यते ॥
KK-13-01-232-009a	पापभीरुत्वमात्रेण दोषाणां परिवर्जनात् ।
KK-13-01-232-009c	सुशोभनो भवेद्देविऋरजुर्धर्मव्यपेक्षया ।
KK-13-01-232-009e	इत्यौपरमिकं देवि कथितं सुकृतं तव ॥
KK-13-01-232-010a	श्रुत्वा च वृद्धसंयोगादिन्द्रियाणां च निग्रहात् ।
KK-13-01-232-010c	सन्तोषाच्च धृतेश्चैव शक्यते दोषवर्जनम् ॥
KK-13-01-232-011a	तदेव धर्ममित्याहुर्दोषसंयमनं प्रिये ।
KK-13-01-232-011c	यमधर्मेण धर्मोस्ति नान्यः शुभतरः प्रिये ।
KK-13-01-232-011e	यमधर्मेण यतयः प्राप्नुवन्त्युत्तमां गतिम् ॥
KK-13-01-232-012a	ईश्वराणां प्रभवतां दरिद्राणां च वै नृणाम् ।
KK-13-01-232-012c	सफलो दोषसंत्यागो दानादपि शुभादपि ॥
KK-13-01-232-013a	तपो दानं महादेवि दोषमल्पं हि निर्भरेत् ।
KK-13-01-232-013c	सुकृतं यामिकं चोक्तं वक्ष्ये निरुपसाधनम् ॥
KK-13-01-232-014a	सुखाभिसन्धिर्लोकानां सत्यं शौचमथार्जवम् ।
KK-13-01-232-014c	व्रतोपवासः प्रीतिश्च ब्रह्मचर्यं दमः शमः ॥
KK-13-01-232-015a	एवमादि शुभं कर्म सुकृतं नियमाश्रितम् ।
KK-13-01-232-015c	शृणु तेषां विशेषांश्च कीर्तयिष्यामि भामिनि ॥
KK-13-01-232-016a	सत्यं स्वर्गस्य सोपानं पारावारस्य नौरिव ।
KK-13-01-232-016c	नास्ति सत्यात्परं दानं नास्ति सत्यात्परं तपः ॥
KK-13-01-232-017a	यथा श्रुतं यथा दृष्टमात्मना यद्यथा कृतम् ।
KK-13-01-232-017c	तथा तस्याविकारेण वचनं सत्यलक्षणम् ॥
KK-13-01-232-018a	यच्छलेनाभिसंयुक्तं सत्यरूपं मृषैव तत् ।
KK-13-01-232-018c	सत्यमेव प्रवक्तव्यं पारावर्यं विजानता ॥
KK-13-01-232-019a	दीर्घायुश्च भवेत्सत्यात्कुलसन्तानपालकः ।
KK-13-01-232-019c	लोकसंस्थितिपालश्च भवेत्सत्येन मानवः ॥
KK-13-01-232-020	उमोवाच ।
KK-13-01-232-020ac	कथं सन्धारयन्मर्त्यो व्रतं शुभमवाप्नुयात् ॥
KK-13-01-232-021	महेश्वर उवाच ।
KK-13-01-232-021a	पूर्वमुक्तं तु यत्पापं मनोवाक्कायकर्मभिः ।
KK-13-01-232-021c	व्रतवत्तस्य सन्त्यागस्तपोव्रतमिति स्मृतम् ॥
KK-13-01-232-022a	त्याज्यं वा यदि वा जोष्यमव्रतेनि वृथा चरन् ।
KK-13-01-232-022c	तथा फलं न लभते तस्माद्धर्मं वृथा चरेत् ॥
KK-13-01-232-023a	शुद्धकायो नरो भूत्वा स्नात्वा तीर्थ यथाविधि ।
KK-13-01-232-023c	पञ्चभूतानि चन्द्रार्कौ सन्ध्ये धर्मयमौ पितॄन् ॥
KK-13-01-232-024a	आत्मनैव तथाऽऽत्मानं निवेद्य व्रतवच्चरेत् ।
KK-13-01-232-024c	व्रतमामरणाद्वाऽपि कालच्छेदेन वा हरेत् ॥
KK-13-01-232-025a	शाकादिषु व्रतं कुर्यात्तथा पुष्पफलादिषु ।
KK-13-01-232-025c	ब्रह्मचर्यव्रतं कुर्यादुपवासव्रतं तथा ॥
KK-13-01-232-026a	एवमन्येषु बहुषु व्रतं कार्यं हितैषिणा ।
KK-13-01-232-026c	व्रतभङ्गो यथा न स्याद्रक्षितव्यं तथा बुधैः ।
KK-13-01-232-026e	व्रतभङ्गे महत्पापमिति विद्धि शुभेक्षणे ॥
KK-13-01-232-027a	औषधार्थं यदज्ञानाद्गुरूणां वचनादपि ।
KK-13-01-232-027c	अनुग्रहार्थं बन्धूनां व्रतभङ्गो न दुष्यते ॥
KK-13-01-232-028a	व्रतापवर्गकाले तु दैवब्राह्मणपूजनम् ।
KK-13-01-232-028c	नरेण तु यथा विद्धि कार्यसिद्धिं यथाऽऽप्तुयात् ॥
KK-13-01-232-029	उमोवाच ।
KK-13-01-232-029ac	कथं शौचविधिस्तत्र तन्मे शंसितुमर्हसि ॥
KK-13-01-232-030	महेश्वर उवाच ।
KK-13-01-232-030a	बाह्ममाभ्यन्तरं चेति द्विविधं शौचमिष्यते ।
KK-13-01-232-030c	मानसं सुकृतं यत्तच्छौचमाभ्यन्तरं स्मृतम् ॥
KK-13-01-232-031a	सदाऽऽहारविशुद्धिश्च कायप्रक्षालनं च यत् ।
KK-13-01-232-031c	बाह्यशौचं भवेदेतत्तथैवाचमनादिना ॥
KK-13-01-232-032a	मृच्चैव शुद्धदेशस्था गोशकृन्मूत्रमेव च ।
KK-13-01-232-032c	द्रव्याणि गन्धयुक्तानि यानि पुष्टिकराणि च ।
KK-13-01-232-032e	एतैः सम्मार्जयेत्कायमम्भसा च पुनः पुनः ॥
KK-13-01-232-033a	अक्षोभ्यं यत्प्रकीर्णं च नित्यस्रोतं च यज्जलम् ।
KK-13-01-232-033c	प्रायशस्तादृशे मज्जेदन्यथा च विवर्जयेत् ॥
KK-13-01-232-034a	त्रिस्त्रिराचमनं श्रेष्ठं निष्फेनैर्निर्मलैर्जलैः ।
KK-13-01-232-034c	तथा विण्मूत्रयोः शुद्धिरद्भिर्बहुमृदा भवेत् ।
KK-13-01-232-034e	तथैव जलसंशुद्धिर्यत्संशुद्धं तु संस्पृशेत् ॥
KK-13-01-232-035a	शकृता भूमिशुद्धिः स्याल्लौहानां भस्मना स्मृतम् ।
KK-13-01-232-035c	तक्षणं घर्षणं चैव दारवाणां विशोधनम् ॥
KK-13-01-232-036a	दहनं मृण्मयानां च मर्त्यानां कृच्छ्रधारणम् ।
KK-13-01-232-036c	शेषाणां देवि सर्वेषामातपेन जलेन च ।
KK-13-01-232-036e	ब्राह्मणानां च वाक्येन सदा संशोधनं भवेत् ॥
KK-13-01-232-037a	अदृष्टमद्भिर्निर्णिक्तं यच्च वाचा प्रशस्यते ।
KK-13-01-232-037c	एवमापदि संशुद्धिरेवं शौचं विधीयते ।
KK-13-01-232-038	उमोवाच ।
KK-13-01-232-038ac	आहारशुद्धिस्तु कथं देवदेव महेश्वर ॥
KK-13-01-232-039	महेश्वर उवाच ।
KK-13-01-232-039a	अमांसमद्यमक्लेद्यमपर्युषितमेव च ।
KK-13-01-232-039c	अतिकट्वम्ललवणहनं च शुभगन्धि च ॥
KK-13-01-232-040a	क्रिमिकेशमलैर्हीनं संवृतं शुद्धदर्शम् ।
KK-13-01-232-040c	एवंविधं सदाहार्यं देवब्राह्मणसात्कृतम् ॥
KK-13-01-232-041a	श्रुतमित्येव तज्ज्ञेयमन्यथा मन्यसेऽशुभम् ।
KK-13-01-232-041c	ग्राम्यादारण्यकैः सिद्धं श्रेष्ठमित्यवधारय ॥
KK-13-01-232-042a	अतिमात्रगृहीतात्तु अल्पदत्तं भवेच्छुचि ।
KK-13-01-232-042c	यज्ञशेषं हविःशेषं पितृशेषं च निर्मलम् ।
KK-13-01-232-042e	इति ते कथितं देवि भूयः किं श्रोतुमिच्छसि ॥ ॥

इति श्रीमन्महाभारते अनुशासनपर्वणि दानधर्मपर्वणि द्वात्रिंशदधिकद्विशततमोऽध्यायः ॥ 232 ॥
