श्रीः
अध्यायः 191

वायुना धर्मरहस्यकथनम् ॥ 1 ॥

001	[वायुरुवाच 
001a	किञ्चिद्धर्मं प्रवक्ष्यामि मानुषाणां सुखावहम् ।
001c	सरहस्याश्च ये दोषास्ताञ्शृणुध्वं समाहिताः ॥
002a	अग्निकार्यं च कर्तव्यं परमान्नेन भोजनम् ।
002c	दीपकश्चापि कर्तव्यः पितॄणां सतिलोदकः ॥
003a	एतेन विधिना मर्त्यः श्रद्दधानः समाहितः ।
003c	चतुरो वार्षिकान्मासान्यो ददाति तिलोदकाम् ॥
004a	भोजनं च यथाशक्त्या ब्राह्मणे वेदपारगे ।
004c	पशुबन्धशतस्येह फलं प्राप्नोति पुष्कलम् ॥
005a	इदं चैवापरं गुह्यमप्रशस्तं निबोधत ।
005c	अग्नेस्तु वृषलो नेता हविर्मूढाश्च योषितः ॥
006a	मन्यते धर्म एवेति स चाधर्मेण लिप्यते ।
006c	अग्नयस्तस्य कुप्यन्ति शूद्रयोनिं स गच्छति ॥
007a	पितरश्च न तुष्यन्ति सहदेवैर्विशेषतः ।
007c	प्रायश्चित्तं तु यत्तत्र ब्रुवतस्तन्निबोध मे ।
007e	यत्कृत्वा तु नरः सम्यक्सुखी भवति विज्वरः ॥
008a	गवां मूत्रपुरीषेण पयसा च घृतेन च ।
008c	अग्निकार्यं त्र्यहं कुर्यान्निराहारः समाहितः ॥
009a	ततः संवत्सरे पूर्णे प्रतिगृह्णन्ति देवताः ।
009c	हृष्यन्ति पितरश्चास्य श्राद्धकाल उपस्थिते ॥
010a	एष ह्यधर्मो धर्मश्च सरहस्यः प्रकीर्तितः ।
010c	मर्त्यानां स्वर्गकामानां प्रेत्य स्वर्गसुखावहः ॥] 

इति श्रीमन्महाभारते अनुशासनपर्वणि दानधर्मपर्वणि एकनवत्यधिकशततमोऽध्यायः ॥ 191 ॥

13-191-5 नेता देशान्तरप्रापको यदि शूद्रः स्यात् तर्हि तस्य दोषः ॥
