अध्यायः 043

बदरीनारायणेन गरुडं प्रति स्वमहिमोक्तिः ॥ 1 ॥ गरुडेन मुनिगणान्प्रति स्वानुभूतनारायणमहिमोक्तिः ॥ 2 ॥

KK-13-01-043-001	`भगवानुवाच ।
KK-13-01-043-001a	मां न देवा न गन्धर्वा नासुरा न च राक्षसाः ।
KK-13-01-043-001c	विदुस्तत्वेन सत्वस्थं सूक्ष्मात्मानमवस्थितम् ॥
KK-13-01-043-002a	चतुर्धाऽहं विभक्तात्मा लोकानां हितकाम्यया ।
KK-13-01-043-002c	भूतभव्यभविष्यादिरनादिर्विश्वकृत्तमः ॥
KK-13-01-043-003a	पृथिवी वायुराकाशमापो ज्योतिश्च पञ्चमम् ।
KK-13-01-043-003c	मनो बुद्धिश्च चेतश्च तमः सत्वं रजस्तथा ॥
KK-13-01-043-004a	प्रकृतिर्विकृतिश्चैव विद्याविद्ये शुभाशुभे ।
KK-13-01-043-004c	मत्त एतानि जायन्ते नाहमेभ्यः कथञ्चन ॥
KK-13-01-043-005a	यत्किञ्चिच्छ्रेयसा युक्तं श्रेयस्करमनुत्तमम् ।
KK-13-01-043-005c	धर्मयुक्तं च पुण्यं च सोऽहमस्मि निरामयः ॥
KK-13-01-043-006a	यत्स्वभावात्मतत्वज्ञैः कारणैरुपलक्ष्यते ।
KK-13-01-043-006c	अनादिमध्यनिधनः सोन्तरात्माऽस्मि शाश्वतः ॥
KK-13-01-043-007a	यत्तु मे परमं गुह्यं रूपं सूक्ष्मार्थदर्शिभिः ।
KK-13-01-043-007c	गृह्यते सूक्ष्मभावज्ञैः सोऽविभाव्योस्मि शाश्वतः ॥
KK-13-01-043-008a	तत्तु मे परमं गुह्यं येन व्याप्तमिदं जगत् ।
KK-13-01-043-008c	सोहङ्गतः सर्वसत्वः सर्वस्य प्रभवोऽव्ययः ॥
KK-13-01-043-009a	मत्तो जायन्ति भूतानि मया धार्यन्त्यहर्निशम् ।
KK-13-01-043-009c	मय्येव विलयं यान्ति प्रलये पन्नगाशन ॥
KK-13-01-043-010a	यो मां यथा वेदयति तथा तस्यास्मि काश्यप ।
KK-13-01-043-010c	मनोबुद्धिगतः श्रेयो विदधामि विहङ्गम ॥
KK-13-01-043-011a	मां तु ज्ञातुं कृता बुद्धिर्भवता पक्षिसत्तम ।
KK-13-01-043-011c	शृणु योऽहं यतश्चाहं यदर्थश्चाहमुद्यतः ॥
KK-13-01-043-012a	ये केचिन्नियतात्मानस्त्रेताग्निपरमार्चिताः ।
KK-13-01-043-012c	अग्निकार्यपरा नित्यं जपहोमपरायणाः ॥
KK-13-01-043-013a	आत्मन्यग्नीन्समाधाय नियता नियतेन्द्रियाः ।
KK-13-01-043-013c	अनन्यमनसस्ते मां सर्वे वै समुपासते ॥
KK-13-01-043-014a	यजन्तो जपयज्ञैर्मां मानसैश्च सुसंयताः ।
KK-13-01-043-014c	अग्नीनभ्युद्ययुः शश्वदग्निष्वेवाभिसंश्रिताः ॥
KK-13-01-043-015a	अनन्यकार्याः शुचयो नित्यमग्निपरायणाः ।
KK-13-01-043-015c	य एवम्बुद्ध्यो धीरास्ते मां गच्छन्ति तादृशाः ॥
KK-13-01-043-016a	अकामहतसङ्कल्पा ज्ञाने नित्यं समाहिताः ।
KK-13-01-043-016c	आत्मन्यग्निं समाधाय निराहारा निराशिषः ॥
KK-13-01-043-017a	विषयेषु निरारम्भा विमुक्ता ज्ञानचक्षुषः ।
KK-13-01-043-017c	अनन्यमनसो धीराः स्वभावनियमान्विताः ॥
KK-13-01-043-018a	यत्तद्वियति दृष्टं तत्सरः पद्मोत्पलायुतम् ।
KK-13-01-043-018c	तत्राग्नयः सन्निहिता दीप्यन्ते स्म निरिन्धनाः ॥
KK-13-01-043-019a	ज्ञानामलाशयास्तस्मिन्ये च चन्द्रांशुनिर्मलाः ।
KK-13-01-043-019c	उपासीना गृणन्तोऽग्निमस्पष्टाक्षरभाषिणः ।
KK-13-01-043-019e	आकाङ्क्षमाणाः शुचयस्तेष्वग्रिषु विहङ्गम ॥
KK-13-01-043-020a	ये मया भावितात्मानो मय्येवाभिरताः सदा ।
KK-13-01-043-020c	उपासते च मामेव ज्योतिर्भूता निरामयाः ॥
KK-13-01-043-021a	तैर्हि तत्रैव वस्तव्यं नीरागादिभिरच्युतैः ।
KK-13-01-043-021c	निराहारा ह्यनिष्पन्दाश्चन्द्रांशुसदृशप्रभाः ॥
KK-13-01-043-022a	निर्मला निरहङ्कारा निरालम्बा निराशिषः ।
KK-13-01-043-022c	मद्भक्ताः सततं तेवै भक्तांस्तानपि चाप्यहम् ॥
KK-13-01-043-023a	चतुर्धाऽहं विभक्तात्मा चरामि जगतो हितः ।
KK-13-01-043-023c	लोकानां धारणार्थाय विधानं विदधामि च ॥
KK-13-01-043-024ac	यथावत्तदशेषेण श्रोतुमर्हति मे भवान् ॥
KK-13-01-043-025a	एका मूर्तिर्निर्गुणाख्या योगं परममास्थिता ।
KK-13-01-043-025c	द्वितीया सृजते तात भूतग्रामं चराचरम् ॥
KK-13-01-043-026a	सृष्टं संहरते चैका जगत्स्थावरजङ्गमम् ।
KK-13-01-043-026c	ज्ञातात्मनिष्ठा क्षपयन्मोहयन्तीव मायया ।
KK-13-01-043-026e	क्षपयन्ती मोहयति आत्मनिष्ठा स्वमायया ॥
KK-13-01-043-027a	चतुर्थी मे महामूर्तिर्जगद्वृद्धिं ददाति सा ।
KK-13-01-043-027c	रक्षते चापि नियता सोहमस्मि नभश्चरः ॥
KK-13-01-043-028a	मया सर्वमिदं व्याप्तं मयि सर्वं प्रतिष्ठितम् ।
KK-13-01-043-028c	अहं सर्वजगद्बीजं सर्वत्रगतिरव्ययः ॥
KK-13-01-043-029a	यानि तान्यग्निहोत्राणि ये च चन्द्रांशुराशयः ।
KK-13-01-043-029c	गृणन्ति वेदं सततं तेष्वग्निषु विहङ्गम ॥
KK-13-01-043-030a	क्रमेण मां समायान्ति सुखिनो ज्ञानसंयुताः ।
KK-13-01-043-030c	तेषामहं तपो दीप्तं तेजः सम्यक्समाहितम् ।
KK-13-01-043-031a	नित्यं ते मयि वर्तन्ते तेषु चाहमतन्द्रितः ॥
KK-13-01-043-031c	सर्वतो मुक्तसङ्गेन मय्यनन्यसमाधिना ।
KK-13-01-043-031e	शक्यः समासादयितुमहं वै ज्ञानचक्षुषा ॥
KK-13-01-043-032a	मां स्थूलदर्शनं विद्धि जगतः कार्यकारणम् ।
KK-13-01-043-032c	मत्तश्च सम्प्रसूतान्वै विद्धि लोकान्सदैवतान् ॥
KK-13-01-043-033a	मया चापि चतुर्धात्मा विभक्तः प्राणिषु स्यिथः ।
KK-13-01-043-033c	आत्मभूतो वासुदेवो ह्यनिरुद्धो मतौ स्यितः ॥
KK-13-01-043-034a	सङ्कर्षणोऽहङ्कारे च प्रद्युम्नो मनसि स्यितः ।
KK-13-01-043-034c	अन्यथा च चतुर्धा यत्सम्यक्त्वं श्रोतुमर्हसि ॥
KK-13-01-043-035a	यत्तत्पद्ममभूत्पूर्वं तत्र ब्रह्मा व्यजायत ।
KK-13-01-043-035c	ब्रह्मणश्चापि सम्भूतः शिव इत्यवधार्यताम् ॥
KK-13-01-043-036a	शिवात्स्कन्दः संवभूव एतत्सृष्टिचतुष्टयम् ।
KK-13-01-043-036c	दैत्यदानवदर्पघ्नमेवं मां विद्धि नित्यशः ॥
KK-13-01-043-037a	दैत्यदानवरक्षोभिर्यदा धर्मः प्रपीड्यते ।
KK-13-01-043-037c	तदाऽहं धर्मवृद्ध्यर्थं मूर्तिमान्भविताऽऽशुग ॥
KK-13-01-043-038a	वेदव्रतपरा ये तु धीरा निश्चितबुद्ध्यः ।
KK-13-01-043-038c	योगिनो योगयुक्ताश्च ते मां पश्यन्ति नान्यथा ॥
KK-13-01-043-039a	पञ्चभिः सम्प्रयुक्तोऽहं विप्रयुक्तश्च पञ्चभिः ।
KK-13-01-043-039c	वर्तमानश्च तेष्वेवं निवृत्तश्चैव तेष्वहम् ॥
KK-13-01-043-040ac	ये विदुर्जातसङ्कल्पास्ते मां पश्यन्ति तादृशाः ॥
KK-13-01-043-041a	खं वायुरापो ज्योतिश्च पृथिवी चेति पञ्चमम् ।
KK-13-01-043-041c	तदात्मकोऽस्मि विज्ञेयो न चान्योस्मीति निश्चितम् ।
KK-13-01-043-042a	वर्तमानमतीतं च पञ्चवर्गेषु निश्चलम् ।
KK-13-01-043-042c	शब्दस्पर्शेषु रूपेषु रसगन्धेषु चाप्यहम् ॥
KK-13-01-043-043a	रजस्तमोभ्यामाविष्टा येषां बुद्धिरनिश्चिता ।
KK-13-01-043-043c	ते न पश्यन्ति मे तत्वं तपसा महता ह्यपि ॥
KK-13-01-043-044a	नोपवासैर्न नियमैर्न व्रतैर्विविधैरपि ।
KK-13-01-043-044c	द्रष्टुं वा वेदितुं वाऽपि न शक्या परमा गतिः ॥
KK-13-01-043-045a	महामोहार्थपङ्के तु निमग्रानां गतिर्हरिः ।
KK-13-01-043-045c	एकान्तिनो ध्यानपरा यतिभावाद्व्रजन्ति माम् ॥
KK-13-01-043-046a	सत्वयुक्ता मतिर्येषां केवलाऽऽत्मविनिश्चिता ।
KK-13-01-043-046c	ते पश्यन्ति स्वमात्मानं परमात्मानमव्ययम् ॥
KK-13-01-043-047a	अहिंसा सर्वभूतेषु तेष्ववस्तितमार्जवम् ।
KK-13-01-043-047c	तेष्वेव च समाधाय सम्यगेति च मामजम् ॥
KK-13-01-043-048a	यदेतत्परमं गुह्यमाख्यानं परमाद्भुतम् ।
KK-13-01-043-048c	यत्तेन तदशेषेण यथावच्छ्रोतुमर्हसि ॥
KK-13-01-043-049a	ये त्वग्निहोत्रनियता जपयज्ञपरायणाः ।
KK-13-01-043-049c	ते मामुपासते शश्वद्यांस्तांस्त्वं दृष्टवानसि ॥
KK-13-01-043-050a	शास्त्रदृष्टविधानज्ञा असक्ताः क्वचिदन्यथा ।
KK-13-01-043-050c	शक्योऽहं वेदितुं तैस्तु यन्मे परममव्ययम् ॥
KK-13-01-043-051a	ये तु साङ्ख्यं च योगं च ज्ञात्वाऽप्यधृतनिश्चयाः ।
KK-13-01-043-051c	न ते गच्छन्ति कुशलाः परां गतिमनुत्तमाम् ॥
KK-13-01-043-052a	तस्माज्ज्ञानेन शुद्धेन प्रसन्नात्माऽऽन्मविच्छुचिः ।
KK-13-01-043-052c	आसादयति तद्ब्रह्म यत्र गत्वा न शोचति ॥
KK-13-01-043-053a	शुद्धाभिजनसम्पन्नाः श्रद्धायुक्तेन चेतसा ।
KK-13-01-043-053c	मद्भक्त्या च द्विजश्रेष्ठा गच्छन्ति परमां गतिं ॥
KK-13-01-043-054a	यद्गुह्यं परमं बुद्धेरलिङ्गग्रहणं च यत् ।
KK-13-01-043-054c	तत्सूक्ष्मं गृह्यते विप्रैर्यतिभिस्तत्त्वदर्शिभिः ॥
KK-13-01-043-055a	न वायुः पवते तत्र न तस्मिञ्ज्योतिषां गतिः ।
KK-13-01-043-055c	न चापः पृथिवी चैव नाकाशं न मनोगतिः ॥
KK-13-01-043-056a	तस्माच्चैतानि सर्वाणि प्रजायन्ते विहङ्गम ।
KK-13-01-043-056c	सर्वेभ्यश्च स तेभ्यश्च प्रभवत्यमलो विभुः ॥
KK-13-01-043-057a	स्थूलदर्शनमेतन्मे यद्दृष्टं भवताऽनघ ।
KK-13-01-043-057c	एतत्सूक्ष्मस्य तद्द्वारं कार्याणां कारणं त्वहम् ॥
KK-13-01-043-058a	दृष्टो वै भवता तस्मात्सरस्यमितविक्रम ।
KK-13-01-043-058c	ब्रह्मणो यदहोरात्रसङ्ख्याभिज्ञैर्विभाव्यते ॥
KK-13-01-043-059a	एष कालस्त्वया तत्र सरस्यहमुपागतः ।
KK-13-01-043-059c	मां यज्ञमाहुर्यज्ञज्ञा वेदं वेदविदो जनाः ।
KK-13-01-043-059e	मुनयश्चापि मामेव जपयज्ञं प्रचक्षते ॥
KK-13-01-043-060a	वक्ता मन्ता रसयिता घ्राता द्रष्टा प्रदर्शकः ।
KK-13-01-043-060c	बोद्धा बोधयिता चाहं गन्ता श्रोता चिदात्मकः ॥
KK-13-01-043-061a	मामिष्ट्वा स्वर्गमायान्ति तथा चाप्नुवते महत् ।
KK-13-01-043-061c	ज्ञात्वा मामेव चैवान्ते निःसङ्गेनान्तरात्मना ॥
KK-13-01-043-062a	अहं तेजो द्विजातीनां मम तेजो द्विजातयः ।
KK-13-01-043-062c	मम यस्तेजसो देहः सोग्निरित्यवगम्यताम् ॥
KK-13-01-043-063a	प्राणपालः शरीरेऽहं योगिनामहमीश्वरः ।
KK-13-01-043-063c	साङ्ख्यानामिदमेवाग्रे मयि सर्वमिदं जगत् ॥
KK-13-01-043-064a	धर्ममर्थं च कामं च मोक्षं चैवार्जवं जपम् ।
KK-13-01-043-064c	तमः सत्वं रजश्चैव कर्मजं च भवाप्ययम् ॥
KK-13-01-043-065a	स तदाऽहं तथारूपस्त्वया दृष्टः सनातनः ।
KK-13-01-043-065c	ततस्त्वहं परतरः शक्यः कालेन वेदितुम् ॥
KK-13-01-043-066a	मम यत्परमं गुह्यं शाश्वतं ध्रुवमव्ययम् ।
KK-13-01-043-066c	तदेवं परमो गुह्यो देवो नारायणो हरिः ।
KK-13-01-043-066e	न तच्छक्यं भुजङ्गारे वेत्तुमभ्युदयान्वितैः ॥
KK-13-01-043-067a	निरारम्भनमस्कारा निराशीर्बन्धनास्तथा ।
KK-13-01-043-067c	गच्छन्ति तं महात्मानः परं ब्रह्म सनातनम् ॥
KK-13-01-043-068a	स्थूलोऽहमेवं विहग त्वया दृष्टस्तथाऽनघ ।
KK-13-01-043-068c	एतच्चापि न वेत्त्यन्यस्त्वामृते पन्नगाशन ॥
KK-13-01-043-069a	मा मतिस्तव गान्नाशमेषा गतिरनुत्तमा ।
KK-13-01-043-069c	मद्भक्तो भव नित्यं त्वं ततो वेत्स्यसि मे पदम् ॥
KK-13-01-043-070a	एतत्ते सर्वमाख्यातं रहस्यं दिव्यमानुषम् ।
KK-13-01-043-070c	एतच्छ्रेयः परं चैतत्पन्थानं विद्धि मोक्षिणाम् ॥
KK-13-01-043-071a	एवमुक्त्वा स भगवांस्तत्रैवान्तरधीयत ।
KK-13-01-043-071c	पश्यतो मे महायोगी जगामात्मगतिर्गतिम् ॥
KK-13-01-043-072a	एतदेवंविधं तस्य महिमानं महात्मनः ।
KK-13-01-043-072c	अच्युतस्याप्रमेयस्य दृष्टवानस्मि यत्पुरा ॥
KK-13-01-043-073a	एतद्वः सर्वमाख्यातं चेष्टितं तस्य धीमतः ।
KK-13-01-043-073c	मयाऽनुभूतं प्रत्यक्षं दृष्ट्वा चाद्भुतकर्मणः ॥' 
	
इति श्रीमन्महाभारते अनुशासनपर्वणि दानधर्मपर्वणि त्रिचत्वारिंशोऽध्यायः ॥ 43 ॥	
