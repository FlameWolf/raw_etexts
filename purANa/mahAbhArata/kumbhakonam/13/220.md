अध्यायः 220

ईश्वरेणोमां प्रति अन्धत्वपङ्गुत्वादिनानादोषकारणीभूतानां दुष्कर्मणां विशिष्य कथनम् ॥ 1 ॥

KK-13-01-220-001	उमोवाच ।
KK-13-01-220-001a	भगवन्देवदेवेश मम प्रीतिविवर्धन ।
KK-13-01-220-001c	`जात्यन्धाश्चैव दृश्यन्ते जाता वा नष्टचक्षुषः ।
KK-13-01-220-001e	केन कर्मविपाकेन तन्मे शंसितुमर्हसि ॥
KK-13-01-220-002	महेश्वर उवाच ।
KK-13-01-220-002ac	हन्त ते कथयिष्यामि शृणु कल्याणि कारणम् ॥
KK-13-01-220-003a	ये पुरा कामकारेणि परवेश्मसु लोलुपाः ।
KK-13-01-220-003c	परस्त्रियोऽभिवीक्षन्ते दुष्टेनैव स्वचक्षुषाः ॥
KK-13-01-220-004a	अन्धीकुर्वन्ति यन्मर्त्यान्क्रोधलोभसमन्विताः ।
KK-13-01-220-004c	लक्षणज्ञाश्च रूपेषु अयथावत्प्रदर्शकाः ॥
KK-13-01-220-005a	एवं युक्तसमाचाराः कालधर्मवशास्तु ते ।
KK-13-01-220-005c	दण्डिता यमदण्डेन निरयस्थाश्चिरं प्रिये ॥
KK-13-01-220-006a	यदि चेन्मानुषं जन्म लभेरंस्ते तथापि वा ।
KK-13-01-220-006c	स्वभावतो वा जाता वा अन्धा एव भवन्ति ते ।
KK-13-01-220-006e	अक्षिरोगयुता वाऽपि नास्ति तत्र विचारणा ॥
KK-13-01-220-007	उमोवाच ।
KK-13-01-220-007a	मुखरोगयुताः केचिद्दृश्यन्ते सततं नराः ।
KK-13-01-220-007c	दन्तकण्ठकपोलस्थैर्व्याधिभिर्बहुपीडिताः ॥
KK-13-01-220-008a	आदिप्रभृति वै मर्त्या जाता वाऽप्यथ कारणात् ।
KK-13-01-220-008c	केन कर्मविपाकेन तन्मे शंसितुमर्हसि ॥
KK-13-01-220-009	महेश्वर उवाच ।
KK-13-01-220-009ac	हन्त ते कथयिष्यामि शृणु देवि समाहिता ॥
KK-13-01-220-010a	कुवक्तारस्तु ये देवि जिह्वया कटुकं भृशम् ।
KK-13-01-220-010c	असत्यं परुषं घोरं गुरून्प्रति परान्प्रति ॥
KK-13-01-220-011a	जिह्वाबाधां तदाऽन्येषां कुर्वते कोपकारणात् ।
KK-13-01-220-011c	प्रायशोऽनृतभूयिष्ठा नराः कार्यवशेन वा ।
KK-13-01-220-011e	तेषां जिह्वाप्रदेशस्था व्याधयः सम्भवन्ति ते ॥
KK-13-01-220-012a	कुश्रोतारस्तु ये चार्यं परेषां कर्णनाशकाः ।
KK-13-01-220-012c	कर्णरोगान्बहुविधाँल्लभन्ते ते पुनर्भवे ॥
KK-13-01-220-013a	दन्तरोगशिरोरोगकर्णरोगास्तथैव च ।
KK-13-01-220-013c	अन्ये दुःखाश्रिता दोषाः सर्वे चात्मकृतं फलम् ॥
KK-13-01-220-014	उमोवाच ।
KK-13-01-220-014a	पीड्यन्ते सततं देव मानुषेष्वेव केचन ।
KK-13-01-220-014c	कुक्षिपक्षाश्रितैर्दोषैर्व्याधिभिश्चोदराश्रितैः ॥
KK-13-01-220-015a	तीक्ष्णशूलैश्च पीड्यन्ते नरा दुःखपरिप्लुताः ।
KK-13-01-220-015c	केन कर्मविपाकेन तन्मे शंसितुमर्हसि ॥
KK-13-01-220-016	महेश्वर उवाच ।
KK-13-01-220-016a	ये पुरा मनुजा देवि कामक्रोधवशा भृशम् ।
KK-13-01-220-016c	आत्मार्थमेव चाहारं भुञ्जन्ते निरपेक्षकाः ॥
KK-13-01-220-017a	अभक्ष्याहारदानैश्च विश्वस्तानां विषप्रदाः ।
KK-13-01-220-017c	अभक्ष्यभक्षदाश्चैव शौचमङ्गलवर्जिताः ॥
KK-13-01-220-018a	मांसयुक्तसमाचाराः पुनर्जन्मनि शोभने ।
KK-13-01-220-018c	कथञ्चित्प्राप्य मानुष्यं तत्र ते व्याधिपीडिताः ॥
KK-13-01-220-019a	तैस्तैर्बहुविधाकारैर्व्याधिभिर्दुःखसंश्रिताः ।
KK-13-01-220-019c	भवन्त्येवं तथा देवि यथा चैवं तथा कृतम् ॥
KK-13-01-220-020	उमोवाच ।
KK-13-01-220-020a	दृश्यन्ते सततं देव व्याधिभिर्मेहनाश्रितैः ।
KK-13-01-220-020c	पीड्यमानास्तथा मर्त्या अश्मरीशर्करादिभिः ।
KK-13-01-220-020e	केन कर्मविपाकेन तन्मे शंसितुमर्हसि ॥
KK-13-01-220-021	महेश्वर उवाच ।
KK-13-01-220-021a	ये पुरा मनुजा देवि परदारप्रधर्षकाः ।
KK-13-01-220-021c	तिर्यग्योनिषु धूर्ता वै मैथुनार्थं चरन्ति च ॥
KK-13-01-220-022a	कामदोषेण ये धूर्ताः कन्यासु विधवासु च ।
KK-13-01-220-022c	बलात्कारेण गच्छन्ति रूपदर्पसमन्विताः ॥
KK-13-01-220-023a	तादृशा मरणं पुनर्जन्मनि शोभने ।
KK-13-01-220-023c	यदि चेन्मानुषं जन्म लभेरंस्ते तथाविधाः ।
KK-13-01-220-023e	मेहनस्थैस्तथा घोरैः पीड्यन्ते व्यधिभिः प्रिये ॥
KK-13-01-220-024	उमोवाच ।
KK-13-01-220-024a	भगवन्मानुषाः केचिद्दृश्यन्ते शोषिणः कृशाः ।
KK-13-01-220-024c	केन कर्मविपाकेन तन्मे शंसितुमर्हसि ॥
KK-13-01-220-025	महेश्वर उवाच ।
KK-13-01-220-025a	ये पुरा मनुजा देवि मांसलुब्धाः सुलोलुपाः ।
KK-13-01-220-025c	आत्मार्थे स्वादुगृद्धाश्च परभोगोपतापिनः ॥
KK-13-01-220-026a	अभ्यसूयाश्चोपतापाः परभोगेषु ये नराः ।
KK-13-01-220-026c	एवं युक्तसमाचाराः पुनर्जन्मनि शोभने ॥
KK-13-01-220-027a	शेषव्याधियुतास्तत्र नरा धमनिसंतताः ।
KK-13-01-220-027c	भवन्त्येव नरा देवि पापकर्मोपभोगिनः ॥
KK-13-01-220-028	उमोवाच ।
KK-13-01-220-028a	भगवन्मानुषाः केचित्क्लिश्यन्ते कण्ठरोगिणः ।
KK-13-01-220-028c	केन कर्मविपाकेन तन्मे शंसितुमर्हसि ॥
KK-13-01-220-029	महेश्वर उवाच ।
KK-13-01-220-029a	ये पुरा मनुजा देवि परेषां रूपनाशनाः ।
KK-13-01-220-029c	आघातवधबन्धैश्च वृथा दण्डेन मोहिताः ॥
KK-13-01-220-030a	इष्टनाशकरा ये तु अपथ्याहारदा नराः ।
KK-13-01-220-030c	चिकित्सका वा दुष्टास्च द्वेषलोभसमन्विताः ॥
KK-13-01-220-031a	निर्दयाः प्राणिहिंसायां मलदाश्चित्तनाशनाः ।
KK-13-01-220-031c	एवं युक्तसमाचाराः पुनर्जन्मनि शोभने ॥
KK-13-01-220-032a	यदि वै मानुषं जन्म लभेरंस्तेषु दुःखिताः ।
KK-13-01-220-032c	अत्र ते क्लेशसंयुक्ताः कण्ठरोगशतैर्वृताः ॥
KK-13-01-220-033a	केचित्त्वग्दोषसंयुक्ता व्रणकुष्ठैश्च संयुताः ।
KK-13-01-220-033c	श्वित्रकुष्ठयुता वाऽपि बहुधा कृच्छ्रसंयुताः ।
KK-13-01-220-033e	भवन्त्येव नरा देवि यथा तेन कृतं फलम् ॥
KK-13-01-220-034	उमोवाच ।
KK-13-01-220-034a	भगवन्मानुषाः केचिदङ्गहीनाश्च पङ्गव ।
KK-13-01-220-034c	केन कर्मविपाकेन तन्मे शंसितुमर्हसि ॥
KK-13-01-220-035	महेश्वर उवाच ।
KK-13-01-220-035a	ये पुरा मनुजा देवि लोभमोहसमावृताः ।
KK-13-01-220-035c	प्राणिनां प्राणहिंसार्थमङ्गविघ्नं प्रकुर्वते ।
KK-13-01-220-035e	शस्त्रेणोत्कृत्य वा देवि प्राणिनां चेष्टनाशकाः ॥
KK-13-01-220-036a	एवं युक्तसमाचाराः पुनर्जन्मनि शोभने ।
KK-13-01-220-036c	तदङ्गहीना वै प्रेत्य भवन्त्येव न संशयः ।
KK-13-01-220-036e	स्वभावतो वा जाता वा पङ्गवश्च भवन्ति ते ॥
KK-13-01-220-037	उमोवाच ।
KK-13-01-220-037a	भगवन्मानुषाः केचिद्ग्रन्थिभिः पिलकैस्तथा ।
KK-13-01-220-037c	क्लिश्यमानाः प्रदृश्यन्ते तन्मे शंसितुमर्हसि ॥
KK-13-01-220-038	महेश्वर उवाच ।
KK-13-01-220-038a	ये पुरा मनुजा देवि ग्रन्थिभेदकरा नृणाम् ।
KK-13-01-220-038c	मुष्टिप्रहारपरुषा नृशंसाः पापकारिणः ।
KK-13-01-220-038e	पाटकास्तोटकाश्चैव शूलतुन्नास्तथैव च ॥
KK-13-01-220-039a	एवंयुक्तसमाचाराः पुनर्जन्मनि शोभने ।
KK-13-01-220-039c	ग्रन्थिभिः पिलकैश्चैव क्लिश्यन्ते भृशदुःखिताः ॥
KK-13-01-220-040	उमोवाच ।
KK-13-01-220-040a	भगवन्मानुषाः केचित्पादरोगसमन्विताः ।
KK-13-01-220-040c	दृश्यन्ते सततं देव तन्मे शंसितुमर्हसि ॥
KK-13-01-220-041	महेश्वर उवाच ।
KK-13-01-220-041a	ये पुरा मनुजा देवि क्रोधलोभसमन्विताः ।
KK-13-01-220-041c	मनुजा देवतास्थानं स्वपादैर्भ्रंशयन्त्युत ।
KK-13-01-220-041e	जानुभिः पार्ष्णिभिश्चैव प्राणिहिंसां प्रकुर्वते ॥
KK-13-01-220-042a	एवं युक्तसमाचाराः पुनर्जन्मनि शोभने ।
KK-13-01-220-042c	पादरोगैर्बहुविधैर्बाध्यन्ते विपदादिभिः ॥
KK-13-01-220-043	उमोवाच ।
KK-13-01-220-043a	भगवन्मानुषाः केचिद्दृश्यन्ते बहवो भुवि ।
KK-13-01-220-043c	वातजैः पित्तजै रोगैर्युगपत्सान्निपातकैः ॥
KK-13-01-220-044a	रोगैर्बहुविधैर्देव क्लिश्यमानाः सुदुःखिताः ।
KK-13-01-220-044c	असमस्तैः समस्तैश्च आढ्या वा दुर्गतास्तथा ।
KK-13-01-220-044e	केन कर्मविपाकेन तन्मे शंसितुमर्हसि ॥
KK-13-01-220-045	महेश्वर उवाच ।
KK-13-01-220-045ac	तदहं ते प्रवक्ष्यामि शृणु कल्याणि कारणम् ॥
KK-13-01-220-046a	ये पुरा मनुजा देवि त्वासुरं भावमाश्रिताः ।
KK-13-01-220-046c	स्ववशाः कोपनपरा गुरुविद्वेषिणस्तथा ॥
KK-13-01-220-047a	परेषां दुःखजनका मनोवाक्कायकर्मभिः ।
KK-13-01-220-047c	छिन्दन्भिन्दन्स्तुदन्नेव नित्यं प्राणिषु निर्दयाः ॥
KK-13-01-220-048a	एवंयुक्तसमाचाराः पुनर्जन्मनि शोभने ।
KK-13-01-220-048c	यदि वै मानुषं जन्म लभेरंस्ते तथाविधाः ।
KK-13-01-220-048e	तत्र ते बहुभिर्घोरैस्तप्यन्ते व्याधिभिः प्रिये ॥
KK-13-01-220-049a	केचिद्वातादिसंयुक्ताः केचित्काससमन्विताः ।
KK-13-01-220-049c	ज्वरातिसारतृष्णाभिः पीड्यमानास्तथा परे ॥
KK-13-01-220-050a	पादगुल्मैश्च बहुभिः श्लेष्मदोषसमन्विताः ।
KK-13-01-220-050c	पादरोगैश्च विविधैर्व्रणकुष्ठभगन्दरैः ।
KK-13-01-220-050e	आढ्या वा दुर्गता वाऽपि दृश्यन्ते व्याधिपीडिताः ॥
KK-13-01-220-051a	एवमात्मकृतं कर्म भुञ्जन्ते तत्र तत्र ते ।
KK-13-01-220-051c	अभिभूतुं न शक्यं हि केनचित्स्वकृतं फलम् ।
KK-13-01-220-051e	इति ते कथितं देवि भूयः श्रोतुं किमिच्छसि ॥ ॥

इति श्रीमन्महाभारते अनुशासनपर्वणि दानधर्मपर्वणि विंशत्यधिकद्विशततमोऽध्यायः ॥ 220
