श्रीः
अध्यायः 186

युधिष्ठिरेणावश्यवेद्योपास्येषु परावधिम् पृष्टेन भीष्मेण तम् प्रति श्रीनारायणमहिमप्रतिपादकनारदपुण्डरीकसंवादानुवादपूर्वकं नारायणस्य सर्वोत्कृष्टत्वेन वेद्यत्वोपास्यत्वविधानम् ॥ 1 ॥
	
KK-13-01-186-001	'*युधिष्ठिर उवाच 
KK-13-01-186-001a	यज्ज्ञेयं परमं कृत्यमनुष्ठेयं महात्मभिः ।
KK-13-01-186-001c	सारं मे सर्वशास्त्राणां वक्तुमर्हस्यनुग्रहात् ॥
KK-13-01-186-002	भीष्म उवाच 
KK-13-01-186-002a	श्रूयतामिदमत्यन्तं गूढं संसारमोचनम् ।
KK-13-01-186-002c	श्रोतव्यं च त्वया सम्यग्ज्ञातव्यं च विशाम्पते ॥
KK-13-01-186-003a	पुण्डरीकः पुरा विप्रः पुण्यतीर्थे जपान्वितः ।
KK-13-01-186-003c	नारदं परिपप्रच्छ श्रेयो योगपरं मुनिम् ॥
KK-13-01-186-004ac	नारदश्चाब्रवीदेनं ब्रह्मणोक्तं महात्मना ॥
KK-13-01-186-005a	शृणुष्वावहितस्तात ज्ञानयोगमनुत्तमम् ।
KK-13-01-186-005c	अप्रभूतं प्रभूतार्थं वेदशास्त्रार्थसंयुतम् ।
KK-13-01-186-006a	यः परः प्रकृते प्रोक्तः पुरुषः पञ्चविंशकः ।
KK-13-01-186-006c	स एव सर्वभूतात्मा नर इत्यभिधीयते ॥
KK-13-01-186-007a	नराज्जातानि तत्वानि नाराणीति ततो विदुः ।
KK-13-01-186-007c	तान्येव चायनं तस्य तेन नारायणः स्मृतः ॥
KK-13-01-186-008a	नारायणाज्जगत्सर्वं सर्गकाले प्रजायते ।
KK-13-01-186-008c	तस्मिन्नेव पुनस्तच्च प्रलये सम्प्रलीयते ॥
KK-13-01-186-009a	नारायणः परं ब्रह्म तत्वं नारायणः परः ।
KK-13-01-186-009c	परादपि परश्चासौ तस्मान्नास्ति परात्परः ॥
KK-13-01-186-010a	वासुदेवं तथा विष्णुमात्मानं च तथा विदुः ।
KK-13-01-186-010c	सञ्ज्ञाभेदैः स एवैकः सर्वशास्त्राभिसंस्कृतः ॥
KK-13-01-186-011a	आलोड्य सर्वशास्त्राणि विचार्य च पुनःपुनः ।
KK-13-01-186-011c	इदमेकं सुनिष्पन्नं ध्येयो नारायणः सदा ॥
KK-13-01-186-012a	तस्मात्त्वं गहनान्सर्वांस्त्यक्त्वा शास्त्रार्थविस्तरान् ।
KK-13-01-186-012c	अनन्यचेता ध्यायस्व नारायणमजं विभुम् ॥
KK-13-01-186-013a	मुहूर्तमपि यो ध्यायेन्नारायणमतन्द्रितः ।
KK-13-01-186-013c	सोऽपि तद्गतिमाप्नोति किं पुनस्तत्परायणः ॥
KK-13-01-186-014a	नमो नारायणायेति यो वेद ब्रह्म शाश्वतम् ।
KK-13-01-186-014c	अन्त्यकाले जपन्नेति तद्विष्णोः परमं पदम् ॥
KK-13-01-186-015a	श्रवणान्मननाच्चैव गीतिस्तुत्यर्चनादिभिः ।
KK-13-01-186-015c	आराध्यं सर्वदा ब्रह्म पुरुषेण हितैषिणा ॥
KK-13-01-186-016a	लिप्यते न स पापेन नारायणपरायणः ।
KK-13-01-186-016c	पुनाति सकलं लोकं सहस्रांशुरिवोदितः ॥
KK-13-01-186-017a	ब्रह्मचारी गृहस्थोऽपि वानप्रस्थोऽथ भिक्षुकः ।
KK-13-01-186-017c	केशवाराधनं हित्वा नैव याति परां गतिम् ॥
KK-13-01-186-018a	जन्मान्तरसहस्रेषु दुर्लभा तद्गता मतिः ।
KK-13-01-186-018c	तद्भक्तवत्सलं देवं समाराधय सुव्रत ॥
KK-13-01-186-019a	नारदेनैवमुक्तस्तु स विप्रोऽभ्यर्चयद्धरिम् ।
KK-13-01-186-019c	स्वप्नोऽपि पुण्डरीकाक्षं शङ्खचक्रगदाधरम् ॥
KK-13-01-186-020a	किरीटकुण्डलधरं लसच्छ्रीवत्सकौस्तुभम् ।
KK-13-01-186-020c	तं दृष्ट्वा देवदेवेशं प्राणमत्सम्भ्रमान्वितः ॥
KK-13-01-186-021a	अथ कालेन महता तथा प्रत्यक्षतां गतः ।
KK-13-01-186-021c	संस्तुतः स्तुतिभिर्वेदैर्देवगन्धर्वकिन्नरैः ॥
KK-13-01-186-022a	अथ तेनैव भगवानात्मलोकमधोक्षजः ।
KK-13-01-186-022c	गतः सम्पूजितः सर्वैः स योगिनिलयो हरिः ॥
KK-13-01-186-023a	तस्मात्त्वमपि राजेन्द्र तद्भक्तस्तत्परायणः ।
KK-13-01-186-023c	अर्चयित्वा यथायोगं भजस्व पुरुषोत्तमम् ॥
KK-13-01-186-024a	अजरममरमेकं ध्येयमाद्यन्तशून्यं सगुणमगुणमाद्यं स्थूलमत्यन्तसूक्ष्मम् ।
KK-13-01-186-024c	निरुपममुपमेयं योगिविज्ञानगम्यं त्रिभुवनगुरुमीशं सम्प्रपद्यस्व विष्णुम् ॥

 इती श्रीमन्महाभारते अनुशासनपर्वणि दानधर्मपर्वणि षडशीत्यधिकशततमोऽध्यायः ॥ 186 ॥

* अयमध्यायो दाक्षिणात्यकोशेष्वेव दृश्यते ।
