अध्यायः 025

कद्र्वाऽमृताहरणं चोदितेन गरुडेन स्वपितरि कश्यपे तन्निवेदनम् ॥ 1 ॥ तेन तस्य दुष्करत्वकथने गरुडेन स्वेन तस्य सुकरत्वोक्तिः ॥ 2 ॥ कश्यपेन गरुडं प्रति गजकच्छपवृत्तान्तकथनपूर्वकं तयोर्भक्षणाद्बलाप्यायनसम्पादनेनामृताहरणचोदना ॥ 3 ॥
	
KK-13-01-025-001	भीष्म उवाच ।
KK-13-01-025-001a	तथेत्युक्त्वा तु विहगः प्रतिज्ञाय महाद्युतिः ।
KK-13-01-025-001c	अमृताहरणे वाचं ततः पितरमब्रवीत् ॥
KK-13-01-025-002a	कामं वै सूनृता वाचो विसृज्य च मुहुर्मुहुः ।
KK-13-01-025-002c	यच्चाप्यनुज्ञां मातुर्वै न च सा ह्यनुमन्यते ॥
KK-13-01-025-003a	सा मा बहुविधा वाचो वज्रकल्पा विसृज्य वै ।
KK-13-01-025-003c	भगवन्विनता दासी मम माता महाद्युते ॥
KK-13-01-025-004a	कद्रूः प्रेषयते चैव दासीयमिति चाब्रवीत् ।
KK-13-01-025-004c	आहरामृतमित्येव मोक्ष्यते विनता ततः ॥
KK-13-01-025-005a	सोहं मातृविमोक्षार्थमाहरिष्य इति ब्रुवन् ।
KK-13-01-025-005c	अमृतं प्रार्थितस्तूर्णमाहर्तुं प्रतिनन्द्य वै ॥
KK-13-01-025-006	पितोवाच ।
KK-13-01-025-006a	अमृतं तात दुष्प्रापं देवैरपि कुतस्त्वया ।
KK-13-01-025-006c	रक्ष्यते हि भृशं पुत्र रक्षिभिस्तन्निबोध मे ॥
KK-13-01-025-007a	गुप्तमद्भिर्भृशं साधु सर्वतः परिवारितम् ।
KK-13-01-025-007c	अनन्तरमथो गुप्तं ज्वलता जातवेदसा ॥
KK-13-01-025-008a	ततः शतसहस्राणि अयुतान्यर्बुदानि च ।
KK-13-01-025-008c	रक्षन्त्यमृतमत्यन्तं किङ्करा नाम राक्षसाः ॥
KK-13-01-025-009a	तेषां शक्त्यृष्टिशूलांश्च शतघ्न्यः पट्टसास्तथा ।
KK-13-01-025-009c	आयुधा रक्षिणां तात वज्रकल्पाः शिलास्तथा ॥
KK-13-01-025-010a	ततो जालेन महता अवनद्धं समन्ततः ।
KK-13-01-025-010c	अयस्मयेन वै तात वृत्रहन्तुः स्म शासनात् ॥
KK-13-01-025-011a	तत्त्वमेवंविधं तात कथं प्रार्थयसेऽमृतम् ।
KK-13-01-025-011c	सुरक्षितं वज्रभृतां वैनतेय विहङ्गम ।
KK-13-01-025-011e	इन्द्रेण देवैर्नागैश्च खड्गैर्गिरिजलादिभिः ॥
KK-13-01-025-012	गरुड उवाच ।
KK-13-01-025-012a	पुत्रगृद्ध्या ब्रवीष्येतच्छृणु तात विनिश्चयम् ।
KK-13-01-025-012c	बलवानुपायवानस्मि भूयः किं करवाणि ते ॥
KK-13-01-025-013a	तमब्रवीत्पिता हृष्टः प्रहसन्वै पुनः पुनः ।
KK-13-01-025-013c	यदि तौ भक्षयेस्तात क्रूरौ कच्छपवारणौ ॥
KK-13-01-025-014a	तथा बलममेयं ते भविता तन्न संशयः ।
KK-13-01-025-014c	अमृतस्यैव चाहर्ता भविष्यसि न संशयः ॥
KK-13-01-025-015	गरुड उवाच ।
KK-13-01-025-015a	क्व तौ क्रूरौ महाभाग वर्तेते हस्तिकच्छपौ ।
KK-13-01-025-015c	भक्षयिष्याम्यहं तात बलस्याप्यायनं प्रति ॥
KK-13-01-025-016	कश्यप उवाच ।
KK-13-01-025-016a	पर्वतो वै समुद्रान्ते नभः स्तब्ध्वेव तिष्ठति ।
KK-13-01-025-016c	उरगो नाम दुष्प्रापः पुरा देवगणैरपि ॥
KK-13-01-025-017a	गोरुतानि स विस्तीर्णः पुष्पितद्रुमसानुमान् ।
KK-13-01-025-017c	तत्र पन्थाः कृतस्तात कुञ्जरेण बलीयसा ॥
KK-13-01-025-018a	गोरुतान्युच्छ्रयस्तस्य नव सप्त च पुत्रक ।
KK-13-01-025-018c	गच्छताऽगच्छता चैव क्षपितः स महागिरिः ॥
KK-13-01-025-019a	तावान्भूमिसमस्तात कृतः पन्थाः समुत्थितः ।
KK-13-01-025-019c	तेन गत्वा स मातङ्गः पिपासुर्युद्धमिच्छति ॥
KK-13-01-025-020a	तमतीत्य तु शैलेन्द्रं ह्रदः कोकनदायुतः ।
KK-13-01-025-020c	कनकेति च विख्यातस्तत्र कूर्मो महाबलः ॥
KK-13-01-025-021a	गोरुतानि स विस्तीर्णः कच्छपः कुञ्जरश्च सः ।
KK-13-01-025-021c	आयामतश्चापि समौ तेजोबलसमन्वितौ ॥
KK-13-01-025-022a	पुनरावृत्तिमापन्नौ तावेतौ मधुकैटभौ ।
KK-13-01-025-022c	जन्मान्तरे विप्रमूढौ परस्परवधैषिणौ ॥
KK-13-01-025-023a	यदा स नागो व्रजति पिपासुस्तं जलाशयम् ।
KK-13-01-025-023c	तदैनं कच्छपो रोषात्प्रतियाति महाबलः ॥
KK-13-01-025-024a	नखैश्च दशनैश्चापि निमज्योन्मज्य वाऽसकृत् ।
KK-13-01-025-024c	विददाराग्रहस्तेन कुञ्जरं तं जलेचरः ॥
KK-13-01-025-025a	नागराडपि तोयार्थी पिपासुश्चरणैरपि ।
KK-13-01-025-025c	अग्रहस्तेन दन्ताभ्यां निवारयति वारिजम् ॥
KK-13-01-025-026a	स तु तोयादनुत्तिष्ठन्वारिजो गजयूथपम् ।
KK-13-01-025-026c	नखैश्च दशनैश्चैव द्विरदं प्रतिषेधति ॥
KK-13-01-025-027a	निवारितो गजश्रेष्ठः पुनर्गच्छति स्वं वनम् ।
KK-13-01-025-027c	पिपासुः क्लिन्नहस्ताग्रो रुधिरेण समुक्षितः ॥
KK-13-01-025-028a	तौ गच्छ सहितौ पुत्र यदि शक्नोषि भक्षय ।
KK-13-01-025-028c	न तौ पृथक्तया शक्यावप्रमत्तौ बले स्थितौ' ॥ ॥

इति श्रीमन्महाभारते अनुशासनपर्वणि दानधर्मपर्वणि पञ्चविंशोऽध्यायः ॥ 25 ॥

13-25-17 गोरुतानि गव्यूतीः ॥
