अध्यायः 087

अथ दानधर्मपर्व ॥ 1 ॥

भीष्मेण युधिष्ठिरम्प्रति रामविश्वामित्रयोरुत्पत्तिप्रकारकथनारम्भः ॥ 1 ॥ च्यवनेन कुशिकराजमेत्य सभार्यं तम्प्रति स्वशुश्रूषाविधानम् ॥ 2 ॥ सभार्येण कुशिकेन एकविंशतिदिवसाननवरतमेकपार्श्वेन प्रसुप्तस्य च्यवनस्य पादसंवाहनेन पर्युपासनम् ॥ 3 ॥ ततः शयनादुत्थितेन मुनिना किञ्चिद्दूरं गत्वा पुनरन्तर्धानम् ॥ 4 ॥

001	युधिष्ठिर उवाच ।
001a	संशयो मे महाप्राज्ञ सुमहान्सागरोपम ।
001c	तं मे शृणु महाबाहो श्रुत्वा व्याख्यातुमर्हसि ॥
002a	कौतूहलं मे सुमहज्जामदग्न्यं प्रति प्रभो ।
002c	रामं धर्मभृतां श्रेष्ठं तन्मे व्याख्यातुमर्हसि ॥
003a	`ब्राह्मे बले सुपूर्णानामेतेषां च्यवनादिनाम् ।'
003c	कथमेष समुत्पन्नो रामः सत्यपराक्रमः ।
003e	कथं ब्रह्मर्षिवंशोऽयं क्षत्रधर्मा व्यजायत ॥
004a	तदस्य सम्भवं राजन्निखिलेनानुकीर्तय ।
004c	कौशिकश्च कथं वंशात्क्षात्राद्वै ब्राह्मणोऽभवत् ॥
005a	अहो प्रभावः सुमहानासीद्वै सुमहात्मनोः ।
005c	रामस्य च नरव्याघ्र विश्वामित्रस्य चैव हि ॥
006a	कथं पुत्रानतिक्रम्य तेषां नप्तृष्वथाभवत् ।
006c	एष दोषो महाप्राज्ञ तत्त्वं व्याख्यातुमर्हसि ॥
007	भीष्म उवाच ।
007a	अत्राप्युदाहरन्तीममितिहासं पुरातनम् ।
007c	च्यवनस्य च संवादं कुशिकस्य च भारत ॥
008a	एतं दोषं पुरा दृष्ट्वा भार्गवश्च्यवनस्तदा ।
008c	आगामिनं महाबुद्धिः स्ववंशे मुनिसत्तमः ॥
009a	निश्चित्य मनसा सर्वं गुणदोषबलाबलम् ।
009c	दग्धुकामः कुलं सर्वं कुशिकानां तपोधनः ॥
010a	च्यवनस्तमनुप्राप्य कुशिकं वाक्यमब्रवीत् ।
010c	वस्तुमिच्छा समुत्पन्ना त्वया सह ममानघ ॥
011	कुशिक उवाच ।
011a	भगवन्सहधर्मोऽयं पण्डितैरिह चर्यते ।
011c	प्रदानकाले कन्यानामुच्यते च सदा बुधैः ॥
012a	यत्तु तावदतिक्रान्तं धर्मद्वारं तपोधन ।
012c	तत्कार्यं प्रकरिष्यामि तदनुज्ञातुमर्हसि ॥
013	भीष्म उवाच ।
013a	अथासनमुपादाय च्यवनस्य महामुनेः ।
013c	कुशिको भार्यया सार्धमाजगाम यतो मुनिः ॥
014a	प्रगृह्य राजा भृङ्गारं पाद्यमस्मै न्यवेदयत् ।
014c	कारयामास सर्वाश्च क्रियास्तस्य महात्मनः ॥
015a	ततः स राजा च्यवनं मधुपर्कं यथाविधि ।
015c	ग्राहयामास चाव्यग्रो महात्मा नियतव्रतः ॥
016a	सत्कृत्य तं तथा विप्रमिदं पुनरथाब्रवीत् ।
016c	भगवन्परवन्तौ स्वो ब्रूहि किं करवावहे ॥
017a	यदि राज्यं यदि धनं यदि गाः संशितव्रत ।
017c	यज्ञदानानि च तथा ब्रूहि सर्वं ददामि ते ॥
018a	इदं गृहमिदं राज्यमिदं धर्मासनं च ते ।
018c	राजा त्वमसि शाध्युर्वीं भृत्योऽहं परवान्स्त्रिया ॥
019a	एवमुक्ते ततो वाक्ये च्यवनो भार्गवस्तदा ।
019c	कुशिकं प्रत्युवाचेदं मुदा परमया युतः ॥
020a	न राज्यं कामये राजन्न धनं न च योषितः ।
020c	न च गा न च वै देशान्न यज्ञं श्रूयतामिदम् ॥
021a	नियमं किञ्चिदारप्स्ये युवयोर्यदि रोचते ।
021c	परिचर्योस्मि यत्ताभ्यां युवाभ्यामविशङ्कया ॥
022a	एवमुक्ते तदा तेन दम्पती तौ जहर्षतुः ।
022c	प्रत्यब्रूतां च तमृषिमेवमस्त्विति भारत ॥
023a	अथ तं कुशिको हृष्टः प्रावेशयदनुत्तमम् ।
023c	गृहोद्देशं ततस्तस्य दर्शनीयमदर्शयत् ॥
024a	इयं शय्या भगवतो यथाकाममिहोष्यताम् ।
024c	प्रयतिष्यावहे प्रीतिमाहर्तुं ते तपोधन ॥
025a	अथ सूर्योतिचक्राम तेषां संवदतां तथा ।
025c	अथर्षिश्चोदयामास पानमन्नं तथैव च ॥
026a	तमपृच्छत्ततो राजा कुशिकः प्रणतस्तदा ।
026c	किमन्नजातमिष्टं ते किमुपस्थापयाम्यहम् ॥
027a	ततः स परया प्रीत्या प्रत्युवाच नराधिपम् ।
027c	औपपत्तिकमाहारं प्रयच्छस्वेति भारत ॥
028a	तद्वचः पूजयित्वा तु तथेत्याह स पार्थिवः ।
028c	यथोपपन्नमाहारं तस्मै प्रादाज्जनाधिप ॥
029a	ततः स भुक्त्वा भगवन्दम्पती प्राह धर्मवित् ।
029c	स्वप्तुमिच्छाम्यहं निद्रा बाधते मामिति प्रभो ॥
030a	ततः शय्यागृहं प्राप्य भगवानृषिसत्तमः ।
030c	संविवेश नरेशस्तु सपत्नीकः स्थितोऽभवत् ॥
031a	न प्रबोध्योस्मि संसुप्त इत्युवाचाथ भार्गवः ।
031c	संवाहितव्यौ मे पादौ जागर्तव्यं च वां निशि ॥
032a	अविशङ्कस्तु कुशिकस्तथेत्येवाह धर्मवित् ।
032c	न प्राबोधयतां तौ च दम्पती रजनीक्षये ॥
033a	यथादेशं महर्षेस्तु शुश्रूषापरमौ तदा ।
033c	बभूवतुर्महाराज प्रयतावथ दम्पती ॥
034a	ततः स भगवान्विप्रः समादिश्य नराधिपम् ।
034c	सुष्वापैकेन पार्श्वेन दिवसानेकविंशतिम् ॥
035a	स तु राजा निराहारः सभार्यः कुरुनन्दन ।
035c	पर्युपासत तं हृष्टश्च्यवनाराधने रतः ॥
036a	भार्गवस्तु समुत्तस्थौ स्वयमेव तपोधनः ।
036c	अकिञ्चिदुक्त्वा तु गृहान्निश्चक्राम महातपाः ॥
037a	तमन्वगच्छतां तौ च क्षुधितौ श्रमकर्शितौ ।
037c	भार्यापती मुनिश्रेष्ठस्तावेतौ नावलोकयत् ॥
038a	तयोस्तु प्रेक्षतोऽरेव भार्गवाणां कुलोद्वहः ।
038c	अन्तर्हितोभूद्राजेन्द्र ततो राजाऽपतत्क्षितौ ॥
039a	ततो मुहूर्तादाश्वस्य सह देव्या महामुनेः ।
039c	पुनरन्वेषणे यत्नमकरोत्स महीपतिः ॥ ॥

इति श्रीमन्महाभारते अनुशासनपर्वणि दानधर्मपर्वणि सप्ताशीतितमोऽध्यायः ॥ 87 ॥

13-87-11 अतिथिसेवाधर्म एव सहधर्मः स्त्रीसहितधर्मः ॥ 13-87-37 मुनिश्रेष्ठो नच तावभ्यवारयदिति ट.थ.ध.पाठः ॥
