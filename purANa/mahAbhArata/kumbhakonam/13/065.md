अध्यायः 065

भीष्मेण युधिष्ठिरं प्रति गङ्गामहिमप्रतिपादकसिद्धसिलवृत्तिसंवादानुवादः ॥ 1 ॥
	
KK-13-01-065-001	वैशम्पायन उवाच ।
KK-13-01-065-001a	बृहस्पतिसमं बुद्ध्या क्षमया ब्रह्मणः समम् ।
KK-13-01-065-001c	पराक्रमे शक्रसममादित्यसमतेजसम् ॥
KK-13-01-065-002a	गाङ्गेयमर्जुनेनाजौ निहतं भूरितेजसम् ।
KK-13-01-065-002c	भ्रातृभिः सहितोऽन्यैश्च पर्यपृच्छद्युधिष्ठिरः ॥
KK-13-01-065-003a	शयानं वीरशयने कालाकाङ्क्षिणमच्युतम् ।
KK-13-01-065-003c	आजग्मुर्भरतश्रेष्ठं द्रष्टुकामा महर्षयः ॥
KK-13-01-065-004a	अत्रिर्वसिष्ठोऽथ भृगुः पुलस्त्यः पुलहः क्रतुः ।
KK-13-01-065-004c	अङ्गिरा गौतमोऽगस्त्यः सुमतिः सुयतात्मवान् ॥
KK-13-01-065-005a	विश्वामित्रः स्थूलगिराः संवर्तः प्रमतिर्दमः ।
KK-13-01-065-005c	बृहस्पत्युशनोव्यासश्च्यवनः काश्यपो ध्रुवः ॥
KK-13-01-065-006a	दुर्वासा जमदग्निश्च मार्कण्डेयोऽथ गालवः ।
KK-13-01-065-006c	भरद्वाजोऽथ रैभ्यश्चक यवक्रीतस्त्रितस्तथा ॥
KK-13-01-065-007a	स्थूलाक्षः शबलाक्षश्च कण्वो मेधातिथिः कृशः ।
KK-13-01-065-007c	नारदः पर्वतश्चैव सुधन्वाऽथैकतो द्विजः ॥
KK-13-01-065-008a	नितमभूर्भुवनो धौम्यः शतानन्दोऽकृतव्रणः ।
KK-13-01-065-008c	जामदग्र्यस्तथा रामः कचश्चेत्येवमादयः ।
KK-13-01-065-008e	समागता महात्मानो भीष्मं द्रष्टुं महर्षयः ॥
KK-13-01-065-009a	तेषां महात्मनां पूजामागतानां युधिष्ठिरः ।
KK-13-01-065-009c	भ्रातृभिः सहितश्चक्रे यथावदनुपूर्वशः ॥
KK-13-01-065-010a	ते पूजिताः सुखासीनाः कथाश्रक्रुर्महर्षयः ।
KK-13-01-065-010c	भीष्माश्रिताः सुमधुराः सर्वेन्द्रियमनोहराः ॥
KK-13-01-065-011a	भीष्मस्तेषां कथाः श्रुत्वा ऋषीणां भावितात्मनाम् ।
KK-13-01-065-011c	मेने दिविष्ठमात्मानं तुष्ट्या परमया युतः ॥
KK-13-01-065-012a	ततस्ते भीष्ममामन्त्र्य पाण्डवांश्च महर्षयः ।
KK-13-01-065-012c	अन्तर्धानं गताः सर्वे सर्वेषामेव पश्यताम् ॥
KK-13-01-065-013a	तानृषीन्सुमहाभागानन्तर्धानगतानपि ।
KK-13-01-065-013c	पाण्डवास्तुष्टुवुः सर्वे प्रणेमुश्च मुहुर्मुहुः ॥
KK-13-01-065-014a	प्रसन्नमनसः सर्वे गाङ्गेयं कुरुसत्तमम् ।
KK-13-01-065-014c	उपतस्थुर्यथोद्यन्तमादित्यं मन्त्रकोविदाः ॥
KK-13-01-065-015a	प्रभावं तपसस्तेषामृषीणां वीक्ष्य पाण्डवाः ।
KK-13-01-065-015c	प्रकाशन्तो दिशः सर्वा विस्मयं परमं ययुः ॥
KK-13-01-065-016a	महाभाग्यं परं तेषामृषीणामनुचिन्त्य ते ।
KK-13-01-065-016c	पाण्डवाः सह भीष्मेण कथाश्चक्रुस्तदाश्रयाः ॥
KK-13-01-065-017a	कथान्ते शिरसा पादौ स्पृष्ट्वा भीष्मस्य पाण्डवः ।
KK-13-01-065-017c	धर्म्यं धर्मसुतः प्रश्नं पर्यपृच्छद्युधिष्ठिरः ॥
KK-13-01-065-018a	के देशाः के जनपदा आश्रमाः के च पर्वताः ।
KK-13-01-065-018c	प्रकृष्टाः पुण्यतः काश्च ज्ञेया नद्यः पितामह ॥
KK-13-01-065-019	भीष्म उवाच ।
KK-13-01-065-019a	अत्राप्युदाहरन्तीममितिहासं पुरातनम् ।
KK-13-01-065-019c	शिलोञ्छवृत्तेः संवादं सिद्धस्य च युधिष्ठिर ॥
KK-13-01-065-020a	इमां कश्चित्परिक्रम्य पृथिवीं शैलभूषणाम् ।
KK-13-01-065-020c	असकृद्द्विपदां श्रेष्ठः श्रेष्ठस्य गृहमेधिनः ॥
KK-13-01-065-021a	शिलवृत्तेर्गृहं प्राप्तः स तेन विधिनाऽर्चितः ।
KK-13-01-065-021c	उवास रजनीं तत्र सुमुखः सुखभागृषिः ॥
KK-13-01-065-022a	शिलवृत्तिस्तु यत्कृत्यं प्रातस्तत्कृतवाञ्शुचिः ।
KK-13-01-065-022c	कृतकृत्यमुपातिष्ठत्सिद्धं तमतिथिं तदा ॥
KK-13-01-065-023a	तौ समेत्य महात्मानौ सुखासीनौ कथाः शुभाः ।
KK-13-01-065-023c	चक्रतुर्वेदसम्बद्धास्तच्छेषकृतलक्षणाः ॥
KK-13-01-065-024a	शिलवृत्तिः कथान्ते तु सिद्धमामन्त्र्य यत्नतः ।
KK-13-01-065-024c	प्रश्नं पप्रच्छ मेधावी यन्मां त्वं परिपृच्छसि ॥
KK-13-01-065-025	शिलवृत्तिरुवाच ।
KK-13-01-065-025a	के देशाः के जनपदाः केऽऽश्रमाः के च पर्वताः ।
KK-13-01-065-025c	प्रकृष्टाः पुण्यतः काश्च ज्ञेया नद्यस्तदुच्यताम् ॥
KK-13-01-065-026	सिद्ध उवाच ।
KK-13-01-065-026a	ते देशास्ते जनपदास्तेऽऽश्रमास्ते च पर्वताः ।
KK-13-01-065-026c	येषां भागीरथी गङ्गा मध्येनैति सरिद्वरा ॥
KK-13-01-065-027a	तपसा ब्रह्मचर्येण यज्ञैस्त्यागेन वा पुनः ।
KK-13-01-065-027c	गतिं तां न लभेज्जन्तुर्गङ्गां संसेव्य यां लभेत् ॥
KK-13-01-065-028a	स्पष्टानि येषां गाङ्गेयैस्तोयैर्गात्राणि देहिनाम् ।
KK-13-01-065-028c	न्यस्तानि न पुनस्तेषां त्यागः स्वर्गाद्विधीयते ॥
KK-13-01-065-029a	सर्वाणि येषां गाङ्गेयैस्तोयैः कार्याणि देहिनाम् ।
KK-13-01-065-029c	गां त्यक्त्वा मानवा विप्र दिवि तिष्ठन्ति ते जनाः ॥
KK-13-01-065-030a	पूर्वे वयसि कर्माणि कृत्वा पापानि ये नराः ।
KK-13-01-065-030c	पश्चाद्गङ्गां निषेवन्ते तेऽपि यान्त्युत्तमां गतिम् ॥
KK-13-01-065-031a	`युक्ताश्च पातकैस्त्यक्त्वा देहं शुद्धा भवन्ति ते ।
KK-13-01-065-031c	मुच्यन्ते देहसंत्यागाद्गङ्गायमुनसङ्गमे ॥'
KK-13-01-065-032a	स्नातानां शुचिभिस्तोयैर्गाङ्गेयैः प्रयतात्मनाम् ।
KK-13-01-065-032c	व्युष्टिर्भवति या पुंसां न सा क्रतुशतैरपि ॥
KK-13-01-065-033a	यावदस्थि मनुष्यस्य गङ्गातोयेषु तिष्ठति ।
KK-13-01-065-033c	तावद्वर्षसहस्राणि स्वर्गलोके महीयते ॥
KK-13-01-065-034a	अपहत्य तमस्तीव्रं यथा भात्युदये रविः ।
KK-13-01-065-034c	तथाऽपहत्य पाप्मानं भाति गङ्गाजलोक्षितः ॥
KK-13-01-065-035a	विसोमा इव शर्वर्यो विपुष्पास्तरवो यथा ।
KK-13-01-065-035c	तद्वद्देशा दिशश्चैव हीना गङ्गाजलैः शिवैः ॥
KK-13-01-065-036a	वर्णाश्रमा यथा सर्वे धर्मज्ञानविवर्जिताः ।
KK-13-01-065-036c	क्रतवश्च यथाऽसोमास्तथा गङ्गां विना जगत् ॥
KK-13-01-065-037a	यथा हीनं नभोऽर्केण भूः शैलैः खं च वायुना ।
KK-13-01-065-037c	तथा देशा दिशश्चैव गङ्गाहीना न संशयः ॥
KK-13-01-065-038a	त्रिषु लोकेषु ये केचित्प्राणिनः सर्व एव ते ।
KK-13-01-065-038c	तर्प्यमाणाः परां तृप्तिं यान्ति गङ्गाजलैः शुभैः ॥
KK-13-01-065-039a	`अन्ये च देवा मुनयः प्रेतानि पितृभिः सह ।
KK-13-01-065-039c	तर्पितास्तृप्तिमायान्ति त्रिषु लोकेषु सर्वशः ॥'
KK-13-01-065-040a	यस्तु सूर्येण निष्टप्तं गाङ्गेयं पिबते जलम् ।
KK-13-01-065-040c	गवां निर्हरनिर्मुक्ताद्यावकात्तद्विशिष्यते ॥
KK-13-01-065-041a	इन्द्रव्रतसहस्रं तु यश्चोरत्कायशोधनम् ।
KK-13-01-065-041c	पिबेद्यश्चापि गङ्गाम्भः समौ स्यातां न वा समौ ॥
KK-13-01-065-042a	तिष्ठेद्युगसहस्रं तु पदेनैकेन यः पुमान् ।
KK-13-01-065-042c	मासमेकं तु गङ्गायां समौ स्यातां न वा सभौ ॥
KK-13-01-065-043a	लम्बतेऽवाक्शिरा यस्तु युगानामयुतं पुमान् ।
KK-13-01-065-043c	तिष्ठेद्यथेष्टं यश्चापि गङ्गायां स विशिष्यते ॥
KK-13-01-065-044a	अग्नौ प्रास्तं प्रधूयेत यथा तूलं द्विजोत्तम ।
KK-13-01-065-044c	तथा गङ्गावगाढस्य सर्वपापं प्रधूयते ॥
KK-13-01-065-045a	भूतानामिह सर्वेषां दुःखोपहतचेतसाम् ।
KK-13-01-065-045c	गतिमन्वेषमाणानां न गङ्गासदृशी गतिः ॥
KK-13-01-065-046a	भवन्ति निर्विषाः सर्पा यथा तार्क्ष्यस्य दर्शनात् ।
KK-13-01-065-046c	गङ्गाया दर्शनातद्वत्सर्वपापैः प्रमुच्यते ॥
KK-13-01-065-047a	अप्रतिष्ठाश्च ये केचिदधर्मशरणाश्च ये ।
KK-13-01-065-047c	येषां प्रतिष्ठा गङ्गेह शरणं शर्म वर्म च ।
KK-13-01-065-048a	प्रकृष्टैरशुभैर्ग्रस्ताननेकैः पुरुषाधमान् ।
KK-13-01-065-048c	पततो नरके गङ्गा संश्रितान्प्रेत्य तारयेत् ॥
KK-13-01-065-049a	ते संविभक्ता मुनिभिर्नूनं देवैः सवासवैः ।
KK-13-01-065-049c	येऽभिगच्छन्ति सततं गङ्गां मतिमतांवर ॥
KK-13-01-065-050a	विनयाचारहीनाश्च अशिवाश्च नराधमाः ।
KK-13-01-065-050c	ते भवन्ति शिवा विप्र ये वै गङ्गामुपाश्रिताः ॥
KK-13-01-065-051a	यथा सुराणाममृतं पितॄणां च यथा स्वधा ।
KK-13-01-065-051c	सुधा यथा च नागानां तथा गङ्गाजलं नृणाम् ॥
KK-13-01-065-052a	उपासते यथा बाला मातरं क्षुधयाऽर्दिताः ।
KK-13-01-065-052c	श्रेयस्कामास्तथा गङ्गामुपासन्तीह देहिनः ॥
KK-13-01-065-053a	स्वायम्भुवं यथा स्थानं सर्वेषां श्रेष्ठमुच्यते ।
KK-13-01-065-053c	स्थानानां सरितां श्रेष्ठा गङ्गा तद्वदिहोच्यते ॥
KK-13-01-065-054a	`उपजीव्या यथा धेनुर्लोकानां ब्राह्ममेव वा ।
KK-13-01-065-054c	हविषां तु यथा सोमस्तरणेषु तथा त्वियम् ॥
KK-13-01-065-055a	यथोपजीविनां धेनुर्देवादीनां परा स्मृता ।
KK-13-01-065-055c	तथोपजीविनां गङ्गा सर्वप्राणभृतामिह ॥
KK-13-01-065-056a	देवाः सोमार्कसंस्थानि यथा सत्रादिभिर्मखैः ।
KK-13-01-065-056c	अमृतान्युपजीवन्ति तथा गङ्गाजलं नराः ॥
KK-13-01-065-057a	जाह्नवीपुलिनोत्थाभिः सिकताभिः समुक्षितम् ।
KK-13-01-065-057c	आत्मानं मन्यते लोको दिविष्ठमिव शोभितम् ॥
KK-13-01-065-058a	जाह्नवीतीरसम्भूतां मृदं मूर्ध्ना बिभर्ति यः ।
KK-13-01-065-058c	बिभर्ति रूपं सोऽर्कस्य तमोनाशाय निर्मलम् ॥
KK-13-01-065-059a	गङ्गोर्मिभिरथो दिग्धः पुरुषं पवनो यदा ।
KK-13-01-065-059c	स्पृश्यते सोऽस्य पाप्मानं सद्य एवापकर्षति ॥
KK-13-01-065-060a	व्यसनैरभितप्तस्य नरस्य विनशिष्यतः ।
KK-13-01-065-060c	गङ्गादर्शनजा प्रीतिर्व्यसनान्यपकर्षति ॥
KK-13-01-065-061a	हंसारावैः कोकरवै रवैरन्यैश्च पक्षिणाम् ।
KK-13-01-065-061c	पस्पर्ध गङ्गा गन्धर्वान्पुलिनैश्च शिलोच्चयान् ॥
KK-13-01-065-062a	हंसादिभिः सुबहुभिर्विविधैः पक्षिभिर्वृताम् ।
KK-13-01-065-062c	गङ्गां गोकुलसम्बाधां दृष्ट्वा स्वर्गोऽपि विस्मृतः ॥
KK-13-01-065-063a	न सा प्रीतिर्दिविष्ठस्य सर्वकामानुपाश्नतः ।
KK-13-01-065-063c	सम्भवेद्या परा प्रीतिर्गङ्गायाः पुलिने नृणाम् ॥
KK-13-01-065-064a	वाङ्मनःकर्मजैर्ग्रस्तः पापैरपि पुमानिह ।
KK-13-01-065-064c	वीक्ष्य गङ्गां भवेत्पूतो अत्र मे नास्ति संशयः ॥
KK-13-01-065-065a	सप्तावरान्सप्त परान्पितॄंस्तेभ्यश्च ये परे ।
KK-13-01-065-065c	पुमांस्तारयते गङ्गां वीक्ष्य स्पृष्ट्वाऽवगाह्य च ॥
KK-13-01-065-066a	श्रुताभिलषिता पीता स्पृष्टा दृष्टाऽवगाहिता ।
KK-13-01-065-066c	गङ्गा तारयते नॄणामुभौ वंशौ विशेषतः ॥
KK-13-01-065-067a	`तत्तीरगानां तपसा श्राद्धपारायणादिभिः ।
KK-13-01-065-067c	गङ्गाद्वारप्रभृतिभिस्तत्तीर्थैर्न परं नृणाम् ॥
KK-13-01-065-068a	सायं प्रातः स्मरेद्गङ्गां नित्यं स्नाने तु कीर्तयेत् ।
KK-13-01-065-068c	तर्पणे पितृपूजासु मरणे चापि संस्मरेत् ॥'
KK-13-01-065-069a	दर्शनात्स्पर्शनात्पानात्तथा गङ्गेति कीर्तनात् ।
KK-13-01-065-069c	पुनात्यपुण्यान्पुरुषाञ्शतशोऽथ सहस्रशः ॥
KK-13-01-065-070a	य इच्छेत्सफलं जन्म जीवितं श्रुतमेव च ।
KK-13-01-065-070c	स पितॄंस्तर्पयेद्गङ्गामभिगम्य सुरांस्तथा ॥
KK-13-01-065-071a	न श्रुतैर्न च वित्तेन कर्मणा न च तत्फलम् ।
KK-13-01-065-071c	प्राप्नुयात्पुरुषोऽत्यन्तं गङ्गां प्राप्य यदाप्नुयात् ॥
KK-13-01-065-072a	जात्यन्धैरिह तुल्यास्ते मृतैः पङ्गुभिरेव च ।
KK-13-01-065-072c	समर्था ये न पश्यन्ति गङ्गां पुण्यजलां शिवाम् ॥
KK-13-01-065-073a	भूतभव्यभविष्यज्ञैर्महर्षिभिरुपस्थिताम् ।
KK-13-01-065-073c	देवैः सेन्द्रैश्च को गङ्गां नोपसेवेत मानवः ॥
KK-13-01-065-074a	वानप्रस्थैर्गृहस्थैश्च यतिभिर्ब्रह्मचारिभिः ।
KK-13-01-065-074c	विद्यावद्भिः श्रितां गङ्गां पुमान्को नाम नाश्रयेत् ॥
KK-13-01-065-075a	उत्कामद्भिश्च यः प्राणैः प्रयतः शिष्टसम्मतः ।
KK-13-01-065-075c	चिन्तयेन्मनसा गङ्गां स गतिं परमां लभेत् ॥
KK-13-01-065-076a	न भयेभ्यो भयं तस्य न पापेभ्यो न राजतः ।
KK-13-01-065-076c	आदेहपतनाद्गङ्गामुपास्ते यः पुमानिह ॥
KK-13-01-065-077a	गगनाद्गां पतन्तीं वै महापुण्यां महेश्वरः ।
KK-13-01-065-077c	दधार शिरसा गङ्गां तामेव दिवि सेवते ॥
KK-13-01-065-078a	अलङ्कृतास्त्रयो लोकाः पथिभिर्विमलैस्त्रिभिः ।
KK-13-01-065-078c	यस्तु तस्या जलं सेवेत्क्रतकृत्यः पुमान्भवेत् ।
KK-13-01-065-079a	दिवि ज्योतिर्यथाऽऽदित्यः पितॄणां चैव चन्द्रमाः ।
KK-13-01-065-079c	देवेशश्च यथा नृणां गङ्गा च सरितां तथा ॥
KK-13-01-065-080a	मात्रा पित्रा सुतैर्दारैर्विमुक्तस्य धनेन वा ।
KK-13-01-065-080c	न भवेद्धि तथा दुःखं यथा गङ्गा वियोगजम् ॥
KK-13-01-065-081a	नारण्यैर्नेष्टविषयैर्न सुतैर्न धनागमैः ।
KK-13-01-065-081c	तथा प्रसादो भवति गङ्गां वीक्ष्य यथा भवेत् ॥
KK-13-01-065-082a	पूर्णमिन्दुं यथा दृष्ट्वा नृणां दृष्टिः प्रसीदति ।
KK-13-01-065-082c	तथा त्रिपथगां दृष्ट्वा नृणां दृष्टिः प्रसीदति ॥
KK-13-01-065-083a	तद्भावस्तद्गतमनास्तन्निष्ठस्तत्परायणः ।
KK-13-01-065-083c	गङ्गां योऽनुगतो भक्त्या स तस्याः प्रियतां व्रजेत् ॥
KK-13-01-065-084a	भूस्थैः खस्थैर्दिविष्ठैश्च भूतैरुच्चावचैरपि ।
KK-13-01-065-084c	गङ्गा विगाह्या सततमेतत्कार्यतमं सताम् ॥
KK-13-01-065-085a	विश्वलोकेषु पुण्यत्वाद्गङ्गायाः प्रथितं यशः ।
KK-13-01-065-085c	`दुर्मृताननपत्यांश्च सा मृताननयद्दिवम् ।'
KK-13-01-065-085e	यत्पुत्रान्सगरस्येतो भस्माख्याननयद्दिवम् ॥
KK-13-01-065-086a	वाय्वीरिताभिः सुमनोहराभिर्द्रुताभिरत्यर्थसमुत्थिताभिः ।
KK-13-01-065-086c	गङ्गोर्मिभिर्भानुमतीभिरिद्धाः सहस्ररश्मिप्रतिमा भवन्ति ॥
KK-13-01-065-087a	पयस्विनीं घृतिनीमत्युदारां समृद्धिनीं वेगिनीं दुर्विगाह्याम् ।
KK-13-01-065-087c	गङ्गां गत्वा यैः शरीरं विसृष्टं गता धीरस्ते विबुधैः समत्वम् ॥
KK-13-01-065-088a	अन्धाञ्जडान्द्रव्यहीनांश्च गङ्गा यशस्विनी बृहती विश्वरूपा ।
KK-13-01-065-088c	देवैः सेन्द्रैर्मुनिभिर्मानवैश्च निषेविता सर्वकामैर्युनक्ति ॥
KK-13-01-065-089a	ऊर्जस्वतीं मधुमतीं महापुण्यां त्रिवर्त्मगाम् ।
KK-13-01-065-089c	त्रिलोकगोप्त्रीं ये गङ्गां संश्रितास्ते दिवं गताः ॥
KK-13-01-065-090a	यो वत्स्यति द्रक्ष्यति वाऽपि मर्त्यस्तस्मै प्रयच्छन्ति सुखानि देवाः ।
KK-13-01-065-090c	तद्भाविताः स्पर्शनदर्शनेन इष्टां गतिं तस्य सुरा दिशन्ति ॥
KK-13-01-065-091a	दक्षां पृश्निं बृहतीं विप्रकृष्टां शिवामृद्धां भागिनीं सुप्रसन्नाम् ।
KK-13-01-065-091c	विभावरीं सर्वभूतप्रतिष्ठां गङ्गां गता ये त्रिदिवं गतास्ते ॥
KK-13-01-065-092a	ख्यातिर्यस्याः खं दिवं गां च नित्यामूर्ध्वं दिशो विदिशश्चावतस्थे ।
KK-13-01-065-092c	तस्या जलं सेव्य सरिद्वराया मर्त्याः सर्वे कृतकृत्या भवन्ति ॥
KK-13-01-065-093a	इयं गङ्गेति नियतं प्रतिष्ठागुहस्य रुक्मस्य च गर्भयोषा ।
KK-13-01-065-093c	प्रातस्त्रिवर्गा घृतवहा विपाप्मागङ्गाऽवतीर्णा वियतो विश्वतोया ॥
KK-13-01-065-094a	`नारायणादक्षयात्पूर्वजाता विष्णोः पादाच्छिंशुमाराद्ध्रुवाच्च ।
KK-13-01-065-094c	सोमात्सूर्यान्मेरुरूपाच्च विष्णोः समागता शिवमूर्ध्नो हिमाद्रिम् ।
KK-13-01-065-094e	सत्यावती द्रव्यपरस्य वर्या दिवो भुवश्चापि वीक्ष्यानुरूपा ॥'
KK-13-01-065-095a	सुताऽवनीध्रस्य हरस्य भार्या दिवो भुवश्चापि कृतानुरूपा ।
KK-13-01-065-095c	भव्या पृथिव्यां भागिनी चापि राजन्गङ्गा लोकानां पृण्यदा वै त्रयाणाम् ॥
KK-13-01-065-096a	मधुस्रवा घृतधारा घृतार्चिर्महोर्मिभिः शोभिता ब्राह्मणैश्च ।
KK-13-01-065-096c	दिवश्च्युता शिरसाऽऽप्ता शिवेन गङ्गाऽवनीध्रात्त्रिदिवस्य माता ॥
KK-13-01-065-097a	योनिर्वरिष्ठा विरजा वितन्वी शय्याऽचिरा वारिवहा यशोदा ।
KK-13-01-065-097c	विश्वावती चाकृतिरिष्टसिद्धा गङ्गोक्षितानां भुवनस्य पन्थाः ॥
KK-13-01-065-098a	क्षान्त्या मह्या गोपने धारणे च दीप्त्या कृशानोस्तपनस्य चैव ।
KK-13-01-065-098c	तुल्या गङ्गा सम्मता ब्राह्मणानां गुहस्य ब्रह्मण्यतया च नित्यम् ॥
KK-13-01-065-099a	ऋषिष्टुतां विष्णुपदीं पुराणां सुपुण्यतोयां मनसाऽपि लोके ।
KK-13-01-065-099c	सर्वात्मना जाह्नवीं ये प्रपन्नास्ते ब्रह्मणः सदनं सम्प्रयाताः ॥
KK-13-01-065-100a	लोकानिमान्नयति या जननीव पुत्रान्सर्वात्मना सर्वगुणोपपन्ना ।
KK-13-01-065-100c	तत्स्थानकं ब्राह्ममभीप्समानैर्गङ्गा सदैवात्मवशैरुपास्या ॥
KK-13-01-065-101a	`न तैर्जुष्टां स्पृशतीं विश्वतोयामिरावज्ञां रवेतीं भूधराणाम् ।'
KK-13-01-065-101c	उस्रां पुष्टां मिषतीं विश्वभोज्यामिरावतीं धारिणीं भूधराणाम् ।
KK-13-01-065-101e	शिष्टाश्रयाममृतां ब्रह्मकान्तां गंङ्गां श्रयेदात्मवान्सिद्धिकामः ॥
KK-13-01-065-102a	प्रसाद्य देवान्सविभून्समस्तान्भगीरथस्तपसोग्रेण गङ्गाम् ।
KK-13-01-065-102c	गामानयत्तामभिगम्य शश्वत्पुंसां भयं नेह चामुत्र विद्यात् ॥
KK-13-01-065-103a	उदाहृतः सर्वथा ते गुणानां मयैकदेशः प्रसमीक्ष्य बृद्ध्या ।
KK-13-01-065-103c	शक्तिर्न मे काचिदिहास्ति वक्तुं गुणान्सर्वान्परिमातुं तथैव ॥
KK-13-01-065-104a	मेरोः समुद्रस्य च सर्वयत्नैः सङ्ख्योपलानामुदकस्य वाऽपि ।
KK-13-01-065-104c	शक्यं वक्तुं नेह गङ्गाजलानां गुणाख्यानं परिमातुं तथैव ॥
KK-13-01-065-105a	तस्मादेतान्परया श्रद्धयोक्तान्गुणान्सर्वाञ्जाह्नवीयान्सदैव ।
KK-13-01-065-105c	भवेद्वाचा मनसा कर्मणा च भक्त्या युक्तः श्रद्धया श्रद्दधानः ॥
KK-13-01-065-106a	लोकानिमांस्त्रीन्यशसा वितत्य सिद्धिं प्राप्य महतीं तां दुरापाम् ।
KK-13-01-065-106c	गङ्गाकृतानचिरेणैव लोकान्यथेष्टमिष्टान्विहरिष्यसि त्वम् ॥
KK-13-01-065-107a	तव मम च गुणैर्महानुभावा जुषतु मतिं सततं स्वधर्मयुक्तैः ।
KK-13-01-065-107c	अभिमतजनवत्सला हि गङ्गा जगति युनक्ति सुखैश्च भक्तिमन्तम् ॥
KK-13-01-065-108	भीष्म उवाच ।
KK-13-01-065-108a	इति परममतिर्गुणानशेषाञ्शिलरतये त्रिपथानुयोगरूपान् ।
KK-13-01-065-108c	बहुविधमनुशास्य तथ्यरूपान्गगनतलं द्युतिमान्विवेश सिद्धः ॥
KK-13-01-065-109a	शिलवृत्तिस्तु सिद्धस्य वाक्यैः सम्बोधितस्तदा ।
KK-13-01-065-109c	गङ्गामुपास्य विधिवत्सिद्धिं प्राप सुदुर्लभाम् ॥
KK-13-01-065-110a	तथा त्वमपि कौन्तेय भक्त्या परमया युतः ।
KK-13-01-065-110c	गङ्गामभ्येहि सततं प्राप्स्यसे सिद्धिमुत्तमाम् ॥
KK-13-01-065-111	वैशम्पायन उवाच ।
KK-13-01-065-111a	श्रुत्वेतिहासं भीष्मोक्तं गङ्गायाः स्तवसंयुतम् ।
KK-13-01-065-111c	युधिष्ठिरः परां प्रीतिमगच्छद्धातृभिः सह ॥ ॥

इति श्रीमन्महाभारते अनुशासनपर्वणि दानधर्मपर्वणि पञ्चषष्टितमोऽध्यायः ॥ 65 ॥

13-65-2 यदाऽपृच्छत्तदैवाजग्मुरिति द्वितीयेन यत्तदोरध्याहारेणान्वयः ॥ 13-65-16 महाभाग्यं योगैश्वर्यं खेचरत्वान्तर्धानशक्त्यादिसिद्धिमत्त्वम् ॥ 13-65-18 देशाः भूमिभागाः । जनपदाः महाजननिवासस्थानानि । आश्रमाः ऋषिस्थानानि ॥ 13-65-26 ते देशा इति प्रकृष्टाः पुण्यत इत्यनुषङ्गः ॥ 13-65-28 गात्राण्यस्थीनि । न्यस्तानि गङ्गायाम् । त्यक्तानि यानि वै तेषां त्यागात्स्वर्गो विधीयते इति ध. पाठः ॥ 13-65-32 व्युष्टिः पुण्यवृद्धिः ॥ 13-65-33 यावदस्थि मनुष्याणामिति थ.ध. पाठः ॥ 13-65-40 गवां निर्हार आहारनिर्गमनमार्गस्ततो निर्मुक्तं यावकं यवविकारस्तस्मात् । गां यवानादयित्वा तच्छकृदन्तर्गतान् यवान् पक्त्वा भुञ्जानो यावकव्रतीत्युच्यते ॥ 13-65-41 इन्दुव्रतं चान्द्रायणम् ॥ 13-65-44 धूयते दूरे जायते भस्मीभूयापि न शिव्यते इत्यर्थः ॥ 13-65-63 कामान् भोगान् ॥ 13-65-81 उपस्थितां नित्यं सेविताम् ॥ इष्टं यागादि तत्प्राप्यैरिष्टविषयैः स्वर्ग्यैः ॥ 13-65-83 इद्धाः निर्दोषत्वेन दीप्ताः ॥ 13-65-87 पयोघृते यागीये हविषी समृद्धिर्यागफलं तद्वतीम् । यागादिजं पुण्यं तत्फलं स्वर्गादि च गङ्गाप्राप्त्यैव लभ्यत इत्यर्थः ॥ 13-65-89 ऊर्क् अन्नपश्वादिः तत्प्रदामित्यर्थः । मधु कर्मफलं ब्रह्म वा तत्प्रदां मधुमतीम् ॥ 13-65-90 योगं गामिति शेषः । तथा गङ्गया भाविताः महत्त्वं गताः देवाः । स्पर्शनदर्शनेन गङ्गाया एव ॥ 13-65-91 दक्षां तारणसमर्थाम् । पृश्निं विष्णुमातरम् । बृहतीं वाचम् । वाग्वै बृहतीतिश्रुतेः । भागिनीं भनानामैश्वर्यादीनां षण्णां समूहो भागं तद्वतीम् । विभावरीं प्रकाशिकाम् ॥ 13-65-93 गङ्गां दृष्ट्वा इयं गङ्गेति अन्यान् गङ्गां दर्शयतः पुरुषस्य नियतं नियमेन गङ्गैव प्रतिष्ठा संसारावसानहेतुर्भवति । गुहस्य कार्तिकेयस्य रुक्मस्य स्वर्णस्य च गर्भयोषा गर्भधारिणी स्त्री । वियतः सकाशात्प्रातरवतीर्णा त्रिवर्गा धर्मार्थकामदा । धृतवहा जलवाहिनी । विश्वतोया विश्वप्रियतोया ॥ 13-65-95 अवनीध्रस्य मेरोः हिमवतो वा पर्वतस्य । कृतं अनुरूपं अलङ्कारो यया सा कृतानुरूपा ॥ 13-65-96 मधुस्रवा धर्मद्रवा । घृतधारा तेजोधारा घृतार्चिः आज्यस्येव अर्चिर्वा यस्याः । सा अवनीध्रात् पृथिवीं प्राप्तेति शेषः ॥ 13-65-97 वरिष्ठा योनिः परमकारणम् । विरजा निर्मला । वितन्वी विशेषेण तन्वी सूक्ष्मा । शय्या दीर्घनिद्रा तल्पः । मरणं जाह्नवीतट इति वचनात् । अचिरा शीघ्रा । विश्वावती विश्वं अवन्ती पालयन्ती । नुमभाव आर्षः । इष्टसिद्धा इष्टाः सिद्धा यस्याः सा, सिद्धानामिष्टा इति वा । उक्षेतानां स्नातानाम् । भुवनस्य स्वर्गस्य । पुष्पाविला परिवाहा यशोदेति ध. पाठः ॥ 13-65-98 क्षान्त्यादित्रये मह्या तुल्येति सम्बन्धः । गुहस्य कुमारस्य सम्मता । ब्रह्मण्यतया ब्राह्मणजात्यनुग्राहकतया ॥ 13-65-99 मनसापि प्रपन्नाः किमुत साक्षात् ॥ 13-65-101 उस्रां धेनुममृतदुघामिति यावत् । मिषतीं पश्यन्तीं सर्वज्ञामित्यर्थः । इरावतीमन्नवतीम् । ब्रह्मणोपि कान्तो चेतोहराम् ॥ 13-65-102 सविभून् सेश्वरान् । गां पृथ्वीम् ॥ 13-65-103 मदुक्तान् गङ्गागुणान् ज्ञात्वा वागादिभिः स्तोत्रध्यानस्नानादिषु श्रद्ददानो भवेदिती सम्बन्धः । गङ्गाकृतान् गङ्गासेवनप्राप्तान् । इष्टान् सङ्कल्पसिद्धान् । 13-65-107 महानुभावा गङ्गा मतिं जुषतु प्रीणातु । गङ्गादर्शनादिना मतिः प्रसीदत्वित्यर्थः । अभिमतः श्रद्धालुः ॥
