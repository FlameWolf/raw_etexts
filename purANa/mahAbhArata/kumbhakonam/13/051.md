अध्यायः 051

उत्तरदिगभिमानिदेवतया परदारत्वशङ्कया स्वभोगमनङ्गीकुर्वाणमष्टावक्रं प्रति जरतीरूपत्यागेन कन्यारूपस्वीकरणपूर्वकं स्वपाणिग्रहणप्रार्थना ॥ 1 ॥
	
KK-13-01-051-001	भीष्म उवाच ।
KK-13-01-051-001a	अथ सा स्त्री तमुवाच विप्रमेवं भवत्विति ।
KK-13-01-051-001c	तैलं दिव्यमुपादाय स्नानशाटीमुपानयत् ॥
KK-13-01-051-002a	अनुज्ञाता च मुनिना सा स्त्री तेन महात्मना ।
KK-13-01-051-002c	अथास्य तैलेनाङ्गानि सर्वाण्येवाभ्यमृक्षत ॥
KK-13-01-051-003a	शनैश्चाच्छादितस्तत्र स्नानशालामुपागमत् ।
KK-13-01-051-003c	भद्रासनं ततश्चित्रमृषिरन्वगमन्नवम् ॥
KK-13-01-051-004a	अथोपविष्टश्च यदा तस्मिन्भद्रासने तदा ।
KK-13-01-051-004c	स्नापयामास शनकैस्तमृषिं सुखहस्तवत् ।
KK-13-01-051-004e	दिव्यं च विधिवच्चक्रे सोपचारं मुनेस्तदा ॥
KK-13-01-051-005a	जलेन सुसुखोष्णेन तस्या हस्तसुखेन च ।
KK-13-01-051-005c	व्यतीतां रजनीं कृत्स्नां नाजानात्स महाव्रतः ॥
KK-13-01-051-006a	तत उत्थाय स मुनिस्तदा परमविस्मितः ।
KK-13-01-051-006c	पूर्वस्यां दिशि सूर्यं च सोऽपश्यदुदितं दिवि ॥
KK-13-01-051-007a	`सन्ध्योपासनमित्येव सर्वपापहरं न मे ।'
KK-13-01-051-007c	तस्य बुद्धिरियं किन्तु मोहस्तत्त्वमिदं भवेत् ॥
KK-13-01-051-008a	अथोपास्य सहस्रांशुं किं करोमीत्युवाच ताम् ।
KK-13-01-051-008c	सा चामृतरसप्रख्यं क्रषेरन्नमुपाहरत् ॥
KK-13-01-051-009a	तस्य स्वादुतयाऽन्नस्य न प्रभूतं चकार सः ।
KK-13-01-051-009c	व्यगमच्चाप्यहःशेषं ततः सन्ध्याऽऽगमत्पुनः ॥
KK-13-01-051-010a	अथ सा स्त्री भगवन्तं सुप्यतामित्यचोदयत् ।
KK-13-01-051-010c	तत्र वै शयने दिव्ये तस्य तस्याश्च कल्पिते ॥
KK-13-01-051-011a	[पृथक्र्वैव तथा सुप्तौ सा स्त्री स च मुनिस्तदा ।
KK-13-01-051-011c	तथाऽर्थरात्रे सा स्त्री तु शयनं तदुपागमत् ॥]
KK-13-01-051-012	अष्टावक्र उवाच ।
KK-13-01-051-012a	न भद्रे परदारेषु मनो मे सम्प्रसज्जति ।
KK-13-01-051-012c	उत्तिष्ठ भद्रे भद्रं ते स्वापं वै विरमस्व च ॥
KK-13-01-051-013	भीष्म उवाच ।
KK-13-01-051-013a	सा तदा तेन विप्रेण तथा धृत्या निवर्तिता ।
KK-13-01-051-013c	स्वतन्त्राऽस्मीत्युवाचर्षिं न धर्मच्छलमस्ति ते ॥
KK-13-01-051-014	अष्टावक्र उवाच ।
KK-13-01-051-014a	नास्ति स्वतन्त्रता स्त्रीणामस्वतन्त्रा हि योषितः ।
KK-13-01-051-014c	प्रजापतिमतं ह्येतन्न स्त्री स्वातन्त्र्यमर्हति ॥
KK-13-01-051-015	स्त्र्युवाच ।
KK-13-01-051-015a	बाधते मैथुनं विप्र मम भक्तिं च पश्य वै ।
KK-13-01-051-015c	अधर्मं प्राप्स्यसे विप्र यन्मां त्वं नाभिनन्दसि ॥
KK-13-01-051-016	अष्टावक्र उवाच ।
KK-13-01-051-016a	हरन्ति दोषजातानि नरमिन्द्रियकिङ्करम् ।
KK-13-01-051-016c	प्रभवामि सदा धृत्या भद्रे स्वशयनं व्रज ॥
KK-13-01-051-017	स्त्र्युवाच ।
KK-13-01-051-017a	शिरसा प्रणमे विप्र प्रसादं कर्तुमर्हसि ।
KK-13-01-051-017c	भूमौ निपतमानायाः शरणं भव मेऽनघ ॥
KK-13-01-051-018a	यदि वा दोषजातं त्वं परदारेषु पश्यसि ।
KK-13-01-051-018c	आत्मानं स्पर्शयाम्यद्य पाणिं गृह्णीष्व मे द्विज ॥
KK-13-01-051-019a	न दोषो भविता चैव सत्येनैतद्ब्रवीम्यहम् ।
KK-13-01-051-019c	स्वतन्त्रां मां विजानीहि यो धर्मः सोस्तु वै मयि ।
KK-13-01-051-019e	त्वय्यावेशितचित्ता च स्वतन्त्राऽस्मि भजस्व माम् ॥
KK-13-01-051-020	अष्टावक्र उवाच ।
KK-13-01-051-020a	स्वतन्त्रा त्वं कथं भद्रे ब्रूहि कारणमत्र वै ।
KK-13-01-051-020c	नास्ति त्रिलोके स्त्री काचिद्या वै स्वातन्त्र्यमर्हति ॥
KK-13-01-051-021a	पिता रक्षति कौमारे भर्ता रक्षति यौवने ।
KK-13-01-051-021c	पुत्रस्तु स्थाविरे भावे न स्त्री स्वातन्त्र्यमर्हति ।
KK-13-01-051-021e	`न वृद्धामक्षतां मन्ये च चेच्छा त्वयि मेऽनघे'
KK-13-01-051-022	स्त्र्युवाच ।
KK-13-01-051-022a	कौमारं ब्रह्मचर्यं मे कन्यैवास्मि न संशयः ।
KK-13-01-051-022c	पत्नीं कुरुष्व मां विप्र श्रद्धां विजहि मा मम ॥
KK-13-01-051-023	अष्टावक्र उवाच ।
KK-13-01-051-023a	यथा मम तथा तुभ्यं यथा तुभ्यं तथा मम ।
KK-13-01-051-023c	जिज्ञासेयमृषेस्तस्य विघ्नः सत्यं नु किं भवेत् ॥
KK-13-01-051-024a	आश्चर्यं परमं हीदं किन्नु श्रेयो हि मे भवेत् ।
KK-13-01-051-024c	दिव्याभरणवस्त्रा हि कन्येयं मामुपस्थिता ॥
KK-13-01-051-025a	किं त्वस्याः परमं रूपं जीर्णमासीत्कथं पुनः ।
KK-13-01-051-025c	कन्यारूपमिहाद्यैवं किमिवात्रोत्तरं भवेत् ॥
KK-13-01-051-026a	यथा मे परमा शक्तिर्न व्युत्थाने कथंचन ।
KK-13-01-051-026c	न रोचते हि व्युत्थानं सत्येनासादयाम्यहम् ॥ ॥

इति श्रीमन्महाभारते अनुशासनपर्वणि दानधर्मपर्वणि एकपञ्चाशोऽध्यायः ॥ 51 ॥

13-51-2 अभ्यमृक्षत अभ्यञ्जितवती ॥ 13-51-3 शनैश्चोत्सादित इति ड.झ. पाठः । तत्र उत्सादितः चालितः ॥ 13-51-5 नाजानात् न ज्ञातवान् ॥ 13-51-9 न प्रभूतं चकार पूर्णमिति नाभ्यवददित्यर्थः ॥ 13-51-12 स्वयं वै विरमस्व चेति झ.पाठः ॥ 13-51-13 स्वातन्त्र्यान्मम । न तव पारदार्यदोषोऽस्तीत्यर्थः ॥ धर्मच्छलं परपुरुषप्रलोभनम् । नाधर्मफलमस्ति ते इति ध. पाठः ॥ 13-51-14 नास्तीति अप्रदत्ता त्वां न कामये इत्यर्थः ॥ 13-51-18 स्पर्शयामि ददामि ॥ 13-51-19 स्वतन्त्रामात्मप्रदाने इति शेषः । यो धर्मः पाणिग्रहणादिसंस्कारो मयि मन्निमित्तं सोस्तु ॥ 13-51-22 विजहि मा मा नाशय ॥ 13-51-23 तुभ्यं तव । सङ्गमश्रद्धेत्युभयत्र शेषः । किं तस्य मया कन्यार्थिना प्रार्थितस्य तत्कर्तृका इयं जिज्ञासा मम परीक्षा किमयं साधुरसाधुर्वेति ॥ 13-51-24 विघ्नत्वमेवाह आश्चर्यमिति । पूर्वमतिजीर्णत्वेन दृष्टा पुनः कन्येव दृश्यत इति मायारूपमाश्चर्यम् ॥ 13-51-25 अत्रास्मिन्विषये किमुत्तरं श्रेष्ठतरम् । पर्वपरिगृहीतस्यात्यागः उत एतस्याः स्वीकारः कर्तव्य इति भावः ॥ 13-51-26 न व्युत्थास्येऽस्याः स्वीकारं न करिष्ये । व्युत्थानं धर्मातिक्रमो मम न रोचते किन्तु सत्येनासादयाम्यहं दारानिति शेषः । धृत्यैनां साधयाम्यहमिति ध.पाठः ॥	
