श्रीः
अध्यायः 179

भीष्मेण युधिष्ठिरम् प्रति कीटोपाख्यानकथनम् ॥ 1 ॥ कीटेन व्यासम् प्रति स्वपूर्वजन्मवृत्तान्तकथनम् ॥ 2 ॥

001	युधिष्ठिर उवाच 
001a	अकामाश्च सकामाश्च ये हताः स्म महामृधे ।
001c	कां योनिं प्रतिपन्नास्ते तन्मे ब्रूहि पितामह ॥
002a	दुःखं प्राणपरित्यागः पुरुषाणां महामृधे ।
002c	जानामि चाहं धर्मज्ञ प्राणत्यागं सुदुष्करम् ॥
003a	समृद्धे वाऽसमृद्धे वा शुभे वा यदि वाऽशुभे ।
003c	'संसारेऽस्मिन्सदाजाताः प्राणिनोऽभिरताःकथम् |'
003e	कारणं तत्र मे ब्रूहि सर्वज्ञो ह्यसि मे मतः ॥
004	भीष्म उवाच 
004a	समृद्धे वाऽसमृद्धे वा शुभे वा यदि वाऽशुभे ।
004c	संसारेऽस्मिन्समे जाताः प्राणिनः पृथिवीपते ॥
005a	निरता येन भावेन तत्र मे शृणु कारणम् ।
005c	सम्यक्चायमनुप्रश्नस्त्वयोक्तस्तु युधिष्ठिर ॥
006a	अत्र ते वर्तयिष्यामि पुरावृत्तमिदं नृप ।
006c	द्वैपायनस्य संवादं कीटस्य च युधिष्ठिर ॥
007a	ब्रह्मिभूतश्चरन्विप्रः कृष्णद्वैपायनः पुरा ।
007c	ददर्श कीटं धावन्तं शीघ्रं शकटवर्त्मनि ॥
008a	गतिज्ञः सर्वभूतानां रुतज्ञश्च शरीरिणाम् ।
008c	सर्वज्ञस्त्वरितं दृष्ट्वा कीटं वचनमब्रवीत् ॥
009a	कीट सन्त्रस्तरूपोऽसि त्वरितश्चैव लक्ष्यसे ।
009c	क्व च वासस्तदाचक्ष्व कुतस्ते भयमागतम् ॥
010	कीट उवाच 
010a	शकटव्रजस्य महतो घोषं श्रुत्वा भयं मम ।
010c	आगतं वै महाबुद्धे स्वन एष हि दारुणः ॥
011a	श्रूयते तु स मा हन्यादिति ह्यस्मादपक्रमे ।
011c	श्वसतां च शृणोम्येनं गोवृषाणां प्रतोद्यताम् ॥
012a	वहतां सुमहाभारं सन्निकर्षे स्वनं प्रभो ।
012c	नृणां च संवाहयतां श्रूयन्ते विविधाः स्वनाः ॥
013a	वोढुमस्मद्विधेनैष न शक्यः कीटयोनिना ।
013c	तस्मादतिक्रमाम्येष भयादस्मात्सुदारुणात् ॥
014a	दुःखं हि मृत्युर्भूतानां जीवितं च सुदुर्लभम् ।
014c	अतो भीतः पलायामि गच्छेयं नापदं यथा ॥
015	भीष्म उवाच 
015a	इत्युक्तः स तु सं प्राह कुतः कीट सुखं तव ।
015c	मरणं ते सुखं मन्ये तिर्यग्योनौ हि वर्तसे ॥
016a	शब्दं स्पर्शं रसं गन्धं भोगांश्चोच्चावचान्बहून् ।
016c	नाभिजानासि कीट त्वं श्रेयो मरणमेव ते ॥
017	कीट उवाच 
017a	सर्वत्र निरतो जीव इहापि च सुखं मम ।
017c	चेतयामि महाप्राज्ञ तस्मादिच्छामि जीवितुम् ॥
018a	इहापि विषयः सर्वो यथादेहं प्रवर्तितः ।
018c	मनुष्यास्तिर्यगाश्चैव पृथग्भोगा विशेषतः ॥
019a	अहमासं मनुष्यो वै शूद्रो बहुधनः प्रभो ।
019c	अब्रह्मण्यो नृशंसश्च कदर्यो बुद्धिजीवनः ॥
020a	वाक्श्लक्ष्णो ह्यकृतप्रज्ञो द्वेष्टा विश्वस्य कर्मणः ।
020c	मिथोगुप्तनिधिर्नित्यं परस्वहरणे रतः ॥
021a	भृत्यातिथिजनश्चापि गृहेऽपर्यशितो मया ।
021c	मात्सर्यात्स्वादुकामेन नृशंसेन बुभुक्षता ॥
022a	देवार्थं पितृयज्ञार्थं न च श्राद्धं कृतं मया ।
022c	न दत्तमन्नकामेषु दत्तमन्नं लुनामि च ॥
023a	गुप्तं शरणमाश्रित्य भयेषु शरणागतान् ।
023c	त्यक्त्वाऽकस्मान्निशायां च न दत्तमभयं मया ॥
024a	धनं धान्यं प्रियान्दारान्यानं वासस्तथाऽद्भुतम् ।
024c	श्रियं दृष्ट्वा मनुष्याणामसूयामि निरर्थकम् ॥
025a	ईर्ष्युः परसुखं दृष्ट्वा अन्यस्य न बुभूषकः ।
025c	त्रिवर्गहन्ता चान्येषामात्मकामानुवर्तकः ॥
026a	नृशंसगुणभूयिष्ठं पुरा कर्म कृतं मया ।
026c	स्मृत्वा तदनुतप्येऽहं हित्वा प्रियमिवात्मजम् ॥
027a	शुभानां नाभिजानामि कृतानां कर्मणां फलम् ।
027c	माता च पूजिता वृद्धा ब्राह्मणश्चार्चितो मया ॥
028a	सकृज्जातिगुणोपेतः सङ्गत्या गृहमागतः ।
028c	अतिथिः पूजितो ब्रह्मंस्तेन मां नाजहात्स्मृतिः ॥
029a	कर्मणामेव चैवाहं सुखाशामिव लक्षये ।
029c	तच्छ्रोतुमहमिच्छामि त्वत्तः श्रेयस्तपोधन ॥ 

इति श्रीमन्महाभारते अनुशासनपर्वणि दानधर्मपर्वणि एकोनाशीत्यधिकशततमोऽध्यायः ॥ 179 ॥

7-179-19 कदर्यो वृद्धिजीवनः इति झ. पाठः ॥ 7-179-25 न बुभूषकः अनैश्वर्यमिच्छन् ॥
