श्रीः
अध्यायः 179

भीष्मेण युधिष्ठिरम् प्रति कीटोपाख्यानकथनम् ॥ 1 ॥ कीटेन व्यासम् प्रति स्वपूर्वजन्मवृत्तान्तकथनम् ॥ 2 ॥

KK-13-01-179-001	युधिष्ठिर उवाच 
KK-13-01-179-001a	अकामाश्च सकामाश्च ये हताः स्म महामृधे ।
KK-13-01-179-001c	कां योनिं प्रतिपन्नास्ते तन्मे ब्रूहि पितामह ॥
KK-13-01-179-002a	दुःखं प्राणपरित्यागः पुरुषाणां महामृधे ।
KK-13-01-179-002c	जानामि चाहं धर्मज्ञ प्राणत्यागं सुदुष्करम् ॥
KK-13-01-179-003a	समृद्धे वाऽसमृद्धे वा शुभे वा यदि वाऽशुभे ।
KK-13-01-179-003c	'संसारेऽस्मिन्सदाजाताः प्राणिनोऽभिरताःकथम् |'
KK-13-01-179-003e	कारणं तत्र मे ब्रूहि सर्वज्ञो ह्यसि मे मतः ॥
KK-13-01-179-004	भीष्म उवाच 
KK-13-01-179-004a	समृद्धे वाऽसमृद्धे वा शुभे वा यदि वाऽशुभे ।
KK-13-01-179-004c	संसारेऽस्मिन्समे जाताः प्राणिनः पृथिवीपते ॥
KK-13-01-179-005a	निरता येन भावेन तत्र मे शृणु कारणम् ।
KK-13-01-179-005c	सम्यक्चायमनुप्रश्नस्त्वयोक्तस्तु युधिष्ठिर ॥
KK-13-01-179-006a	अत्र ते वर्तयिष्यामि पुरावृत्तमिदं नृप ।
KK-13-01-179-006c	द्वैपायनस्य संवादं कीटस्य च युधिष्ठिर ॥
KK-13-01-179-007a	ब्रह्मिभूतश्चरन्विप्रः कृष्णद्वैपायनः पुरा ।
KK-13-01-179-007c	ददर्श कीटं धावन्तं शीघ्रं शकटवर्त्मनि ॥
KK-13-01-179-008a	गतिज्ञः सर्वभूतानां रुतज्ञश्च शरीरिणाम् ।
KK-13-01-179-008c	सर्वज्ञस्त्वरितं दृष्ट्वा कीटं वचनमब्रवीत् ॥
KK-13-01-179-009a	कीट सन्त्रस्तरूपोऽसि त्वरितश्चैव लक्ष्यसे ।
KK-13-01-179-009c	क्व च वासस्तदाचक्ष्व कुतस्ते भयमागतम् ॥
KK-13-01-179-010	कीट उवाच 
KK-13-01-179-010a	शकटव्रजस्य महतो घोषं श्रुत्वा भयं मम ।
KK-13-01-179-010c	आगतं वै महाबुद्धे स्वन एष हि दारुणः ॥
KK-13-01-179-011a	श्रूयते तु स मा हन्यादिति ह्यस्मादपक्रमे ।
KK-13-01-179-011c	श्वसतां च शृणोम्येनं गोवृषाणां प्रतोद्यताम् ॥
KK-13-01-179-012a	वहतां सुमहाभारं सन्निकर्षे स्वनं प्रभो ।
KK-13-01-179-012c	नृणां च संवाहयतां श्रूयन्ते विविधाः स्वनाः ॥
KK-13-01-179-013a	वोढुमस्मद्विधेनैष न शक्यः कीटयोनिना ।
KK-13-01-179-013c	तस्मादतिक्रमाम्येष भयादस्मात्सुदारुणात् ॥
KK-13-01-179-014a	दुःखं हि मृत्युर्भूतानां जीवितं च सुदुर्लभम् ।
KK-13-01-179-014c	अतो भीतः पलायामि गच्छेयं नापदं यथा ॥
KK-13-01-179-015	भीष्म उवाच 
KK-13-01-179-015a	इत्युक्तः स तु सं प्राह कुतः कीट सुखं तव ।
KK-13-01-179-015c	मरणं ते सुखं मन्ये तिर्यग्योनौ हि वर्तसे ॥
KK-13-01-179-016a	शब्दं स्पर्शं रसं गन्धं भोगांश्चोच्चावचान्बहून् ।
KK-13-01-179-016c	नाभिजानासि कीट त्वं श्रेयो मरणमेव ते ॥
KK-13-01-179-017	कीट उवाच 
KK-13-01-179-017a	सर्वत्र निरतो जीव इहापि च सुखं मम ।
KK-13-01-179-017c	चेतयामि महाप्राज्ञ तस्मादिच्छामि जीवितुम् ॥
KK-13-01-179-018a	इहापि विषयः सर्वो यथादेहं प्रवर्तितः ।
KK-13-01-179-018c	मनुष्यास्तिर्यगाश्चैव पृथग्भोगा विशेषतः ॥
KK-13-01-179-019a	अहमासं मनुष्यो वै शूद्रो बहुधनः प्रभो ।
KK-13-01-179-019c	अब्रह्मण्यो नृशंसश्च कदर्यो बुद्धिजीवनः ॥
KK-13-01-179-020a	वाक्श्लक्ष्णो ह्यकृतप्रज्ञो द्वेष्टा विश्वस्य कर्मणः ।
KK-13-01-179-020c	मिथोगुप्तनिधिर्नित्यं परस्वहरणे रतः ॥
KK-13-01-179-021a	भृत्यातिथिजनश्चापि गृहेऽपर्यशितो मया ।
KK-13-01-179-021c	मात्सर्यात्स्वादुकामेन नृशंसेन बुभुक्षता ॥
KK-13-01-179-022a	देवार्थं पितृयज्ञार्थं न च श्राद्धं कृतं मया ।
KK-13-01-179-022c	न दत्तमन्नकामेषु दत्तमन्नं लुनामि च ॥
KK-13-01-179-023a	गुप्तं शरणमाश्रित्य भयेषु शरणागतान् ।
KK-13-01-179-023c	त्यक्त्वाऽकस्मान्निशायां च न दत्तमभयं मया ॥
KK-13-01-179-024a	धनं धान्यं प्रियान्दारान्यानं वासस्तथाऽद्भुतम् ।
KK-13-01-179-024c	श्रियं दृष्ट्वा मनुष्याणामसूयामि निरर्थकम् ॥
KK-13-01-179-025a	ईर्ष्युः परसुखं दृष्ट्वा अन्यस्य न बुभूषकः ।
KK-13-01-179-025c	त्रिवर्गहन्ता चान्येषामात्मकामानुवर्तकः ॥
KK-13-01-179-026a	नृशंसगुणभूयिष्ठं पुरा कर्म कृतं मया ।
KK-13-01-179-026c	स्मृत्वा तदनुतप्येऽहं हित्वा प्रियमिवात्मजम् ॥
KK-13-01-179-027a	शुभानां नाभिजानामि कृतानां कर्मणां फलम् ।
KK-13-01-179-027c	माता च पूजिता वृद्धा ब्राह्मणश्चार्चितो मया ॥
KK-13-01-179-028a	सकृज्जातिगुणोपेतः सङ्गत्या गृहमागतः ।
KK-13-01-179-028c	अतिथिः पूजितो ब्रह्मंस्तेन मां नाजहात्स्मृतिः ॥
KK-13-01-179-029a	कर्मणामेव चैवाहं सुखाशामिव लक्षये ।
KK-13-01-179-029c	तच्छ्रोतुमहमिच्छामि त्वत्तः श्रेयस्तपोधन ॥ 

इति श्रीमन्महाभारते अनुशासनपर्वणि दानधर्मपर्वणि एकोनाशीत्यधिकशततमोऽध्यायः ॥ 179 ॥

7-179-19 कदर्यो वृद्धिजीवनः इति झ. पाठः ॥ 7-179-25 न बुभूषकः अनैश्वर्यमिच्छन् ॥
