अध्यायः 269

अथ दानधर्मपर्व ॥ 1 ॥

भीष्मेण युधिष्ठिरम्प्रत्यन्वयव्यतिरेकाभ्यां सुकृतदुष्कृतयोः सदृष्टान्तप्रदर्शनं सुखदुःखकारणत्वोपपादनम् ॥ 1 ॥

KK-13-01-269-001	युधिष्ठिर उवाच ।
KK-13-01-269-001a	नाभागधेयः प्राप्नोति धनं सुबलवानपि ।
KK-13-01-269-001c	भागधेयान्वितस्त्वर्थान्कृशो बालश्च विन्दति ॥
KK-13-01-269-002a	नालाभकाले लभते प्रयत्नेऽपि कृते सति ।
KK-13-01-269-002c	लाभकालेऽप्रयत्नेन लभते विपुलं धनम् ॥
KK-13-01-269-003a	कृतयत्नाफलाश्चैव दृश्यन्ते शतशो नराः ।
KK-13-01-269-003c	अयत्नेनैधमानाश्च दृश्यन्ते बहवो जनाः ॥
KK-13-01-269-004a	यदि यत्नो भवेन्मर्त्यः स सर्वं फलमाप्नुयात् ।
KK-13-01-269-004c	नालभ्यं चोपलभ्येत नृणां भरतसत्तम ॥
KK-13-01-269-005a	प्रयत्नं कृतवन्तोपि दृश्यन्ते ह्यफला नराः ।
KK-13-01-269-005c	मार्गत्यायशतैरर्थानमार्गश्चापरः सुखी ॥
KK-13-01-269-006a	अकार्यमसकृत्कृत्वा दृश्यन्ते ह्यधना नराः ।
KK-13-01-269-006c	धनयुक्ताः स्वकर्मस्था दृश्यन्ते चापरेऽधनाः ॥
KK-13-01-269-007a	अधीत्य नीतिशास्त्राणि नीतियुक्तो न दृश्यते ।
KK-13-01-269-007c	अनभिज्ञश्च साचिव्यं गमितः केन हेतुना ॥
KK-13-01-269-008a	विद्यायुक्तो ह्यविद्यश्च धनवान्दुर्मतिस्तथा ।
KK-13-01-269-008c	यदि विद्यामुपाश्रित्य नरः सुखमवाप्नुयात् ॥
KK-13-01-269-009a	न विद्वान्विद्यया हीनं वृत्त्यर्थमुपसंश्रयेत् ।
KK-13-01-269-009c	यथा पिपासां जयति पुरुषः प्राप्य वै जलम् ॥
KK-13-01-269-010ac	इष्टार्थो विद्यया ह्येव न विद्यां प्रजहेन्नरः ॥
KK-13-01-269-011a	नाप्राप्तकालो म्रियते विद्धः शरशतैरपि ।
KK-13-01-269-011c	तृणाग्रेणापि संस्पृष्टः प्राप्तकालो न जीवति ॥
KK-13-01-269-012	भीष्म उवाच ।
KK-13-01-269-012a	ईहमानः समारम्भान्यदि नासादयेद्धनम् ।
KK-13-01-269-012c	उग्रं तपः समारोहेन्न ह्यनुप्तं प्ररोहति ॥
KK-13-01-269-013a	दानेन भोगी भवति मेधावी वृद्धसेवया ।
KK-13-01-269-013c	अहिंसया च दीर्घायुरिति प्राहुर्मनीषिणः ॥
KK-13-01-269-014a	तस्माद्दद्यान्न याचेत पूजयेद्धार्मिकानपि ।
KK-13-01-269-014c	सुभाषी प्रियकृच्छान्तः सर्वसत्वाविहिंसकः ॥
KK-13-01-269-015a	यदा प्रमाणं प्रसवः स्वभावश्च सुखासुखे ।
KK-13-01-269-015c	दंशकीटपिपीलानां स्थिरो भव युधिष्ठिर ॥ ॥

इति श्रीमन्महाभारते अनुशासनपर्वणि दानधर्मपर्वणि एकोनसप्तत्यधिकद्विशततमोऽध्यायः ॥ 269 ॥

13-269-3 कृतो यत्नोऽफलो येषां ते कृतयत्नाफलाः ॥ 13-269-4 भवेत्समर्थः स्यात् ॥ 13-269-5 आयशतैः उपायशतैः । सुखी धनेन ॥ 13-269-13 तपसेह भोगी भवतीति ट.थ.पाठः ॥ 13-269-15 प्रसवः प्रसवकारणं कर्मैव । दंशादीनां सुखाद्याप्तौ प्रमाणं नियामकम् । एवं स्वस्यापि ज्ञात्वा स्थिरोऽचञ्चलो भव ॥
