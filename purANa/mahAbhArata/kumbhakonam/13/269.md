अध्यायः 269

अथ दानधर्मपर्व ॥ 1 ॥

भीष्मेण युधिष्ठिरम्प्रत्यन्वयव्यतिरेकाभ्यां सुकृतदुष्कृतयोः सदृष्टान्तप्रदर्शनं सुखदुःखकारणत्वोपपादनम् ॥ 1 ॥

001	युधिष्ठिर उवाच ।
001a	नाभागधेयः प्राप्नोति धनं सुबलवानपि ।
001c	भागधेयान्वितस्त्वर्थान्कृशो बालश्च विन्दति ॥
002a	नालाभकाले लभते प्रयत्नेऽपि कृते सति ।
002c	लाभकालेऽप्रयत्नेन लभते विपुलं धनम् ॥
003a	कृतयत्नाफलाश्चैव दृश्यन्ते शतशो नराः ।
003c	अयत्नेनैधमानाश्च दृश्यन्ते बहवो जनाः ॥
004a	यदि यत्नो भवेन्मर्त्यः स सर्वं फलमाप्नुयात् ।
004c	नालभ्यं चोपलभ्येत नृणां भरतसत्तम ॥
005a	प्रयत्नं कृतवन्तोपि दृश्यन्ते ह्यफला नराः ।
005c	मार्गत्यायशतैरर्थानमार्गश्चापरः सुखी ॥
006a	अकार्यमसकृत्कृत्वा दृश्यन्ते ह्यधना नराः ।
006c	धनयुक्ताः स्वकर्मस्था दृश्यन्ते चापरेऽधनाः ॥
007a	अधीत्य नीतिशास्त्राणि नीतियुक्तो न दृश्यते ।
007c	अनभिज्ञश्च साचिव्यं गमितः केन हेतुना ॥
008a	विद्यायुक्तो ह्यविद्यश्च धनवान्दुर्मतिस्तथा ।
008c	यदि विद्यामुपाश्रित्य नरः सुखमवाप्नुयात् ॥
009a	न विद्वान्विद्यया हीनं वृत्त्यर्थमुपसंश्रयेत् ।
009c	यथा पिपासां जयति पुरुषः प्राप्य वै जलम् ॥
010ac	इष्टार्थो विद्यया ह्येव न विद्यां प्रजहेन्नरः ॥
011a	नाप्राप्तकालो म्रियते विद्धः शरशतैरपि ।
011c	तृणाग्रेणापि संस्पृष्टः प्राप्तकालो न जीवति ॥
012	भीष्म उवाच ।
012a	ईहमानः समारम्भान्यदि नासादयेद्धनम् ।
012c	उग्रं तपः समारोहेन्न ह्यनुप्तं प्ररोहति ॥
013a	दानेन भोगी भवति मेधावी वृद्धसेवया ।
013c	अहिंसया च दीर्घायुरिति प्राहुर्मनीषिणः ॥
014a	तस्माद्दद्यान्न याचेत पूजयेद्धार्मिकानपि ।
014c	सुभाषी प्रियकृच्छान्तः सर्वसत्वाविहिंसकः ॥
015a	यदा प्रमाणं प्रसवः स्वभावश्च सुखासुखे ।
015c	दंशकीटपिपीलानां स्थिरो भव युधिष्ठिर ॥ ॥

इति श्रीमन्महाभारते अनुशासनपर्वणि दानधर्मपर्वणि एकोनसप्तत्यधिकद्विशततमोऽध्यायः ॥ 269 ॥

13-269-3 कृतो यत्नोऽफलो येषां ते कृतयत्नाफलाः ॥ 13-269-4 भवेत्समर्थः स्यात् ॥ 13-269-5 आयशतैः उपायशतैः । सुखी धनेन ॥ 13-269-13 तपसेह भोगी भवतीति ट.थ.पाठः ॥ 13-269-15 प्रसवः प्रसवकारणं कर्मैव । दंशादीनां सुखाद्याप्तौ प्रमाणं नियामकम् । एवं स्वस्यापि ज्ञात्वा स्थिरोऽचञ्चलो भव ॥
