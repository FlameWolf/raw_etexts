श्रीः
अध्यायः 156

भीष्मेण युधिष्ठिरम् प्रति बलिदीपप्रदानकथनोपयोगितया नहुषचरितकथनारम्भः ॥ 1 ॥ देवैर्वरदानपूर्वकमिन्द्रपदम् प्रापितेन नहुषेण पर्पात्सप्तर्ष्यादिभिः पर्यायेण स्वयानवाहनम् ॥ 2 ॥ अगस्त्यस्य तद्यानवहनपर्याये भृगुणाऽगस्त्यम् प्रति स्वेन नहुषस्याधःपातनप्रतिज्ञानम् ॥ 3 ॥

KK-13-01-156-001	युधिष्ठिर उवाच 
KK-13-01-156-001a	श्रुतं मे भरतश्रेष्ठ पुष्पधूपप्रदायिनाम् ।
KK-13-01-156-001c	फलं बलिविधाने च तद्भूयो वक्तुमर्हसि ॥
KK-13-01-156-002a	धूपप्रदानस्य फलं प्रदीपस्य तथैव च ।
KK-13-01-156-002c	बलयश्च किमर्थं वै क्षिप्यन्ते गृहमेधिभिः ॥
KK-13-01-156-003	भीष्म उवाच 
KK-13-01-156-003a	अत्राप्युदाहरन्तीममितिहासं पुरातनम् ।
KK-13-01-156-003c	नहुषस्य च संवादमगस्त्यस्य भृगोस्तथा ॥
KK-13-01-156-004a	नहुषो हि महाराज राजर्षिः सुमहातपाः ।
KK-13-01-156-004c	देवराज्यमनुप्राप्तः सुकृतेनेह कर्मणा ॥
KK-13-01-156-005a	तत्रापि प्रयतो राजन्नहुषस्त्रिदिवे वसन् ।
KK-13-01-156-005c	मानुषीश्चैव दिव्याश्च कुर्वाणो विविधाः क्रियाः ॥
KK-13-01-156-006a	मानुष्यस्तत्र सर्वाः स्म क्रियास्तस्य महात्मनः ।
KK-13-01-156-006c	प्रवृत्तास्त्रिदिवे राजन्दिव्याश्चैव सनातनाः ॥
KK-13-01-156-007a	अग्निकार्याणि समिधः कुशाः सुमनसस्तथा ।
KK-13-01-156-007c	बलयश्चान्नलाजाभिर्धूपनं दीपकर्म च ॥
KK-13-01-156-008a	सर्वं तस्य गृहे राज्ञः प्रावर्तत महात्मनः ।
KK-13-01-156-008c	जपयज्ञान्मनोयज्ञांस्त्रिदिवेऽपि चकार सः ॥
KK-13-01-156-009a	देवानभ्यर्चयच्चापि विधिवत्स सुरेश्वरः ।
KK-13-01-156-009c	सर्वानेव यथान्यायं यथापूर्वमरिन्दम ॥
KK-13-01-156-010a	अथेन्द्रोऽहमिति ज्ञात्वा अहङ्कारं समाविशत् ।
KK-13-01-156-010c	सर्वाश्चैव क्रियास्तस्य पर्यहीयन्त भूपतेः ॥
KK-13-01-156-011a	सप्तर्षीन्वाहयामास वरदानदमान्वितः ।
KK-13-01-156-011c	परिहीनक्रियश्चैव दुर्बलत्वमुपेयिवान् ॥
KK-13-01-156-012a	तस्य वाहयतः कालो मुनिमुख्यांस्तपोधनान् ।
KK-13-01-156-012c	अहङ्काराभिभूतस्य सुमहानत्यवर्तत ॥
KK-13-01-156-013a	अथ पर्यायशः सर्वान्वाहनायोपचक्रमे ।
KK-13-01-156-013c	पर्यायश्चाप्यगस्त्यस्य समपद्यत भारत ॥
KK-13-01-156-014a	अथागत्य महातेजा भृगुर्ब्रह्मविदांवरः ।
KK-13-01-156-014c	अगस्त्यमाश्रमस्थं वै समुपेत्येदमब्रवीत् ॥
KK-13-01-156-015a	एवं वयमसत्कारं देवेन्द्रस्यास्य दुर्मतेः ।
KK-13-01-156-015c	नहुषस्य किमर्थं वै मर्षयाम महामुने ॥
KK-13-01-156-016	अगस्त्य उवाच 
KK-13-01-156-016a	कथमेष मया शक्यः शप्तुं यस्य महामुने ।
KK-13-01-156-016c	वरदेन वरो दत्तो भवतो विदितश्च सः ॥
KK-13-01-156-017a	यो मे दृष्टिपथं गच्छेत्स मे वश्यो भवेदिति ।
KK-13-01-156-017c	इत्यनेन वरं देवो याचितो गच्छता दिवम् ॥
KK-13-01-156-018a	एवं न दग्धः स मया भवता च न संशयः ।
KK-13-01-156-018c	अन्येनाप्यृषिमुख्येन न दग्धो न च पातितः ॥
KK-13-01-156-019a	अमृतं चैव पानाय दत्तमस्मै पुरा विभो ।
KK-13-01-156-019c	महात्मना तदर्थं च नास्माभिर्विनिपात्यते ॥
KK-13-01-156-020a	प्रायच्छत वरं देवः प्रजानां दुःखकारणम् ।
KK-13-01-156-020c	द्विजेष्वधर्मयुक्तानि स करोति नराधमः ॥
KK-13-01-156-021a	तत्र यत्प्राप्तकालं नस्तद्ब्रूहि वदतांवर ।
KK-13-01-156-021c	भवांश्चापि यथा ब्रूयात्तत्कर्तास्मि न संशयः ॥
KK-13-01-156-022	भृगुरुवाच 
KK-13-01-156-022a	पितामहनियोगेन भवन्तं सोऽहमागतः ।
KK-13-01-156-022c	प्रतिकर्तुं बलवति नहुषे दर्पमोहिते ॥
KK-13-01-156-023a	अद्य हि त्वां सुदुर्बुद्धी रथे योक्ष्यति देवराट् ।
KK-13-01-156-023c	अद्यैनमहमुद्वृत्तं करिष्येऽनिन्द्रमोजसा ॥
KK-13-01-156-024a	अद्येन्द्रं स्थापयिष्यामि पश्यतस्ते शतक्रतुम् ।
KK-13-01-156-024c	सञ्चाल्य पापकर्माणमैन्द्रात्स्थानात्सुदुर्मतिम् ||
KK-13-01-156-025a	अद्य चासौ कुदेवेन्द्रस्त्वां पदा धर्षयिष्यति ।
KK-13-01-156-025c	दैवोपहतचित्तत्वादात्मनाशाय मन्दधीः ॥
KK-13-01-156-026a	व्युत्क्रान्तधर्मं तमहं धर्षणामर्षितो भृशम् ।
KK-13-01-156-026c	अहिर्भवस्वेति रुषा शप्स्ये पापं द्विजद्रुहम् ॥
KK-13-01-156-027a	तत एनं सुदुर्बुद्धिं धिक्शब्दाभिहतत्विषम् ।
KK-13-01-156-027c	धरण्यां पातयिष्यामि पश्यतस्ते महामुने ॥
KK-13-01-156-028a	नहुषं पापकर्माणमैश्वर्यबलमोहितम् ।
KK-13-01-156-028c	यथा च रोचते तुभ्यं तथा कर्तास्म्यहं मुने ॥
KK-13-01-156-029a	एवमुक्तस्तु भृगुणा मैत्रावरुणिरव्ययः ।
KK-13-01-156-029c	अगस्त्यः परमप्रीतो बभूव विगतज्वरः ॥ 

इति श्रीमन्महाभारते अनुशासनपर्वणि दानधर्मपर्वणि षट्पञ्चाशदधिकशततमोऽध्यायः ॥ 156 ॥

7-156-7 लाजाभिः । आर्षं स्त्रीत्वम् ॥ 7-156-10 अथेन्द्रस्य भविष्यत्वादहङ्कारः समाविशत् इति ध. पाठः ॥ 7-156-18 न शप्तो विनिपातिन इति थ. ध. पाठः ॥ 7-156-26 शपिष्ये पापमोहितमिति थ. ध. पाठः ॥
