अध्यायः 011


भीष्मेण युधिष्ठिरं प्रति शुकवासवसंवादानुवादेनानृशंस्यप्रशंसनम् ॥ 1 ॥	

kk-13-01-011-001	युधिष्ठिर उवाच ।
kk-13-01-011-001a	आनृशंस्यस्य धर्मज्ञ गुणान्भक्तजनस्य च ।
kk-13-01-011-001c	श्रोतुमिच्छामि धर्मज्ञ तन्मे ब्रूहि पितामह ॥
kk-13-01-011-002	भीष्म उवाच ।
kk-13-01-011-002a	अत्राप्युदाहरन्तीममितिहासं पुरातनम् ।
kk-13-01-011-002c	वासवस्य च संवादं शुकस्य च महात्मनः ॥
kk-13-01-011-003a	विषये काशिराजस्य ग्रामान्निष्क्रम्य लुब्धकः ।
kk-13-01-011-003c	सविषं काण्डमादाय मृगयामास वै मृगम् ॥
kk-13-01-011-004a	तत्र चामिषलुब्धेन लुब्धकेन महावने ।
kk-13-01-011-004c	अविदूरे मृगान्दृष्ट्वा बाणः प्रतिसमाहितः ॥
kk-13-01-011-005a	तेन दुर्वारितास्त्रेण निमित्तचपलेषुणा ।
kk-13-01-011-005c	महान्वनतरुस्तत्र विद्धो मृगजिघांसया ॥
kk-13-01-011-006a	स तीक्ष्णविषदिग्धेन शरेणातिबलात्क्षतः ।
kk-13-01-011-006c	उत्सृज्य फलपत्राणि पादपः शोषमागतः ॥
kk-13-01-011-007a	तस्मिन्वृक्षे तथाभूते कोटरेषु चिरोषितः ।
kk-13-01-011-007c	न जहाति शुको वासं तस्य भक्त्या वनस्पतेः ॥
kk-13-01-011-008a	निष्प्रचारो निराहारो ग्लानः शिथिलवागपि ।
kk-13-01-011-008c	कृतज्ञः सह वृक्षेण धर्मात्मा सोप्यशुष्यत ॥
kk-13-01-011-009a	तमुदारं महासत्वमतिमानुषचेष्टितम् ।
kk-13-01-011-009c	समदुःखसुखं दृष्ट्वा विस्मितः पाकशासनः ॥
kk-13-01-011-010a	ततश्चिन्तामुपगतः शक्रः कथमयं द्विजः ।
kk-13-01-011-010c	तिर्यग्योनावसम्भाव्यमानृशंस्यमवस्थितः ॥
kk-13-01-011-011a	अथवा नात्र चित्रं हीत्यभवद्वासवस्य तु ।
kk-13-01-011-011c	प्राणिनामपि सर्वेषां सर्वं सर्वत्र दृश्यते ॥
kk-13-01-011-012a	ततो ब्राह्मणवेषेणि मानुषं रूपमास्थितः ।
kk-13-01-011-012c	अवतीर्य महीं शक्रस्तं पक्षिणमुवाच ह ॥
kk-13-01-011-013a	शुक भो पक्षिणांश्रेष्ठ दाक्षेयी सुप्रजास्त्वया ।
kk-13-01-011-013c	पृच्छे त्वां शुकमेनं त्वं कस्मान्न त्यजसि द्रुमम् ॥
kk-13-01-011-014a	अथ पृष्टः शुकः प्राह मूर्ध्ना समभिवाद्य तम् ।
kk-13-01-011-014c	स्वागतं देवराज त्वं विज्ञातस्तपसा मया ॥
kk-13-01-011-015a	ततो दशशताक्षेण साधुसाध्विति भाषितम् ।
kk-13-01-011-015c	अहो विज्ञानमित्येवं मनसा पूजितस्ततः ॥
kk-13-01-011-016a	तमेवं शुभकर्माणं शुकं परमधार्मिकम् ।
kk-13-01-011-016c	जानन्नपि च तत्पापं पप्रच्छ बलसूदनः ॥
kk-13-01-011-017a	निष्पत्रमफलं शुष्कमशरण्यं पतत्त्रिणाम् ।
kk-13-01-011-017c	किमर्थं सेवसे वृक्षं यदा महदिदं वनम् ॥
kk-13-01-011-018a	अन्येऽपि बहवो वृक्षाः पत्रसञ्छन्नकोटराः ।
kk-13-01-011-018c	शुभाः पर्याप्तसञ्चारा विद्यन्तेऽस्मिन्महावने ॥
kk-13-01-011-019a	गतायुषमसामर्थ्यं क्षीणसारं हतश्रियम् ।
kk-13-01-011-019c	विमृश्य प्रज्ञया धीर जहीमं ह्यस्थिरं द्रुमम् ॥
kk-13-01-011-020	भीष्म उवाच ।
kk-13-01-011-020a	तदुपश्रुत्य धर्मात्मा शुकः शक्रेण भाषितम् ।
kk-13-01-011-020c	सुदीर्घमतिनिःश्वस्य दीनो वाक्यमुवाच ह ॥
kk-13-01-011-021a	अनतिक्रमणीयानि दैवतानि शचीपते ।
kk-13-01-011-021c	यत्राभवंस्तत्र भवांस्तन्निबोध सुराधिप ॥
kk-13-01-011-022a	अस्मिन्नहं द्रुमे जातः साधुभिश्च गुणैर्युते ।
kk-13-01-011-022c	बालभावेन सङ्गुप्तः शत्रुभिश्च न धर्षितः ॥
kk-13-01-011-023a	किमनुक्रोश्य वैफल्यमुत्पादयसि मेऽनघ ।`
kk-13-01-011-023c	अनुरक्तस्य भक्तस्य संस्पृशे न च पावकम् ।'
kk-13-01-011-024a	आनृशंस्याभियुक्तस्य भक्तस्यानन्यगस्य च ॥
kk-13-01-011-024c	अनुक्रोशो हि साधूनां महद्धर्मस्य लक्षणम् ।
kk-13-01-011-024e	अनुक्रोशश्च साधूनां सदा प्रीतिं प्रयच्छति ॥
kk-13-01-011-025a	त्वमेव दैवतैः सर्वैः पृच्छ्यसे धर्मसंशयात् ।
kk-13-01-011-025c	अतस्त्वं देवदेवानामाधिपत्ये प्रतिष्ठितः ॥
kk-13-01-011-026a	नार्हसे मां सहस्राक्ष द्रुमं त्याजयितुं चिरात् ।
kk-13-01-011-026c	समस्थमुपजीवन्वै विषमस्थं कथं त्यजेत् ॥
kk-13-01-011-027a	तस्य वाक्येन सौम्येन हर्षितः पाकशासनः ।
kk-13-01-011-027c	शुकं प्रोवाच धर्मज्ञमानृशंस्येन तोषितः ॥
kk-13-01-011-028a	वरं वृणीष्वेति तदा स च वव्रे वरं शुकः ।
kk-13-01-011-028c	आनृशंस्यपरो नित्यं तस्य वृक्षस्य सम्भवम् ॥
kk-13-01-011-029a	विदित्वा च दृढां भक्तिं तां शुके शीलसम्पदम् ।
kk-13-01-011-029c	प्रीतः क्षिप्रमथो वृक्षममृतेनावसिक्तवान् ॥
kk-13-01-011-030a	ततः फलानि पत्राणि शाखाश्चापि मनोहराः ।
kk-13-01-011-030c	शुकस्य दृढभक्तित्वाच्छ्रीमत्तां प्राप स द्रुमः ॥
kk-13-01-011-031a	शुकश्च कर्मणा तेन आनृशंस्यकृतेन वै ।
kk-13-01-011-031c	आयुषोन्ते महाराज प्राप शक्रसलोकताम् ॥
kk-13-01-011-032a	एवमेव मनुष्येन्द्र भक्तिमन्तं समाश्रितः ।
kk-13-01-011-032c	सर्वार्थसिद्धिं लभते शुकं प्राप्य यथा द्रुमः ॥ ॥

इति श्रीमन्महाभारते अनुशासनपर्वणि दानधर्मपर्वणि एकादशोऽध्यायः ॥ 11 ॥

13-11-3 विषये देशे । काण्डं बाणम् ॥ 13-11-4 तत्र मृगयायाम् ॥ 13-11-5 दुर्वारितास्त्रेण दुर्वार्यशस्त्रेण । निमित्ताल्लक्ष्याच्चपलश्चलित इषुर्यस्य तेन । निमित्तविफलेषुणेति ध. पाठः ॥13-11-6 दिग्धेन लिप्तेन ॥ 13-11-10 द्विजः पक्षी । आनृशंस्य परदुःखेन दुःखित्वम् ॥ 13-11-11 सर्वेषां नृतिर्यगादीनाम् । सर्वत्र जातौ । सर्वं कृपाऽनैष्ठुर्यादिकं दृश्यते इति वासवस्य बुद्धिरभवदिति सम्बन्धः ॥ 13-11-13 दाक्षेयो दक्षदौहित्री शुकीनाम ॥ 13-11-14 तपसा ज्ञानदृष्ट्या ॥ 13-11-23 अनुक्रोश्य कृपायित्वा । वैफल्यं जन्मन इति शेषः ॥ 13-11-25 संशयात् संशयं प्राप्य । अतः संशयच्छेत्तृत्वात् ॥ 13-11-28 सम्भवं सम्यगौश्वर्यं वरं वव्रे ॥	
