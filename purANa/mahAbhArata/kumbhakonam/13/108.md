श्रीः
अध्यायः 108

इन्द्रम् प्रति ब्रह्मणा गोदानफलप्रशंसनम् ॥ 1 ॥
	
KK-13-01-108-001	पितामह उवाच 
KK-13-01-108-001a	योऽयं प्रश्नस्त्वया पृष्टो गोप्रदानादिकारितः ।
KK-13-01-108-001c	नान्यः प्रष्टास्ति लोकेस्मिंस्त्वत्तोन्यो हि शतक्रतो ||
KK-13-01-108-002a	सन्ति नानाविधा लोका यांस्त्वं शक्र न पश्यसि ।
KK-13-01-108-002c	पश्यामि यानहं लोकानेकपत्न्यश्च याः स्त्रियः ॥
KK-13-01-108-003a	कर्मभिश्चापि सुशुभैः सुव्रता ऋषयस्तथा ।
KK-13-01-108-003c	सशरीरा हि तान्यान्ति ब्राह्मणाः शुभबुद्धयः ॥
KK-13-01-108-004a	शरीरन्यासमोक्षेण मनसा निर्मलेन च ।
KK-13-01-108-004c	स्वप्नभूतांश्च ताँल्लोकान्पश्यन्तीहापि सुव्रताः ॥
KK-13-01-108-005a	ते तु लोकाः सहस्राक्ष शृणु यादृग्गुणान्विताः ।
KK-13-01-108-005c	न तत्र क्रमते कालो न जरा न च पावकः ॥
KK-13-01-108-006a	तथा नास्त्यशुभं किञ्चिन्न व्याधिस्तत्र न क्लमः ।
KK-13-01-108-006c	यद्यच्च गावो मनसा तस्मिन्वाञ्छन्ति वासव ॥
KK-13-01-108-007a	तत्सर्वं प्रापयन्ति स्म मम प्रत्यक्षदर्शनात् ।
KK-13-01-108-007c	कामगाः कामचारिण्यः कामात्कामांश्च भुञ्जते ॥
KK-13-01-108-008a	वाप्यः सरांसि सरितो विविधानि वनानि च ।
KK-13-01-108-008c	गृहाणि पर्वताश्चैव यावद्द्रव्यं च किञ्चन ॥
KK-13-01-108-009a	मनोज्ञं सर्वभूतेभ्यस्तद्वनं तत्र दृश्यते ।
KK-13-01-108-009c	ईदृशान्विद्धि ताँल्लोकान्नास्ति लोकस्तथाविधः ॥
KK-13-01-108-010a	तत्र सर्वसहाः क्षान्ता वत्सला गुरुवर्तिनः ।
KK-13-01-108-010c	अहङ्कारैर्विरहिता यान्ति शक्र नरोत्तमाः ॥
KK-13-01-108-011a	यः सर्वमांसानि न भक्षयीत पुमान्सदा भावितो धर्मयुक्तः ।
KK-13-01-108-011c	मातापित्रोरर्चिता सत्ययुक्तः शुश्रुषिता ब्राह्मणानामनिन्द्यः ॥
KK-13-01-108-012a	अक्रोधनो गोषु तथा द्विजेषु धर्मे रतो गुरुशुश्रूषकश्च ।
KK-13-01-108-012c	यावज्जीवं सत्यवृत्ते रतश्च दाने रतो यः क्षमी चापराधे ॥
KK-13-01-108-013a	मृदुर्दान्तो देवपरायणश्च सर्वातिथिश्चापि यथा दयावान् ।
KK-13-01-108-013c	ईदृग्गुणो मानवस्तं प्रयाति लोकं गवां शाश्वतं चाव्ययं च ॥
KK-13-01-108-014a	न पारदारी पश्यति लोकमेतं न वै गुरुघ्नो न मृषा सम्प्रलापी ।
KK-13-01-108-014c	सदापवादी ब्राह्मणेष्वात्तवैरो दोषैरन्यैर्यश्च युक्तो दुरात्मा ॥
KK-13-01-108-015a	न मित्रध्रुङ्नैकृतिकः कृतघ्नः शठोऽनृजुर्धर्मविद्वेषकश्च ।
KK-13-01-108-015c	न ब्रह्महा मनसाऽपि प्रपश्येद्गवां लोकं पुण्यकृतां निवासम् ॥
KK-13-01-108-016a	एतत्ते सर्वमाख्यातं नैपुण्येन सुरेश्वर ।
KK-13-01-108-016c	गोप्रदानरतानां तु फलं शृणु शतक्रतो ॥
KK-13-01-108-017a	दायाद्यलब्धैरर्थैर्यो गाः क्रीत्वा सम्प्रयच्छति ।
KK-13-01-108-017c	धर्मार्जितान्धनैः क्रीतान्स लोकानाप्नुतेऽक्षयान् ॥
KK-13-01-108-018a	यो वै द्यूते धनं जित्वा गाः क्रीत्वा सम्प्रयच्छति ।
KK-13-01-108-018c	स दिव्यमयुतं शक्र वर्षाणां फलमश्नुते ॥
KK-13-01-108-019a	दायाद्याद्याः स्म वै गावो न्यायपूर्वैरुपार्जिताः ।
KK-13-01-108-019c	प्रदद्यात्ताः प्रदातॄणां सम्भवन्त्यपि च ध्रुवाः ॥
KK-13-01-108-020a	प्रतिगृह्य तु यो दद्याद्गाः संशुद्धेन चेतसा ।
KK-13-01-108-020c	तस्यापीहाक्षयाँल्लोकान्ध्रुवान्विद्धि शचीपते ॥
KK-13-01-108-021a	जन्मप्रभृति सत्यं च यो ब्रूयान्नियतेन्द्रियः ।
KK-13-01-108-021c	गुरुद्विजसहः क्षान्तस्तस्य गोभिः समा गतिः ॥
KK-13-01-108-022a	न जातु ब्राह्मणो वाच्यो यदवाच्यं शचीपते ।
KK-13-01-108-022c	मनसा गोषु न द्रुह्येद्गोवृत्तिर्गोनुकम्पकः ॥
KK-13-01-108-023a	सत्ये धर्मे च निरतस्तस्य शक्र फलं शृणु ।
KK-13-01-108-023c	गोसहस्रेण समिता तस्य धेनुर्भवत्युत ॥
KK-13-01-108-024a	क्षत्रियस्य गुणैरेतैरन्वितस्य फलं शृणु ।
KK-13-01-108-024c	सप्तार्धशततुल्या गौर्भवतीति विनिश्चयः ॥
KK-13-01-108-025a	वैश्यस्यैते यदि गुणास्तस्य पञ्चशतं भवेत् ।
KK-13-01-108-025c	शूद्रस्यापि विनीतस्य चतुर्भागफलं स्मृतम् ॥
KK-13-01-108-026a	एतच्चैनं योऽनुतिष्ठेत युक्तः सत्ये रतो गुरुशुश्रूषया च ।
KK-13-01-108-026c	दक्षः क्षान्तो देवतार्थी प्रशान्तः शुचिर्बुद्धो धर्मशीलोऽनहंवाक् ॥
KK-13-01-108-027a	महत्फलं प्राप्यते सद्द्विजाय दत्त्वा दोग्ध्रीं विधिनाऽनेन धेनुम् ।
KK-13-01-108-027c	नित्यं दद्यादेकभक्तः सदा च सत्ये स्थितो गुरुशुश्रूषिता च ॥
KK-13-01-108-028a	वेदाध्यायी गोषु यो भक्तिमांश्च नित्यं दत्त्वा योऽभिनन्देत गाश्च ।
KK-13-01-108-028c	आजातितो यश्च गवां नमेत इदं फलं शक्र निबोध तस्य ॥
KK-13-01-108-029a	यत्स्यादिष्ट्वा राजमूये फलं तु यत्स्यादिष्ट्वा बहुना काञ्चनेन ।
KK-13-01-108-029c	एतत्तुल्यं फलमप्याहुरग्र्यं सर्वे सन्तस्त्वृषयो ये च सिद्धाः ॥
KK-13-01-108-030a	योऽग्रं भक्तं किञ्चिदप्राश्य दद्याद्गोभ्यो नित्यं गोव्रती सत्यवादी ।
KK-13-01-108-030c	शान्तोऽलुब्धो गोसहस्रस्य पुण्यं संवत्सरेणाप्नुयात्सत्यशीलः ॥
KK-13-01-108-031a	यदेकभक्तमश्नीयाद्दद्यादेकं गवां च यत् ।
KK-13-01-108-031c	दशवर्षाण्यनन्तानि गोव्रती गोनुकम्पकः ॥
KK-13-01-108-032a	एकेनैव च भक्तेन यः क्रीत्वा गां प्रयच्छति ।
KK-13-01-108-032c	यावन्ति तस्या रोमाणि सम्भवन्ति शतक्रतो ॥
KK-13-01-108-033a	तावच्छतानां स गवां फलमाप्नोति शाश्वतम् ।
KK-13-01-108-033c	ब्राह्मणस्य फलं हीदं क्षत्रियस्य तु वै शृणु ॥
KK-13-01-108-034a	पञ्चवार्षिकमेवं तु क्षत्रियस्य फलं स्मृतम् ।
KK-13-01-108-034c	ततोऽर्धेन तु वैश्यस्य शूद्रो वैश्यार्धतः स्मृतः ॥
KK-13-01-108-035a	यश्चात्मविक्रयं कृत्वा गाः क्रीत्वा सम्प्रयच्छति ।
KK-13-01-108-035c	यावत्सन्दर्शयेद्गां वै स तावत्फलमश्नुते ॥
KK-13-01-108-036a	रोम्णि रोम्णि महाभाग लोकाश्चास्याक्षयाः स्मृताः |
KK-13-01-108-036c	सङ्ग्रामेष्वर्जयित्वा तु यो वै गाः सम्प्रयच्छति ।
KK-13-01-108-036e	आत्मविक्रयतुल्यास्ताः शाश्वता विद्धि कौशिक ॥
KK-13-01-108-037a	अभावे यो गवां दद्यात्तिलधेनुं यतव्रतः ।
KK-13-01-108-037c	दुर्गात्स तारितो धेन्वा क्षीरनद्यां प्रमोदते ॥
KK-13-01-108-038a	न त्वेवासां दानमात्रं प्रशस्तं पात्रं कालो गोविशेषो विधिश्च ।
KK-13-01-108-038c	कालज्ञानं विप्रगवान्तरं हि दुःखं ज्ञातुं पावकादित्यभूतम् ॥
KK-13-01-108-039a	स्वाध्यायाढ्यं शुद्धयोनिं प्रशान्तं वैतानस्थं पापभीरुं बहुज्ञम् ।
KK-13-01-108-039c	गोषु क्षान्तं नातितीक्ष्णं शरण्यं वृत्तिग्लानं तादृशं पात्रमाहुः ||
KK-13-01-108-040a	वृत्तिग्लाने सीदति चातिमात्रं तुष्ट्यर्थं वा होम्यहेतोः प्रसूतेः ।
KK-13-01-108-040c	गुर्वर्थं वा बालसंवृद्धये वा धेनुं दद्याद्देशकाले विशिष्टे ॥
KK-13-01-108-041a	अन्तर्ज्ञाताः सक्रयज्ञानलब्धाः प्राणैः क्रीतास्तेजसा यौतकाश्च ।
KK-13-01-108-041c	कृच्छ्रोत्सृष्टाः पोषणाभ्यागताश्च द्वारैरेतैर्गोविशेषाः प्रशस्ताः ॥
KK-13-01-108-042a	बलान्विताः शीलवयोपपन्नाः सर्वाः प्रशंसन्ति सुगन्धवत्यः |
KK-13-01-108-042c	यथा हि गङ्गा सरितां वरिष्ठा तथाऽर्जुनीनां कपिला वरिष्ठा ॥
KK-13-01-108-043a	तिस्रो रात्रीस्त्वद्भिरुपोष्य भूमौ तृप्ता गावस्तर्पितेभ्यः प्रदेयाः ।
KK-13-01-108-043c	वत्सैः पुष्टैः क्षीरपैः सुप्रचारास्त्र्यहं दत्त्वा गोरसैर्वर्तितव्यम् ॥
KK-13-01-108-044a	दत्त्वा धेनुं सुव्रतां साधुदोहां कल्याणवत्सामपलायिनीं च ।
KK-13-01-108-044c	यावन्ति रोमाणि भवन्ति तस्यास्तावन्ति वर्षाणि भवन्त्यमुत्र ॥
KK-13-01-108-045a	तथाऽनड्वाहं ब्राह्मणाय प्रदाय धुर्यं युवानं बलिनं विनीतम् ।
KK-13-01-108-045c	हलस्य वोढारमनन्तवीर्यं प्राप्नोति लोकान्दशधेनुदस्य ॥
KK-13-01-108-046a	कान्ताराद्ब्राह्म्णान्गाश्च यः परित्राति कौशिक ।
KK-13-01-108-046c	क्षेमेण स विमुच्येत तस्य पुण्यफलं शृणु ॥
KK-13-01-108-047a	अश्वमेधक्रतोस्तुल्यं फलं भवति शाश्वतम् ।
KK-13-01-108-047c	मृत्युकाले सहस्राक्ष यां वृत्तिमनुकाङ्क्षते ॥
KK-13-01-108-048a	लोकान्बहुविधान्दिव्यान्यच्चास्य हृदि वर्तते ।
KK-13-01-108-048c	तत्सर्वं समवाप्नोति कर्मणैतेन मानवः ॥
KK-13-01-108-049a	गोभिश्च समनुज्ञातः सर्वत्र च महीयते ।
KK-13-01-108-049c	यस्त्वेतेनैव कल्पेन गां वनेष्वनुगच्छति ॥
KK-13-01-108-050a	तृणगोमयपर्णाशी निस्पृहो नियतः शुचिः ।
KK-13-01-108-050c	अकामं तेन वस्तव्यं मुदितेन शतक्रतो ॥
KK-13-01-108-051ac	मम लोके वसति स लोके वा यत्र चेच्छति ॥ 

इति श्रीमन्महाभारते अनुशासनपर्वणि दानधर्मपर्वणि अष्टाधिकशततमोऽध्यायः ॥ 108 ॥

7-108-4 शरीरस्य न्यासः समाधिकाले । मोक्षः मरणे ॥ 7-108-15 नैकृतिको वञ्चकः । शठः समर्थोऽपि दारिद्र्यभाषी ॥ 7-108-21 गुरूणां द्विजानां वापराधं सहते इति गुरुद्विजसहः ॥ 7-108-22 गोवृत्तिरसङ्ग्रहपरः ॥ 7-108-24 सप्तार्धशतं पञ्चाशदधिकसप्तशतम् ॥ 7-108-31 दशवर्षाणि च फलं वाजपेयस्य विन्दतीति ध. पाठः ॥ 7-108-32 यावन्ति तस्य प्रोक्तानि दिवसानि शतक्रतो इति ध. पाठः ॥ 7-108-35 सन्दर्शयेत्पश्येत् । यावद्ब्रह्माण्डे गोजातीयमस्ति तावत्तत्र वसेदित्यर्थः ॥ 7-108-37 अलाभे यो गवामिति ध. पाठः ॥ 7-108-41 अन्तर्जाताः सुक्रयज्ञानलब्धाः प्राणक्रीताः सोदकाः सोद्वहाश्चेति ध. पाठः ॥ 7-108-42 अर्जुनीनां गवाम् ॥ 7-108-45 कुलस्य कर्तारमनन्तवीर्यमिति ध. पाठः ॥
