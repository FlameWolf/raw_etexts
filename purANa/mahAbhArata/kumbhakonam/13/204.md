अध्यायः 204

कृष्णेनाश्चर्यकथनं प्रार्थितैर्मुनिगणैर्नारदं प्रति तच्चोदना ॥ 1 ॥
	
KK-13-01-204-001	श्रीभगवानुवाच ।
KK-13-01-204-001a	भवतां दर्शनादेव प्रीतिरभ्यधिका मम ।
KK-13-01-204-001c	भवन्तस्तु तपःसिद्धा भवन्तो दिव्यदर्शनाः ॥
KK-13-01-204-002a	सर्वत्र गतिमन्तश्च ज्ञानविज्ञानभाविताः ।
KK-13-01-204-002c	गत्यागतिज्ञा लोकानां सर्वे निर्दूतकल्मषाः ॥
KK-13-01-204-003a	तस्माद्भवद्भिर्यत्किञ्चिदृष्टं वाऽप्यथवा श्रुतम् ।
KK-13-01-204-003c	आश्चर्यभूतं लोकेषु तद्भवन्तो ब्रुवन्तु मे ॥
KK-13-01-204-004a	युष्माभिः कथितं यत्स्यात्तपसा भावितात्मभिः
KK-13-01-204-004c	तस्यादमृतसङ्काशं वाङ्मधुश्रवणे स्पृहा ॥
KK-13-01-204-005a	रागद्वेषवियुक्तानां सततं सत्यवादिनाम् ।
KK-13-01-204-005c	श्रद्धेयं श्रवणीयं च वचनं हि सतां भवेत् ॥
KK-13-01-204-006a	तत्संयोगं हितं मेऽस्तु न वृथा कर्तुमर्हथ ।
KK-13-01-204-006c	भवतां दर्शनं तस्मात्सफलं तु भवेन्मम ॥
KK-13-01-204-007a	तदहं सज्जनमुखान्निःसृतं जनसंसदि ।
KK-13-01-204-007c	कथयिष्याम्यहं बुद्ध्या बुद्धिदीपकरं नृणाम् ॥
KK-13-01-204-008a	तदन्ये वर्धयिष्यन्ति पूजयिष्यन्ति चापरे ।
KK-13-01-204-008c	वात्सल्यविगताश्चान्ये प्रशंसन्ति पुरातनाः ॥
KK-13-01-204-009a	एवं ब्रुवति गोविन्दे श्रवणार्थं महर्षयः ।
KK-13-01-204-009c	वाग्भिः साञ्जलिमालाभिरिदमूचुर्जनार्दनम् ॥
KK-13-01-204-010a	अयुक्तमस्मानेवं त्वं वाचा वरद भाषितुम् ।
KK-13-01-204-010c	त्वच्छासनमुखाः सर्वे त्वदधीनपरिश्रमाः ॥
KK-13-01-204-011a	एवं पूजयितुं चास्मान्न चैवार्हसि केशव ।KK-13-01-204-011c	त्वत्तस्त्वन्यं न पश्यामो यल्लोके ते न विद्यते ।
KK-13-01-204-011e	दिवि वा भुवि वा किञ्चित्तत्सर्वं हि त्वया ततम् ॥
KK-13-01-204-012a	न विद्महे वयं देव कथ्यमानं तवान्तिके ।
KK-13-01-204-012c	एवमुक्तो हृषीकेशः सस्मितं चेदमब्रवीत् ॥
KK-13-01-204-013a	अहं मानुषयोनिस्थः साम्प्रतं मुनिपुङ्गवाः ।KK-13-01-204-013c	तस्मान्मानुषवद्वीर्यं मम जानीत सुव्रताः ।
KK-13-01-204-013e	भवद्भिः कथ्यमानं च अपूर्वमिव तद्भवेत् ॥
KK-13-01-204-014	भीष्म उवाच ।
KK-13-01-204-014a	एवं सञ्चोदिताः सर्वे केशवेन महात्मना ।
KK-13-01-204-014c	ऋषयश्चानुवर्तन्ते वासुदेवस्य शासनम् ॥
KK-13-01-204-015a	ततस्त्वृषिगणाः सर्वे नारदं देवदर्शनम् ।
KK-13-01-204-015c	अमन्यन्त बुधा बुद्ध्या समर्थं तन्निबोधने ॥
KK-13-01-204-016a	ऋषिरुग्रतपाश्चायं केशवस्य प्रियोऽधिकम् ।
KK-13-01-204-016c	पुराणज्ञश्च वाग्मी च कारणैस्तं च मेनिरे ॥
KK-13-01-204-017ac	सर्वे तदर्हणं कृत्वा नारदं वाक्यमब्रुवन् ॥
KK-13-01-204-018a	भवता तीर्थयात्रार्थं चरता हिमवद्गिरौ ।
KK-13-01-204-018c	दृष्टं वै यत्तदाश्चर्यं श्रोतॄणां परमं प्रियम् ॥
KK-13-01-204-019a	अतस्त्वमविशेषेण हितार्थं सर्वमादितः ।
KK-13-01-204-019c	प्रियार्थं केशवस्यास्य स भवान्वक्तुमर्हति ॥
KK-13-01-204-020a	तदा संयोजितः सर्वैर्ऋषिभिर्नारदस्तदा ।
KK-13-01-204-020c	प्रणम्य शिरसा विष्णुं सर्वलोकहिते रतम् ।
KK-13-01-204-020e	समुद्वीक्ष्य हृषीकेशं वक्तुमेवोपचक्रमे ॥
KK-13-01-204-021a	ततो नारायणसुहृन्नारदो वदतांवरः ।
KK-13-01-204-021c	शङ्करस्योमया सार्धं संवादमनुभाषत ॥ ॥

इति श्रीमन्महाभारते अनुशासनपर्वणि दानधर्मपर्वणि चतुरधिकद्विशततमोऽध्यायः ॥ 204 ॥	
