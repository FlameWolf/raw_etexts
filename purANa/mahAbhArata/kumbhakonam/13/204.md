अध्यायः 204

कृष्णेनाश्चर्यकथनं प्रार्थितैर्मुनिगणैर्नारदं प्रति तच्चोदना ॥ 1 ॥
	
001	श्रीभगवानुवाच ।
001a	भवतां दर्शनादेव प्रीतिरभ्यधिका मम ।
001c	भवन्तस्तु तपःसिद्धा भवन्तो दिव्यदर्शनाः ॥
002a	सर्वत्र गतिमन्तश्च ज्ञानविज्ञानभाविताः ।
002c	गत्यागतिज्ञा लोकानां सर्वे निर्दूतकल्मषाः ॥
003a	तस्माद्भवद्भिर्यत्किञ्चिदृष्टं वाऽप्यथवा श्रुतम् ।
003c	आश्चर्यभूतं लोकेषु तद्भवन्तो ब्रुवन्तु मे ॥
004a	युष्माभिः कथितं यत्स्यात्तपसा भावितात्मभिः
004c	तस्यादमृतसङ्काशं वाङ्मधुश्रवणे स्पृहा ॥
005a	रागद्वेषवियुक्तानां सततं सत्यवादिनाम् ।
005c	श्रद्धेयं श्रवणीयं च वचनं हि सतां भवेत् ॥
006a	तत्संयोगं हितं मेऽस्तु न वृथा कर्तुमर्हथ ।
006c	भवतां दर्शनं तस्मात्सफलं तु भवेन्मम ॥
007a	तदहं सज्जनमुखान्निःसृतं जनसंसदि ।
007c	कथयिष्याम्यहं बुद्ध्या बुद्धिदीपकरं नृणाम् ॥
008a	तदन्ये वर्धयिष्यन्ति पूजयिष्यन्ति चापरे ।
008c	वात्सल्यविगताश्चान्ये प्रशंसन्ति पुरातनाः ॥
009a	एवं ब्रुवति गोविन्दे श्रवणार्थं महर्षयः ।
009c	वाग्भिः साञ्जलिमालाभिरिदमूचुर्जनार्दनम् ॥
010a	अयुक्तमस्मानेवं त्वं वाचा वरद भाषितुम् ।
010c	त्वच्छासनमुखाः सर्वे त्वदधीनपरिश्रमाः ॥
011a	एवं पूजयितुं चास्मान्न चैवार्हसि केशव ।011c	त्वत्तस्त्वन्यं न पश्यामो यल्लोके ते न विद्यते ।
011e	दिवि वा भुवि वा किञ्चित्तत्सर्वं हि त्वया ततम् ॥
012a	न विद्महे वयं देव कथ्यमानं तवान्तिके ।
012c	एवमुक्तो हृषीकेशः सस्मितं चेदमब्रवीत् ॥
013a	अहं मानुषयोनिस्थः साम्प्रतं मुनिपुङ्गवाः ।013c	तस्मान्मानुषवद्वीर्यं मम जानीत सुव्रताः ।
013e	भवद्भिः कथ्यमानं च अपूर्वमिव तद्भवेत् ॥
014	भीष्म उवाच ।
014a	एवं सञ्चोदिताः सर्वे केशवेन महात्मना ।
014c	ऋषयश्चानुवर्तन्ते वासुदेवस्य शासनम् ॥
015a	ततस्त्वृषिगणाः सर्वे नारदं देवदर्शनम् ।
015c	अमन्यन्त बुधा बुद्ध्या समर्थं तन्निबोधने ॥
016a	ऋषिरुग्रतपाश्चायं केशवस्य प्रियोऽधिकम् ।
016c	पुराणज्ञश्च वाग्मी च कारणैस्तं च मेनिरे ॥
017ac	सर्वे तदर्हणं कृत्वा नारदं वाक्यमब्रुवन् ॥
018a	भवता तीर्थयात्रार्थं चरता हिमवद्गिरौ ।
018c	दृष्टं वै यत्तदाश्चर्यं श्रोतॄणां परमं प्रियम् ॥
019a	अतस्त्वमविशेषेण हितार्थं सर्वमादितः ।
019c	प्रियार्थं केशवस्यास्य स भवान्वक्तुमर्हति ॥
020a	तदा संयोजितः सर्वैर्ऋषिभिर्नारदस्तदा ।
020c	प्रणम्य शिरसा विष्णुं सर्वलोकहिते रतम् ।
020e	समुद्वीक्ष्य हृषीकेशं वक्तुमेवोपचक्रमे ॥
021a	ततो नारायणसुहृन्नारदो वदतांवरः ।
021c	शङ्करस्योमया सार्धं संवादमनुभाषत ॥ ॥

इति श्रीमन्महाभारते अनुशासनपर्वणि दानधर्मपर्वणि चतुरधिकद्विशततमोऽध्यायः ॥ 204 ॥	
