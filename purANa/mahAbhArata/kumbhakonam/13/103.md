श्रीः
अध्यायः 103

भीष्मेण युधिष्ठिरम् प्रति तिलजलदीपादिदानप्रशंसापरयमब्राह्मणसंवादानुवादः ॥ 1 ॥

001	युधिष्ठिर उवाच 
001a	तिलानां कीदृशं दानमथ दीपस्य चैव हि ।
001c	अन्नानां वाससां चैव भूय एव ब्रवीहि मे ॥
002	भीष्म उवाच 
002a	अत्राप्युदाहरन्तीममितिहासं पुरातनम् ।
002c	ब्राह्मणस्य च संवादं यमस्य च युधिष्ठिर ॥
003a	मध्यदेशे महान्ग्रामो ब्राह्मणानां बभूव ह ।
003c	गङ्गायमुनयोर्मध्ये यामुनस्य गिरेरधः ॥
004a	पर्णशालेति विख्यातो रमणीयो नराधिप ।
004c	विद्वांसस्तत्र भूयिष्ठा ब्राह्मणाश्चावसंस्तथा ॥
005a	अथ प्राह यमः कञ्चित्पुरुषं कृष्णवाससम् ।
005c	रक्ताक्षमूर्ध्वरोमाणं काकजङ्घाक्षिनासिकम् ॥
006a	गच्छ त्वं ब्राह्मणग्रामं ततो गत्वा तमानय ।
006c	अगस्त्यं गोत्रतश्चापि नामतश्चापि शर्मिणम् ॥
007a	शमे निविष्टं विद्वांसमध्यापकमनावृतम् ।
007c	मा चान्यमानयेथास्त्वं सगोत्रं तस्य पार्श्वतः ॥
008a	स हि तादृग्गुणस्तेन तुल्योऽध्ययनजन्मना ।
008c	अपत्येषु तथा वृत्ते समस्तेनैव धीमता ।
008e	तमानय यथोद्दिष्टं पूजा कार्या हि तस्य मे ॥
009a	स गत्वा प्रतिकूलं तच्चकार यमशासनम् ।
009c	तमाक्रम्यानयामास प्रतिषिद्धो यमेन यः ॥
010a	तस्मै यमः समुत्थाय पूजा कृत्वा च वीर्यवान् ।
010c	प्रोवाच नीयतामेष सोऽन्य आनीयतामिति ॥
011a	एवमुक्ते तु वचने धर्मराजेन स द्विजः ।
011c	उवाच धर्मराजानं निर्विण्णोऽध्ययनेन वै ।
011e	यो मे कालो भवेच्छेषस्तं वसेयमिहाच्युत ॥
012	यम उवाच 
012a	नाहं कालस्य विहितं प्राप्नोमीह कथञ्चन ।
012c	यो हि धर्मं चरति वै तं तु जानामि केवलम् ॥
013a	गच्छ विप्र त्वमद्यैव आलयं स्वं महाद्युते ।
013c	ब्रूहि सर्वं यथा स्वैरं करवाणि किमच्युत ॥
014	ब्राह्मण उवाच 
014a	शुद्धदानं च सुमहत्पुण्यं स्यात्तद्ब्रवीहि मे ।
014c	सर्वस्य हि प्रमाणं त्वं त्रैलोक्यस्यापि सत्तम ॥
015	यम उवाच 
015a	शृणु तत्त्वेन विप्रर्षे प्रदानविधिमुत्तमम् ।
015c	तिलाः परमकं दानं पुण्यं चैवेह शाश्वतम् ॥
016a	तिलाश्च सम्प्रदातव्या यथाशक्ति द्विजर्षभ ।
016c	नित्यदानात्सर्वकामांस्तिला निर्वर्तयन्त्युत ॥
017a	तिलाञ्श्राद्धे प्रशंसन्ति दानमेतद्ध्यनुत्तमम् ।
017c	तान्प्रयच्छस्व विप्रेभ्यो विधिदृष्टेन कर्मणा ॥
018a	वैशाख्यां पौर्णमास्यां तु तिलान्दद्याद्द्विजातिषु ।
018c	तिला भक्षयितव्याश्च सदा त्वालम्भनं च तैः ||
019a	कार्यं सततमिच्छद्भिः श्रेयः सर्वात्मना गृहे ।
019c	तथाऽऽपः सर्वदा देयाः पेयाश्चैव न संशयः ॥
020a	पुष्करिण्यस्तटाकानि कूपांश्चैवात्र खानयेत् ।
020c	एतत्सुदुर्लभतरमिह लोके द्विजोत्तम ॥
021a	आपो नित्यं प्रदेयास्ते पुण्यं ह्येतदनुत्तमम् ।
021c	प्रपाश्च कार्या दानार्थं नित्यं ते द्विजसत्तम ।
021e	भुक्तेऽप्यथ प्रदेयं तु पानीयं वै विशेषतः ॥
022a	'पानीयाभ्यर्थिनं दृष्ट्वा प्रीत्या दत्त्वा त्वरान्वितः ।
022c	वस्त्रे तन्तुप्रमाणेन दीपे निमिषवत्सरम् ॥
023a	गवां रोमप्रमाणेन स्वर्गभोगमुपाश्नुते ।
023c	जलबिन्दुप्रमाणेन तदेतान्युपवर्तय ॥' 
024	भीष्म उवाच 
024a	इत्युक्ते स तदा तेन यमदूतेन वै गृहान् ।
024c	नीतश्च कारयामास सर्वं तद्यमशासनम् ॥
025a	नीत्वा तं यमदूतोऽपि गृहीत्वा शर्मिणं तदा ।
025c	ययौ स धर्मराजाय न्यवेदयत चापि तम् ॥
026a	तं धर्मराजो धर्मज्ञं पूजयित्वा प्रतापवान् ।
026c	कृत्वा च संविदं तेन विससर्ज यथागतम् ॥
027a	तस्यापि च यमः सर्वमुपदेशं चकार ह ।
027c	प्रेत्यैत्य च ततः सर्वं चकारोक्तं यमेन तत् ॥
028a	तथा प्रशंसते दीपान्यमः पितृहितेप्सया ।
028c	तस्माद्दीपप्रदो नित्यं सन्तारति वै पितॄन् ॥
029a	दातव्याः सततं दीपास्तस्माद्भरतसत्तम ।
029c	देवतानां पितॄणां च चक्षुष्यं चात्मनां विभो ॥
030a	रत्नदानं च सुमहत्पुण्यमुक्तं जनाधिप ।
030c	यस्तान्विक्रीय यजते ब्राह्मणो ह्यभयङ्करम् ॥
031a	यद्वै ददाति विप्रेभ्यो ब्राह्मणः प्रतिगृह्य वै ।
031c	उभयोः स्यात्तदक्षय्यं दातुरादातुरेव च ॥
032a	यो ददाति स्थितः स्थित्यां तादृशाय प्रतिग्रहम् ।
032c	उभयोरक्षयं धर्मं तं मनुः प्राह धर्मवित् ॥
033a	वाससां सम्प्रदानेन स्वदारनिरतो नरः ।
033c	सुवस्त्रश्च सुवेषश्च भवतीत्यनुशुश्रुम ॥
034a	गावः सुवर्णं च तथा तिलाश्चैवानुवर्णिताः ।
034c	बहुशः पुरुषव्याघ्र वेदप्रामाण्यदर्शनात् ॥
035a	विवाहांश्चैव कुर्वीत पुत्रानुत्पादयेत च ।
035c	पुत्रलाभो हि कौरव्य सर्वलाभाद्विशिष्यते ॥ 

इति श्रीमन्महाभारते अनुशासनपर्वणि दानधर्मपर्वणि त्र्यधिकशततमोऽध्यायः ॥ 103 ॥

7-103-7 अध्यापकमनानृतमिति थ. पाठः । अध्यापकमनारतमिति ध. पाठः ॥ 7-103-9 चकारचयमाश्रय इति थ. ध. पाठः ॥ 7-103-11 इह यमलोके ॥ 7-103-13 कालस्य विहितम् आयुःप्रमाणं न प्राप्नोमि न जानामि । कालेनाप्रवर्तितं त्वामिह स्थापयितुं न शक्नोमीत्यर्थः । विहितं प्रापयामीह कञ्चनेति थ. पाठः ॥ 7-103-14 ब्रूहि पृच्छ ॥ 7-103-17 निर्वर्तयन्ति साधयन्ति ॥ 7-103-18 आलम्भनं सर्वतः स्पर्शनम् उद्वर्तनमित्यर्थः ॥ 7-103-32 एतद्दि तस्याऽभयङ्करं प्रतिग्रहविक्रयजदोषघ्नम् ॥
