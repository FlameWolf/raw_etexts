अध्यायः 224

परमेश्वरेण पार्वतींप्रति मर्त्यामर्त्यानां शरीरभेदाभेदेन कर्मफलभोगोक्तिः ॥ 1 ॥

001	उमोवाच ।
001a	भगवन्देवदेवेश लोकपालनमस्कृत ।
001c	प्रसादात्ते महादेव श्रुता मे कर्मणां गतिः ॥
002a	सङ्गृहीतं च तत्सर्वं तत्वतोऽमृतसंनिभम् ।
002c	कर्मणा ग्रथितं सर्वमिति वेद शुभाशुभम् ॥
003a	गोवत्सवच्च जननीं निम्नं सलिलवत्तथा ।
003c	कर्तारं स्वकृतं कर्म नित्यं तदनुधावति ॥
004a	कृतस्य कर्मणश्चेह नाशो नास्तीति निश्चयः ।
004c	अशुभस्य शुभस्यापि तदप्युपगतं मया ॥
005a	भूय एव महादेव वरद प्रीतिवर्धन ।
005c	कर्मणां गतिमाश्रित्य संशयान्मोक्तुमर्हसि ॥
006	महेश्वर उवाच ।
006a	यत्ते विवक्षितं देवि गुह्यमप्यसितेक्षणे ।
006c	तत्सर्वं निर्विशङ्का त्वं पृच्छ मां शुभलक्षणे ॥
007	उमोवाच ।
007a	एवं व्यवस्थिते लोके कर्मणां वृषभध्वज ।
007c	कृत्वा तत्पुरुषः कर्म शुभं वा यदि वेतरत् ॥
008a	कर्मणः सुकृतस्येह कदा भुङ्क्ते फलं पुनः ।
008c	इह वा प्रेत्य वा देव तन्मे शंसितुमर्हसि ॥
009	महेश्वर उवाच ।
009a	स्थाने संशयितं देवि तद्धि गुह्यतमं नृषु ।
009c	त्वत्प्रियार्थं प्रवक्ष्यामि देवि गुह्यं शुभानने ॥
010a	पूर्वदेहकृतं कर्म भुञ्जते तदिह प्रजाः ।
010c	इहैव यत्कृतं पुंसां तत्परत्र फलिष्यते ।
010e	एषा व्यवस्थितिर्देवि मानुषेष्वेव दृश्यते ॥
011a	देवानामसुराणां च अमरत्वात्तपोबलात् ।
011c	एकेनैव शरीरेण भुज्यते कर्मणां फलम् ।
011e	मानुषैर्न तथा देवि अन्तरं त्वेतदिष्यते ॥ ॥

इति श्रीमन्महाभारते अनुशासनपर्वणि दानधर्मपर्वणि चतुर्विंसत्यधिकद्विशततमोऽध्यायः ॥ 224 ॥
