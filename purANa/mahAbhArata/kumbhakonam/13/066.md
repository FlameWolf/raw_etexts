अध्यायः 066

भीष्मेण युधिष्ठिरं प्रति मानवेषु पूज्यताप्रयोजकगुणप्रतिपादककृष्णनारदसंवादानुवादः ॥ 1 ॥
	
KK-13-01-066-001	युधिष्ठिर उवाच ।
KK-13-01-066-001a	के पूज्या वै त्रिलोकेऽस्मिन्मानवा भरतर्पभ ।
KK-13-01-066-001c	विस्तरेण तदाचक्ष्व न हि तृप्यामि कथ्यतः ॥
KK-13-01-066-002	भीष्म उवाच ।
KK-13-01-066-002a	अत्राप्युदाहरन्तीममितिहासं पुरातनम् ।
KK-13-01-066-002c	नारदस्य च संवादं वासुदेवस्य चोभयोः ॥
KK-13-01-066-003a	नारदं प्राञ्जलिं दृष्ट्वा पूजयानं द्विजर्षभान् ।
KK-13-01-066-003c	केशवः परिपप्रच्छ भगवन्कान्नमस्यमि ॥
KK-13-01-066-004a	बहुमानपरस्तेषु भगवन्यान्नमस्यसि ।
KK-13-01-066-004c	शक्यं चेच्छ्रोतुमस्माभिर्ब्रूह्येतद्धर्मवित्तम ॥
KK-13-01-066-005	नारद उवाच ।
KK-13-01-066-005a	शृणु गोविन्द यानेतान्पूजयाम्यरिमर्दन ।
KK-13-01-066-005c	त्वत्तोऽन्यः कः पुमाँल्लोके श्रोतुमेतदिहार्हति ॥
KK-13-01-066-006a	वरुणं वायुमादित्यं पर्जन्यं जातवेदसम् ।
KK-13-01-066-006c	स्थाणुं स्कन्दं महालक्ष्मीं विष्णुं ब्रह्माणमेव च ॥
KK-13-01-066-007a	वाचस्पतिं चन्द्रमसमपः पृथ्वीं सरस्वतीम् ।
KK-13-01-066-007c	सततं ये नमस्यन्ति तान्नमस्याम्यहं विभो ॥
KK-13-01-066-008a	तपोधनान्वेदविदो नित्यं वेदपरायणान् ।
KK-13-01-066-008c	महार्हान्वृष्णिशार्दूल सदा सम्पूजयाम्यहम् ॥
KK-13-01-066-009a	अभुक्त्वा देवकार्याणि कुर्वते येऽविकत्थनाः ।
KK-13-01-066-009c	सन्तुष्टाश्च क्षमायुक्तास्तान्नमस्याम्यहं विभो ॥
KK-13-01-066-010a	सम्यग्यजन्ति ये चेष्टीः क्षान्ता दान्ता जितेन्द्रियाः ।
KK-13-01-066-010c	सत्यं धर्मं क्षितिं गाश्च तान्नमस्यामि यादव ॥
KK-13-01-066-011a	ये वै तपसि वर्तन्ते वने मूलफलाशनाः ।
KK-13-01-066-011c	असञ्चयाः क्रियावन्तस्तान्नमस्यामि यादव ॥
KK-13-01-066-012a	ये भृत्यभरणे शक्ताः सततं चातिथिव्रताः ।
KK-13-01-066-012c	भुञ्जते देवशेषाणि तान्नमस्यामि यादव ॥
KK-13-01-066-013a	ये वेदं प्राप्य दुर्धर्षा वाग्मिनो ब्रह्मचारिणः ।
KK-13-01-066-013c	याजनाध्यापने युक्ता नित्यं तान्पूजयाम्यहम् ॥
KK-13-01-066-014a	प्रसन्नहृदयाश्चैव सर्वसत्वेषु नित्यशः ।
KK-13-01-066-014c	अपृष्ठतापान्स्वाध्याये युक्तास्तान्पूजयाम्यहम् ॥
KK-13-01-066-015a	गुरुप्रसादे स्वाध्याये यतन्तो ये स्थिरव्रताः ।
KK-13-01-066-015c	शुश्रूषवोऽनसूयन्तस्तान्नमस्यामि यादव ॥
KK-13-01-066-016a	सुव्रता मुनयो ये च ब्राह्मणाः सत्यसङ्गराः ।
KK-13-01-066-016c	वोढारो हव्यकव्यानां तान्नमस्यामि यादव ॥
KK-13-01-066-017a	भैक्षचर्यासु निरताः कृशा गुरुकुलाश्रयाः ।
KK-13-01-066-017c	निःसुखा निर्धना ये तु तान्नमस्यामि यादव ॥
KK-13-01-066-018a	निर्ममा निष्प्रतिद्वन्द्वा निष्ठिता निष्प्रयोजनाः ।
KK-13-01-066-018c	ये वेदं प्राप्य दुर्धर्षा वाग्मिनो ब्रह्मवादिनः ॥
KK-13-01-066-019a	अहिंसानिरता ये च ये च सत्यव्रता नराः ।
KK-13-01-066-019c	दान्ताः शमपराश्चैव तान्नमस्यामि केशव ॥
KK-13-01-066-020a	देवतातिथिपूजायां युक्ता ये गृहमेधिनः ।
KK-13-01-066-020c	कपोतवृत्तयो नित्यं तान्नमस्यामि यादव ॥
KK-13-01-066-021a	येषां त्रिवर्गः कृत्येषु वर्तते नोपहीयते ।
KK-13-01-066-021c	शिष्टाचारप्रवृत्ताश्च तान्नमस्याम्यहं सदा ॥
KK-13-01-066-022a	ब्राह्मणाः श्रुतसम्पन्ना ये त्रिवर्गमनुष्ठिताः ।
KK-13-01-066-022c	अलोलुपाः पुण्यशीलास्तान्नमस्यामि केशव ॥
KK-13-01-066-023a	`अवन्ध्यकाला येऽलुब्धास्त्रिवर्गे साधनेषु च ।
KK-13-01-066-023c	विशिष्टाचारयुक्ताश्च नारायण नमामि तान् ॥'
KK-13-01-066-024a	अब्भक्षा वायुभक्षाश्चक सुधाभक्षाश्च ये सदा ।
KK-13-01-066-024c	व्रतैश्च विविधैर्युक्तास्तान्नमस्यामि माधव ॥
KK-13-01-066-025a	अयोनीनग्नियोनींश्च ब्रह्मयोनींस्तथैव च ।
KK-13-01-066-025c	सर्वभूतात्मयोनींश्च तान्नमस्याम्यहं सदा ॥
KK-13-01-066-026a	नित्यमेतान्नमस्यामि कृष्ण लोककरानृषीन् ।
KK-13-01-066-026c	लोकज्येष्ठान्कुलज्येष्ठांस्तमोघ्नाँल्लोकभास्करान् ॥
KK-13-01-066-027a	तस्मात्त्वमपि वार्ष्णेय द्विजान्पूजय नित्यदा ।
KK-13-01-066-027c	पूजिताः पूजनार्हा हि सुखं दास्यन्ति तेऽनघ ॥
KK-13-01-066-028a	अस्मिँल्लोके सदा ह्येते परत्र च सुखप्रदाः ।
KK-13-01-066-028c	चरन्ते मान्यमाना वै प्रदास्यन्ति सुखं तव ॥
KK-13-01-066-029a	ये सर्वातिथयो नित्यं गोषु च ब्राह्मणेषु च ।
KK-13-01-066-029c	नित्यं सत्ये चाभिरता दुर्गाण्यतितरन्ति ते ॥
KK-13-01-066-030a	नित्यं शमपरा ये च तथा ये चानसूयकाः ।
KK-13-01-066-030c	नित्यस्वाध्यायिनो ये च दुर्गाण्यतितरन्ति ते ॥
KK-13-01-066-031a	सर्वान्देवान्नमस्यन्ति य चैकं वेदमाश्रिताः ।
KK-13-01-066-031c	श्रद्दधानाश्च दान्ताश्च दुर्गाण्यतितरन्ति ते ॥
KK-13-01-066-032a	तथैव विप्रप्रवरान्नमस्कृत्य यतव्रताः ।
KK-13-01-066-032c	भवन्ति ये दानरता दुर्गाण्यतितरन्ति ते ॥
KK-13-01-066-033a	तपस्विनश्च ये नित्यं कौमारब्रह्मचारिणः ।
KK-13-01-066-033c	तपसा भावितात्मानो दुर्गाण्यतितरन्ति ते ॥
KK-13-01-066-034a	देवतातिथिभृत्यानां पितॄणां चार्चने रताः ।
KK-13-01-066-034c	शिष्टान्नभोजिनो ये च दुर्गाण्यतितरन्ति ते ॥
KK-13-01-066-035a	अग्निमाधाय विधिवत्प्रणता धारयन्ति ये ।
KK-13-01-066-035c	प्राप्ताः सोमाहुतिं चैव दुर्गाण्यतितरन्ति ते ॥
KK-13-01-066-036a	मातापित्रोर्गुरुषु च सम्यग्वर्तन्ति ये सदा ।
KK-13-01-066-036c	यथा त्वं वृष्णिशार्दूलेत्युक्त्वैवं विरराम सः ॥
KK-13-01-066-037a	तस्मात्त्वमपि कौन्तेय पितृदेवद्विजातिथीन् ।
KK-13-01-066-037c	सम्यक्पूजयसे नित्यं गतिमिष्टामवाप्स्यसि ॥ ॥

इति श्रीमन्महाभारते अनुशासनपर्वणि दानधर्मपर्वणि षट्षष्टितमोऽध्यायः ॥ 66 ॥

13-66-1 मानवैर्भरतर्षभेति झ.थ.ध.पाठः ॥ 13-66-4 तेषु मानवेषु बहुमानपरः सन् कान्नमस्यसीति योज्यम् ॥ 13-66-8 महार्हान् महान् अर्हः पूजा येषाम्, अतिपूज्यानित्यर्थः ॥ 13-66-9 अविकत्थनाः श्लाघाहीनाः ॥ 13-66-10 सत्यं धर्मं च यजन्ति पूजयन्ति । क्षितिं गाश्च यजन्ति ब्राह्मणेभ्यः प्रयच्छन्ति । यज देवपूजासङ्गतिकरणदानेषु । सस्यं धनं क्षितिमिति थ.ध पाठः ॥ 13-66-14 आपृष्ठतापान् यावन्मध्याह्नम् ॥ 13-66-15 स्वाध्याये ब्रह्मयज्ञे मन्त्रजपे वा ॥ 13-66-18 निर्ह्रीका निष्प्रयोजनाः इति झ.पाठः । निर्ह्रीकाः दिग्म्बराः ॥ 13-66-20 कपोतवृत्तयः कणश आदाय ये सङ्ग्रहं न कुर्वन्तीत्यर्थः ॥ 13-66-21 त्रिवर्गो धर्मार्थकामाः । कृत्येषु कर्तुं योग्येषु कर्मसु वर्तते उत्तममध्यमाधमभावेन वर्तते न तु हीयते अधममध्यमोत्तमभावेनेत्यर्थः ॥ 13-66-24 सुधा वैश्वदेवशेषः ॥ 13-66-25 अयोनीन् अकृतदारान् । अग्नियोनीन् दाराग्निहोत्रयुतान् । ब्रह्मणो वेदस्य योनीन् आश्रयभूतान् । अब्योनीनग्नियोनींश्चेति थ.ध. पाठः ॥ 13-66-26 लोकज्येष्ठाञ्ज्ञाननिष्ठानिति थ.ध. पाठः ॥ 13-66-31 स्वाध्याये सर्वे यज्ञा अन्तर्भवन्तीत्यर्थः ॥
