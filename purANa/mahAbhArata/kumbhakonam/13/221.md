अध्यायः 221

ईश्वरेण पार्वतीं प्रति प्राणिनामङ्गविकृत्यनपत्यतादिदोषहेतुभूतदुष्कर्मप्रतिपादनम् ॥ 1 ॥

001	उमोवाच ।
001a	भगवन्देवदेवेश भूतपाल नमोस्तु ते ।
001c	ह्रस्वाङ्गाश्चैव वक्राङ्गाः कुब्जा वामनकास्तथा ॥
002a	अपरे मानुषा देव दृश्यन्ते कुणिबाहवः ।
002c	केन कर्मविपाकेन तन्मे शंसितुमर्हसि ॥
003	महेश्वर उवाच ।
003a	ये पुरा मनुजा देवि लोभमोहसमन्विताः ।
003c	धान्यमानान्विकुर्वन्ति क्रयविक्रयकारणात् ॥
004a	कुलदोषं तदा देवि धृतमानेषु नित्यशः ।
004c	अर्धापकर्षणं चैव सर्वेषां क्रयविक्रये ॥
005a	अङ्गदोषकरा ये तु परेषां कोपकारणात् ।
005c	मांसादाश्चैव ये मूर्खा अयथावत्प्रथाः सदा ॥
006a	एवंयुक्तसमाचाराः पुनर्जन्मनि शोभने ।
006c	ह्रस्वाङ्गा वामनाश्चैव कुब्जाश्चैव भवन्ति ते ॥
007	उमोवाच ।
007a	भगवन्मानुषाः केचिद्दृश्यन्ते मानुषेषु वै ।
007c	उन्मत्ताश्च पिशाचाश्च पर्यटन्तो यतस्ततः ।
007e	केन कर्मविपाकेन तन्मे शंसितुमर्हसि ॥
008	महेश्वर उवाच ।
008a	ये पुरा मनुजा देवि दर्पाहंकारसंयुताः ।
008c	बहुधा प्रलपन्त्येव हसन्ति च परान्भृशम् ॥
009a	मोहयन्ति परान्भोगैर्मदनैर्लोभकारणात् ।
009c	वृद्धान्गुरूंश्च ये मूर्खा वृथैवापहसन्ति च ।
009e	शौण्डा विदग्धाः शास्त्रेषु सदैवानृतवादिनः ॥
010a	एवंयुक्तसमाचाराः पुनर्जन्मनि शोभने ।
010c	उन्मत्ताश्च पिशाचाश्च भवन्त्येव न संशयः ॥
011	उमोवाच ।
011a	भगवन्मानुषाः केचिन्निरपत्याः सुदुःखिताः ।
011c	यतन्तो न लभन्त्येव अपत्यानि यतस्ततः ।
011e	केन कर्मविपाकेन तन्मे शंसितुमर्हसि ॥
012	महेश्वर उवाच ।
012a	ये पुरा मनुजा देवि सर्वप्राणिषु निर्दयाः ।
012c	घ्नन्ति बालांश्च भुञ्जन्ते मृगाणां पक्षिणामपि ॥
013a	गुरुविद्वेषिणश्चैव परपुत्राभ्यसूयकाः ।
013c	पितृपूजां न कुर्वन्ति यथोक्तां चाष्टकादिभिः ॥
014a	एवंयुक्तसमाचाराः पुनर्जन्मनि शोभने ।
014c	मानुष्यं वा चिरात्प्राप्य निरपत्या भवन्ति ते ।
014e	पुत्रशोकयुताश्चापि नास्ति तत्र विचारणा ॥
015	उमोवाच ।
015a	भगवन्मानुषाः केचित्प्रदृश्यन्ते सुदुःखिताः ।
015c	उद्वेगवासनिरताः सोद्वेगाश्च यतव्रताः ॥
016a	नित्यं शोकसमाविष्टा दुर्गताश्च तथैव च ।
016c	केन कर्मविपाकेन तन्मे शंसितुमर्हसि ॥
017	महेश्वर उवाच ।
017a	ये पुरा मनुजा नित्यमुत्क्रोशनपरायणाः ।
017c	भीषयन्ति परानित्यं विकुर्वन्ति तथैव च ॥
018a	ऋणवृद्धिकराश्चैव दरिद्रेभ्यो यथेष्टतः ।
018c	ऋणार्थमभिगच्छन्ति सततं वृद्धिरूपकाः ॥
019a	उद्विजन्ते हि तान्दृष्ट्वा धारकाः स्वार्थकारणात् ।
019c	अतिवृद्धिर्न कर्तव्या दरिद्रेभ्यो यथेष्टतः ॥
020a	ये श्वभिः क्रीडमानाश्च त्रासयन्ति वने मृगान् ।
020c	प्राणिहिंसां तथा देवि कुर्वन्ति च यतस्ततः ॥
021a	येषां गृहेषु वै श्वानस्त्रासयन्ति वृथा नरान् ।
021c	एवंयुक्तसमाचाराः कालधर्मगताः पुनः ॥
022a	पीडिता यमदण्डेन निरयस्थाश्चिरं प्रिये ।
022c	कथञ्चित्प्राप्य मानुष्यं तत्र ते दुःखसंयुताः ॥
023a	कुदेशे दुःखभूयिष्ठे व्याघातशतसङ्कुले ।
023c	जायन्ते तत्र शोचन्तः सोद्वेगाश्च यतस्ततः ॥
024	उमोवाच ।
024a	भगवन्मानुषाः केचिदैश्वर्यज्ञानसंयुताः ।
024c	म्लेच्छभूमिषु दृश्यन्ते म्लेच्छैश्वर्यसमन्विताः ।
024e	केन कर्मविपाकेन तन्मे शंसितुमर्हसि ॥
025	महेश्वर उवाच ।
025a	ये पुरा मनुजा देवि धनधान्यसमन्विताः ।
025c	अयथावत्प्रयच्छन्ति श्रद्धावर्जितमेव वा ॥
026a	अपात्रेभ्यश्च ये दानं शौचमङ्गलवर्जिताः ।
026c	ददत्येव च ये मूर्खाः श्लाघयाऽवज्ञयाऽपि वा ॥
027a	एवंयुक्तसमाचाराः पुनर्जन्मनि शोभने ।
027c	कुदेशे म्लेच्छभूयिष्ठे दुर्गमे वनसङ्कटे ।
027e	म्लेच्छाधिपत्यं सम्प्राप्य जायन्ते तत्र तत्र वै ॥
028	उमोवाच ।
028a	भगवन्भगनेत्रघ्न मानुषेषु च केचन ।
028c	क्लीबा नपुंसकाश्चैव दृश्यन्ते षण्डकास्तथा ॥
029a	नीचकर्मरता नीचा नीचसक्यास्तथा भुवि ।
029c	केन कर्मविपाकेन तन्मे शंसितुमर्हसि ॥
030	महेश्वर उवाच ।
030ac	तदहं ते प्रवक्ष्यामि शृणु कल्याणि कारणम् ॥
031a	ये पुरा मनुजा भूत्वा घोरकर्मरतास्तथा ।
031c	पशुपंस्त्वोपगातेन जीवन्ति च रमन्ति च ॥
032a	पुंस्त्वोपघातिनश्चैव नराणां कोपकारणात् ।
032c	ये धूर्ताः स्त्रीषु गच्छन्ति अयथावद्यथेष्टतः ॥
033a	कामविघ्नकरा ये तु द्वेषपैशुन्यकारणात् ।
033c	एवंयुक्तसमाचाराः कालधर्मं गतास्तु ते ।
033e	दण्डिता यमदण्डेन निरयस्थाश्चिरं प्रिये ॥
034a	यदि चेन्मानुषं जन्म लभेरंस्ते तथाविधाः ।
034c	क्लीबा वर्षवराश्चैव षण्डकाश्च भवन्ति ते ॥
035a	नीचकर्मपरा लोके निर्लज्जा वीतसम्भ्रमाः ।
035c	परान्दीनान्बहिष्कृत्य ते भवन्ति स्वकर्मणा ॥
036a	यदि चेत्सम्प्रपश्येरंस्ते मुच्यन्ते हि कल्मषात् ।
036c	अत्रापि ते प्रमाद्येयुः पतन्ति नरकालये ॥
037a	स्त्रीणामपि तथा देवि यथा पुंसां तु कर्मजम् ।
037c	इति ते कथितं देवि भूयः श्रोतुं किमिच्छसि ॥ ॥

इति श्रीमन्महाभारते अनुशासनपर्वणि दानधर्मपर्वणि एकविंशत्यधिकद्विशततमोऽध्यायः ॥ 221 ॥
