श्रीः
अध्यायः 159

भीष्मेण युधिष्ठिरम् प्रति पुण्यपापकर्मफलभेदस्य पुण्यकर्मणां च तरतमभावस्य च बोधनाय तादृश कर्मविशेषसाध्यफलविशेषप्रतिपादकशक्रगौतमसंवादानुवादः ॥ 1 ॥

KK-13-01-159-001	युधिष्ठिर उवाच 
KK-13-01-159-001a	एको लोकस्तु कृतिनां स्वर्गे लोके पितामह ।
KK-13-01-159-001c	उत तत्रापि नानात्वं सर्वं ब्रूहि पितामह ॥
KK-13-01-159-002	भीष्म उवाच 
KK-13-01-159-002a	कर्मभिः पार्थ नानात्वं लोकानां यान्ति मानवाः ।
KK-13-01-159-002c	पुण्यान्पुण्यकृतो यान्ति पापान्पापकृतो नराः ॥
KK-13-01-159-003a	अत्राप्युदाहरन्तीममितिहासं पुरातनम् ।
KK-13-01-159-003c	गौतमस्य मुनेस्तात संवादं वासवस्य च ॥
KK-13-01-159-004a	ब्राह्मणो गौतमः कश्चिन्मृदुर्दान्तो जितेन्द्रियः ।
KK-13-01-159-004c	महावने हस्तिशिशुं परिद्यूनममातृकम् ॥
KK-13-01-159-005a	तं दृष्ट्वा जीवयामास सानुक्रोशो धृतव्रतः ।
KK-13-01-159-005c	स तु दीर्घेण कालेन बभूवातिबलो महान् ॥
KK-13-01-159-006a	तं प्रपन्नं महादीर्घं प्रभूतं सर्वतोमदम् ।
KK-13-01-159-006c	धृतराष्ट्रस्वरूपेण शक्रो जग्राह हस्तिनम् ॥
KK-13-01-159-007a	ह्रियमाणं तु तं दृष्ट्वा गौतमः संशितव्रतः ।
KK-13-01-159-007c	अभ्यभाषत राजानं धृतराष्ट्रं महातपाः ॥
KK-13-01-159-008a	मामाहार्षीर्हस्तिनं पुत्रमेनं दुःखात्पुष्टं धृतराष्ट्रात्कृतज्ञ ।
KK-13-01-159-008c	मैत्रं सतां सप्तपदं वदन्ति मित्रद्रोहो नेह राजन्स्पृशेत्त्वाम् ॥
KK-13-01-159-009a	इध्मोदकप्रदातारं शून्यपालं ममाश्रमे ।
KK-13-01-159-009c	विनीतमाचार्यकुले सुयुक्तं गुरुकर्मणि ॥
KK-13-01-159-010a	शिष्टं दान्तं कृतज्ञं च प्रियं च सततं मम ।
KK-13-01-159-010c	न मे विक्रोशतो राजन्हर्तुमर्हसि कुञ्जरम् ॥
KK-13-01-159-011	धृतराष्ट्र उवाच 
KK-13-01-159-011a	गवां सहस्रं भवते ददानि शतानि निष्कस्य ददानि पञ्च ।
KK-13-01-159-011c	अन्यच्च वित्तं विविधं महर्षे किं ब्राह्मणस्येह गजेन कृत्यम् ॥
KK-13-01-159-012	गौतम उवाच 
KK-13-01-159-012a	तवैव गावो हि भवन्तु राजन्दास्यः सनिष्का विविधं च रत्नम् ।
KK-13-01-159-012c	अन्यच्च वित्तं विविधं नरेन्द्र किं ब्राह्मणस्येह धनेन कृत्यम् ॥
KK-13-01-159-013	धृतराष्ट्र उवाच 
KK-13-01-159-013a	ब्राह्मणानां हस्तिभिर्नास्ति कृत्यं राजन्यानां नागकुलानि विप्र ।
KK-13-01-159-013c	स्वं वाहनं नयतो नास्त्यधर्मो नागश्रेष्ठं गौतमास्मान्निवर्त ॥
KK-13-01-159-014	गौतम उवाच 
KK-13-01-159-014a	यत्र प्रेतो नन्दति पुण्यकर्मा यत्र प्रेतः शोचते पापकर्मा ।
KK-13-01-159-014c	वैवस्वतस्य सदने महात्मनस्तत्र त्वाऽहं हस्तिनं यातयिष्ये ॥
KK-13-01-159-015	धृतराष्ट्र उवाच 
KK-13-01-159-015a	ये निष्क्रिया नास्तिकाः श्रद्धधानाः पापात्मान इन्द्रियार्थे निसृष्टाः ।
KK-13-01-159-015c	यमस्य ते यातनां प्राप्नुवन्ति परं गन्ता धृतराष्ट्रो न तत्र ॥
KK-13-01-159-016	गौतम उवाच 
KK-13-01-159-016a	वैवस्वती संयमनी जनानां यत्रानृतं नोच्यते यत्र सत्यम् ।
KK-13-01-159-016c	यत्रांबलान्बलिनो घातयन्ति तत्र त्वाऽहं हस्तिनं यातयिष्ये ॥
KK-13-01-159-017	धृतराष्ट्र उवाच 
KK-13-01-159-017a	ज्येष्ठां स्वसारं पितरं मातरं च गुरून्यथाऽमानयन्तश्चरन्ति ।
KK-13-01-159-017c	तथाविधानामेष लोको महर्षे परं गन्ता धृतराष्ट्रो न तत्र ॥
KK-13-01-159-018	गौतम उवाच 
KK-13-01-159-018a	मन्दाकिनी वैश्रवणस्य राज्ञो महाभागा भोगिजनप्रवेश्या ।
KK-13-01-159-018c	गन्धर्वयक्षैरप्सरोभिश्च जुष्टा तत्र त्वाऽहं हस्तिनं यातयिष्ये ॥
KK-13-01-159-019	धृतराष्ट्र उवाच 
KK-13-01-159-019a	अतिथिव्रताः सुव्रता ये जना वै प्रतिश्रयं ददति ब्राह्मणेभ्यः ।
KK-13-01-159-019c	शिष्टाशिनः संविभज्याश्रितेभ्यो मन्दाकिनीं तेऽपि हि भूषयन्ति ॥
KK-13-01-159-020	गौतम उवाच 
KK-13-01-159-020a	मेरोरग्रे यद्वनं भाति रम्यं सुपुष्पितं किन्नरीगीतजुष्टम् ।
KK-13-01-159-020c	सुदर्शना यत्र जम्बूर्विशाला तत्र त्वाऽहं हस्तिनं यातयिष्ये ॥
KK-13-01-159-021	धृतराष्ट्र उवाच 
KK-13-01-159-021a	ये ब्राह्मणा मृदवः सत्यशीला बहुश्रुताः सर्वभूताभिरामाः ।
KK-13-01-159-021c	येऽधीयते सेतिहासं पुराणं मध्वाहुत्या जुह्वति वै द्विजेभ्यः ॥
KK-13-01-159-022a	तथाविधानामेष लोको महर्षे परं गन्ता धृतराष्ट्रो न तत्र ।
KK-13-01-159-022c	यदन्यत्ते विदितं स्थानमस्ति तद्ब्रूहि त्वं त्वरितो ह्येष यामि ॥
KK-13-01-159-023	गौतम उवाच 
KK-13-01-159-023a	सुपुष्पितं किंनरराजजुष्टं प्रियं वनं नन्दनं नारदस्य ।
KK-13-01-159-023c	गन्धर्वाणामप्सरसां च सद्म तत्र त्वाऽहं हस्तिनं यातयिष्ये ॥
KK-13-01-159-024	धृतराष्ट्र उवाच 
KK-13-01-159-024a	ये नृत्यगीते कुशला जनाः सदा देवात्मानः प्रियकामाश्चरन्ति ।
KK-13-01-159-024c	तथाविधानामेष लोको महर्षे परं गन्ता धृतराष्ट्रो न तत्र ॥
KK-13-01-159-025	गौतम उवाच 
KK-13-01-159-025a	यत्रोत्तराः कुरवो भान्ति रम्या देवैः सार्धं मोदमाना नरेन्द्र ।
KK-13-01-159-025c	यत्राग्नियौनाश्च वसन्ति विप्रा अब्योनयः पर्वतयोनयश्च ॥
KK-13-01-159-026a	यत्र शक्रो वर्षति सर्वकामान्यत्र स्त्रियः कामचारा भवन्ति ।
KK-13-01-159-026c	यत्र चेर्ष्या नास्ति नारीनराणां तत्र त्वाऽहं हस्तिनं यातयिष्ये ॥
KK-13-01-159-027	धृतराष्ट्र उवाच 
KK-13-01-159-027a	ये सर्वभूतेषु निवृत्तकामा अमांसादा न्यस्तदण्डाश्चरन्ति ।
KK-13-01-159-027c	न हिंसन्ति स्थावरं जङ्गमानि भूतानां ये सर्वभूतात्मभूताः ॥
KK-13-01-159-028a	निराशिषो निर्ममा वीतरागा लाभालाभे तुल्यनिन्दाप्रशंसाः ।
KK-13-01-159-028c	तथाविधानामेष लोको महर्षे परं गन्ता धृतराष्ट्रो न तत्र ॥
KK-13-01-159-029	गौतम उवाच 
KK-13-01-159-029a	ततोऽपरे भान्ति लोकाः सनातनाः सुपुण्यगन्धा विरजा वीतशोकाः ।
KK-13-01-159-029c	सोमस्य राज्ञः सदने महात्मनस्तत्र त्वाऽहं हस्तिनं यातयिष्ये ॥
KK-13-01-159-030	धृतराष्ट्र उवाच 
KK-13-01-159-030a	ये दानशीला न प्रतिगृह्णते सदा न चाप्यर्थांश्चाददते परेभ्यः ।
KK-13-01-159-030c	येषामदेयमर्हते नास्ति किञ्चित्सर्वातिथ्याः सुप्रजना जनाश्च ॥
KK-13-01-159-031a	ये क्षन्तारो नाभिजल्पन्ति चान्याञ्शक्ता भूत्वा सततं पुण्यशीलाः ।
KK-13-01-159-031c	तथाविधानामेष लोको महर्षे परं गन्ता धृतराष्ट्रो न तत्र ॥
KK-13-01-159-032	गौतम उवाच 
KK-13-01-159-032a	ततोऽपरे भान्ति लोकाः सनातना विराजसा वितमस्का विशोकाः ।
KK-13-01-159-032c	आदित्यदेवस्य पदं महात्मनस्तत्र त्वाऽहं हस्तिनं यातयिष्ये ॥
KK-13-01-159-033	धृतराष्ट्र उवाच 
KK-13-01-159-033a	स्वाध्यायशीला गुरुशुश्रूषकाश्च तपस्विनः सुव्रताः सत्यसन्धाः ।
KK-13-01-159-033c	आचार्याणामप्रतिकूलभाषिणो नित्योत्थिता गुरुकर्मस्वचोद्याः ॥
KK-13-01-159-034a	तथाविधानामेष लोको महर्षे विशुद्धानां भावितो वाग्यतानाम् ।
KK-13-01-159-034c	सत्ये स्थितानां वेदविदां महात्मनां परं गन्ता धृतराष्ट्रो न तत्र ॥
KK-13-01-159-035	गौतम उवाच 
KK-13-01-159-035a	ततोऽपरे भान्ति लोकाः सनातनाः सुपुण्यगन्धा विरजा विशोकाः ।
KK-13-01-159-035c	वरुणस्य राज्ञः सदने महात्मनस्तत्र त्वाऽहं हस्तिनं यातयिष्ये ॥
KK-13-01-159-036	धृतराष्ट्र उवाच 
KK-13-01-159-036a	चातुर्मास्यैर्ये यजन्ते जनाः सदा तथेष्टीनां दशशतं प्राप्नुवन्ति ।
KK-13-01-159-036c	ये चाग्निहोत्रं जुह्वति श्रद्दधाना यथान्यायं त्रीणि वर्षाणि विप्राः ॥
KK-13-01-159-037a	स्वदारगाणां धर्मकृतां महात्मनां यथोदिते वर्त्मनि सुस्थितानाम् ।
KK-13-01-159-037c	धर्मात्मनामुद्वहतां गतिं तां परं गन्ता धृतराष्ट्रो न तत्र ॥
KK-13-01-159-038	गौतम उवाच 
KK-13-01-159-038a	इन्द्रस्य लोका विरजा विशोका दुरन्वयाः काङ्क्षिता मानवानाम् ।
KK-13-01-159-038c	तस्याहं ते भवने भूरितेजसो राजन्निमं हस्तिनं यातयिष्ये ॥
KK-13-01-159-039	धृतराष्ट्र उवाच 
KK-13-01-159-039a	शतवर्षजीवी यश्च शूरो मनुष्यो वेदाध्यायी यश्च यज्वाऽप्रमत्तः ।
KK-13-01-159-039c	एते सर्वे शक्रलोकं व्रजन्ति परं गन्ता धृतराष्ट्रो न तत्र ॥
KK-13-01-159-040	गौतम उवाच 
KK-13-01-159-040a	प्राजापत्याः सन्ति लोका महान्तो नाकस्य पृष्ठे पुष्कला वीतशोकाः ।
KK-13-01-159-040c	मनीषिणां सर्वलोकाभयानां तत्र त्वाऽहं हस्तिनं यातयिष्ये ॥
KK-13-01-159-041	धृतराष्ट्र उवाच 
KK-13-01-159-041a	ये राजानो राजसूयाभिषिक्ता धर्मात्मानो रक्षितारः प्रजानाम् ।
KK-13-01-159-041c	ये चाश्वमेधावभृथे प्लुताङ्गास्तेषां लोका धृतराष्ट्रो न तत्र ॥
KK-13-01-159-042	गौतम उवाच 
KK-13-01-159-042a	ततःपरं भान्ति लोकाः सनातनाः सुपुण्यगन्धा विरजा वीतशोकाः ।
KK-13-01-159-042c	तस्मिन्नहं दुर्लभे चाप्यधृष्ये गवां लोके हस्तिनं यातयिष्ये ॥
KK-13-01-159-043	धृतराष्ट्र उवाच 
KK-13-01-159-043a	यो गोसहस्री शतदो महात्मा यो गोशती दश दद्याच्च शक्त्या ।
KK-13-01-159-043c	तथा दशभ्यो यश्च दद्यादिहैकां पञ्चभ्यो वा दानशीलस्तथैकाम् ॥
KK-13-01-159-044a	ये जीर्यन्ते ब्रह्मचर्येण विप्रा ब्राह्मीं वाचं परिरक्षन्ति चैव ।
KK-13-01-159-044c	मनस्विनस्तीर्थयात्रापरा ये ते तत्र मोदन्ति ततो विमानैः ॥
KK-13-01-159-045a	प्रभासं मानसं तीर्थ पुष्कराणि महत्सरः ।
KK-13-01-159-045c	पुण्यं च नैमिषं तीर्थं बाहुदां करतोयिनीम् ॥
KK-13-01-159-046a	गयां हयशिरश्चैव विपाशां स्थूलवालुकाम् ।
KK-13-01-159-046c	तूष्णीं गङ्गां शनैर्गङ्गां महाह्रदमथापि च ॥
KK-13-01-159-047a	गोमतीं कौशिकीं पम्पां महात्मानो धृतव्रताः ।
KK-13-01-159-047c	सरस्वतीदृषद्वत्यौ यमुनां ये तु यान्ति च ॥
KK-13-01-159-048a	तत्र ते दिव्यसंस्थाना दिव्यमाल्यधराः शिवाः ।
KK-13-01-159-048c	प्रयान्ति पुण्यगन्धाढ्या धृतराष्ट्रो न तत्र वै ॥
KK-13-01-159-049	गौतम उवाच 
KK-13-01-159-049a	यत्र शीतभयं नास्ति न चोष्णभयमण्वपि ।
KK-13-01-159-049c	न क्षुत्पिपासे न ग्लानिर्न दुःखं न सुखं तथा ॥
KK-13-01-159-050a	न द्वेष्यो न प्रियः कश्चिन्न बन्धुर्न रिपुस्तथा ।
KK-13-01-159-050c	न जरामरणे तत्र न पुण्यं न च पातकम् ||
KK-13-01-159-051a	तस्मिन्विरजसि स्फीते प्रज्ञासत्वव्यवस्थिते ।
KK-13-01-159-051c	स्वयम्भुभवने पुण्ये हस्तिनं यातयिष्यति ॥
KK-13-01-159-052	धृतराष्ट्र उवाच 
KK-13-01-159-052a	निर्मुक्ताः सर्वसङ्गैर्ये कृतात्मानो यतव्रताः ।
KK-13-01-159-052c	अध्यात्मयोगसंस्तानैर्युक्ताः स्वर्गगतिं गताः ॥
KK-13-01-159-053a	ते ब्रह्मभवनं पुण्यं प्राप्नुवन्तीह सात्विकाः ।
KK-13-01-159-053c	न तत्र धृतराष्ट्रस्ते शक्यो द्रष्टुं महामुने ॥
KK-13-01-159-054	गौतम उवाच 
KK-13-01-159-054a	रथन्तरं यत्र बृहच्च गीयते यत्र वेदिः पुण्यजनैर्वृता च ।
KK-13-01-159-054c	यत्रोपयाति हरिभिः सोमपीथी तत्र त्वाऽहं हस्तिनं यातयिष्ये ॥
KK-13-01-159-055a	बुध्यामि त्वां वृत्रहणं शतक्रतुं व्यतिक्रमन्तं भुवनानि विश्वा ।
KK-13-01-159-055c	कच्चिन्न वाचा वृजिनं कदाचिदकार्षं ते मनसोऽभिषङ्गात् ॥
KK-13-01-159-056	शतक्रतुरुवाच 
KK-13-01-159-056a	मघवाऽहं लोकपथं प्रजानामन्वागमं परिवादे गजस्य ।
KK-13-01-159-056c	तस्माद्भवान्प्रणतं माऽनुशास्तु ब्रवीषि यत्तत्करवाणि सर्वम् ॥
KK-13-01-159-057	गौतम उवाच 
KK-13-01-159-057a	श्वेतं करेणुं मम पुत्रं हि नागं प्रियं तु मे षष्टिवर्षं तु बालम् ।
KK-13-01-159-057c	यो मे वने वसतोऽभूद्द्वितीयस्तमेव मे देहि सुरेन्द्र नागम् ॥
KK-13-01-159-058	शतक्रतुरुवाच 
KK-13-01-159-058a	अयं सुतस्ते द्विजमुख्यनाग आघ्रायते त्वामभिवीक्षमाणः ।
KK-13-01-159-058c	पादौ च ते नासिकयोपजिघ्रते श्रेयो ममाध्याहि नमश्च तेऽस्तु ॥
KK-13-01-159-059	गौतम उवाच 
KK-13-01-159-059a	शिवं सदैवेह सुरेन्द्र तुभ्यं ध्यायामि पूजां च सदा प्रयुञ्जे ।
KK-13-01-159-059c	ममापि त्वं शक्र शिवं ददस्व त्वया दत्तं प्रतिगृह्णामि नागम् ॥
KK-13-01-159-060	शतक्रतुरुवाच 
KK-13-01-159-060a	येषां वेदा निहिता वै गुहायां मनीषिणां सत्यवतां महात्मनाम् ।
KK-13-01-159-060c	तेषां त्वयैकेन महात्मनाऽस्मि बुद्धस्तस्मात्प्रीतिमांस्तेऽहमद्य ॥
KK-13-01-159-061a	हन्तैहि ब्राह्मण क्षिप्रं सह पुत्रेण हस्तिना ।
KK-13-01-159-061c	त्वं हि प्राप्तुं शुभाँल्लोकानह्नाय च चिराय च ॥
KK-13-01-159-062	भीष्म उवाच 
KK-13-01-159-062a	स गौतमं पुरुस्कृत्य सह पुत्रेण हस्तिना ।
KK-13-01-159-062c	दिवमाचक्रमे वज्री सद्भिः सह दुरासदम् ॥
KK-13-01-159-063a	इदं यः शृणुयान्नित्यं यः पठेद्वा जितेन्द्रियः ।
KK-13-01-159-063c	स याति ब्रह्मणो लोकं ब्राह्मणो गौतमो यथा ॥ 

इति श्रीमन्महाभारते अनुशासनपर्वणि दानधर्मपर्वणि एकोनषष्ट्यधिकशततमोऽध्यायः ॥ 159 ॥

7-159-2 पुण्यपापयोरिव पुण्यानामवान्तरभेदोऽस्तीत्यर्थः ॥ 7-159-11 दासीशतं निष्कशतानि पञ्च । इति झ. पाठः ॥ 7-159-12 ब्राह्मणस्य ब्राह्मणसम्बन्धिना धनेन ॥ 7-159-14 यातयिष्ये हस्तिनम् । स्वीयं फलं त्वत्तो ग्रहीष्ये इत्यर्थः । हस्तिनं याचयिष्ये इति क. ङ. ध. पाठः ॥ 7-159-18 यथा शत्रुं मदमत्ताश्चरन्ति इति झ. पाठः ॥ 7-159-25 अग्नियौना धृष्टद्युम्नवदग्निरेव यौनं योनिर्येषां ते ॥ 7-159-31 क्षन्तारः क्षमिणः ॥ 7-159-51 हस्तिनं मे प्रदास्यसि इति झ. पाठः ॥
