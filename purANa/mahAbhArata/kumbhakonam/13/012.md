अध्यायः 012	
	
भीष्मेण युधिष्ठिरं प्रति ब्राह्मणप्रशंसनम् ॥

kk-13-01-012-001	युधिष्ठिर उवाच ।
kk-13-01-012-001a	यथैव ते नमस्कार्याः प्रोक्ताः शक्रेण मानद ।
kk-13-01-012-001c	एतन्मे सर्वमाचक्ष्व येभ्यः स्पृहयसे नृपः ॥
kk-13-01-012-002a	उत्तमापद्गतस्यापि यत्र ते वर्तते मनः ।
kk-13-01-012-002c	मनुष्यलोके सर्वस्मिन्यदमुत्रेह चाप्युत ॥
kk-13-01-012-003	भीष्म उवाच ।
kk-13-01-012-003a	स्पृहयामि द्विजातिभ्यो येषां ब्रह्म परं धनम् ।
kk-13-01-012-003c	येषां संप्रत्ययः स्वर्गस्तपःस्वाध्यायसाधनम् ॥
kk-13-01-012-004a	येषां बालाश्च वृद्धाश्च पितृपैतामहीं धुरम् ।
kk-13-01-012-004c	उद्वहन्ति न सीदन्ति तेभ्यो वै स्पृहयाम्यहम् ॥
kk-13-01-012-005a	विद्यास्वभिविनीतानां दान्तानां मृदुभाषिणाम् ।
kk-13-01-012-005c	श्रुतवृत्तोपपन्नानां सदाऽक्षरविदां सताम् ॥
kk-13-01-012-006a	संसत्सु वदतां तात हंसानामिव सङ्घशः ।
kk-13-01-012-006c	माङ्गल्यरूपा रुचिरा दिव्यजीमूतनिःस्वनाः ॥
kk-13-01-012-007a	सम्यगुच्चरिता वाचः श्रूयन्ते हि युधिष्ठिर ।
kk-13-01-012-007c	शुश्रूषमाणे नृपतौ प्रेत्य चेह सुखावहाः ॥
kk-13-01-012-008a	ये चापि तेषां श्रोतारः सदा सदसि सम्मताः ।
kk-13-01-012-008c	विज्ञानगुणसम्पन्नास्तेभ्यश्च स्पृहयाम्यहम् ॥
kk-13-01-012-009a	सुसंस्कृतानि प्रयताः शुचीनि गुणवन्ति च ।
kk-13-01-012-009c	ददात्यन्नानि तृप्त्यर्थं ब्राह्मणेभ्यो युधिष्ठर ।
kk-13-01-012-009e	ये चापि सततं राजंस्तेभ्यश्च स्पृहयाम्यहम् ॥
kk-13-01-012-010ac	शक्यं ह्येवाहवे योद्धुं न दातुमनसूयितुम् ॥
kk-13-01-012-011a	शूरा वीराश्च शतशः सन्ति लोके युधिष्ठिर ।
kk-13-01-012-011c	तेषां संख्यायमानानां दानशूरो विशिष्यते ॥
kk-13-01-012-012a	`भद्रं तु जन्म सम्प्राप्य भूयो ब्राह्मणको भवेत् ।
kk-13-01-012-012c	बन्धुमध्ये कुले जातः सुदुरापमवाप्नुयात् ॥'
kk-13-01-012-013a	धन्यः स्यां यद्यहं भूयः सौम्यब्राह्मणकोपि वा ।
kk-13-01-012-013c	कुले जातो धर्मगतिस्तपोविद्यापरायणः ॥
kk-13-01-012-014a	न मे त्वत्तः प्रियतरो लोकेऽस्मिन्पाण्डुनन्दन ।
kk-13-01-012-014c	त्वत्तश्चापि प्रियतरा ब्राह्मणा एव भारत ॥
kk-13-01-012-015a	यथा मम प्रियतमास्त्वत्तो विप्राः कुरूत्तम ।
kk-13-01-012-015c	तेन सत्येन गच्छेयं लोकान्यत्र स शन्तनुः ॥
kk-13-01-012-016a	न मे पिता प्रियतरो ब्रह्मणेभ्यस्तथाऽभवत् ।
kk-13-01-012-016c	न मे पितुः पिता वाऽपि ये चान्येऽपि सुहृज्जनाः ॥
kk-13-01-012-017a	न हि मे वृजिनं किञ्चिद्विद्यते ब्राह्मणेष्विह ।
kk-13-01-012-017c	अणु वा यदि वा स्थूलं विद्यते साधुकर्मसु ॥
kk-13-01-012-018a	कर्मणा मनसा वाऽपि वाचा वाऽपि परन्तप ।
kk-13-01-012-018c	यन्मे कृतं ब्राह्मणेभ्यस्तेनाद्य न तपाम्यहम् ॥
kk-13-01-012-019a	ब्रह्मण्य इति मामाहुस्तया वाचाऽस्मि तोषितः ।
kk-13-01-012-019c	एतदेव पवित्रेभ्यः सर्वेभ्यः परमं स्मृतम् ॥
kk-13-01-012-020a	पश्यामि लोकानमलाञ्छुचीन्ब्राह्मणतोषणात् ।
kk-13-01-012-020c	तेषु मे तात गन्तव्यमह्नाय च चिराय च ॥
kk-13-01-012-021a	यथा भर्त्राश्रयो धर्मः स्त्रीणां लोके युदिष्ठिर ।
kk-13-01-012-021c	स देवः सा गतिर्नान्या क्षत्रियस्य तथा द्विजाः ॥
kk-13-01-012-022a	क्षत्रियः शतवर्षी च दशवर्षी द्विजोत्तमः ।
kk-13-01-012-022c	पितापुत्रौ च विज्ञेयौ तयोर्हि ब्राह्मणो गुरुः ॥
kk-13-01-012-023a	नारी तु पत्यभावे वै देवरं कुरुते पतिम् ।
kk-13-01-012-023c	पृथिवी ब्राह्मणालाभे क्षत्रियं कुरुते पतिम् ॥
kk-13-01-012-024a	`ब्राह्मणानुज्ञया ग्राह्यं राज्यं च सपुरोहितैः ।
kk-13-01-012-024c	तद्रक्षणेन स्वर्गोऽस्य तत्कोपान्नरकोऽक्षयः ॥'
kk-13-01-012-025a	पुत्रवच्चैव ते रक्ष्या उपास्या गुरुवच्च ते ।
kk-13-01-012-025c	अग्निवच्चोपचार्या वै ब्राह्मणाः कुरुसत्तम् ॥
kk-13-01-012-026a	ऋजून्सतः सत्यशीलान्सर्वभूतहिते रतान् ।
kk-13-01-012-026c	आशीविषानिव क्रुद्धान्द्विजान्परिचरेत्सदा ॥
kk-13-01-012-027a	तेजसस्तपसश्चैव नित्यं बिभ्येद्युधिष्ठिर ।
kk-13-01-012-027c	उभे चैते परित्याज्ये तेजश्चैव तपस्तथा ॥
kk-13-01-012-028a	व्यवसायस्तयोः शीघ्रमुभयोरेव विद्यते ।
kk-13-01-012-028c	हन्युः क्रुद्धा महाराज ब्राह्मणा ये तपस्विनः ॥
kk-13-01-012-029a	`दूरतो मातृवत्पूज्या विप्रदाराः सुरक्षया ।
kk-13-01-012-029c	अकोपनापराधेन भूयो नरकमश्नुते ॥
kk-13-01-012-030a	भूयः स्यादुभयं दत्तं ब्राह्मणाद्यदकोपनात् ।
kk-13-01-012-030c	कुर्यादुभयतः शेषं दत्तशेषं न शेषयेत् ॥
kk-13-01-012-031a	दण्डपाणिर्यथा गोष्ठं पालो नित्यं हि रक्षयेत् ।
kk-13-01-012-031c	ब्राह्मणेषु स्थितं ब्रह्म क्षत्रियः परिपालयेत् ॥
kk-13-01-012-032a	पितेव पुत्रान्रक्षेथा ब्राह्मणान्ब्रह्मतेजसः ।
kk-13-01-012-032c	गृहे चैषामवेक्षेथाः किंस्विदस्तीति जीवनम् ॥ ॥

इति श्रीमन्महाभारते अनुशासनपर्वणि दानधर्मपर्वणि द्वादशोऽध्यायः ॥ 12 ॥

13-12-2 यदमुत्रेह च हितं तद्वदेति शेषः ॥ 13-12-5 अक्षरं ब्रह्म तद्विदाम् ॥ 13-12-6 हंससादृश्यं क्षीरनीरयोरिव सारासारयोर्विवेचनात् ॥ 13-12-7 नृपतौ नृपतेः समीपे उच्चरिताः ॥ 13-12-8 ये चापि तेषां दातार इति ध. पाठः ॥ 13-12-13 ब्राह्मणकः कुत्सितब्राह्मणोऽपि यद्यहं स्यां तर्हि धन्यः किमुत कुले जातः ॥ 13-12-17 वृजिनं सङ्कटम् । फलाशेतियावत् । पूज्यत्वादेव तान्पूजयामि नतु फलायेत्यर्थः ॥ 13-12-18 तेन ब्राह्मणाराधनेन । न तपामि न व्यथां प्राप्तोमि ॥ 7-12-19 ब्रह्मण्यो ब्रह्मजातौ आसक्तः ॥ 13-12-27 ब्राह्मणाद्बिभ्येत् न तु तत्र तेजस्तपसी स्वीये प्रकाशयेदित्यर्थः । तेजः क्रोधबलम् । तपो योगबलम् ॥ 13-12-28 तयोस्तपस्तेजसोर्ब्रह्मणक्षत्रियस्थयोर्व्यवसायः फलमभिभवरूपं शीघ्रं तीव्रं तथापि तपस्विन एवेतरान् हन्युर्न तेजस्विन इत्यर्थः ॥ 13-12-30 ल्यब्लोपे पञ्चमी । अकोपनं ब्राह्मणं प्राप्य यद्भूयः बहुतरं उभयं तपस्तेजआख्यं स्यात् तद्दत्तं खण्डितं भवतीति शेषः । उभयत उभयं चेत् शेषं कुर्याद् दत्तशेषं शेषयेदित्यन्वयः । द्वाभ्यां अन्योन्यस्मिन्प्रयुक्तं तेजआदिद्वयं न निःशेषं नश्यति किन्तु शेषम् । क्षमावता खण्डितस्य तस्यावशिष्टं तु न शेषयेन्न शिष्यते अपि तु निःशेषमेव नश्यतीत्यर्थः ॥ 13-12-32 अभावे तद्देयमित्यर्थः ॥  द्वादशोऽध्यायः ॥
kk
