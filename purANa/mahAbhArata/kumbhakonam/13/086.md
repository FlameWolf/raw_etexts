अध्यायः 086

अथ दानधर्मपर्व ॥ 1 ॥

दाशैश्च्यवनवृत्तान्तं निवेदितेन नहुषेण तम्प्रति तदभीष्टकरणप्रतिज्ञानम् ॥ 1 ॥ च्यवनेन नहुषम्प्रति दाशेभ्यः स्वोचितमूल्यदानेनात्ममोचनचोदना ॥ 2 ॥ नहुषेण सम्पूर्णराज्यस्य मूल्यतापरिकल्पनेपि मुनिता तदनङ्गीकरणे गवि जातेन मुनिना गोः प्रतिनिधीकरणम् ॥ 3 ॥ च्यवनेन गोप्रतिग्रहणेन स्वसहवासिभिर्मत्स्यैः सह दाशानां स्वर्गप्रापणम् ॥ 4 ॥

KK-13-01-086-001	भीष्म उवाच ।
KK-13-01-086-001a	नहुषस्तु ततः श्रुत्वा च्यवनं तं तथाऽऽगतम् ।
KK-13-01-086-001c	त्वरितः प्रययौ तत्र सहामात्यपुरोहितः ॥
KK-13-01-086-002a	शौचं कृत्वा यथान्यायं प्राञ्जलिः प्रयतो नृपः ।
KK-13-01-086-002c	आत्मानमाचचक्षे च च्यवनाय महात्मने ॥
KK-13-01-086-003a	अर्चयामास तं चापि तस्य राज्ञः पुरोहितः ।
KK-13-01-086-003c	सत्यव्रतं महात्मानं देवकल्पं विशाम्पते ॥
KK-13-01-086-004	नहुष उवाच ।
KK-13-01-086-004a	करवाणि प्रियं किं ते तन्मे ब्रूहि द्विजोत्तम ।
KK-13-01-086-004c	सर्वं कर्ताऽस्मि भगवन्यद्यपि स्यात्सुदुष्करम् ॥
KK-13-01-086-005	च्यवन उवाच ।
KK-13-01-086-005a	श्रमेणि महता युक्ताः कैवर्ता मत्स्यजीविनः ।
KK-13-01-086-005c	मम मूल्यं प्रयच्छैभ्यो मत्स्यानां विक्रयैः सह ॥
KK-13-01-086-006	नहुष उवाच ।
KK-13-01-086-006a	सहस्रं दीयतां मूल्यं निषादेभ्यः पुरोहित ।
KK-13-01-086-006c	निष्क्रयार्थे भगवतो यथाऽऽह भृगुनन्दनः ॥
KK-13-01-086-007	च्यवन उवाच ।
KK-13-01-086-007a	आत्ममूल्यं च वक्तव्यं न तल्लोकः प्रशंसति ।
KK-13-01-086-007c	तस्मादहं प्रवक्ष्यामि न चात्मस्तुतिम्मवृतः ॥
KK-13-01-086-008a	सहस्रं नाहमर्हामि किं वा त्वं मन्यसे नृप ।
KK-13-01-086-008c	सदृशं दीयतां मूल्यं स्वबुद्ध्या निश्चयं कुरु ॥
KK-13-01-086-009	नहुष उवाच ।
KK-13-01-086-009a	सहस्राणां शतं विप्र निषोदेभ्यः प्रदीयताम् ।
KK-13-01-086-009c	स्यादिदं भगवन्मूल्यं किं वाऽन्यन्मन्यते भवान् ॥
KK-13-01-086-010	च्यवन उवाच ।
KK-13-01-086-010a	नाहं शतसहस्रेण निमेयः पार्थिवर्षभ ।
KK-13-01-086-010c	दीयतां सदृशं मूल्यममात्यैः सह चिन्तय ॥
KK-13-01-086-011	नहुष उवाच ।
KK-13-01-086-011a	कोटिः प्रदीयतां मूल्यं निषादेभ्यः पुरोहित ।
KK-13-01-086-011c	यदेतदपि नो मूल्यमतो भूयः प्रदीयताम् ॥
KK-13-01-086-012	च्यवन उवाच ।
KK-13-01-086-012a	राजन्नार्हाम्यहं कोटिं भूयो वाऽपि महाद्युते ।
KK-13-01-086-012c	सदृशं दीयतां मूल्यं ब्राह्मणैः सह चिन्तय ॥
KK-13-01-086-013	नहुष उवाच ।
KK-13-01-086-013a	अर्दं राज्यं समग्रं वा निषादेभ्यः प्रदीयताम् ।
KK-13-01-086-013c	एतत्तुल्यमहं मन्ये किं वाऽन्यन्मन्यसे द्विज ॥
KK-13-01-086-014	च्यवन उवाच ।
KK-13-01-086-014a	अर्धं राज्यं समग्रं च मूल्यं नार्हामि पार्थिव ।
KK-13-01-086-014c	सदृशं दीयतां मूल्यमृषिभिः सह चिन्त्यताम् ॥
KK-13-01-086-015	भीष्म उवाच ।
KK-13-01-086-015a	महर्षेर्वचनं श्रुत्वा नहुषो दुःखकर्शितः ।
KK-13-01-086-015c	स चिन्तयामास तदा सहामात्यपुरोहितः ॥
KK-13-01-086-016a	तत्र त्वन्यो वनचरः कश्चिन्मूलफलाशनः ।
KK-13-01-086-016c	नहुषस्य समीपस्थो गविजातोऽभवन्मुनिः ॥
KK-13-01-086-017a	स तमाभाष्य राजानमब्रवीद्द्विजसत्तमः ।
KK-13-01-086-017c	तोषयिष्याम्यहं क्षिप्तं यथा तुष्टो भविष्यति ॥
KK-13-01-086-018a	नाहं मिथ्यावचो ब्रूयां खैरेष्वपि कुतोऽन्यथा ।
KK-13-01-086-018c	भवतो यदहं ब्रयां तत्कार्यमविशङ्कया ॥
KK-13-01-086-019	नहुष उवाच ।
KK-13-01-086-019a	व्रवीतु भगवान्मूल्यं महर्षेः सदृशं भृगोः ।
KK-13-01-086-019c	परित्रायस्व मामस्मद्विषयं च कुलं च मे ॥
KK-13-01-086-020a	हन्याद्धि भगवान्क्रुद्धस्त्रैलोक्यमपि केवलम् ।
KK-13-01-086-020c	किं पुनर्मां तपोहीनं बाहुवीर्यपरायणम् ॥
KK-13-01-086-021a	अगाधाम्भसि मग्नस्य सामात्यस्य सऋत्विजः ।
KK-13-01-086-021c	प्लवो भव महर्षे त्वं कुरु मूल्यविनिश्चयम् ॥
KK-13-01-086-022	भीष्म उवाच ।
KK-13-01-086-022a	नहुषस्य वचः श्रुत्वा गविजातः प्रतापवान् ।
KK-13-01-086-022c	उवाच हर्षयन्सर्वानमात्यान्पार्थिवं च तम् ॥
KK-13-01-086-023a	`ब्राह्मणानां गवां चैव कुलमेकं द्विधा कृतम् ।
KK-13-01-086-023c	एकत्र मन्त्रास्तिष्ठन्ति हविरन्यत्र तिष्ठति ॥'
KK-13-01-086-024a	अनर्घेया महाराज द्विजा वर्णेषु चोत्तमाः ।
KK-13-01-086-024c	गावश्च पुरुषव्याग्र गौर्मूल्यं परिकल्प्यताम् ॥
KK-13-01-086-025a	नहुषस्तु ततः श्रुत्वा महर्षेर्वचनं नृप ।
KK-13-01-086-025c	हर्षेण महता युक्तः सहामात्यपुरोहितः ॥
KK-13-01-086-026a	अभिगम्य भृगोः पुत्रं च्यवनं संशितव्रतम् ।
KK-13-01-086-026c	इदं प्रोवाच नृपते वाचा सन्तर्पयन्निव ॥
KK-13-01-086-027a	उत्तिष्ठोत्तिष्ठ विप्रर्षे गवा क्रीतोसि भार्गव ।
KK-13-01-086-027c	एतन्मूल्यमहं मन्ये तव धर्मभृतांवर ॥
KK-13-01-086-028	च्यवन उवाच ।
KK-13-01-086-028a	उत्तिष्ठाम्येष राजेन्द्र सम्यक् क्रीतोस्मि तेऽनघ ।
KK-13-01-086-028c	गोभिस्तुल्यं न पश्यामि धनं किञ्चिदिहाच्युत ॥
KK-13-01-086-029a	कीर्तनं श्रवणं दानं दर्शनं चापि पार्थिव ।
KK-13-01-086-029c	गवां प्रशस्यते वीर सर्वपापहरं शिवम् ॥
KK-13-01-086-030a	गावो लक्ष्म्याः सदा मूलं गोषु पाप्मा न विद्यते ।
KK-13-01-086-030c	अन्नमेव सदा गावो देवानां परमं हविः ॥
KK-13-01-086-031a	स्वाहाकारवषट्कारौ गोषु नित्यं प्रतिष्ठितौ ।
KK-13-01-086-031c	गावो यज्ञस्य नेत्र्यो वै तथा यज्ञस्य ता मुखम् ॥
KK-13-01-086-032a	अमृतं ह्यव्ययं दिव्यं क्षरन्ति च वहन्ति च ।
KK-13-01-086-032c	अमृतायतनं चैताः सर्वलोकनमस्कृताः ॥
KK-13-01-086-033a	तेजसा वपुषा चैव गावो वह्निसमा भुवि ।
KK-13-01-086-033c	गावो हि सुमहत्तेजः प्राणिनां च सुखप्रदाः ॥
KK-13-01-086-034a	निविष्टं गोकुलं यत्र श्वासं मुञ्चति निर्भयम् ।
KK-13-01-086-034c	विराजयति तं देशं पापं चास्यापकर्षति ॥
KK-13-01-086-035a	गावः स्वर्गस्य सोपानं गावः स्वर्गेऽपि पूजिताः ।
KK-13-01-086-035c	गावः कामदुहो देव्यो नान्यत्किञ्चित्परं स्मृतम् ॥
KK-13-01-086-036a	इत्येतद्गोषु मे प्रोक्तं महात्म्यं भरतर्षभ ।
KK-13-01-086-036c	गुणैकदेशवचनं शक्यं पारायणं न तु ॥
KK-13-01-086-037	निषादा ऊचुः ।
KK-13-01-086-037a	दर्शनं कथनं चैव सहास्माभिः कृतं मुने ।
KK-13-01-086-037c	सतां साप्तपदं मैत्रं प्रसादं नः कुरु प्रभो ॥
KK-13-01-086-038a	हवींषि सर्वाणि यथा ह्युपभुङ्क्ते हुताशनः ।
KK-13-01-086-038c	एवं त्वमपि धर्मात्मन्पुरुषाग्निः प्रतापवान् ॥
KK-13-01-086-039a	प्रसादयामहे विद्वन्भवन्तं प्रणता वयम् ।
KK-13-01-086-039c	अनुग्रहार्थमस्माकमियं गौः प्रतिगृह्यताम् ॥
KK-13-01-086-040a	`अत्यन्तापदि शक्तानां परित्राणं हि कुर्वताम् ।
KK-13-01-086-040c	या गतिर्विदिता त्वद्य नरके शरणं भवान् ॥
KK-13-01-086-041	च्यवन उवाच ।
KK-13-01-086-041a	कृपणस्य च यच्चक्षुर्मुनेराशीविषस्य च ।
KK-13-01-086-041c	नरं समूलं दहति कक्षमग्निरिव ज्वलन् ॥
KK-13-01-086-042a	प्रतिगृह्णामि वो धेनुं कैवर्ता मुक्तकिल्बिषाः ।
KK-13-01-086-042c	दिवं गच्छत वै क्षिप्रं मत्स्यैर्जालोद्धृतैः सह ॥
KK-13-01-086-043	भीष्म उवाच ।
KK-13-01-086-043a	ततस्तस्य प्रभावात्ते महर्षेर्भावितात्मनः ।
KK-13-01-086-043c	निषादास्तेन वाक्येन सह मत्स्यैर्दिवं ययुः ॥
KK-13-01-086-044a	ततः स राजा नहुषो विस्मितः प्रेक्ष्य धीवरान् ।
KK-13-01-086-044c	आरोहमाणांस्त्रिदिवं मत्स्यांश्च भरतर्षभ ॥
KK-13-01-086-045a	ततस्तौ गविजश्चैव च्यवनश्च भृगूद्वहः ।
KK-13-01-086-045c	वराभ्यामनुरूपाभ्यां छन्दयामासतुर्नृपम् ॥
KK-13-01-086-046a	ततो राजा महावीर्यो नहुषः पृथिवीपतिः ।
KK-13-01-086-046c	परमित्यब्रवीत्प्रीतस्तदा भरतसत्तम ॥
KK-13-01-086-047a	ततो जग्राह धर्मे स स्थितिमिन्द्रनिभो नृपः ।
KK-13-01-086-047c	तथेति चोदितः प्रीतस्तावृषी प्रत्यपूजयत् ॥
KK-13-01-086-048a	समाप्तदीक्षश्च्यवनस्ततोऽगच्छत्स्वमाश्रमम् ।
KK-13-01-086-048c	गविजश्च महातेजाः स्वमाश्रमपदं ययौ ॥
KK-13-01-086-049a	निषादाश्च दिवं जग्मुस्ते च मत्स्या जनाधिप ।
KK-13-01-086-049c	नहुषोपि वरं लब्ध्वा प्रविवेश स्वकं पुरम् ॥
KK-13-01-086-050a	एतत्ते कथितं तात यन्मां त्वं परिपृच्छसि ।
KK-13-01-086-050c	दर्शने यादृशः स्नेहः संवासे वा युधिष्ठिर ॥
KK-13-01-086-051a	महाभाग्यं गवां चैव तथा धर्मविनिश्चयम् ।
KK-13-01-086-051c	किं भूयः कथ्यतां वीर किं ते हृदि विवक्षितम् ॥ ॥

इति श्रीमन्महाभारते अनुशासनपर्वणि दानधर्मपर्वणि षडशीतितमोऽध्यायः ॥ 86 ॥
