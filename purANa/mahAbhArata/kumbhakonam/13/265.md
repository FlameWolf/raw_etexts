अध्यायः 265

अथ दानधर्मपर्व ॥ 1 ॥

कृष्णेन युधिष्ठिरम्प्रति दक्षाध्वरविध्वंसनत्रिपुरदहनादिरूपरुद्रचरित्रपरिकीर्तनम् ॥ 1 ॥

KK-13-01-265-001	युधिष्ठिर उवाच ।
KK-13-01-265-001a	दुर्वाससः प्रसादात्ते शङ्करांशस्य माघव ।
KK-13-01-265-001c	अवाप्तमिह विज्ञानं तन्मे व्याख्यातुमर्हसि ॥
KK-13-01-265-002a	महाभाग्यं च यत्तस्य नामानि च महात्मनः ।
KK-13-01-265-002c	तत्त्वमो ज्ञातुमिच्छामि सर्वं मतिमतांवर ॥
KK-13-01-265-003	वासुदेव उवाच ।
KK-13-01-265-003a	हन्ति ते कीर्तयिष्यामि नमस्कृत्य कपर्दिने ।
KK-13-01-265-003c	यदवाप्तं मया राजञ्श्रेयो यच्चार्जितं यशः ॥
KK-13-01-265-004a	प्रयतः प्रातरुत्थाय यस्त्वधीयेद्विशाम्पते ।
KK-13-01-265-004c	प्राञ्जलिः शतरुद्रीयं नास्य किञ्चन दुर्लभम् ॥
KK-13-01-265-005a	`शिवः सर्वगतो रुद्रः स्रष्टा यस्त्वं शृणुष्व मे ।'
KK-13-01-265-005c	प्रजापतिस्तमसृजत्तमसोऽन्ते महातपाः ।
KK-13-01-265-005e	शङ्करस्त्वसृजत्तात प्रजाः स्थावरजङ्गमाः ॥
KK-13-01-265-006a	नास्ति किञ्चित्परं भूतं महादेवाद्विशाम्पते ।
KK-13-01-265-006c	इह त्रिष्वपि लोकेषु भूतानां प्रभवो हि सः ॥
KK-13-01-265-007a	न चैवोत्सहते स्थातुं कश्चिदग्रे महात्मनः ।
KK-13-01-265-007c	न हि भूतं समं तेन त्रिषु लोकेषु विद्यते ॥
KK-13-01-265-008a	गन्धेनापि हि सङ्ग्रामे तस्य क्रुद्धस्य शत्रवः ।
KK-13-01-265-008c	विसञ्ज्ञा हतभूयिष्ठा वेपन्ते च पतन्ति च ॥
KK-13-01-265-009a	घोरं च निनदं तस्य पर्जन्यनिनदोपम् ।
KK-13-01-265-009c	श्रुत्वा विशीर्येद्धृदयं देवानामपि संयुगे ।
KK-13-01-265-009e	यं चाक्ष्णा घोररूपेण पश्येद्दग्धः पतेदधः ॥
KK-13-01-265-010a	न सुरा नासुरा लोके न गन्धर्वा न पन्नगाः ।
KK-13-01-265-010c	कुपिते सुखमेधन्ते तस्मिन्नपि गुहागताः ॥
KK-13-01-265-011a	प्रजापतेश्च दक्षस्य यजतो वितते क्रतौ ।
KK-13-01-265-011c	विव्याध कुपितो यज्ञं निर्भयस्तु भवस्तदा ॥
KK-13-01-265-012ac	धनुषा वाणमुत्सृज्य सुघोरं विननाद च ॥
KK-13-01-265-013a	ते न शर्म कुतः शान्तिं विषादं लेभिरे सुराः ।
KK-13-01-265-013c	विद्धे च सहसा यज्ञे कुपिते च महेश्वरे ॥
KK-13-01-265-014a	तेन ज्यातलघोषेण सर्वे लोकाः समाकुलाः ।
KK-13-01-265-014c	बभूवुरवशाः पार्थ विषेदुश्च सुरासुराः ॥
KK-13-01-265-015a	आपश्चुक्षुभिरे चैव चकम्पे च वसुन्धरा ।
KK-13-01-265-015c	व्यद्रवन्गिरयश्चापि द्यौः पफाल च सर्वशः ॥
KK-13-01-265-016a	अन्धेन तमसा लोकाः प्रावृता न चकाशिरे ।
KK-13-01-265-016c	प्रनष्टा ज्योतिषां भाश्च सह सूर्येण भारत ॥
KK-13-01-265-017a	भृशं भीतास्ततः शान्तिं चत्रुः स्वस्त्ययनानि च ।
KK-13-01-265-017c	ऋषयः सर्वभूतानामात्मनश्च हितैषिणः ॥
KK-13-01-265-018a	ततः सोऽभ्यद्रवद्देवान्रुद्रो रौद्रपराक्रमः ।
KK-13-01-265-018c	भगस्य नयने क्रुद्धः प्रहारेण व्यशातयत् ॥
KK-13-01-265-019a	पूषणं चाभिदुद्राव घोरेण वपुषाऽन्वितः ।
KK-13-01-265-019c	पुरोडाशं भक्षयतो दशनान्वै व्यशातयत् ॥
KK-13-01-265-020a	ततः प्रणेमुर्देवास्ते वेपमानाः स्म शङ्करम् ।
KK-13-01-265-020c	पुनश्च सन्दधे रुद्रो दीप्तं सुनिशितं शरम् ॥
KK-13-01-265-021a	रुद्रस्य विक्रमं दृष्ट्वा भीता देवाः सहर्षिभिः ।
KK-13-01-265-021c	ततः प्रसादयामासुः शर्वं ते विबुधोत्तमाः ॥
KK-13-01-265-022a	जेषुश्च शतरुद्रीयं देवाः कृत्वाञ्जलिं तदा ।
KK-13-01-265-022c	संस्तूयमानस्त्रिदशैः प्रससाद महेश्वरः ॥
KK-13-01-265-023a	रुद्रस्य भागं यज्ञे च विशिष्टं ते त्वकल्पयन् ।
KK-13-01-265-023c	भयेन त्रिदशा राजञ्शरणं च प्रपेदिरे ॥
KK-13-01-265-024a	तेन चैव हि तुष्टेन स यज्ञः सन्धितोऽभवत् ।
KK-13-01-265-024c	यद्यच्चापहृतं तत्र तत्तथैवान्वजीवयत् ॥
KK-13-01-265-025a	असुराणां पुराण्यासंस्त्रीणि वीर्यवतां दिवि ।
KK-13-01-265-025c	आयसं राजतं चैव सौवर्णमपि चापरम् ॥
KK-13-01-265-026a	नाशकत्तानि मघवा भेत्तुं सर्वायुधैरपि ।
KK-13-01-265-026c	अथ सर्वेऽमरा रुद्रं जग्मुः शरणमर्दिताः ॥
KK-13-01-265-027a	तत ऊचुर्महात्मानो देवाः सर्वे समागताः ।
KK-13-01-265-027c	रुद्र रौद्रा भविष्यन्ति पशवः सर्वकर्मसु ॥
KK-13-01-265-028a	जहि दैत्यान्सह पुरैर्लोकांस्त्रायस्व मानद ।
KK-13-01-265-028c	स तथोक्तस्तथेत्युक्त्वा कृत्वा विष्णुं शरोत्तमम् ॥
KK-13-01-265-029a	शल्यमग्निं तथा कृत्वा पुङ्खं वैवस्वतं यमम् ।
KK-13-01-265-029c	ओङ्कारं च धनुः सर्वाञ्ज्यां च सावित्रिमुत्तमां ॥
KK-13-01-265-030a	ब्रह्माणं सारथिं कृत्वा विनियुज्य च सर्वशः ।
KK-13-01-265-030c	त्रिपर्वणा त्रिशल्येन तेन तानि बिभेद सः ॥
KK-13-01-265-031a	शरेणादित्यवर्णेन कालाग्निसमतेजसा ।
KK-13-01-265-031c	तेऽसुराः सपुरास्तत्र दग्धा रुद्रेण भारत ॥
KK-13-01-265-032a	तं चैवाङ्कगतं दृष्ट्वा बालं पञ्चशिखं पुनः ।
KK-13-01-265-032c	उमा जिज्ञासमाना वै कोऽयमित्यब्रवीत्तदा ॥
KK-13-01-265-033a	असूयतश्च शक्रस्य वज्रेणि प्रहरिष्यतः ।
KK-13-01-265-033c	सवज्रं स्तम्भयामास तं बाहुं परिघोपमम् ॥
KK-13-01-265-034a	न संयुयुधिरे चैव देवास्तं भुवनेश्वरम् ।
KK-13-01-265-034c	सप्रजापतयः सर्वे तस्मिन्मुमुहुरीश्वरे ॥
KK-13-01-265-035a	ततो ध्यात्वा च भगवान्ब्रह्मा तममितौजसम् ।
KK-13-01-265-035c	अयं श्रेष्ठ इति ज्ञात्वा ववन्दे तमुमापतिम् ॥
KK-13-01-265-036a	ततः प्रसादयामासुरुमां रुद्रं च ते सुराः ।
KK-13-01-265-036c	बभूव स तदा बालः प्रययौ तु यथापुरम् ॥
KK-13-01-265-037a	स चापि ब्राह्मणो भूत्वा दुर्वासा नाम वीर्यवान् ।
KK-13-01-265-037c	द्वारवत्यां मम गृहे चिरं कालमुपावसन् ॥
KK-13-01-265-038a	विप्रकारान्प्रयुङ्क्ते स्म सुबहून्मम वेश्मनि ।
KK-13-01-265-038c	तानुदारतया चाहं चक्षमे चातिदुःसहान् ॥
KK-13-01-265-039a	स वै रुद्रः स च शिवः सोग्निः सर्वः स सर्वजित् ।
KK-13-01-265-039c	स चैवेन्द्रश्च वायुश्च सोऽस्विनौ स च विद्युतः ॥
KK-13-01-265-040a	स चन्द्रमाः स चेशानः स सूर्यो वरुणश्च सः ।
KK-13-01-265-040c	स कालः सोन्तको मृत्युः स यमो रात्र्यहानि च ॥
KK-13-01-265-041a	मासार्धमासा ऋतवः सन्ध्ये संवत्सरश्च सः ।
KK-13-01-265-041c	स धाता स विधाता च विश्वकर्मा स सर्ववित् ॥
KK-13-01-265-042a	नक्षत्राणि ग्रहाश्चैव दिशोऽथ प्रदिशस्तथा ।
KK-13-01-265-042c	विश्वमूर्तिरमेयात्मा भगवान्परमद्युतिः ॥
KK-13-01-265-043a	एकधा च द्विधा चैव बहुधा च स एव हि ।
KK-13-01-265-043c	शतधा सहस्रधा चैव तथा शतसहस्रधा ॥
KK-13-01-265-044a	ईदृशः स महादेवो भूयश्च भगवानतः ।
KK-13-01-265-044c	न हि शक्या गुणा वक्तुमपि वर्षशतैरपि ॥ ॥

इति श्रीमन्महाभारते अनुशासनपर्वणि दानधर्मपर्वणि पञ्चषष्ट्यदिकद्विशततमोऽध्यायः ॥ 265 ॥
