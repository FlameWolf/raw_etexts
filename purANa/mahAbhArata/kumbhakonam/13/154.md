श्रीः
अध्यायः 154

भीष्मेण युधिष्ठिरम् प्रति गृहस्थधर्मप्रतिपादकपृथिवीवासुदेवसंवादानुवादः ॥ 1 ॥
	
KK-13-01-154-001	'युधिष्ठिर उवाच 
KK-13-01-154-001a	गार्हस्थ्यं धर्ममखिलं प्रब्रूहि भरतर्षभ ।
KK-13-01-154-001c	ऋद्धिमाप्नोति किं कृत्वा मनुष्य इह पार्थिव ॥
KK-13-01-154-002	भीष्म उवाच 
KK-13-01-154-002a	अत्र ते वर्तयिष्यामि पुरावृत्तं जनाधिप ।
KK-13-01-154-002c	वासुदेवस्य संवादं पृथिव्याश्चैव भारत ॥
KK-13-01-154-003a	संस्तुत्य पृथिवीं देवीं वासुदेवः प्रतापवान् ।
KK-13-01-154-003c	पप्रच्छ भरतश्रेष्ठ मां त्वं यत्पृच्छसेऽद्य वै ॥
KK-13-01-154-004	वासुदेव उवाच 
KK-13-01-154-004a	गार्हस्थ्यं धर्ममाश्रित्य मया वा मद्विधेन वा ।
KK-13-01-154-004c	किमवश्यं धरे कार्यं किं वा कृत्वा सुखं भवेत् ॥
KK-13-01-154-005	पृथिव्युवाच 
KK-13-01-154-005a	ऋषयः पितरो देवा मनुष्याश्चैव माधव ।
KK-13-01-154-005c	पूज्याश्चैवार्चनीयाश्च यथा चैव निबोध मे ॥
KK-13-01-154-006a	सदा यज्ञेन देवांश्च सदाऽऽतिथ्येन मानुषान् ।
KK-13-01-154-006c	छन्दतस्तर्पणेनापि पितॄन्युञ्जन्ति नित्यशः ॥
KK-13-01-154-007a	तेन ह्यृषिगणाः प्रीता ब्रह्मचर्येण चानघ ।
KK-13-01-154-007c	नित्यमग्निं परिचरेदभुक्त्वा बलिकर्म च ॥
KK-13-01-154-008a	कुर्यात्तथैव देवान्वै प्रियं मे मधुसूदन ।
KK-13-01-154-008c	कुर्यादहरहः श्राद्धमन्नाद्येनोदकेन च ॥
KK-13-01-154-009a	पयोमूलफलैर्वाऽपि पितॄणां प्रीतिमावहेत् ।
KK-13-01-154-009c	सिद्धान्नाद्वैश्वदेवं वै कुर्यादग्नौ यथाविधि ॥
KK-13-01-154-010a	आग्नीषोमं वैश्वदेवं धान्वन्तर्यमनन्तरम् ।
KK-13-01-154-010c	प्रजानां पतये चैव पृथग्घोमो विधीयते ॥
KK-13-01-154-011a	तथैव चानुपूर्व्येण बलिकर्म प्रयोजयेत् ।
KK-13-01-154-011c	दक्षिणायां यमायेति प्रतीच्यां वरुणाय च ॥
KK-13-01-154-012a	सोमाय चाप्युदीच्यां वै वास्तुमध्ये प्रजापतेः ।
KK-13-01-154-012c	धन्वन्तरेः प्रागुदीच्यां प्राच्यां शक्राय माधव ॥
KK-13-01-154-013a	मनुष्येभ्य इति प्राहुर्बलिं द्वारि गृहस्य वै ।
KK-13-01-154-013c	मरुद्भ्यो दैवतेभ्यश्च बलिमन्तर्गृहे हरेत् ॥
KK-13-01-154-014a	तथैव विश्वेदेवेभ्यो बलिमाकाशतो हरेत् ।
KK-13-01-154-014c	निशाचरेभ्यो भूतेभ्यो बलिं नक्तं यथा हरेत् ॥
KK-13-01-154-015a	एवं कृत्वा बलिं सम्यग्दद्याद्भिक्षां द्विजाय वै ।
KK-13-01-154-015c	अलाभे ब्राह्मणस्याग्नावग्रमुद्धृत्य निक्षिपेत् ॥
KK-13-01-154-016a	यदा श्राद्धं पितृभ्योपि दातुमिच्छेत मानवः ।
KK-13-01-154-016c	तदा पश्चात्प्रकुर्वीत निवृत्ते श्राद्धकर्मणि ॥
KK-13-01-154-017a	पितॄन्सन्तर्पयित्वा तु बलिं कुर्याद्विधानतः ।
KK-13-01-154-017c	वैश्वदेवं ततः कुर्यात्पश्चाद्ब्राह्म्णभोजनम् ॥
KK-13-01-154-018a	ततोऽन्नेनावशेषेण भोजयेदतिथीनपि ।
KK-13-01-154-018c	अर्घ्यपूर्वं महाराज ततः प्रीणाति मानवान् ।
KK-13-01-154-018e	अनित्यं हि स्थितो यस्मात्तस्मादतिथिरुच्यते ॥
KK-13-01-154-019a	आचार्यस्य पितुश्चैव सख्युराप्तस्य चातिथेः ।
KK-13-01-154-019c	इदमस्ति गृहे मह्यमिति नित्यं निवेदयेत् ॥
KK-13-01-154-020a	ते यद्वदेयुस्तत्कुर्यादिति धर्मो विधीयते ।
KK-13-01-154-020c	गृहस्थः पुरुषः कृष्ण शिष्टाशी च सदा भवेत् ॥
KK-13-01-154-021a	राजर्त्विजं स्नातकं च गुरुं श्वशुरमेव च ।
KK-13-01-154-021c	अर्चयेन्मधुपर्केण परिसंवत्सरोषितान् ॥
KK-13-01-154-022ac	श्वभ्यश्च श्वपचेभ्यश्च वयोभ्यश्चावपेद्भुवि ||
KK-13-01-154-023ac	वैश्वदेवं हि नामैतत्सायं प्रातर्विधीयते ॥
KK-13-01-154-024a	एतांस्तु धर्मान्गार्हस्थ्यान्यः कुर्यादनसूयकः ।
KK-13-01-154-024c	स इहर्द्धिं परां प्राप्य प्रेत्य लोके महीयते ॥
KK-13-01-154-025	भीष्म उवाच 
KK-13-01-154-025a	इति भूमेर्वचः श्रुत्वा वासुदेवः प्रतापवान् ।
KK-13-01-154-025c	तथा चकार सततं त्वमप्येवं सदाऽऽचर ॥
KK-13-01-154-026a	एतद्गृहस्थधर्मं त्वं चेष्टमानो जनाधिप ।
KK-13-01-154-026c	इह लोके यशः प्राप्य प्रेत्य स्वर्गमवाप्स्यसि ॥ 

इति श्रीमन्महाभारते अनुशासनपर्वणि दानधर्मपर्वणि चतुःपञ्चाशदधिकशततमोऽध्यायः ॥ 154 ॥

7-154-1 गार्हस्थ्यं गृहस्थयोग्यम् ॥ 7-154-7 बलिकर्म वैश्वदेवः तत्र प्रागन्नमेव ग्राह्यम् ॥ 7-154-15 भिक्षाद्वयं तथेति थ. ध. पाठः ॥
