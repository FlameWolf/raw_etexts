श्रीः
अध्यायः 106

भीष्मेण युधिष्ठिरम् प्रति गोदानप्रशंसापरनाचिकेतोपाख्यानकथनम् ॥ 1 ॥
	
KK-13-01-106-001	युधिष्ठिर उवाच 
KK-13-01-106-001a	दत्तानां फलसम्प्राप्तिं गवां प्रब्रूहि मेऽनघ ।
KK-13-01-106-001c	विस्तरेण महाबाहो न हि तृप्यामि कथ्यताम् ॥
KK-13-01-106-002	भीष्म उवाच 
KK-13-01-106-002a	अत्राप्युदाहरन्तीममितिहासं पुरातनम् ।
KK-13-01-106-002c	ऋषेरौद्दालकेर्वाक्यं नाचिकेतस्य चोभयोः ॥
KK-13-01-106-003a	ऋषिरौद्दालकिर्दीक्षामुपगम्य ततः सुतम् ।
KK-13-01-106-003c	त्वं मामुपचरस्वेति नाचिकेतमभाषत ॥
KK-13-01-106-004a	समाप्ते नियमे तस्मिन्महर्षिः पुत्रमब्रवीत् ।
KK-13-01-106-004c	उपस्पर्शनसक्तस्य स्वाध्यायाभिरतस्य च ॥
KK-13-01-106-005a	इध्मा दर्भाः सुमनसः कलशश्चाभितो जलम् ।
KK-13-01-106-005c	विस्मृतं मे तदादाय नदीतीरादिहाव्रज ॥
KK-13-01-106-006a	गत्वानवाप्य तत्सर्वं नदीवेगसमाप्लुतम् ।
KK-13-01-106-006c	न पश्यामि तदित्येवं पितरं सोऽब्रवीन्मुनिः ॥
KK-13-01-106-007a	क्षुत्पिपासाश्रमाविष्टो मुनिरौद्दालकिस्तदा ।
KK-13-01-106-007c	यमं पश्येति तं पुत्रमशपत्क्रोधमूर्च्छितः ॥
KK-13-01-106-008a	तथा स पित्राऽभिहतो वाग्वज्रेण कृताञ्जलिः ।
KK-13-01-106-008c	प्रसीदेति ब्रुवन्नेव गतसत्वोऽपतद्भुवि ॥
KK-13-01-106-009a	नाचिकेतं प्रिता दृष्ट्वा पतितं दुःखमूर्च्छितः ।
KK-13-01-106-009c	किं मया कृतमित्युक्त्वा निपपात महीतले ॥
KK-13-01-106-010a	तस्य दुःखपरीतस्य स्वं पुत्रमनुशोचतः ।
KK-13-01-106-010c	व्यतीतं तदहःशेषं सा चोग्रा तत्र शर्वरी ॥
KK-13-01-106-011a	पित्र्येणाश्रुप्रपातेन नाचिकेतः कुरूद्वह ।
KK-13-01-106-011c	प्रास्यन्दच्छयने कौश्ये वृष्ट्या सस्यमिवाप्लुतम् ॥
KK-13-01-106-012a	स पर्यपृच्छत्तं पुत्रं श्लाघ्यं पर्यागतं पुनः ।
KK-13-01-106-012c	दिव्यैर्गन्धैः समादिग्धं क्षीणस्वप्नमिवोत्थितम् ॥
KK-13-01-106-013a	अपि पुत्र जिता लोकाः शुभास्ते स्वेन कर्मणा ।
KK-13-01-106-013c	दिष्ट्या चासि पुनः प्राप्तो न हि ते मानुषं वपुः ॥
KK-13-01-106-014a	प्रत्यक्षदर्शी सर्वस्य पित्रा पृष्टो महात्मना ।
KK-13-01-106-014c	अभ्युत्थाय पितुर्मध्ये महर्षीणां न्यवेदयत् ॥
KK-13-01-106-015a	कुर्वन्भवच्छासनमाशु यातो ह्यहं विशालां रुचिरप्रभासाम् ।
KK-13-01-106-015c	वैवस्वतीं प्राप्य सभामवश्यं सहस्रशो योजनहैमभौमाम् ॥
KK-13-01-106-016a	दृष्टैव मामभिमुखमापतन्तं गृहं निवेद्यासनमादिदेश ।
KK-13-01-106-016c	वैवस्वतोऽर्घ्यादिभिरर्हणैश्च भवत्कृते पूजयामास मां सः ॥
KK-13-01-106-017a	ततस्त्वहं तं शनकैरवोचं वृतः सदस्यैरभिपूज्यमानः ।
KK-13-01-106-017c	प्राप्तोऽस्मि ते विषयं धर्मराज लोकानर्हो यानहं तान्विधत्स्व ॥
KK-13-01-106-018a	यमोऽब्रवीन्मां न मृतोसि सौम्य यमं पश्येत्याह स त्वां तपस्वी ।
KK-13-01-106-018c	पिता प्रदीप्ताग्निसमानतेजा न तत्छक्यमनृतं विप्र कर्तुम् ॥
KK-13-01-106-019a	दृष्टस्तेऽहं प्रतिगच्छस्व तात शोचत्यसौ तव देहस्य कर्ता ।
KK-13-01-106-019c	ददानि किञ्चापि मनःप्रणीतं प्रियातिथेस्तव कामान्वृणीष्व ॥
KK-13-01-106-020a	तेनैवमुक्तस्तमहं प्रत्यवोचं प्राप्तोस्मि ते विषयं दुर्निवर्त्यम् ।
KK-13-01-106-020c	इच्छाम्यहं पुण्यकृतां समृद्धाँल्लोकान्द्रष्टुं यदि तेऽहं वरार्हः ॥
KK-13-01-106-021a	यानं समारोप्य तु मां स देवो वाहैर्युक्तं सुप्रभं भानुमत्तत् ।
KK-13-01-106-021c	सन्दर्शयामास तदाऽऽत्मलोकान्सर्वांस्तथा पुण्यकृतां द्विजेन्द्र ॥
KK-13-01-106-022a	अपश्यं तत्र वेश्मानि तैजसानि महात्मनाम् ।
KK-13-01-106-022c	नानासंस्थानरूपाणि सर्वरत्नमयानि च ॥
KK-13-01-106-023a	चन्द्रमण्डलशुभ्राणि किङ्किणीजालवन्ति च ।
KK-13-01-106-023c	अनेकशतभौमानि सान्तर्जलवनानि च ॥
KK-13-01-106-024a	वैडूर्यार्कप्रकाशानि रूप्यरुक्ममयानि च ।
KK-13-01-106-024c	तरुणादित्यवर्णानि स्थावराणि चराणि च ॥
KK-13-01-106-025a	भक्ष्यभोज्यमयाञ्शैलान्वासांसि शयनानि च ।
KK-13-01-106-025c	सर्वकामफलांश्चैव वृक्षान्भवनसंस्थितान् ॥
KK-13-01-106-026a	नद्यो वीथ्यः सभा वाप्यो दीर्घिकाश्चैव सर्वशः ।
KK-13-01-106-026c	घोषवन्ति च यानानि युक्तान्यथ सहस्रशः ॥
KK-13-01-106-027a	क्षीरस्रवा वै सरितो गिरींश्च सर्पिस्तथा विमलं चापि तोयम् ।
KK-13-01-106-027c	वैवस्वतस्यानुमतांश्च देशानदृष्टपूर्वान्सुबहूनपश्यम् ॥
KK-13-01-106-028a	सर्वान्दृष्ट्वा तदहं धर्मराजमवोचं वै सर्वदेवं सहिष्णुम् ।
KK-13-01-106-028c	क्षीरस्यैताः सर्पिषश्चैव नद्यः शश्वत्स्रोताः कस्य भोज्याः प्रवृत्ताः ॥
KK-13-01-106-029a	यमोऽब्रवीद्विद्धि भोज्यांस्त्वमेतान्ये दातारः साधवो गोरसानाम् ।
KK-13-01-106-029c	अन्ये लोकाः शाश्वता वीतशोकैः समाकीर्णा गोप्रदाने रतानाम् ॥
KK-13-01-106-030a	न त्वेतासां दानमात्रं प्रशस्तं पात्रं कालो गोविशेषो विधिश्च ।
KK-13-01-106-030c	ज्ञात्वा देयं विप्र गवान्तरं हि दुःखं ज्ञातुं पावकादित्यभूतम् ॥
KK-13-01-106-031a	स्वाध्यायवान्योऽतिमात्रं तपस्वी वैतानस्थो ब्राह्मणः पात्रमासाम् ।
KK-13-01-106-031c	गोषु क्षान्तं गोशरण्यं कृतज्ञं वृत्तिग्लानं तादृशं पात्रमाहुः ॥
KK-13-01-106-032a	कृच्छ्रोत्सृष्टाः पोषणाभ्यागताश्च द्वारैरेतैर्गोविशेषाः प्रशस्ताः ।
KK-13-01-106-032c	अन्तर्जाताः सुक्रयज्ञानलब्धाः प्राणक्रीताः सोदकाः सोद्वहाश्च ॥
KK-13-01-106-033a	तिस्रो रात्र्यस्त्वद्भिरुपोष्य भूमौ तृप्ता गावस्तर्पितेभ्यः प्रदेयाः ।
KK-13-01-106-033c	वत्सैः प्रीताः सुप्रजाः सोपचारास्त्र्यहं दत्त्वा गोरसैर्वर्तितव्यम् ॥
KK-13-01-106-034a	दत्त्वा धेनुं सुव्रतां साधुदोहां कल्याणवत्सामपलायिनीं च ।
KK-13-01-106-034c	यावन्ति रोमाणि भवन्ति तस्यास्तावद्वर्षाण्यश्नुते स्वर्गलोकम् ॥
KK-13-01-106-035a	तथाऽनड्वाहं ब्राह्मणेभ्यः प्रदाय दान्तं धुर्यं बलवन्तं युवानम् ।
KK-13-01-106-035c	कुलानुजीव्यं वीर्यवन्तं बृहन्तं भुङ्क्ते लोकान्सम्मितान्धेनुदस्य ॥
KK-13-01-106-036a	वृद्धे ग्लाने सम्भ्रमे वा महार्थे कृष्यर्थं वा हौम्यहेतोः प्रसूत्याम् ।
KK-13-01-106-036c	गुर्वर्थं वा यज्ञसमाप्तये वा गां वै दातुं देशकालोऽविशिष्टः ॥
KK-13-01-106-037	नाचिकेत उवाच 
KK-13-01-106-037a	श्रुत्वा वैवस्वतवचस्तमहं पुनरब्रवम् ।
KK-13-01-106-037c	अगोमी गोप्रदातॄणां कथं लोकान्हि गच्छति ॥
KK-13-01-106-038a	ततोऽब्रवीद्यमो धीमान्गोप्रदानं ततो गतिम् ।
KK-13-01-106-038c	गोप्रदानानुकल्पात्तु गामृते सन्तु गोप्रदाः ॥
KK-13-01-106-039a	अलाभे यो गवां दद्याद्धृतधेनुं यतव्रतः ।
KK-13-01-106-039c	तस्यैता घृतवाहिन्यः क्षरन्ते वत्सला इव ॥
KK-13-01-106-040a	घृतालाभे तु यो दद्यात्तिलधेनुं यतव्रतः ।
KK-13-01-106-040c	स दुर्गात्तारितो धेन्वा क्षीरनद्यां प्रमोदते ॥
KK-13-01-106-041a	तिलालाभे तु यो दद्याज्जलधेनुं यतव्रतः ।
KK-13-01-106-041c	स कामप्रवहां शीतां नदीमेतामुपाश्नुते ॥
KK-13-01-106-042a	एवमेतानि मे तत्र धर्मराजो न्यदर्शयत् ।
KK-13-01-106-042c	दृष्ट्वा च परमं हर्षमवापमहमच्युत ॥
KK-13-01-106-043a	निवेदये चाहमिमं प्रियं ते क्रतुर्महानल्पधनप्रचारः ।
KK-13-01-106-043c	प्राप्तो मया तात स मत्प्रसूतः प्रपत्स्यते वेदविधिप्रवृत्तः ॥
KK-13-01-106-044a	शापो ह्ययं भवतोऽनुग्रहाय प्राप्तो मया यत्र दृष्टो यमो वै ।
KK-13-01-106-044c	दानव्युष्टिं तत्र दृष्ट्वा महात्मन्निःसन्दिग्धान्दानधर्मांश्चरिष्ये ॥
KK-13-01-106-045a	इदं च मामब्रवीद्धर्मराजः पुनः पुनः सम्प्रहृष्टो महर्षे ।
KK-13-01-106-045c	दानेन यः प्रयतोऽभूत्सदैव विशेषतो गोप्रदानं च कुर्याम् ॥
KK-13-01-106-046a	शुद्धो ह्यर्थो नावमन्यस्व धर्मान्पात्रे देयं देशकालोपपन्ने ।
KK-13-01-106-046c	तस्माद्गावस्ते नित्यमेव प्रदेया माभूच्च ते संशयः कश्चिदत्र ॥
KK-13-01-106-047a	एताः पुरा ह्यददन्नित्यमेव शान्तात्मानो दानपथे निविष्टाः ।
KK-13-01-106-047c	तपांस्युग्राण्यप्रतिशङ्कमानास्ते वै दानं प्रददुश्चैव शक्त्या ॥
KK-13-01-106-048a	काले च शक्त्या मत्सरं वर्जयित्वा शुद्धात्मानः श्रद्धिनः पुण्यशीलाः ।
KK-13-01-106-048c	दत्त्वा गा वै लोकममुं प्रपन्ना देदीप्यन्ते पुण्यशीलास्तु नाके ॥
KK-13-01-106-049a	एतद्दानं न्यायलब्धं द्विजेभ्यः पात्रे दत्तं प्रापणीयं परीक्ष्य ।
KK-13-01-106-049c	काम्याष्टम्यां वर्तितव्यं दशाहं रसैर्गवां शकृता प्रस्नवैर्वा ॥
KK-13-01-106-050a	देवव्रती स्याद्वृषभप्रदानैर्वेदावाप्तिर्गोयुगस्य प्रदाने ।
KK-13-01-106-050c	तीर्थावाप्तिर्गोप्रयुक्तप्रदाने पापोत्सर्गः कपिलायाः प्रदाने ॥
KK-13-01-106-051a	गामप्येकां कपिलां सम्प्रदाय न्यायोपेतां कलुषाद्विप्रमुच्येत् ।
KK-13-01-106-051c	गवां रसात्परमं नास्ति किञ्चिद्गवां प्रदानं सुमहद्वदन्ति ॥
KK-13-01-106-052a	गावो लोकांस्तारयन्ति क्षरन्त्यो गावश्चान्नं सञ्जनयन्ति लोके ।
KK-13-01-106-052c	यस्तं जानन्न गवां हार्दमेति स वै गन्ता निरयं पापचेताः ॥
KK-13-01-106-053a	यैस्तद्दत्तं गोसहस्रं शतं वा दशार्धं वा दश वा साधुवत्सम् ।
KK-13-01-106-053c	अप्येका वै साधवे ब्राह्मणाय सास्यामुष्मिन्पुण्यतीर्था नदी वै ॥
KK-13-01-106-054a	प्राप्त्या पुष्ट्या लोकसंरक्षणेन गावस्तुल्याः सूर्यपादैः पृथिव्याम् ।
KK-13-01-106-054c	शब्दश्चैकः संनतिश्चोपभोगास्तस्माद्गोदः सूर्य इवावभाति ॥
KK-13-01-106-055a	गुरुं शिष्यो वरयेद्गोप्रदाने स वै गन्ता नियतं स्वर्गमेव ।
KK-13-01-106-055c	विधिज्ञानां सुमहान्धर्म एष विधिं ह्याद्यं विधयः संविशन्ति ॥
KK-13-01-106-056a	इदं दानं न्यायलब्धं द्विजेभ्यः पात्रे दत्त्वा प्रापयेथाः परीक्ष्य ।
KK-13-01-106-056c	त्वय्याशंसन्त्यमरा दानवाश्च वयं चापि प्रसृते पुण्यशीले ॥
KK-13-01-106-057a	इत्युक्तोऽहं धर्मराजं द्विजर्षे धर्मात्मानं शिरसाऽभिप्रणम्य ।
KK-13-01-106-057c	अनुज्ञातस्तेन वैवस्वतेन प्रत्यागमं भगवत्पादमूलम् ॥ 

इति श्रीमन्महाभारते अनुशासनपर्वणि दानधर्मपर्वणि षडधिकशततमोऽध्यायः ॥ 106 ॥

7-106-5 कलशश्चातिभोजनम् इति झ. पाठ. । तत्र अतिभोजनं भोजनसामग्रिकं शाकादि ॥ 7-106-8 गतसत्वो मृतः ॥ 7-106-11 सस्यं शुष्यमाणम् ॥ 7-106-15 योजनेति लुप्ततृतीयान्तं पदम् । योजनैः सहस्रशः सम्मितामिति शेषः ॥ 7-106-23 अनेकशतानि भौमानि उपर्युपरि भूमिसमूहा येषु तानि प्रासादमण्डलानि ॥ 7-106-30 गवामन्तरमन्योन्यतारतम्यम् । अवङ् ॥ 7-106-31 कृच्छ्रोत्सृष्टाः सङ्कटात् निरोधात् मुक्ताः । पोषणार्थं दरिद्रागारादागताः । तादृशीनां पालनं प्रशस्ततरमित्यर्थः ॥ 7-106-33 त्र्यहमम्मात्राहारो भूमिशायी भूत्वा चतुर्थं दिनमारभ्य त्र्यहमेकैकां गां दत्त्वा गोरसैर्वृत्तिं कुर्यात् । एवं व्रतपूर्वकं गोत्रयं ददत उक्तं वक्ष्यमाणं च फलं भवतीत्यर्थः ॥ 7-106-36 वृद्धे ग्लाने रोगिणि पथ्याशनार्थे सम्भ्रमे दुर्भिक्षे । महार्थे यज्ञाद्यर्थे च । प्रसूत्यां पुत्रजन्मनि ॥ 7-106-43 क्रतुः गोदानरूपः ॥ 7-106-49 प्रापणीयं गोः आहारादि । कामे इच्छापूरणे साधुः काम्या या अष्टमी शुक्लकृष्णान्यतरा तस्याम् ॥7-106-050 गोप्रयुक्तं रथशकटादि || 7-106-052  हार्दम् हृत्स्थम् | भक्ष्यपानकण्डूयनादिकं कर्तुं न एति नानुसरति || 7-106-055 विधिं गुर्वाराधनपरम् | विधयो गोदानविधयः ||
