श्रीः
अध्यायः 118

भीष्मेण युधिष्ठिरम् प्रति विस्तरेण गवोत्पत्तिप्रकारकथनम् ॥ 1 ॥

KK-13-01-118-001	'युधिष्ठिर उवाच 
KK-13-01-118-001a	सुरभेः काः प्रजाः पूर्वं मार्ताण्डादभवन्पुरा ।
KK-13-01-118-001c	एतन्मे शंस तत्वेन गोषु मे प्रीयते मनः ॥
KK-13-01-118-002	भीष्म उवाच 
KK-13-01-118-002a	शृणु नामानि दिव्यानि गोमातॄणां विशेषतः ।
KK-13-01-118-002c	याभिर्व्याप्तास्त्रयो लोकाः कल्याणीभिर्जनाधिप ॥
KK-13-01-118-003a	सुरभ्यः प्रथमोद्भूता याश्च स्युः प्रथमाः प्रजाः ।
KK-13-01-118-003c	मयोच्यमानाः शृणु ताः प्राप्स्यसे विपुलं यशः ॥
KK-13-01-118-004a	तप्त्वा तपो घोरतपाः सुरभिर्दीप्ततेजसः ।
KK-13-01-118-004c	सुषावैकादश सुतान्रुद्रा ये च्छन्दसि स्तुताः ॥
KK-13-01-118-005a	अजैकपादहिर्बुध्न्यस्त्र्यम्बकश्च महायशाः ।
KK-13-01-118-005c	वृषाकपिश्च शम्भुश्च कपाली रैवतस्तथा ॥
KK-13-01-118-006a	हरश्च बहुरूपश्च उग्र उग्रोऽथ वीर्यवान् ।
KK-13-01-118-006c	तस्य चैवात्मजः श्रीमान्विश्वरूपो महायशाः ॥
KK-13-01-118-007a	एकादशैते कथिता रुद्रास्ते नाम नामतः ।
KK-13-01-118-007c	महात्मानो महायोगास्तेजोयुक्ता महाबलाः ॥
KK-13-01-118-008a	एते वरिष्ठजन्मानो देवानां ब्रह्मवादिनाम् ।
KK-13-01-118-008c	विप्राणां प्रकृतिर्लोके एत एव हि विश्रुताः ॥
KK-13-01-118-009a	एत एकादश प्रोक्ता रुद्रास्त्रिभुवनेश्वराः ।
KK-13-01-118-009c	शतं त्वेतत्समाख्यातं शतरुद्रं महात्मनाम् ॥
KK-13-01-118-010a	सुषुवे प्रथमां कन्यां सुरभिः पृथिवीं तदा ।
KK-13-01-118-010c	विश्वकामदुघा धेनुर्या धारयति देहिनः ॥
KK-13-01-118-011a	सुतं गोब्राह्मणं राजन्नेकमित्यभिधीयते ।
KK-13-01-118-011c	गोब्राह्मणस्य जननी सुरभिः परिकीर्त्यते ॥
KK-13-01-118-012a	सृष्ट्वा तु प्रथमं रुद्रान्वरदान्रुद्रसम्भवान् ।
KK-13-01-118-012c	पश्चात्प्रभुं ग्रहपतिं सुषुवे लोकसम्मतम् ॥
KK-13-01-118-013a	सोमराजानममृतं यज्ञसर्वस्वमुत्तमम् ।
KK-13-01-118-013c	ओषधीनां रसानां च देवानां जीवितस्य च ॥
KK-13-01-118-014a	ततः श्रियं च मेधां च कीर्तिं देवीं सरस्वतीम् ।
KK-13-01-118-014c	चतस्रः सुषुवे कन्या योगेषु नियताः स्थिताः ॥
KK-13-01-118-015a	एताः सृष्ट्वा प्रजा एषा सुरभिः कामरूपिणी ।
KK-13-01-118-015c	सुषुवे परमं भूयो दिव्या गोमातरः शुभाः ॥
KK-13-01-118-016a	पुण्यां मायां मधुश्च्योतां शिवां शीघ्रां सरिद्वराम् ।
KK-13-01-118-016c	हिरण्यवर्णां सुभगां गव्यां पृश्नीं कुथावतीम् ॥
KK-13-01-118-017a	अङ्गावतीं घृतवतीं दधिक्षीरपयोवतीम् ।
KK-13-01-118-017c	अमोघां सुरसां सत्यां रेवतीं मारुतीं रसाम् ॥
KK-13-01-118-018a	अजां च सिकतां चैव शुद्धधूमामधारिणीम् ।
KK-13-01-118-018c	जीवां प्राणवतीं धन्यां शुद्धां धेनुं धनावहाम् ॥
KK-13-01-118-019a	इन्द्रामृद्धिं च शान्तिं च शान्तपापां सरिद्वराम् ।
KK-13-01-118-019c	चत्वारिंशतिमेकां च धन्यास्ता दिवि पूजिताः ॥
KK-13-01-118-020a	भूयो जज्ञे सुरभ्याश्च श्रीमांश्चन्द्रांशुसप्रभः ।
KK-13-01-118-020c	वृषो दक्ष इति ख्यातः कण्ढे मणितलप्रभः ||
KK-13-01-118-021a	स्रग्वी ककुद्मान्द्युतिमान्मृणालसदृशप्रभः ।
KK-13-01-118-021c	सुरभ्यनुमते दत्तो ध्वजो माहेश्वरस्तु सः ॥
KK-13-01-118-022a	सुरभ्यः कामरूपिण्यो गावः पुण्यार्थमुत्कटाः ।
KK-13-01-118-022c	आदित्येभ्यो वसुभ्यश्च विश्वेभ्यश्च ददौ वरान् ॥
KK-13-01-118-023a	सुरभिस्तु तपस्तप्त्वा सुषुवे गास्ततः पुनः ।
KK-13-01-118-023c	या दत्ता लोकपालानामिन्द्रादीनां युधिष्ठिर ॥
KK-13-01-118-024a	सुष्टुतां कपिलां चैव रोहिणीं च यशस्विनीम् ।
KK-13-01-118-024c	सर्वकामदुघां चैव मरुतां कामरूपिणीम् ॥
KK-13-01-118-025a	गावो मृष्टदुघा ह्येतास्ताश्चतस्रोऽत्र संस्तुताः ।
KK-13-01-118-025c	यासां भूत्वा पुरा वत्साः पिबन्त्यमृतमुत्तमम् ॥
KK-13-01-118-026a	सुष्टुतां देवराजाय वासवाय महात्मने ।
KK-13-01-118-026c	कपिलां धर्मराजाय वरुणाय च रोहिणीम् ॥
KK-13-01-118-027a	सर्वकामदुघां धेनुं राज्ञे वैश्रवणाय च ।
KK-13-01-118-027c	इत्येता लोकमहिता विश्रुताः सुरभेः प्रजाः ॥
KK-13-01-118-028a	एतासां प्रजया पूर्णा पृथिवी मुनिपुङ्गवः ।
KK-13-01-118-028c	गोभ्यः प्रभवते सर्वं यत्किञ्चिदिह शोभनम् ॥
KK-13-01-118-029a	सुरभ्यपत्यमित्येतन्नामतस्तेऽनुपूर्वशः ।
KK-13-01-118-029c	कीर्तितं ब्रूहि राजेन्द्र किं भूयः कथयामि ते ॥' 

इति श्रीमन्महाभारते अनुशासनपर्वणि दानधर्मपर्वणि अष्टादशाधिकशततमोऽध्यायः ॥ 118 ॥
