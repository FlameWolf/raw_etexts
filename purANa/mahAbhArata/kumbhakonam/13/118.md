श्रीः
अध्यायः 118

भीष्मेण युधिष्ठिरम् प्रति विस्तरेण गवोत्पत्तिप्रकारकथनम् ॥ 1 ॥

001	'युधिष्ठिर उवाच 
001a	सुरभेः काः प्रजाः पूर्वं मार्ताण्डादभवन्पुरा ।
001c	एतन्मे शंस तत्वेन गोषु मे प्रीयते मनः ॥
002	भीष्म उवाच 
002a	शृणु नामानि दिव्यानि गोमातॄणां विशेषतः ।
002c	याभिर्व्याप्तास्त्रयो लोकाः कल्याणीभिर्जनाधिप ॥
003a	सुरभ्यः प्रथमोद्भूता याश्च स्युः प्रथमाः प्रजाः ।
003c	मयोच्यमानाः शृणु ताः प्राप्स्यसे विपुलं यशः ॥
004a	तप्त्वा तपो घोरतपाः सुरभिर्दीप्ततेजसः ।
004c	सुषावैकादश सुतान्रुद्रा ये च्छन्दसि स्तुताः ॥
005a	अजैकपादहिर्बुध्न्यस्त्र्यम्बकश्च महायशाः ।
005c	वृषाकपिश्च शम्भुश्च कपाली रैवतस्तथा ॥
006a	हरश्च बहुरूपश्च उग्र उग्रोऽथ वीर्यवान् ।
006c	तस्य चैवात्मजः श्रीमान्विश्वरूपो महायशाः ॥
007a	एकादशैते कथिता रुद्रास्ते नाम नामतः ।
007c	महात्मानो महायोगास्तेजोयुक्ता महाबलाः ॥
008a	एते वरिष्ठजन्मानो देवानां ब्रह्मवादिनाम् ।
008c	विप्राणां प्रकृतिर्लोके एत एव हि विश्रुताः ॥
009a	एत एकादश प्रोक्ता रुद्रास्त्रिभुवनेश्वराः ।
009c	शतं त्वेतत्समाख्यातं शतरुद्रं महात्मनाम् ॥
010a	सुषुवे प्रथमां कन्यां सुरभिः पृथिवीं तदा ।
010c	विश्वकामदुघा धेनुर्या धारयति देहिनः ॥
011a	सुतं गोब्राह्मणं राजन्नेकमित्यभिधीयते ।
011c	गोब्राह्मणस्य जननी सुरभिः परिकीर्त्यते ॥
012a	सृष्ट्वा तु प्रथमं रुद्रान्वरदान्रुद्रसम्भवान् ।
012c	पश्चात्प्रभुं ग्रहपतिं सुषुवे लोकसम्मतम् ॥
013a	सोमराजानममृतं यज्ञसर्वस्वमुत्तमम् ।
013c	ओषधीनां रसानां च देवानां जीवितस्य च ॥
014a	ततः श्रियं च मेधां च कीर्तिं देवीं सरस्वतीम् ।
014c	चतस्रः सुषुवे कन्या योगेषु नियताः स्थिताः ॥
015a	एताः सृष्ट्वा प्रजा एषा सुरभिः कामरूपिणी ।
015c	सुषुवे परमं भूयो दिव्या गोमातरः शुभाः ॥
016a	पुण्यां मायां मधुश्च्योतां शिवां शीघ्रां सरिद्वराम् ।
016c	हिरण्यवर्णां सुभगां गव्यां पृश्नीं कुथावतीम् ॥
017a	अङ्गावतीं घृतवतीं दधिक्षीरपयोवतीम् ।
017c	अमोघां सुरसां सत्यां रेवतीं मारुतीं रसाम् ॥
018a	अजां च सिकतां चैव शुद्धधूमामधारिणीम् ।
018c	जीवां प्राणवतीं धन्यां शुद्धां धेनुं धनावहाम् ॥
019a	इन्द्रामृद्धिं च शान्तिं च शान्तपापां सरिद्वराम् ।
019c	चत्वारिंशतिमेकां च धन्यास्ता दिवि पूजिताः ॥
020a	भूयो जज्ञे सुरभ्याश्च श्रीमांश्चन्द्रांशुसप्रभः ।
020c	वृषो दक्ष इति ख्यातः कण्ढे मणितलप्रभः ||
021a	स्रग्वी ककुद्मान्द्युतिमान्मृणालसदृशप्रभः ।
021c	सुरभ्यनुमते दत्तो ध्वजो माहेश्वरस्तु सः ॥
022a	सुरभ्यः कामरूपिण्यो गावः पुण्यार्थमुत्कटाः ।
022c	आदित्येभ्यो वसुभ्यश्च विश्वेभ्यश्च ददौ वरान् ॥
023a	सुरभिस्तु तपस्तप्त्वा सुषुवे गास्ततः पुनः ।
023c	या दत्ता लोकपालानामिन्द्रादीनां युधिष्ठिर ॥
024a	सुष्टुतां कपिलां चैव रोहिणीं च यशस्विनीम् ।
024c	सर्वकामदुघां चैव मरुतां कामरूपिणीम् ॥
025a	गावो मृष्टदुघा ह्येतास्ताश्चतस्रोऽत्र संस्तुताः ।
025c	यासां भूत्वा पुरा वत्साः पिबन्त्यमृतमुत्तमम् ॥
026a	सुष्टुतां देवराजाय वासवाय महात्मने ।
026c	कपिलां धर्मराजाय वरुणाय च रोहिणीम् ॥
027a	सर्वकामदुघां धेनुं राज्ञे वैश्रवणाय च ।
027c	इत्येता लोकमहिता विश्रुताः सुरभेः प्रजाः ॥
028a	एतासां प्रजया पूर्णा पृथिवी मुनिपुङ्गवः ।
028c	गोभ्यः प्रभवते सर्वं यत्किञ्चिदिह शोभनम् ॥
029a	सुरभ्यपत्यमित्येतन्नामतस्तेऽनुपूर्वशः ।
029c	कीर्तितं ब्रूहि राजेन्द्र किं भूयः कथयामि ते ॥' 

इति श्रीमन्महाभारते अनुशासनपर्वणि दानधर्मपर्वणि अष्टादशाधिकशततमोऽध्यायः ॥ 118 ॥
