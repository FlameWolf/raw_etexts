श्रीः
अध्यायः 124

भीष्मेण युधिष्ठिरम् प्रति गोमाहात्म्यप्रतिपादकव्यासशुकसंवादानुवादः ॥ 1 ॥

KK-13-01-124-001	'युधिष्ठिर उवाच 
KK-13-01-124-001a	पवित्राणां पवित्रं यच्छ्रेष्ठं लोकेषु पूजितम् ।
KK-13-01-124-001c	महाव्रतं महाभाग तन्मे ब्रूहि पितामह ॥
KK-13-01-124-002	भीष्म उवाच 
KK-13-01-124-002a	अत्राप्युदाहरन्तीममितिहासं पुरातनम् ।
KK-13-01-124-002c	पितुः पुत्रस्य संवादं व्यासस्य च शुकस्य च ॥
KK-13-01-124-003a	ऋषीणामुत्तमं कृष्णं भावितात्मानमच्युतम् ।
KK-13-01-124-003c	पारम्पर्यविशेषज्ञं सर्वशास्त्रार्थकोविदम् ॥
KK-13-01-124-004a	कृतशौचः शुकस्तत्र कृतजप्यः कृताह्निकः ।
KK-13-01-124-004c	परं नियममास्थाय परं धर्ममुपाश्रितः ॥
KK-13-01-124-005a	प्रणम्य शिरसा व्यासं सूक्ष्मतत्वार्थदर्शिनम् ।
KK-13-01-124-005c	शुकः पप्रच्छ वै प्रश्नं दानधर्मकुतूहलः ॥
KK-13-01-124-006a	बहुचित्राणि दानानि बहुशः शंससे मुने ।
KK-13-01-124-006c	महार्थं पावनं पुण्यं किंस्विद्दानं महाफलम् ॥
KK-13-01-124-007a	केन दुर्गाणि तरति केन लोकानवाप्नुते ।
KK-13-01-124-007c	केन वा महदाप्नोति इह लोके परत्र च ॥
KK-13-01-124-008a	के वा यज्ञस्य वोढारः केषु यज्ञः प्रतिष्ठितः ।
KK-13-01-124-008c	किञ्च यज्ञस्य यज्ञत्वं किञ्च यज्ञस्य भेषजम् ।
KK-13-01-124-008e	यज्ञानामुत्तमं किञ्च तद्भवान्प्रब्रवीतु मे ॥
KK-13-01-124-009a	स तस्मै भजमानाय जातकौतूहलाय च ।
KK-13-01-124-009c	व्यासो व्रतनिधिः प्राह गवामिदमनुत्तमम् ॥
KK-13-01-124-010a	धन्यं यशस्यमायुष्यं लोके श्रुतिसुखावहम् ।
KK-13-01-124-010c	यत्पवित्रं पवित्राणां मङ्गलानां च मङ्गलम् ॥
KK-13-01-124-011a	सर्वपापप्रशमनं तत्समासेन मे शृणु ।
KK-13-01-124-011c	यदिदं तिष्ठते लोके जगत्स्थावरजङ्गमम् ।
KK-13-01-124-011e	गावस्तत्प्राप्य तिष्ठन्ति गोलोके पुण्यदर्शनाः ॥
KK-13-01-124-012a	मातरः सर्वभूतानां विश्वस्य जगतश्च ह ।
KK-13-01-124-012c	रुद्राणामिह साध्यानां गाव एव तु मातरः ॥
KK-13-01-124-013a	रुद्राणां मातरो ह्येता ह्यादित्यानां स्वसा स्मृताः ।
KK-13-01-124-013c	वसूनां च दुहित्रस्ता ब्रह्मसन्तानमूलजाः ॥
KK-13-01-124-014a	यासामधिपतिः पूषा मरुतो वालबन्धनाः ।
KK-13-01-124-014c	ऐश्वर्यं वरुणो राजा विश्वेदेवाः समाश्रिताः ॥
KK-13-01-124-015a	य एवं वेद ता गावो मातरो देवपूजिताः ।
KK-13-01-124-015c	स विप्रो ब्रह्मलोकाय गवां लोकाय वा ध्रुवः ॥
KK-13-01-124-016a	गावस्तु नावमन्येत कर्मणा मनसा गिरा ।
KK-13-01-124-016c	गवां स्थानं परं लोके प्रार्थयेद्यः परां गतिम् ॥
KK-13-01-124-017a	न पद्भ्यां ताडयेद्गा वै न दण्डेन न मुष्टिना ।
KK-13-01-124-017c	इमां विद्यामुपाश्रित्य पावनीं ब्रह्मनिर्मिताम् ॥
KK-13-01-124-018a	मातॄणामन्ववाये च न गोमध्ये न गोव्रजे ।
KK-13-01-124-018c	नरो मूत्रपुरीषस्य दृष्ट्वा कुर्याद्विसर्जनम् ॥
KK-13-01-124-019a	शुद्धाश्चन्दनशीताङ्ग्यश्चन्द्ररश्मिसमप्रभाः ।
KK-13-01-124-019c	सौम्याः सुरभ्यः सुभगा गावो गुग्गुलुगन्धयः ॥
KK-13-01-124-020a	सर्वे देवाऽविशन्गा वै समुद्रमिव सिन्धवः ।
KK-13-01-124-020c	दिवं चैवान्तरिक्षं च गवां व्युष्टिं समश्नुते ॥
KK-13-01-124-021a	दधिना जुहुयादग्निं दधिना स्वस्ति वाचयेत् ।
KK-13-01-124-021c	दधि दद्याच्च प्राशेत गवां व्युष्टिं समश्नुते ॥
KK-13-01-124-022a	घृतेन जुहुयादग्निं घृतेन स्वस्ति वाचयेत् ।
KK-13-01-124-022c	घृतमालभ्य प्राश्नीयाद्गवां व्युष्टिं समश्नुते ॥
KK-13-01-124-023a	गावः सञ्जीवना यास्तु गावो दानमनुत्तमम् ।
KK-13-01-124-023c	ताः पुण्यगोपाः सुफला भजमानं भजन्तु माम् ॥
KK-13-01-124-024a	येन देवाः पवित्रेण स्वर्गलोकमितो गताः ।
KK-13-01-124-024c	तत्पवित्रं पवित्राणां मम मूर्ध्नि प्रतिष्ठितम् ॥
KK-13-01-124-025a	वीणामृदङ्गपणवा गवां गात्रं प्रतिष्ठिताः ।
KK-13-01-124-025c	क्रीडारतिविहारार्थे त्रिषु लोकेषु वर्तते ॥
KK-13-01-124-026a	न तत्र देवा वर्तन्ते नाग्निहोत्राणि जुह्वति ।
KK-13-01-124-026c	न यज्ञैरिज्यते चात्र यत्र गौर्वै न दृश्यते ॥
KK-13-01-124-027a	क्षीरं दधि घृथं यासां रसानामुत्तमो रसः ।
KK-13-01-124-027c	अमृतप्रभवा गावस्त्रैलोक्यं येन जीवति ॥
KK-13-01-124-028a	इमामाहूय धेनुं च सवत्सां यज्ञमातरम् ।
KK-13-01-124-028c	उपाह्वयन्ति यां विप्रा गावो यज्ञहविष्कृतम् ॥
KK-13-01-124-029a	या मेध्या प्रथमं कर्म इयं धेनुः सरस्वती ।
KK-13-01-124-029c	पौर्णमासेन वत्सेन कामं कामगुणान्विता ॥
KK-13-01-124-030a	यत्र सर्वमिदं प्रोतं यत्किञ्चिज्जङ्गमं जगत् ।
KK-13-01-124-030c	स गौर्वै प्रथमा पुण्या सर्वभूतहिते रता ॥
KK-13-01-124-031a	धारणाः पावनाः पुण्या भावना भूतभावनाः ।
KK-13-01-124-031c	गावो मामभिरक्षन्तु इह लोके परत्र च ॥
KK-13-01-124-032a	एष यज्ञः सहोपाङ्ग एष यज्ञः सनातनः ।
KK-13-01-124-032c	वेदाः सहोपनिषदो गवां रूपाः प्रतिष्ठिताः ॥
KK-13-01-124-033a	एतत्तात मया प्रोक्तं गवामिह परं मतम् ।
KK-13-01-124-033c	सर्वतः श्रावयेन्नित्यं प्रयतो ब्रह्मसंसदि ॥
KK-13-01-124-034a	श्रुत्वा लभेत ताँल्लोकान्ये मया परिकीर्तिताः ।
KK-13-01-124-034c	श्रावयित्वापि प्रीतात्मा लोकांस्तान्प्रतिपद्यते ||
KK-13-01-124-035a	धेनुमेकां समादद्यादहन्यहनि पावनीम् ।
KK-13-01-124-035c	तत्तथा प्राप्नुयाद्विप्रः पठन्वै गोमतीं सदा ॥
KK-13-01-124-036a	अथ धेनुर्न विद्यते तिलधेनुमनुत्तमाम् ।
KK-13-01-124-036c	दद्याद्गोमतिकल्पेन तां धेनुं सर्वपावनीम् ॥
KK-13-01-124-037a	आह्निकं गोमतीं नित्यं यः पठेत सदा नरः ।
KK-13-01-124-037c	सर्वपापात्प्रमुच्येत प्रयतात्मा य आचरेत् ॥
KK-13-01-124-038a	घृतं वा नित्यमालभ्य प्राश्य वा गोमतीं जपेत् ।
KK-13-01-124-038c	स्नात्वा वा गोकरीषेण पठन्पापात्प्रमुच्यते ॥
KK-13-01-124-039a	मनसा गोमतीं जप्येद्गोमत्या नित्यमाह्निकम् ।
KK-13-01-124-039c	न त्वेन दिवसं कुर्याद्व्यर्थं गोमत्यपाठकः ॥
KK-13-01-124-040a	गोमतीं जपमाना हि देवा देवत्वमाप्नुवन् ।
KK-13-01-124-040c	ऋषित्वमृषयश्चापि गोमत्या सर्वमाप्नुवन् ॥
KK-13-01-124-041a	बद्धो बन्धात्प्रमुच्येत कृच्छ्रान्मुच्येत सङ्कटात् ।
KK-13-01-124-041c	गोमतीं सेवते यस्तु लभते प्रियसङ्गमम् ॥
KK-13-01-124-042a	एतत्पवित्रं कार्त्स्न्येन एतद्व्रतमनुत्तमम् ।
KK-13-01-124-042c	एतत्तु पृथिवीपाल पावनं शृण्वतां सदा ॥
KK-13-01-124-043a	पुत्रकामाश्च ये केचिद्धनकामाश्च मानवाः ।
KK-13-01-124-043c	अद्धाने चोरवैरिभ्यो मुच्यते गोमतीं पठन् ॥
KK-13-01-124-044a	पूर्ववैरानुबन्धेषु रणे चाप्याततायिनः ।
KK-13-01-124-044c	लभेत जयमेवाशु सदा गोमतिपाठकः ॥' 

इति श्रीमन्महाभारते अनुशासनपर्वणि दानधर्मपर्वणि चतुर्विंशत्यधिकशततमोऽध्यायः ॥ 124 ॥

7-124-1 देवव्रत महाभागेति क. पाठः ॥ 7-124-18 मातॄणामनुपाते चेति थ. पाठः ॥ 7-124-26 यत्र गौर्वै न दुह्यते इति थ. पाठः ॥
