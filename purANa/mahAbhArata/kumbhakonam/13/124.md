श्रीः
अध्यायः 124

भीष्मेण युधिष्ठिरम् प्रति गोमाहात्म्यप्रतिपादकव्यासशुकसंवादानुवादः ॥ 1 ॥

001	'युधिष्ठिर उवाच 
001a	पवित्राणां पवित्रं यच्छ्रेष्ठं लोकेषु पूजितम् ।
001c	महाव्रतं महाभाग तन्मे ब्रूहि पितामह ॥
002	भीष्म उवाच 
002a	अत्राप्युदाहरन्तीममितिहासं पुरातनम् ।
002c	पितुः पुत्रस्य संवादं व्यासस्य च शुकस्य च ॥
003a	ऋषीणामुत्तमं कृष्णं भावितात्मानमच्युतम् ।
003c	पारम्पर्यविशेषज्ञं सर्वशास्त्रार्थकोविदम् ॥
004a	कृतशौचः शुकस्तत्र कृतजप्यः कृताह्निकः ।
004c	परं नियममास्थाय परं धर्ममुपाश्रितः ॥
005a	प्रणम्य शिरसा व्यासं सूक्ष्मतत्वार्थदर्शिनम् ।
005c	शुकः पप्रच्छ वै प्रश्नं दानधर्मकुतूहलः ॥
006a	बहुचित्राणि दानानि बहुशः शंससे मुने ।
006c	महार्थं पावनं पुण्यं किंस्विद्दानं महाफलम् ॥
007a	केन दुर्गाणि तरति केन लोकानवाप्नुते ।
007c	केन वा महदाप्नोति इह लोके परत्र च ॥
008a	के वा यज्ञस्य वोढारः केषु यज्ञः प्रतिष्ठितः ।
008c	किञ्च यज्ञस्य यज्ञत्वं किञ्च यज्ञस्य भेषजम् ।
008e	यज्ञानामुत्तमं किञ्च तद्भवान्प्रब्रवीतु मे ॥
009a	स तस्मै भजमानाय जातकौतूहलाय च ।
009c	व्यासो व्रतनिधिः प्राह गवामिदमनुत्तमम् ॥
010a	धन्यं यशस्यमायुष्यं लोके श्रुतिसुखावहम् ।
010c	यत्पवित्रं पवित्राणां मङ्गलानां च मङ्गलम् ॥
011a	सर्वपापप्रशमनं तत्समासेन मे शृणु ।
011c	यदिदं तिष्ठते लोके जगत्स्थावरजङ्गमम् ।
011e	गावस्तत्प्राप्य तिष्ठन्ति गोलोके पुण्यदर्शनाः ॥
012a	मातरः सर्वभूतानां विश्वस्य जगतश्च ह ।
012c	रुद्राणामिह साध्यानां गाव एव तु मातरः ॥
013a	रुद्राणां मातरो ह्येता ह्यादित्यानां स्वसा स्मृताः ।
013c	वसूनां च दुहित्रस्ता ब्रह्मसन्तानमूलजाः ॥
014a	यासामधिपतिः पूषा मरुतो वालबन्धनाः ।
014c	ऐश्वर्यं वरुणो राजा विश्वेदेवाः समाश्रिताः ॥
015a	य एवं वेद ता गावो मातरो देवपूजिताः ।
015c	स विप्रो ब्रह्मलोकाय गवां लोकाय वा ध्रुवः ॥
016a	गावस्तु नावमन्येत कर्मणा मनसा गिरा ।
016c	गवां स्थानं परं लोके प्रार्थयेद्यः परां गतिम् ॥
017a	न पद्भ्यां ताडयेद्गा वै न दण्डेन न मुष्टिना ।
017c	इमां विद्यामुपाश्रित्य पावनीं ब्रह्मनिर्मिताम् ॥
018a	मातॄणामन्ववाये च न गोमध्ये न गोव्रजे ।
018c	नरो मूत्रपुरीषस्य दृष्ट्वा कुर्याद्विसर्जनम् ॥
019a	शुद्धाश्चन्दनशीताङ्ग्यश्चन्द्ररश्मिसमप्रभाः ।
019c	सौम्याः सुरभ्यः सुभगा गावो गुग्गुलुगन्धयः ॥
020a	सर्वे देवाऽविशन्गा वै समुद्रमिव सिन्धवः ।
020c	दिवं चैवान्तरिक्षं च गवां व्युष्टिं समश्नुते ॥
021a	दधिना जुहुयादग्निं दधिना स्वस्ति वाचयेत् ।
021c	दधि दद्याच्च प्राशेत गवां व्युष्टिं समश्नुते ॥
022a	घृतेन जुहुयादग्निं घृतेन स्वस्ति वाचयेत् ।
022c	घृतमालभ्य प्राश्नीयाद्गवां व्युष्टिं समश्नुते ॥
023a	गावः सञ्जीवना यास्तु गावो दानमनुत्तमम् ।
023c	ताः पुण्यगोपाः सुफला भजमानं भजन्तु माम् ॥
024a	येन देवाः पवित्रेण स्वर्गलोकमितो गताः ।
024c	तत्पवित्रं पवित्राणां मम मूर्ध्नि प्रतिष्ठितम् ॥
025a	वीणामृदङ्गपणवा गवां गात्रं प्रतिष्ठिताः ।
025c	क्रीडारतिविहारार्थे त्रिषु लोकेषु वर्तते ॥
026a	न तत्र देवा वर्तन्ते नाग्निहोत्राणि जुह्वति ।
026c	न यज्ञैरिज्यते चात्र यत्र गौर्वै न दृश्यते ॥
027a	क्षीरं दधि घृथं यासां रसानामुत्तमो रसः ।
027c	अमृतप्रभवा गावस्त्रैलोक्यं येन जीवति ॥
028a	इमामाहूय धेनुं च सवत्सां यज्ञमातरम् ।
028c	उपाह्वयन्ति यां विप्रा गावो यज्ञहविष्कृतम् ॥
029a	या मेध्या प्रथमं कर्म इयं धेनुः सरस्वती ।
029c	पौर्णमासेन वत्सेन कामं कामगुणान्विता ॥
030a	यत्र सर्वमिदं प्रोतं यत्किञ्चिज्जङ्गमं जगत् ।
030c	स गौर्वै प्रथमा पुण्या सर्वभूतहिते रता ॥
031a	धारणाः पावनाः पुण्या भावना भूतभावनाः ।
031c	गावो मामभिरक्षन्तु इह लोके परत्र च ॥
032a	एष यज्ञः सहोपाङ्ग एष यज्ञः सनातनः ।
032c	वेदाः सहोपनिषदो गवां रूपाः प्रतिष्ठिताः ॥
033a	एतत्तात मया प्रोक्तं गवामिह परं मतम् ।
033c	सर्वतः श्रावयेन्नित्यं प्रयतो ब्रह्मसंसदि ॥
034a	श्रुत्वा लभेत ताँल्लोकान्ये मया परिकीर्तिताः ।
034c	श्रावयित्वापि प्रीतात्मा लोकांस्तान्प्रतिपद्यते ||
035a	धेनुमेकां समादद्यादहन्यहनि पावनीम् ।
035c	तत्तथा प्राप्नुयाद्विप्रः पठन्वै गोमतीं सदा ॥
036a	अथ धेनुर्न विद्यते तिलधेनुमनुत्तमाम् ।
036c	दद्याद्गोमतिकल्पेन तां धेनुं सर्वपावनीम् ॥
037a	आह्निकं गोमतीं नित्यं यः पठेत सदा नरः ।
037c	सर्वपापात्प्रमुच्येत प्रयतात्मा य आचरेत् ॥
038a	घृतं वा नित्यमालभ्य प्राश्य वा गोमतीं जपेत् ।
038c	स्नात्वा वा गोकरीषेण पठन्पापात्प्रमुच्यते ॥
039a	मनसा गोमतीं जप्येद्गोमत्या नित्यमाह्निकम् ।
039c	न त्वेन दिवसं कुर्याद्व्यर्थं गोमत्यपाठकः ॥
040a	गोमतीं जपमाना हि देवा देवत्वमाप्नुवन् ।
040c	ऋषित्वमृषयश्चापि गोमत्या सर्वमाप्नुवन् ॥
041a	बद्धो बन्धात्प्रमुच्येत कृच्छ्रान्मुच्येत सङ्कटात् ।
041c	गोमतीं सेवते यस्तु लभते प्रियसङ्गमम् ॥
042a	एतत्पवित्रं कार्त्स्न्येन एतद्व्रतमनुत्तमम् ।
042c	एतत्तु पृथिवीपाल पावनं शृण्वतां सदा ॥
043a	पुत्रकामाश्च ये केचिद्धनकामाश्च मानवाः ।
043c	अद्धाने चोरवैरिभ्यो मुच्यते गोमतीं पठन् ॥
044a	पूर्ववैरानुबन्धेषु रणे चाप्याततायिनः ।
044c	लभेत जयमेवाशु सदा गोमतिपाठकः ॥' 

इति श्रीमन्महाभारते अनुशासनपर्वणि दानधर्मपर्वणि चतुर्विंशत्यधिकशततमोऽध्यायः ॥ 124 ॥

7-124-1 देवव्रत महाभागेति क. पाठः ॥ 7-124-18 मातॄणामनुपाते चेति थ. पाठः ॥ 7-124-26 यत्र गौर्वै न दुह्यते इति थ. पाठः ॥
