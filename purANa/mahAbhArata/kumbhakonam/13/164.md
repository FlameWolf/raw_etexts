श्रीः
अध्यायः 164

युधिष्ठिरेण भीष्मम् प्रति दरिद्राणां यज्ञस्य बहुद्रव्यसाध्यत्वेन दुष्करतया तत्फलप्राप्त्यै तत्प्रतिनिधिकथनप्रार्थना ॥ 1 ॥ भीष्मेण युधिष्ठिरम् प्रति एकैकदिनवृद्ध्या मासावध्युपवासस्य यज्ञप्रतिनिधित्वकथनम् ॥ 2 ॥

KK-13-01-164-001	युधिष्ठिर उवाच 
KK-13-01-164-001a	पितामहेन विधिवद्यज्ञाः प्रोक्ता महात्मना ।
KK-13-01-164-001c	गुणाश्चैषां यथातथ्यं प्रेत्य चेह च सर्वशः ॥
KK-13-01-164-002a	न तै शक्या दरिद्रेण यज्ञाः प्राप्तुं पितामह ।
KK-13-01-164-002c	बहूपकरणा यज्ञा नानासम्भारविस्तराः ॥
KK-13-01-164-003a	पार्थिवै राजपुत्रैर्वा शक्याः प्राप्तुं पितामह ।
KK-13-01-164-003c	नार्थन्यूनैरवगुणैरेकात्मभिरसंहतैः ॥
KK-13-01-164-004a	यो दरिद्रैरपि विधिः शक्यः प्राप्तुं सदा भवेत् ।
KK-13-01-164-004c	अर्थन्यूनैरवगुणैरेकात्मभिरसंहतैः ।
KK-13-01-164-004e	तुल्यो यज्ञफलैरेतैस्तन्मे ब्रूहि पितामह ॥
KK-13-01-164-005	भीष्म उवाच 
KK-13-01-164-005a	इदमङ्गिरसा प्रोक्तमुपवासफलात्मकम् ।
KK-13-01-164-005c	विधिं यज्ञफलैस्तुल्यं तन्निबोध युधिष्ठिर ॥
KK-13-01-164-006a	यस्तु कल्यं तथा सायं भुञ्जानो नान्तरा पिबेत् ।
KK-13-01-164-006c	अहिंसानिरतो नित्यं जुह्वानो जातवेदसम् ।
KK-13-01-164-006e	षड्भिरेव स वर्षैस्तु सिध्यते नात्र संशयः ॥
KK-13-01-164-007a	तप्तकाञ्चनवर्णं च विमानं लभते नरः ।
KK-13-01-164-007c	देवस्त्रीणामधीवासे नृत्तगीतनिनादिते ।
KK-13-01-164-007e	प्राजापत्ये वसेत्पद्मं वर्षाणामग्निसन्निभे ॥
KK-13-01-164-008a	त्रीणि वर्षाणि यः प्राशेत्सततं त्वेकभोजनम् ।
KK-13-01-164-008c	धर्मत्नीरतो नित्यमग्निष्टोमफलं लभेत् ।
KK-13-01-164-008e	यज्ञं बहुसुवर्णं वा वासवप्रियमाचरेत् ॥
KK-13-01-164-009a	सत्यवान्दानशीलश्च ब्रह्मण्यश्चानसूयकः ।
KK-13-01-164-009c	क्षान्तो दान्तो जितक्रोधः स गच्छति परां गतिम् ॥
KK-13-01-164-010a	पाण्डुराभ्रप्रतीकाशे विमाने हंसलक्षणे ।
KK-13-01-164-010c	द्वे समाप्ते ततः पद्मे सोप्सरोभिर्वसेत्सह ॥
KK-13-01-164-011a	द्वितीये दिवसे यस्तु प्राश्नीयादेकभोजनम् ।
KK-13-01-164-011c	सदा द्वादशमासांस्तु जुह्वानो जातवेदसम् ॥
KK-13-01-164-012a	अग्निकार्यपरो नित्यं नित्यं कल्यप्रबोधनः ।
KK-13-01-164-012c	अग्निष्टोमस्य यज्ञस्य फलं प्राप्नोति मानवः ॥
KK-13-01-164-013a	हंससारसयुक्तं च विमानं लभते नरः ।
KK-13-01-164-013c	इन्द्रलोके च वसते वरस्त्रीभिः समावृतः ॥
KK-13-01-164-014a	तृतीये दिवसे यस्तु प्राश्नीयादेकभोजनम् ।
KK-13-01-164-014c	सदा द्वादशमासांस्तु जुह्वानो जातवेदसम् ॥
KK-13-01-164-015a	अग्निकार्यपरो नित्यं नित्यं कल्यप्रबोधनः ।
KK-13-01-164-015c	अतिरात्रस्य यज्ञस्य फलं प्राप्नोत्यनुत्तमम् ॥
KK-13-01-164-016a	मयूरहंसयुक्तं च विमानं लभते नरः ।
KK-13-01-164-016c	सप्तर्षीणां सदा लोके सोप्सरोभिर्वसेत्सह ।
KK-13-01-164-016e	निवर्तनं च तत्रास्य त्रीणि पद्मानि वै विदुः ॥
KK-13-01-164-017a	दिवसे यश्चतुर्थे तु प्राश्नीयादेकभोजनम् ।
KK-13-01-164-017c	सदा द्वादशमासान्वै जुह्वानो जातवेदसम् ।
KK-13-01-164-017e	वाजपेयस्य यज्ञस्य फलं प्राप्नीत्यनुत्तमम् ||
KK-13-01-164-018a	इन्द्रिकन्याभिरूढं च विमानं लभते नरः ।
KK-13-01-164-018c	सागरस्य च पर्यन्ते वासवं लोकमावसेत् ।
KK-13-01-164-018e	देवराजस्य च क्रीडां नित्यकालमवेक्षते ॥
KK-13-01-164-019a	दिवसे पञ्चमे यस्तु प्राश्नीयादैकभोजनम् ।
KK-13-01-164-019c	सदा द्वादशमासांस्तु जुह्वानो जातवेदसम् ॥
KK-13-01-164-020a	अलुब्धः सत्यवादी च ब्रह्मण्यश्चाविहिंसकः ।
KK-13-01-164-020c	अनसूयुरपापस्थो द्वादशाहफलं लभेत् ॥
KK-13-01-164-021a	जाम्बूनदमयं दिव्यं विमानं हंसलक्षणम् ।
KK-13-01-164-021c	सूर्यमालासमाभासमारोहेत्पाण्डुरं गुहम् ॥
KK-13-01-164-022a	आवर्तनानि चत्वारि तथा पद्मानि द्वादश ।
KK-13-01-164-022c	शराग्निपरिमाणं च तत्रासौ वसते सुखम् ॥
KK-13-01-164-023a	दिवसे यस्तु षष्ठे वै मुनिः प्राशेत भोजनम् ।
KK-13-01-164-023c	सदा द्वादशमासान्वै जुह्वानो जातवेदसम् ॥
KK-13-01-164-024a	सदा त्रिषवणस्नायी ब्रह्मचार्यनसूयकः ।
KK-13-01-164-024c	गवामयनयज्ञस्य फलं प्राप्नोत्यनुत्तमम् ॥
KK-13-01-164-025a	अग्निज्वालासमाभासं हंसबर्हिणसेवितम् ।
KK-13-01-164-025c	शातकुम्भसमायुक्तं साधयेद्यानमुत्तमम् ॥
KK-13-01-164-026a	तथैवाप्सरसामङ्के प्रतिसुप्तः प्रबोध्यते ।
KK-13-01-164-026c	नूपुराणां निनादेन मेखलानां च निःस्वनैः ॥
KK-13-01-164-027a	कोटीसहस्रं वर्षाणां त्रीणि कोटिशतानि च ।
KK-13-01-164-027c	पद्मान्यष्टादश तथा पताके द्वे तथैव च ॥
KK-13-01-164-028a	अयुतानि च पञ्चशदृक्षचर्मशतस्य च ।
KK-13-01-164-028c	लोम्नां प्रमाणेन समं ब्रह्मलोके महीयते ॥
KK-13-01-164-029a	दिवसे सप्तमे यस्तु प्राश्नीयादेकभोजनम् ।
KK-13-01-164-029c	सदा द्वादशमासान्वै जुह्वानो जातवेदसम् ॥
KK-13-01-164-030a	सरस्वतीं गोपयानो ब्रह्मचर्यं समाचरन् ।
KK-13-01-164-030c	सुमनोवर्णकं चैव मधु मांसं च वर्जयन् ॥
KK-13-01-164-031a	पुरुषो मरुतां लोकमिन्द्रलोकं च गच्छति ।
KK-13-01-164-031c	तत्रतत्र हि सिद्धार्थो देवकन्याभिरुह्यते ॥
KK-13-01-164-032a	फलं बहुसुवर्णस्य यज्ञस्य लभते नरः ।
KK-13-01-164-032c	सङ्ख्यामतिगुणां चापि तेषु लोकेषु मोदते ॥
KK-13-01-164-033a	यस्तु संवत्सरं क्षान्तो भुङ्क्तेऽहन्यष्टमे नरः ।
KK-13-01-164-033c	देवकार्यपरो नित्यं जुह्वानो जातवेदसम् ॥
KK-13-01-164-034a	पौण्डरीकस्य यज्ञस्य फलं प्राप्नोत्यनुत्तमम् ।
KK-13-01-164-034c	पद्मवर्णनिभं चैव विमानमधिरोहति ॥
KK-13-01-164-035a	मृष्टाः कनकगौर्यश्च नार्यः श्यामास्तथा पराः ।
KK-13-01-164-035c	वयोरूपविलासिन्यो लभते नात्र संशयः ॥
KK-13-01-164-036a	यस्तु संवत्सरं भुङ्क्ते नवमेनवमेऽहनि ।
KK-13-01-164-036c	सदा द्वादशमासान्वै जुह्वानो जातवेदसम् ॥
KK-13-01-164-037a	अश्वमेधसहस्रस्य फलं प्राप्नोत्यनुत्तमम् ।
KK-13-01-164-037c	पुण्डरीकप्रकाशं च विमानं लभते नरः ॥
KK-13-01-164-038a	दीप्तसूर्याग्नितेजोभिर्दिव्यमालाभिरेव च ।
KK-13-01-164-038c	नीयते रुद्रकन्याभिः सोन्तरिक्षं सनातनम् ॥
KK-13-01-164-039a	अष्टादशसहस्राणि वर्षाणां कल्पमेव च ।
KK-13-01-164-039c	कोटीशतसहस्रं च तेषु लोकेषु मोदते ॥
KK-13-01-164-040a	यस्तु संवत्सरं भुङ्क्ते दशाहे वै गतेगते ।
KK-13-01-164-040c	सदा द्वादश मासान्वै जुह्वानो जातवेदसम् ॥
KK-13-01-164-041a	ब्रह्मकन्यानिवासे स सर्वभूतमनोहरे ।
KK-13-01-164-041c	अश्वमेधसहस्रस्य फलं प्राप्नोत्यनुत्तमम् ॥
KK-13-01-164-042a	रूपवत्यश्च तं कन्या रमयन्ति सदा नरम् ।
KK-13-01-164-042c	नीलोत्पलनिभैर्वर्णै रक्तोत्पलनिभैस्तथा ॥
KK-13-01-164-043a	विमानं मण्डलावर्तमावर्तगहनाकुलम् ।
KK-13-01-164-043c	सागरोर्मिप्रतीकाशं स लभेद्यानमुत्तमम् ॥
KK-13-01-164-044a	विचित्रमणिमालाभिर्नादितं शङ्खनिःस्वनैः ।
KK-13-01-164-044c	स्फाटिकैर्वज्रसारैश्च स्तम्भैः सुकृतवेदिकम् ।
KK-13-01-164-044e	आरोहति महद्यानं हंससारसवाहनम् ॥
KK-13-01-164-045a	एकादशे तु दिवसे यः प्राप्ते प्राशते हविः ।
KK-13-01-164-045c	सदा द्वादशमासांस्तु जुह्वानो जातवेदसम् ॥
KK-13-01-164-046a	परस्त्रियं नाभिलषेद्वाचाथ मनसाऽपि वा ।
KK-13-01-164-046c	अनृतं च न भाषेत मातापित्रोः कृतेऽपि वा ।
KK-13-01-164-046e	अभिगच्छेन्महादेवं विमानस्थं महाबलम् ॥
KK-13-01-164-047a	अश्वमेधसहस्रस्य फलं प्राप्नोत्यनुत्तमम् ।
KK-13-01-164-047c	स्वायम्भुवं च पश्येत विमानं समुपस्थितम् ॥
KK-13-01-164-048a	कुमार्यः काञ्चनाभासा रूपवत्यो नयन्ति तम् ।
KK-13-01-164-048c	रुद्राणां तमधीवासं दिवि दिव्यं मनोहरम् ॥
KK-13-01-164-049a	वर्षाण्यपरिमेयानि युगान्तमपि चावसेत् ।
KK-13-01-164-049c	कोटीशतसहस्रं च दशकोटिशतानि च ॥
KK-13-01-164-050a	रुद्रं नित्यं प्रणमते देवदानवसम्मतम् ।
KK-13-01-164-050c	स तस्मै दर्शनं प्राप्तो दिवसेदिवसे भवेत् ॥
KK-13-01-164-051a	दिवसे द्वादशे यस्तु प्राप्तो वै प्राशते हविः ।
KK-13-01-164-051c	सदा द्वादश मासान्वै जुह्वानो जातवेदसम् ॥
KK-13-01-164-052a	नियमेन समायुक्तः सर्वमेधफलं लभेत् ।
KK-13-01-164-052c	आदित्यैर्द्वादशैस्तस्य विमानं संविधीयते ॥
KK-13-01-164-053a	मणिमुक्ताप्रवालैश्च महार्हैरुपशोभितम् ।
KK-13-01-164-053c	हंसभासा परिक्षिप्तं नागवीथीसमाकुलम् ॥
KK-13-01-164-054a	मयूरैश्चक्रवाकैश्च कूजद्भिरुपशोभितम् ।
KK-13-01-164-054c	अट्टैर्महद्भिः संयुक्तं ब्रह्मलोके प्रतिष्ठितम् ॥
KK-13-01-164-055a	नित्यमावसथं राजन्नरनारीसमावृतम् ।
KK-13-01-164-055c	ऋषिरेवं महाभागस्त्वङ्गिराः प्राह धर्मिवित् ॥
KK-13-01-164-056a	त्रयोदशे तु दिवसे प्राप्ते यः प्राशते हविः ।
KK-13-01-164-056c	सदा द्वादश मासान्वै देवसत्रफलं लभेत् ॥
KK-13-01-164-057a	रक्तपद्मोदयं नाम विमानं साधयेन्नरः ।
KK-13-01-164-057c	जातरूपप्रयुक्तं च रत्नसञ्चयभूषितम् ॥
KK-13-01-164-058a	देवकन्याभिराकीर्णं दिव्याभरणभूषितम् ।
KK-13-01-164-058c	पुण्यगन्धोदयं दिव्यं वादित्रैरुपशोभितम् ॥
KK-13-01-164-059a	तत्र शङ्कुपताके द्वे युगान्तं कल्पमेव च ।
KK-13-01-164-059c	अयुतायुतं तथा पद्मं समुद्रं च तथा वसेत् ॥
KK-13-01-164-060a	गीतगन्धर्वघोषैश्च भेरीपणवनिःस्वनैः ।
KK-13-01-164-060c	सदा प्रह्लादितस्ताभिर्देवकन्याभिरीड्यते ॥
KK-13-01-164-061a	चतुर्दशे तु दिवसे यः पूर्णे प्राशते हविः ।
KK-13-01-164-061c	सदा द्वादशमासांस्तु महामेधफलं लभेत् ॥
KK-13-01-164-062a	अनिर्देश्यवयोरूपा देवकन्याः स्वलङ्कृताः ।
KK-13-01-164-062c	मृष्टतप्ताङ्गदधरा विमानैरुपयान्ति तम् ॥
KK-13-01-164-063a	कलहंसविनिर्घोषैर्नूपुराणां च निःस्वनैः ।
KK-13-01-164-063c	काञ्चीनां च समुत्कर्षैस्तत्रतत्र निबोध्यते ॥
KK-13-01-164-064a	देवकन्यानिवासे च तस्मिन्वसति मानवः ।
KK-13-01-164-064c	जाह्नवीवालुकाकीर्णं पूर्णं संवत्सरं नरः ॥
KK-13-01-164-065a	यस्तु पक्षे गते भुङ्क्ते एकभक्तं जितेन्द्रियः ।
KK-13-01-164-065c	सदा द्वादशमासांस्तु जुह्वानो जातवेदसम् ॥
KK-13-01-164-066a	राजसूयसहस्रस्य फलं प्राप्नोत्यनुत्तमम् ।
KK-13-01-164-066c	यानमारोहते दिव्यं हंसबर्हिणलक्षणम् ॥
KK-13-01-164-067a	मणिमण्डलकैश्चित्रं जातरूपसमावृतम् ।
KK-13-01-164-067c	दिव्याभरणशोभाभिर्वरस्त्रीभिरलङ्कृतम् ॥
KK-13-01-164-068a	एकस्तम्भं चतुर्द्वारं सप्तभौमं सुमङ्गलम् ।
KK-13-01-164-068c	वैजयन्तीसहस्रैश्च शोभितं गीतनिःस्वनै ।
KK-13-01-164-068e	दिव्यं दिव्यगुणोपेतं विमानमधिरोहति ॥
KK-13-01-164-069a	मणिमुक्ताप्रवालैश्च भूषितं वैद्युतप्रभम् ।
KK-13-01-164-069c	वसेद्युगसहस्रं च खड्गकुञ्जरवाहनः ॥
KK-13-01-164-070a	षोडशे दिवसे यस्तु सम्प्राप्ते प्राशते हविः ।
KK-13-01-164-070c	सदा द्वादशमासान्वै सोमयज्ञफलं लभेत् ॥
KK-13-01-164-071a	सोमकन्यानिवासेषु सोऽध्यावसति नित्यशः ।
KK-13-01-164-071c	सौम्यगन्धानुलिप्तश्च कामचारगतिर्भवेत् ॥
KK-13-01-164-072a	सुदर्शनाभिर्नारीभिर्मधुराभिस्तथैव च ।
KK-13-01-164-072c	अर्च्यते वै विमानस्थः कामभोगैश्च सेव्यते ॥
KK-13-01-164-073a	फलं पद्मशतप्रख्यं महाकल्पं दशाधिकम् ।
KK-13-01-164-073c	आवर्तनानि चत्वारि साधयेच्चाप्यसौ नरः ॥
KK-13-01-164-074a	दिवसे सप्तदशमे यः प्राप्ते प्राशते हविः ।
KK-13-01-164-074c	सदा द्वादशमासान्वै जुह्वानो जातवेदसम् ॥
KK-13-01-164-075ac	स्थानं वारुणमैन्द्रं च रौद्रं वाऽप्यधिगच्छति ॥
KK-13-01-164-076a	मारुतं शयनं चैव ब्रह्मलोकं स गच्छति ।
KK-13-01-164-076c	तत्र दैवतकन्याभिरासनेनोपचर्यते ॥
KK-13-01-164-077a	भूर्भुवःस्वश्च देवर्षिर्विश्वरूपमवेक्षते ।
KK-13-01-164-077c	तत्र देवाधिदेवस्य कुमार्यो रमयन्ति तम् ।
KK-13-01-164-077e	द्वात्रिंशद्रूपधारिण्यो मधुराः समलङ्कृताः ॥
KK-13-01-164-078a	चन्द्रादित्यावुभौ यावद्गगने चरतः प्रभो ।
KK-13-01-164-078c	तावच्चरत्यसौ धीरः सुधातुल्यरसाशनः ॥
KK-13-01-164-079a	अष्टादशे यो दिवसे प्राश्नीयादेकभोजनम् ।
KK-13-01-164-079c	सदा द्वादशमासान्वै सप्तलोकान्स पश्यति ॥
KK-13-01-164-080a	रथैः स नन्दिघोषैश्च पृष्ठतः सोऽनुगम्यते ।
KK-13-01-164-080c	देवकन्याधिरूढैस्तु भ्राजमानैः स्वलङ्कृतैः ॥
KK-13-01-164-081a	व्याघ्रसिंहप्रयुक्तं च मेघस्वननिनादितम् ।
KK-13-01-164-081c	विमानमुत्तमं दिव्यं सुसुखी ह्यधिरोहति ॥
KK-13-01-164-082a	तत्र कल्पसहस्रं स कन्याभिः सह मोदते ।
KK-13-01-164-082c	सुधारसं च भुञ्जीत अमृतोपममुत्तमम् ॥
KK-13-01-164-083a	एकोनविंशदिवसे यो भुङ्क्ते एकभोजनम् ।
KK-13-01-164-083c	सदा द्वादशमासान्वै सप्त लोकान्स पश्यति ॥
KK-13-01-164-084a	उत्तमं लभते स्थानमप्सरोगणसेवितम् ।
KK-13-01-164-084c	गन्धर्वैरुपगीतं च विमानं सूर्यवर्चसम् ॥
KK-13-01-164-085a	तत्रामरवरस्त्रीभिर्मोदते विगतज्वरः ।
KK-13-01-164-085c	दिव्याम्बरधरः श्रीमानयुतानां शतंशतम् ॥
KK-13-01-164-086a	पूर्णेऽथ विंशे दिवसे यो भुङ्क्ते ह्येकभोजनम् ।
KK-13-01-164-086c	सदा द्वादशमासांस्तु सत्यवादी धृतव्रतः ॥
KK-13-01-164-087a	अमांसाशी ब्रह्मचारी सर्वभूतहिते रतः ।
KK-13-01-164-087c	स लोकान्विपुलान्रम्यानादित्यानामुपाश्नुते ॥
KK-13-01-164-088a	गन्धर्वैरप्सरोभिश्च दिव्यमाल्यानुलेपनैः ।
KK-13-01-164-088c	विमानैः काञ्चनैर्हृद्यैः पृष्ठतश्चानुगम्यते ॥
KK-13-01-164-089a	एकविंशे तु दिवसे यो भुङ्क्ते ह्येकभोजनम् ।
KK-13-01-164-089c	सदा द्वादशमासान्वै जुह्वानो जातवेदसम् ।
KK-13-01-164-089e	लोकमौशनसं दिव्यं शक्रलोकं च गच्छति ॥
KK-13-01-164-090a	अश्विनोर्मरुतां चैव सुखेष्वभिरतः सदा ।
KK-13-01-164-090c	अनभिज्ञश्च दुःखानां विमानवरमास्थितः ।
KK-13-01-164-090e	सेव्यमानो वरस्त्रीभिः क्रीडत्यमरवत्प्रभुः ॥
KK-13-01-164-091a	द्वाविंशे दिवसे प्राप्ते यो भुङ्क्ते ह्येकभोजनम् ।
KK-13-01-164-091c	सदा द्वादश मासान्वै जुह्वानो जातवेदसम् ॥
KK-13-01-164-092a	अहिंसानिरतो धीमान्सत्यवागनसूयकः ।
KK-13-01-164-092c	लोकान्वसूनामाप्नोति दिवाकरसमप्रभः ॥
KK-13-01-164-093a	कामचारी सुधाहारो विमानवरमास्थितः ।
KK-13-01-164-093c	रमते देवकन्याभिर्दिव्याभरणभूषितः ॥
KK-13-01-164-094a	त्रयोविंशे तु दिवसे प्राशेद्यस्त्वेकभोजनम् ।
KK-13-01-164-094c	सदा द्वादशमासांस्तु मिताहारो जितेन्द्रियः ।
KK-13-01-164-094e	वायोरुशनसश्चैव रुद्रलोकं च गच्छति ॥
KK-13-01-164-095a	कामचारी कामगमः पूज्यमानोऽप्सरोगणैः ।
KK-13-01-164-095c	अनेकयुगपर्यन्तं विमानवरमास्थितः ।
KK-13-01-164-095e	रमते देवकन्याभिर्दिव्याभरणभूषितः ॥
KK-13-01-164-096a	चतुर्विंशे तु दिवसे यः प्राप्ते प्राशते हविः ।
KK-13-01-164-096c	सदा द्वादशमासांश्च जुह्वानो जातवेदसम् ।
KK-13-01-164-096e	आदित्यानामधीवासे मोदमानो वसेच्चिरम् ॥
KK-13-01-164-097a	दिव्यमाल्याम्बरधरो दिव्यगन्धानुलेपनः ।
KK-13-01-164-097c	विमाने काञ्चने दिव्ये हंसयुक्ते मनोरमे ।
KK-13-01-164-097e	रमते देवकन्यानां सहस्रैरयुतैस्तथा ॥
KK-13-01-164-098a	पञ्चविंशे तु दिवसे यः प्राशेदेकभोजनम् ।
KK-13-01-164-098c	सदा द्वादशमासांस्तु पुष्कलं यानमारुहेत् ॥
KK-13-01-164-099a	सिंहव्याघ्रप्रयुक्तैस्तु मेघनिःस्वननादितैः ।
KK-13-01-164-099c	स रथैर्नन्दिघोषैश्च पृष्ठतो ह्यनुगम्यते ।
KK-13-01-164-099e	देवकन्यासमारूढैः काञ्चनैर्विमलैः शुभैः ॥
KK-13-01-164-100a	विमानमुत्तमं दिव्यमास्थाय सुमनोहरम् ।
KK-13-01-164-100c	तत्र कल्पसहस्रं वै वसते स्त्रीशतावृते ।
KK-13-01-164-100e	सुधारसं चोपजीवन्नमृतोपममुत्तमम् ॥
KK-13-01-164-101a	षड्विंशे दिवसे यस्तु प्रकुर्यादेकभोजनम् ।
KK-13-01-164-101c	सदा द्वादशमासांस्तु नियतो नियताशनः ।
KK-13-01-164-101e	जितेन्द्रियो वीतरागो जुह्वानो जातवेदसम् ॥
KK-13-01-164-102a	स प्राप्नोति महाभागः पूज्यमानोऽप्सरोगणैः ।
KK-13-01-164-102c	सप्तानां मरुतां लोकान्वसूनां चापि सोश्नुते ॥
KK-13-01-164-103a	विमानैः स्फाटिकैर्दिव्यैः सर्वरत्नैरलङ्कृतैः ।
KK-13-01-164-103c	गन्धर्वैरप्सरोभिश्चि पूज्यमानः प्रमोदते ।
KK-13-01-164-103e	द्वेऽर्बुदानां सहस्रे तु दिव्ये दिव्येन तेजसा ॥
KK-13-01-164-104a	सप्तविंशेऽथ दिवसे यः कुर्यादेकभोजनम् ।
KK-13-01-164-104c	सदा द्वादशमासांस्तु जुह्वानो जातवेदसम् ॥
KK-13-01-164-105a	फलं प्राप्नोति विपुलं देवलोके च पूज्यते ।
KK-13-01-164-105c	अमृताशी वसंस्तत्र स वितृप्तः प्रमोदते ॥
KK-13-01-164-106a	देवर्षिचरिताँल्लोकान्राजर्षिभिरनुष्ठितान् ।
KK-13-01-164-106c	अध्यावसति दिव्यात्मा विमानवरमास्थितः ॥
KK-13-01-164-107a	स्त्रीभिर्मनोभिरामाभी रममाणो मदोत्कटः ।
KK-13-01-164-107c	युगकल्पसहस्राणि त्रीण्यावसति वै सुखम् ॥
KK-13-01-164-108a	योऽष्टाविंशे तु दिवसे प्राश्नीयादेकभोजनम् ।
KK-13-01-164-108c	सदा द्वादशमासांस्तु जितात्मा विजितेन्द्रियः ॥
KK-13-01-164-109a	फलं देवर्षिचरितं विपुलं समुपाश्नुते ।
KK-13-01-164-109c	भोगवांस्तेजसा भाति सहस्रांशुरिवामलः ॥
KK-13-01-164-110a	सुकुमार्यश्च नार्यस्तं रममाणाः सुवर्चसः ।
KK-13-01-164-110c	पीनस्तनोरुजघना दिव्याभरणभूषिताः ॥
KK-13-01-164-111a	रमयन्ति मनःकान्ता विमाने सूर्यसन्निभे ।
KK-13-01-164-111c	सर्वकामगमे दिव्ये कल्पायुतशतं समाः ॥
KK-13-01-164-112a	एकोनत्रिंशदिवसे यः प्राशेदेकभोजनम् ।
KK-13-01-164-112c	सदा द्वादशमासान्वै सत्यव्रतपरायणः |
KK-13-01-164-112e	तस्य लोकाः शुभा दिव्या देवराजर्षिपूजिताः ॥
KK-13-01-164-113a	विमानं सूर्यचन्द्राभं दिव्यं समधिगच्छति ।
KK-13-01-164-113c	जातरूपमयं युक्तं सर्वरत्नसमन्वितम् ।
KK-13-01-164-113e	अप्सरोगणसङ्कीर्णं गन्धर्वैरभिनादितम् ॥
KK-13-01-164-114a	तत्र चैनं शुभा नार्यो दिव्याभरणभूषिताः ।
KK-13-01-164-114c	मनोभिरामा मधुरा रमयन्ति मदोत्कटाः ॥
KK-13-01-164-115a	भोगवांस्तेजसा युक्तो वैश्वानरसमप्रभः ।
KK-13-01-164-115c	दिव्यो दिव्येन वपुषा भ्राजमान इवामरः ॥
KK-13-01-164-116a	वसूनां मरुतां चैव साध्यानामश्विनोस्तथा ।
KK-13-01-164-116c	रुद्राणां च तथा लोकं ब्रह्मलोकं च गच्छति ॥
KK-13-01-164-117a	यस्तु मासे गते भुङ्क्ते एकभक्तं समाहितः ।
KK-13-01-164-117c	सदा द्वादश मासान्वै ब्रह्मलोकमवाप्नुयात् ॥
KK-13-01-164-118a	सुधारसकृताहारः श्रीमान्सर्वमनोहरः ।
KK-13-01-164-118c	तेजसा वपुषा लक्ष्म्या भ्राजते रश्मिवानिव ॥
KK-13-01-164-119a	दिव्यमाल्याम्बरधरो दिव्यगन्धानुलेपनः ।
KK-13-01-164-119c	सुखेष्वभिरतो भोगी दुःखानामविजानकः ॥
KK-13-01-164-120a	स्वयम्प्रभाभिर्नारीभिर्विमानस्थो महीयते ।
KK-13-01-164-120c	रुद्रदेवर्षिकन्याभिः सततं चाभिपूज्यते ॥
KK-13-01-164-121a	नानारमणरूपाभिर्नानारागाभिरेव च ।
KK-13-01-164-121c	नानामधुरभाषाभिर्नानारतिभिरेव च ॥
KK-13-01-164-122a	विमाने गगनाकारे सूर्यवैडूर्यसन्निभे ।
KK-13-01-164-122c	पृष्ठतः सोमसङ्काशे उदर्के चाभ्रसन्निभे ॥
KK-13-01-164-123a	दक्षिणायां तु रक्ताभे अधस्तान्नीलमण्डले ।
KK-13-01-164-123c	ऊर्ध्वं विचित्रसङ्काशे नैको वसति पूजितः ॥
KK-13-01-164-124a	यावद्वर्षसहस्रं वै जम्बूद्वीपे प्रवर्षति ।
KK-13-01-164-124c	तावत्संवत्सराः प्रोक्ता ब्रह्मलोकेऽस्य धीमतः ॥
KK-13-01-164-125a	विप्रुषश्चैव यावन्त्यो निपतन्ति नभस्तलात् ।
KK-13-01-164-125c	वर्षासु वर्षतस्तावन्निवसत्यमरप्रभः ॥
KK-13-01-164-126a	मासोपवासी वर्षैस्तु दशभिः स्वर्गमुत्तमम् ।
KK-13-01-164-126c	महर्षित्वमथासाद्य सशरीरगतिर्भवेत् ॥
KK-13-01-164-127a	मुनिर्दान्तो जितक्रोधो जितशिश्नोदरः सदा ।
KK-13-01-164-127c	जुह्वन्नग्नींश्च नियतः सन्ध्योपासनसेविता ॥
KK-13-01-164-128a	बहुभिर्नियमैरेवं शुचिरश्नाति यो नरः ।
KK-13-01-164-128c	अभ्रावकाशशीलश्च तस्य भानोरिव त्विषः ॥
KK-13-01-164-129a	दिवं गत्वा शरीरेण स्वेन राजन्यथाऽमरः ।
KK-13-01-164-129c	स्वर्गं पुण्यं यथाकाममुपभुङ्क्ते तथाविधः ॥
KK-13-01-164-130a	एष ते भरतश्रेष्ठ यज्ञानां विधिरुत्तमः ।
KK-13-01-164-130c	व्याख्यातो ह्यानुपूर्व्येण उपवासफलात्मकः ।
KK-13-01-164-130e	दरिद्रैर्मनुजैः पार्थ प्राप्यं यज्ञफलं यथा ॥
KK-13-01-164-131ac	देवद्विजातिपूजायां रतो भरतसत्तमम् ॥
KK-13-01-164-132a	उपवासविधिस्त्वेष विस्तरेण प्रकीर्तितः ।
KK-13-01-164-132c	नियतेष्वप्रमत्तेषु शौचवत्सु महात्मसु ॥
KK-13-01-164-133a	दम्भद्रोहनिवृत्तेषु कृतबुद्धिषु भारत ।
KK-13-01-164-133c	अचलेष्वप्रकम्पेषु मा ते भूदत्र संशयः ॥ 

इति श्रीमन्महाभारते अनुशासनपर्वणि दानधर्मपर्वणि चतुःषष्ट्यधिकशततमोऽध्यायः ॥ 164 ॥

7-164-3 अवगुणैर्निर्गुणैः । एकात्मभिरेकाकिभिः । अत एवासंहतैरसहायैः ॥ 7-164-6 कल्यं प्रातः ॥ 7-164-10 समाप्ते सम्पूर्णे द्वे पद्मे वर्षाणीति शेषः । शतकोटय एकं पद्मम् ॥ 7-164-16 निवर्तनं नियमेन वर्तनम् ॥ 7-164-22 आवर्तनानि वर्षाणि चत्वारि द्वादशचेति षोडश पद्मानि । तथा शराग्निरिति पञ्चत्रिंशत् । एवमेकपञ्चाशत्पद्मानि ॥ 7-164-27 पताका महापद्माख्यसङ्ख्याविशेषः ॥ 7-164-30 सुमनोवर्णकं स्रक्चन्दनादि ॥ 7-164-59 शङ्कुपताके सङ्ख्याविशेषौ ॥ 7-164-82 सुधा अमृतम् । अमृतं देवभोग्यं तदुपमम् ॥ 7-164-128 अभ्रं मेघसतस्याकाश आकाशं तच्छीलस्तद्वन्निर्मलः ||
