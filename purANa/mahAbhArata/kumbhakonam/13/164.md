श्रीः
अध्यायः 164

युधिष्ठिरेण भीष्मम् प्रति दरिद्राणां यज्ञस्य बहुद्रव्यसाध्यत्वेन दुष्करतया तत्फलप्राप्त्यै तत्प्रतिनिधिकथनप्रार्थना ॥ 1 ॥ भीष्मेण युधिष्ठिरम् प्रति एकैकदिनवृद्ध्या मासावध्युपवासस्य यज्ञप्रतिनिधित्वकथनम् ॥ 2 ॥

001	युधिष्ठिर उवाच 
001a	पितामहेन विधिवद्यज्ञाः प्रोक्ता महात्मना ।
001c	गुणाश्चैषां यथातथ्यं प्रेत्य चेह च सर्वशः ॥
002a	न तै शक्या दरिद्रेण यज्ञाः प्राप्तुं पितामह ।
002c	बहूपकरणा यज्ञा नानासम्भारविस्तराः ॥
003a	पार्थिवै राजपुत्रैर्वा शक्याः प्राप्तुं पितामह ।
003c	नार्थन्यूनैरवगुणैरेकात्मभिरसंहतैः ॥
004a	यो दरिद्रैरपि विधिः शक्यः प्राप्तुं सदा भवेत् ।
004c	अर्थन्यूनैरवगुणैरेकात्मभिरसंहतैः ।
004e	तुल्यो यज्ञफलैरेतैस्तन्मे ब्रूहि पितामह ॥
005	भीष्म उवाच 
005a	इदमङ्गिरसा प्रोक्तमुपवासफलात्मकम् ।
005c	विधिं यज्ञफलैस्तुल्यं तन्निबोध युधिष्ठिर ॥
006a	यस्तु कल्यं तथा सायं भुञ्जानो नान्तरा पिबेत् ।
006c	अहिंसानिरतो नित्यं जुह्वानो जातवेदसम् ।
006e	षड्भिरेव स वर्षैस्तु सिध्यते नात्र संशयः ॥
007a	तप्तकाञ्चनवर्णं च विमानं लभते नरः ।
007c	देवस्त्रीणामधीवासे नृत्तगीतनिनादिते ।
007e	प्राजापत्ये वसेत्पद्मं वर्षाणामग्निसन्निभे ॥
008a	त्रीणि वर्षाणि यः प्राशेत्सततं त्वेकभोजनम् ।
008c	धर्मत्नीरतो नित्यमग्निष्टोमफलं लभेत् ।
008e	यज्ञं बहुसुवर्णं वा वासवप्रियमाचरेत् ॥
009a	सत्यवान्दानशीलश्च ब्रह्मण्यश्चानसूयकः ।
009c	क्षान्तो दान्तो जितक्रोधः स गच्छति परां गतिम् ॥
010a	पाण्डुराभ्रप्रतीकाशे विमाने हंसलक्षणे ।
010c	द्वे समाप्ते ततः पद्मे सोप्सरोभिर्वसेत्सह ॥
011a	द्वितीये दिवसे यस्तु प्राश्नीयादेकभोजनम् ।
011c	सदा द्वादशमासांस्तु जुह्वानो जातवेदसम् ॥
012a	अग्निकार्यपरो नित्यं नित्यं कल्यप्रबोधनः ।
012c	अग्निष्टोमस्य यज्ञस्य फलं प्राप्नोति मानवः ॥
013a	हंससारसयुक्तं च विमानं लभते नरः ।
013c	इन्द्रलोके च वसते वरस्त्रीभिः समावृतः ॥
014a	तृतीये दिवसे यस्तु प्राश्नीयादेकभोजनम् ।
014c	सदा द्वादशमासांस्तु जुह्वानो जातवेदसम् ॥
015a	अग्निकार्यपरो नित्यं नित्यं कल्यप्रबोधनः ।
015c	अतिरात्रस्य यज्ञस्य फलं प्राप्नोत्यनुत्तमम् ॥
016a	मयूरहंसयुक्तं च विमानं लभते नरः ।
016c	सप्तर्षीणां सदा लोके सोप्सरोभिर्वसेत्सह ।
016e	निवर्तनं च तत्रास्य त्रीणि पद्मानि वै विदुः ॥
017a	दिवसे यश्चतुर्थे तु प्राश्नीयादेकभोजनम् ।
017c	सदा द्वादशमासान्वै जुह्वानो जातवेदसम् ।
017e	वाजपेयस्य यज्ञस्य फलं प्राप्नीत्यनुत्तमम् ||
018a	इन्द्रिकन्याभिरूढं च विमानं लभते नरः ।
018c	सागरस्य च पर्यन्ते वासवं लोकमावसेत् ।
018e	देवराजस्य च क्रीडां नित्यकालमवेक्षते ॥
019a	दिवसे पञ्चमे यस्तु प्राश्नीयादैकभोजनम् ।
019c	सदा द्वादशमासांस्तु जुह्वानो जातवेदसम् ॥
020a	अलुब्धः सत्यवादी च ब्रह्मण्यश्चाविहिंसकः ।
020c	अनसूयुरपापस्थो द्वादशाहफलं लभेत् ॥
021a	जाम्बूनदमयं दिव्यं विमानं हंसलक्षणम् ।
021c	सूर्यमालासमाभासमारोहेत्पाण्डुरं गुहम् ॥
022a	आवर्तनानि चत्वारि तथा पद्मानि द्वादश ।
022c	शराग्निपरिमाणं च तत्रासौ वसते सुखम् ॥
023a	दिवसे यस्तु षष्ठे वै मुनिः प्राशेत भोजनम् ।
023c	सदा द्वादशमासान्वै जुह्वानो जातवेदसम् ॥
024a	सदा त्रिषवणस्नायी ब्रह्मचार्यनसूयकः ।
024c	गवामयनयज्ञस्य फलं प्राप्नोत्यनुत्तमम् ॥
025a	अग्निज्वालासमाभासं हंसबर्हिणसेवितम् ।
025c	शातकुम्भसमायुक्तं साधयेद्यानमुत्तमम् ॥
026a	तथैवाप्सरसामङ्के प्रतिसुप्तः प्रबोध्यते ।
026c	नूपुराणां निनादेन मेखलानां च निःस्वनैः ॥
027a	कोटीसहस्रं वर्षाणां त्रीणि कोटिशतानि च ।
027c	पद्मान्यष्टादश तथा पताके द्वे तथैव च ॥
028a	अयुतानि च पञ्चशदृक्षचर्मशतस्य च ।
028c	लोम्नां प्रमाणेन समं ब्रह्मलोके महीयते ॥
029a	दिवसे सप्तमे यस्तु प्राश्नीयादेकभोजनम् ।
029c	सदा द्वादशमासान्वै जुह्वानो जातवेदसम् ॥
030a	सरस्वतीं गोपयानो ब्रह्मचर्यं समाचरन् ।
030c	सुमनोवर्णकं चैव मधु मांसं च वर्जयन् ॥
031a	पुरुषो मरुतां लोकमिन्द्रलोकं च गच्छति ।
031c	तत्रतत्र हि सिद्धार्थो देवकन्याभिरुह्यते ॥
032a	फलं बहुसुवर्णस्य यज्ञस्य लभते नरः ।
032c	सङ्ख्यामतिगुणां चापि तेषु लोकेषु मोदते ॥
033a	यस्तु संवत्सरं क्षान्तो भुङ्क्तेऽहन्यष्टमे नरः ।
033c	देवकार्यपरो नित्यं जुह्वानो जातवेदसम् ॥
034a	पौण्डरीकस्य यज्ञस्य फलं प्राप्नोत्यनुत्तमम् ।
034c	पद्मवर्णनिभं चैव विमानमधिरोहति ॥
035a	मृष्टाः कनकगौर्यश्च नार्यः श्यामास्तथा पराः ।
035c	वयोरूपविलासिन्यो लभते नात्र संशयः ॥
036a	यस्तु संवत्सरं भुङ्क्ते नवमेनवमेऽहनि ।
036c	सदा द्वादशमासान्वै जुह्वानो जातवेदसम् ॥
037a	अश्वमेधसहस्रस्य फलं प्राप्नोत्यनुत्तमम् ।
037c	पुण्डरीकप्रकाशं च विमानं लभते नरः ॥
038a	दीप्तसूर्याग्नितेजोभिर्दिव्यमालाभिरेव च ।
038c	नीयते रुद्रकन्याभिः सोन्तरिक्षं सनातनम् ॥
039a	अष्टादशसहस्राणि वर्षाणां कल्पमेव च ।
039c	कोटीशतसहस्रं च तेषु लोकेषु मोदते ॥
040a	यस्तु संवत्सरं भुङ्क्ते दशाहे वै गतेगते ।
040c	सदा द्वादश मासान्वै जुह्वानो जातवेदसम् ॥
041a	ब्रह्मकन्यानिवासे स सर्वभूतमनोहरे ।
041c	अश्वमेधसहस्रस्य फलं प्राप्नोत्यनुत्तमम् ॥
042a	रूपवत्यश्च तं कन्या रमयन्ति सदा नरम् ।
042c	नीलोत्पलनिभैर्वर्णै रक्तोत्पलनिभैस्तथा ॥
043a	विमानं मण्डलावर्तमावर्तगहनाकुलम् ।
043c	सागरोर्मिप्रतीकाशं स लभेद्यानमुत्तमम् ॥
044a	विचित्रमणिमालाभिर्नादितं शङ्खनिःस्वनैः ।
044c	स्फाटिकैर्वज्रसारैश्च स्तम्भैः सुकृतवेदिकम् ।
044e	आरोहति महद्यानं हंससारसवाहनम् ॥
045a	एकादशे तु दिवसे यः प्राप्ते प्राशते हविः ।
045c	सदा द्वादशमासांस्तु जुह्वानो जातवेदसम् ॥
046a	परस्त्रियं नाभिलषेद्वाचाथ मनसाऽपि वा ।
046c	अनृतं च न भाषेत मातापित्रोः कृतेऽपि वा ।
046e	अभिगच्छेन्महादेवं विमानस्थं महाबलम् ॥
047a	अश्वमेधसहस्रस्य फलं प्राप्नोत्यनुत्तमम् ।
047c	स्वायम्भुवं च पश्येत विमानं समुपस्थितम् ॥
048a	कुमार्यः काञ्चनाभासा रूपवत्यो नयन्ति तम् ।
048c	रुद्राणां तमधीवासं दिवि दिव्यं मनोहरम् ॥
049a	वर्षाण्यपरिमेयानि युगान्तमपि चावसेत् ।
049c	कोटीशतसहस्रं च दशकोटिशतानि च ॥
050a	रुद्रं नित्यं प्रणमते देवदानवसम्मतम् ।
050c	स तस्मै दर्शनं प्राप्तो दिवसेदिवसे भवेत् ॥
051a	दिवसे द्वादशे यस्तु प्राप्तो वै प्राशते हविः ।
051c	सदा द्वादश मासान्वै जुह्वानो जातवेदसम् ॥
052a	नियमेन समायुक्तः सर्वमेधफलं लभेत् ।
052c	आदित्यैर्द्वादशैस्तस्य विमानं संविधीयते ॥
053a	मणिमुक्ताप्रवालैश्च महार्हैरुपशोभितम् ।
053c	हंसभासा परिक्षिप्तं नागवीथीसमाकुलम् ॥
054a	मयूरैश्चक्रवाकैश्च कूजद्भिरुपशोभितम् ।
054c	अट्टैर्महद्भिः संयुक्तं ब्रह्मलोके प्रतिष्ठितम् ॥
055a	नित्यमावसथं राजन्नरनारीसमावृतम् ।
055c	ऋषिरेवं महाभागस्त्वङ्गिराः प्राह धर्मिवित् ॥
056a	त्रयोदशे तु दिवसे प्राप्ते यः प्राशते हविः ।
056c	सदा द्वादश मासान्वै देवसत्रफलं लभेत् ॥
057a	रक्तपद्मोदयं नाम विमानं साधयेन्नरः ।
057c	जातरूपप्रयुक्तं च रत्नसञ्चयभूषितम् ॥
058a	देवकन्याभिराकीर्णं दिव्याभरणभूषितम् ।
058c	पुण्यगन्धोदयं दिव्यं वादित्रैरुपशोभितम् ॥
059a	तत्र शङ्कुपताके द्वे युगान्तं कल्पमेव च ।
059c	अयुतायुतं तथा पद्मं समुद्रं च तथा वसेत् ॥
060a	गीतगन्धर्वघोषैश्च भेरीपणवनिःस्वनैः ।
060c	सदा प्रह्लादितस्ताभिर्देवकन्याभिरीड्यते ॥
061a	चतुर्दशे तु दिवसे यः पूर्णे प्राशते हविः ।
061c	सदा द्वादशमासांस्तु महामेधफलं लभेत् ॥
062a	अनिर्देश्यवयोरूपा देवकन्याः स्वलङ्कृताः ।
062c	मृष्टतप्ताङ्गदधरा विमानैरुपयान्ति तम् ॥
063a	कलहंसविनिर्घोषैर्नूपुराणां च निःस्वनैः ।
063c	काञ्चीनां च समुत्कर्षैस्तत्रतत्र निबोध्यते ॥
064a	देवकन्यानिवासे च तस्मिन्वसति मानवः ।
064c	जाह्नवीवालुकाकीर्णं पूर्णं संवत्सरं नरः ॥
065a	यस्तु पक्षे गते भुङ्क्ते एकभक्तं जितेन्द्रियः ।
065c	सदा द्वादशमासांस्तु जुह्वानो जातवेदसम् ॥
066a	राजसूयसहस्रस्य फलं प्राप्नोत्यनुत्तमम् ।
066c	यानमारोहते दिव्यं हंसबर्हिणलक्षणम् ॥
067a	मणिमण्डलकैश्चित्रं जातरूपसमावृतम् ।
067c	दिव्याभरणशोभाभिर्वरस्त्रीभिरलङ्कृतम् ॥
068a	एकस्तम्भं चतुर्द्वारं सप्तभौमं सुमङ्गलम् ।
068c	वैजयन्तीसहस्रैश्च शोभितं गीतनिःस्वनै ।
068e	दिव्यं दिव्यगुणोपेतं विमानमधिरोहति ॥
069a	मणिमुक्ताप्रवालैश्च भूषितं वैद्युतप्रभम् ।
069c	वसेद्युगसहस्रं च खड्गकुञ्जरवाहनः ॥
070a	षोडशे दिवसे यस्तु सम्प्राप्ते प्राशते हविः ।
070c	सदा द्वादशमासान्वै सोमयज्ञफलं लभेत् ॥
071a	सोमकन्यानिवासेषु सोऽध्यावसति नित्यशः ।
071c	सौम्यगन्धानुलिप्तश्च कामचारगतिर्भवेत् ॥
072a	सुदर्शनाभिर्नारीभिर्मधुराभिस्तथैव च ।
072c	अर्च्यते वै विमानस्थः कामभोगैश्च सेव्यते ॥
073a	फलं पद्मशतप्रख्यं महाकल्पं दशाधिकम् ।
073c	आवर्तनानि चत्वारि साधयेच्चाप्यसौ नरः ॥
074a	दिवसे सप्तदशमे यः प्राप्ते प्राशते हविः ।
074c	सदा द्वादशमासान्वै जुह्वानो जातवेदसम् ॥
075ac	स्थानं वारुणमैन्द्रं च रौद्रं वाऽप्यधिगच्छति ॥
076a	मारुतं शयनं चैव ब्रह्मलोकं स गच्छति ।
076c	तत्र दैवतकन्याभिरासनेनोपचर्यते ॥
077a	भूर्भुवःस्वश्च देवर्षिर्विश्वरूपमवेक्षते ।
077c	तत्र देवाधिदेवस्य कुमार्यो रमयन्ति तम् ।
077e	द्वात्रिंशद्रूपधारिण्यो मधुराः समलङ्कृताः ॥
078a	चन्द्रादित्यावुभौ यावद्गगने चरतः प्रभो ।
078c	तावच्चरत्यसौ धीरः सुधातुल्यरसाशनः ॥
079a	अष्टादशे यो दिवसे प्राश्नीयादेकभोजनम् ।
079c	सदा द्वादशमासान्वै सप्तलोकान्स पश्यति ॥
080a	रथैः स नन्दिघोषैश्च पृष्ठतः सोऽनुगम्यते ।
080c	देवकन्याधिरूढैस्तु भ्राजमानैः स्वलङ्कृतैः ॥
081a	व्याघ्रसिंहप्रयुक्तं च मेघस्वननिनादितम् ।
081c	विमानमुत्तमं दिव्यं सुसुखी ह्यधिरोहति ॥
082a	तत्र कल्पसहस्रं स कन्याभिः सह मोदते ।
082c	सुधारसं च भुञ्जीत अमृतोपममुत्तमम् ॥
083a	एकोनविंशदिवसे यो भुङ्क्ते एकभोजनम् ।
083c	सदा द्वादशमासान्वै सप्त लोकान्स पश्यति ॥
084a	उत्तमं लभते स्थानमप्सरोगणसेवितम् ।
084c	गन्धर्वैरुपगीतं च विमानं सूर्यवर्चसम् ॥
085a	तत्रामरवरस्त्रीभिर्मोदते विगतज्वरः ।
085c	दिव्याम्बरधरः श्रीमानयुतानां शतंशतम् ॥
086a	पूर्णेऽथ विंशे दिवसे यो भुङ्क्ते ह्येकभोजनम् ।
086c	सदा द्वादशमासांस्तु सत्यवादी धृतव्रतः ॥
087a	अमांसाशी ब्रह्मचारी सर्वभूतहिते रतः ।
087c	स लोकान्विपुलान्रम्यानादित्यानामुपाश्नुते ॥
088a	गन्धर्वैरप्सरोभिश्च दिव्यमाल्यानुलेपनैः ।
088c	विमानैः काञ्चनैर्हृद्यैः पृष्ठतश्चानुगम्यते ॥
089a	एकविंशे तु दिवसे यो भुङ्क्ते ह्येकभोजनम् ।
089c	सदा द्वादशमासान्वै जुह्वानो जातवेदसम् ।
089e	लोकमौशनसं दिव्यं शक्रलोकं च गच्छति ॥
090a	अश्विनोर्मरुतां चैव सुखेष्वभिरतः सदा ।
090c	अनभिज्ञश्च दुःखानां विमानवरमास्थितः ।
090e	सेव्यमानो वरस्त्रीभिः क्रीडत्यमरवत्प्रभुः ॥
091a	द्वाविंशे दिवसे प्राप्ते यो भुङ्क्ते ह्येकभोजनम् ।
091c	सदा द्वादश मासान्वै जुह्वानो जातवेदसम् ॥
092a	अहिंसानिरतो धीमान्सत्यवागनसूयकः ।
092c	लोकान्वसूनामाप्नोति दिवाकरसमप्रभः ॥
093a	कामचारी सुधाहारो विमानवरमास्थितः ।
093c	रमते देवकन्याभिर्दिव्याभरणभूषितः ॥
094a	त्रयोविंशे तु दिवसे प्राशेद्यस्त्वेकभोजनम् ।
094c	सदा द्वादशमासांस्तु मिताहारो जितेन्द्रियः ।
094e	वायोरुशनसश्चैव रुद्रलोकं च गच्छति ॥
095a	कामचारी कामगमः पूज्यमानोऽप्सरोगणैः ।
095c	अनेकयुगपर्यन्तं विमानवरमास्थितः ।
095e	रमते देवकन्याभिर्दिव्याभरणभूषितः ॥
096a	चतुर्विंशे तु दिवसे यः प्राप्ते प्राशते हविः ।
096c	सदा द्वादशमासांश्च जुह्वानो जातवेदसम् ।
096e	आदित्यानामधीवासे मोदमानो वसेच्चिरम् ॥
097a	दिव्यमाल्याम्बरधरो दिव्यगन्धानुलेपनः ।
097c	विमाने काञ्चने दिव्ये हंसयुक्ते मनोरमे ।
097e	रमते देवकन्यानां सहस्रैरयुतैस्तथा ॥
098a	पञ्चविंशे तु दिवसे यः प्राशेदेकभोजनम् ।
098c	सदा द्वादशमासांस्तु पुष्कलं यानमारुहेत् ॥
099a	सिंहव्याघ्रप्रयुक्तैस्तु मेघनिःस्वननादितैः ।
099c	स रथैर्नन्दिघोषैश्च पृष्ठतो ह्यनुगम्यते ।
099e	देवकन्यासमारूढैः काञ्चनैर्विमलैः शुभैः ॥
100a	विमानमुत्तमं दिव्यमास्थाय सुमनोहरम् ।
100c	तत्र कल्पसहस्रं वै वसते स्त्रीशतावृते ।
100e	सुधारसं चोपजीवन्नमृतोपममुत्तमम् ॥
101a	षड्विंशे दिवसे यस्तु प्रकुर्यादेकभोजनम् ।
101c	सदा द्वादशमासांस्तु नियतो नियताशनः ।
101e	जितेन्द्रियो वीतरागो जुह्वानो जातवेदसम् ॥
102a	स प्राप्नोति महाभागः पूज्यमानोऽप्सरोगणैः ।
102c	सप्तानां मरुतां लोकान्वसूनां चापि सोश्नुते ॥
103a	विमानैः स्फाटिकैर्दिव्यैः सर्वरत्नैरलङ्कृतैः ।
103c	गन्धर्वैरप्सरोभिश्चि पूज्यमानः प्रमोदते ।
103e	द्वेऽर्बुदानां सहस्रे तु दिव्ये दिव्येन तेजसा ॥
104a	सप्तविंशेऽथ दिवसे यः कुर्यादेकभोजनम् ।
104c	सदा द्वादशमासांस्तु जुह्वानो जातवेदसम् ॥
105a	फलं प्राप्नोति विपुलं देवलोके च पूज्यते ।
105c	अमृताशी वसंस्तत्र स वितृप्तः प्रमोदते ॥
106a	देवर्षिचरिताँल्लोकान्राजर्षिभिरनुष्ठितान् ।
106c	अध्यावसति दिव्यात्मा विमानवरमास्थितः ॥
107a	स्त्रीभिर्मनोभिरामाभी रममाणो मदोत्कटः ।
107c	युगकल्पसहस्राणि त्रीण्यावसति वै सुखम् ॥
108a	योऽष्टाविंशे तु दिवसे प्राश्नीयादेकभोजनम् ।
108c	सदा द्वादशमासांस्तु जितात्मा विजितेन्द्रियः ॥
109a	फलं देवर्षिचरितं विपुलं समुपाश्नुते ।
109c	भोगवांस्तेजसा भाति सहस्रांशुरिवामलः ॥
110a	सुकुमार्यश्च नार्यस्तं रममाणाः सुवर्चसः ।
110c	पीनस्तनोरुजघना दिव्याभरणभूषिताः ॥
111a	रमयन्ति मनःकान्ता विमाने सूर्यसन्निभे ।
111c	सर्वकामगमे दिव्ये कल्पायुतशतं समाः ॥
112a	एकोनत्रिंशदिवसे यः प्राशेदेकभोजनम् ।
112c	सदा द्वादशमासान्वै सत्यव्रतपरायणः |
112e	तस्य लोकाः शुभा दिव्या देवराजर्षिपूजिताः ॥
113a	विमानं सूर्यचन्द्राभं दिव्यं समधिगच्छति ।
113c	जातरूपमयं युक्तं सर्वरत्नसमन्वितम् ।
113e	अप्सरोगणसङ्कीर्णं गन्धर्वैरभिनादितम् ॥
114a	तत्र चैनं शुभा नार्यो दिव्याभरणभूषिताः ।
114c	मनोभिरामा मधुरा रमयन्ति मदोत्कटाः ॥
115a	भोगवांस्तेजसा युक्तो वैश्वानरसमप्रभः ।
115c	दिव्यो दिव्येन वपुषा भ्राजमान इवामरः ॥
116a	वसूनां मरुतां चैव साध्यानामश्विनोस्तथा ।
116c	रुद्राणां च तथा लोकं ब्रह्मलोकं च गच्छति ॥
117a	यस्तु मासे गते भुङ्क्ते एकभक्तं समाहितः ।
117c	सदा द्वादश मासान्वै ब्रह्मलोकमवाप्नुयात् ॥
118a	सुधारसकृताहारः श्रीमान्सर्वमनोहरः ।
118c	तेजसा वपुषा लक्ष्म्या भ्राजते रश्मिवानिव ॥
119a	दिव्यमाल्याम्बरधरो दिव्यगन्धानुलेपनः ।
119c	सुखेष्वभिरतो भोगी दुःखानामविजानकः ॥
120a	स्वयम्प्रभाभिर्नारीभिर्विमानस्थो महीयते ।
120c	रुद्रदेवर्षिकन्याभिः सततं चाभिपूज्यते ॥
121a	नानारमणरूपाभिर्नानारागाभिरेव च ।
121c	नानामधुरभाषाभिर्नानारतिभिरेव च ॥
122a	विमाने गगनाकारे सूर्यवैडूर्यसन्निभे ।
122c	पृष्ठतः सोमसङ्काशे उदर्के चाभ्रसन्निभे ॥
123a	दक्षिणायां तु रक्ताभे अधस्तान्नीलमण्डले ।
123c	ऊर्ध्वं विचित्रसङ्काशे नैको वसति पूजितः ॥
124a	यावद्वर्षसहस्रं वै जम्बूद्वीपे प्रवर्षति ।
124c	तावत्संवत्सराः प्रोक्ता ब्रह्मलोकेऽस्य धीमतः ॥
125a	विप्रुषश्चैव यावन्त्यो निपतन्ति नभस्तलात् ।
125c	वर्षासु वर्षतस्तावन्निवसत्यमरप्रभः ॥
126a	मासोपवासी वर्षैस्तु दशभिः स्वर्गमुत्तमम् ।
126c	महर्षित्वमथासाद्य सशरीरगतिर्भवेत् ॥
127a	मुनिर्दान्तो जितक्रोधो जितशिश्नोदरः सदा ।
127c	जुह्वन्नग्नींश्च नियतः सन्ध्योपासनसेविता ॥
128a	बहुभिर्नियमैरेवं शुचिरश्नाति यो नरः ।
128c	अभ्रावकाशशीलश्च तस्य भानोरिव त्विषः ॥
129a	दिवं गत्वा शरीरेण स्वेन राजन्यथाऽमरः ।
129c	स्वर्गं पुण्यं यथाकाममुपभुङ्क्ते तथाविधः ॥
130a	एष ते भरतश्रेष्ठ यज्ञानां विधिरुत्तमः ।
130c	व्याख्यातो ह्यानुपूर्व्येण उपवासफलात्मकः ।
130e	दरिद्रैर्मनुजैः पार्थ प्राप्यं यज्ञफलं यथा ॥
131ac	देवद्विजातिपूजायां रतो भरतसत्तमम् ॥
132a	उपवासविधिस्त्वेष विस्तरेण प्रकीर्तितः ।
132c	नियतेष्वप्रमत्तेषु शौचवत्सु महात्मसु ॥
133a	दम्भद्रोहनिवृत्तेषु कृतबुद्धिषु भारत ।
133c	अचलेष्वप्रकम्पेषु मा ते भूदत्र संशयः ॥ 

इति श्रीमन्महाभारते अनुशासनपर्वणि दानधर्मपर्वणि चतुःषष्ट्यधिकशततमोऽध्यायः ॥ 164 ॥

7-164-3 अवगुणैर्निर्गुणैः । एकात्मभिरेकाकिभिः । अत एवासंहतैरसहायैः ॥ 7-164-6 कल्यं प्रातः ॥ 7-164-10 समाप्ते सम्पूर्णे द्वे पद्मे वर्षाणीति शेषः । शतकोटय एकं पद्मम् ॥ 7-164-16 निवर्तनं नियमेन वर्तनम् ॥ 7-164-22 आवर्तनानि वर्षाणि चत्वारि द्वादशचेति षोडश पद्मानि । तथा शराग्निरिति पञ्चत्रिंशत् । एवमेकपञ्चाशत्पद्मानि ॥ 7-164-27 पताका महापद्माख्यसङ्ख्याविशेषः ॥ 7-164-30 सुमनोवर्णकं स्रक्चन्दनादि ॥ 7-164-59 शङ्कुपताके सङ्ख्याविशेषौ ॥ 7-164-82 सुधा अमृतम् । अमृतं देवभोग्यं तदुपमम् ॥ 7-164-128 अभ्रं मेघसतस्याकाश आकाशं तच्छीलस्तद्वन्निर्मलः ||
