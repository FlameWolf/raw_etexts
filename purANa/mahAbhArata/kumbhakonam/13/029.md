अध्यायः 029
	
गरुडेन कद्रूं प्रत्यमृतानयनकथनम् ॥ 1 ॥ कद्र्वा विनताया दास्यान्मोचनम् ॥ 2 ॥ गरुडेन पुनरिन्द्रायामृतप्रत्यर्पणम् ॥ 3 ॥

001	भीष्म उवाच ।
001a	ततो व्रज्रं सहस्राक्षो दृष्ट्वा सक्तं वरायुधम् ।
001c	ऋषींश्च दृष्ट्वा सहसा सुपर्णमिदमब्रवीत् ॥
002a	न ते सुपर्ण पश्यामि प्रभावं तेन योधये ।
002c	इत्युक्ते न मया रक्षा शक्या कर्तुमतोऽन्यथा ।
002e	इदं वज्रं मया सार्धं निवृत्तं हि यथागतम् ॥
003a	ततः सहस्रनयने निवृत्ते गरुडस्तथा ।
003c	कद्रूमभ्यगमत्तूर्णममृतं गृह्य भारतः ॥
004	गरुड उवाच ।
004a	तदाहृतं मया शीघ्रममृतं जननीकृते ।
004c	अदासी सा भवत्वद्य विनता धर्मचारिणी ॥
005	कद्रूरुवाच ।
005a	स्वागतं स्वाहृतं चेदममृतं विनतात्मज ।
005c	अदासी जननी तेऽद्य पुत्र कामवशा शुभा ।
005e	एवमुक्ते तदा सा च सम्प्राप्ता विनता गृहम् ॥
006a	उपनीय यथान्यायं विहगो बलिनांवरः ।
006c	स्मृत्वा निकृत्या विजयं मातुः सम्प्रतिपद्य च ॥
007a	वधं च भुजगेन्द्राणां ये वालास्तस्य वाजिनः ।
007c	बभूवुरसितप्रख्या निकृत्या वै जितं त्वया ॥
008a	तामुवाच ततो न्याय्यं विहगो बलिनांवरः ।
008c	उज्जहारामृतं तूर्णमुत्पपात च रंहसा ॥
009a	तद्गृहीत्वाऽमृतं तूर्णं प्रयान्तमपराजितम् ।
009c	कद्रूर्भुजङ्गजननी सुपर्णमिदमब्रवीत् ।।
010a	किमर्थं वैनतेय त्वमाहृत्यामृतमुत्तमम् ।
010c	पुनर्हरति दुर्बुद्धे मा जातु वृजिनं कृथाः ॥
011	सुपर्णि उवाच ।
011a	अमृताहरणं मेऽद्य यत्कृतं जननीकृते ।
011c	भवत्या वचनादेतदाहरामृतमित्युत ॥
012a	आहृतं तदिदं शीघ्रं मुक्ता च जननी मम ।
012c	हराम्येष पुनस्तत्र यत एतन्मयाऽऽहृतम् ॥
013a	यदि मां भवती ब्रूयादमृतं मे च दीयताम् ।
013c	तथा कुर्यां न वा कुर्यां न हि त्वममृतक्षमा ।
013e	मया धर्मेण सत्येन विनता च समुद्धृता ॥
014	भीष्म उवाच ।
014a	ततो गत्वाऽथ गरुडः पुरन्दरमुवाच ह ।
014c	इदं मया वृत्रहन्तर्हृतं तेऽमृतमुत्तमम् ।
014e	मात्रर्थे हि तथैवेदं गृहाणामृतमाहृतम् ॥
015a	माता च मम देवेश दासीत्वमुपजग्मुषी ।
015c	भुजङ्गमानां मातुर्वै सा मुक्ताऽमृतदर्शनात् ॥
016a	एतच्छ्रुत्वा सहस्राक्षः सुपर्णमनुमन्यते ।
016c	उवाच च मुदा युक्तो दिष्ट्यादिष्ट्येति वासवः ॥
017a	ऋषयो ये सहस्राक्षमुपासन्ति सुरैः सह ।
017c	ते सर्वे च मुदा युक्ता विश्वेदेवास्तथैव च ॥
018a	ततस्तमृषयः सर्वे देवाश्च भरतर्षभ ।
018c	ऊचुः पुरन्दरं हृष्टा गरुडो लभतां वरम् ॥
019a	ततः शचीपतिर्वाक्यमुवाच प्रहसन्निव ।
019c	जनिष्यति हृषीकेशः स्वयमेवैष पक्षिराट् ॥
020a	केशवः पुण्डरीकाक्षः शूरपुत्रस्य वेश्मनि ।
020c	स्वयं धर्मस्य रक्षार्थं विभज्य भुजगाशनः ॥
021a	एष ते पाण्डवश्रेष्ठ गरुडोऽथ पतत्रिराट् ।
021c	सुपर्णो वैनतेयश्च कीर्तितो भद्रमस्तु ते ॥
022a	तदेतद्भरतश्रेष्ठ मयाऽऽख्यानं प्रकीर्तितम् ।
022c	सुपर्णस्य महाबाहो किं भूयः कथयामि ते ॥

इति श्रीमन्महाभारते अनुशासनपर्वणि दानधर्मपर्वणि एकोनविंशोऽध्यायः ॥ 29 ॥

13-29-1 जितं त्वयेति तां कद्रूमुवाचेत्युत्तरेण सम्बन्धः ॥
