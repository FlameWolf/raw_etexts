अध्यायः 006

युधिष्ठिरेण भीष्मं प्रति सविस्तरं विश्वामित्रचरित्रानुवादपूर्वकं तस्य ब्राह्मण्यप्राप्तिहेतुप्रश्नः ॥ 1 ॥
kk-13-01-006-001	युधिष्ठिर उवाच ।
kk-13-01-006-001a	ब्राह्मण्यं यदि दुष्प्राप्यं त्रिभिर्वर्णैर्नराधिप ।
kk-13-01-006-001c	कथं प्राप्तं महाराज क्षत्रियेण महात्मना ॥
kk-13-01-006-002a	विश्वामित्रेण धर्मात्मन्ब्राह्मणत्वं नरर्षभ ।
kk-13-01-006-002c	श्रोतुमिच्छामि तत्त्वेन तन्मे ब्रूहि पितामह ॥
kk-13-01-006-003a	तेन ह्यमितवीर्येण वसिष्ठस्य महात्मनः ।
kk-13-01-006-003c	हतं पुत्रशतं सद्यस्तपसाऽपि पितामह ॥
kk-13-01-006-004a	यातुधानाश्च बहवो राक्षसास्तिग्मतेजसः ।
kk-13-01-006-004c	मन्युनाऽऽविष्टदेहेन सृष्टाः कालान्तकोपमाः ॥
kk-13-01-006-005a	महान्कुशिकवंशश्च ब्रह्मर्षिशतसंकुलः ।
kk-13-01-006-005c	स्थापितो नरलोकेऽस्मिन्विद्वद्ब्राह्मणसंकुलः ॥
kk-13-01-006-006a	ऋचीकस्यात्मजश्चैव शुनःशेपो महातपाः ।
kk-13-01-006-006c	विमोक्षितो महासत्रात्पशुतामप्युपागतः ॥
kk-13-01-006-007a	हरिश्चन्द्रक्रतौ देवांस्तोषयित्वाऽऽत्मतेजसा ।
kk-13-01-006-007c	पुत्रतामनुसंप्राप्तो विश्वामित्रस्य धीमतः ॥
kk-13-01-006-008a	नाभिवादयते ज्येष्ठं देवरातं नराधिप ।
kk-13-01-006-008c	पुत्राः पञ्चशतं चापि शप्ताः श्वपचतां गताः ॥
kk-13-01-006-009a	त्रिशङ्कुर्बन्धुभिर्मुक्त ऐक्ष्वाकः प्रीतिपूर्वकम् ।
kk-13-01-006-009c	अवाक्शिरा दिवं नीतो दक्षिणामाश्रितोदिशम् ॥
kk-13-01-006-010a	विश्वामित्रस्य भगिनी नदी देवर्षिसेविता ।
kk-13-01-006-010c	कौशिकीति कृता पुण्या ब्रह्मर्षिसुरसेविता ॥
kk-13-01-006-011a	तपोविघ्नकरी चैव पञ्चचूडा सुसंमता ।
kk-13-01-006-011c	रम्भा नामाप्सराः शापाद्यस्य शैलत्वमागता ॥
kk-13-01-006-012a	तथैवास्य भयाद्बद्ध्वा वसिष्ठः सलिले पुरा ।
kk-13-01-006-012c	आत्मानं मञ्जयञ्श्रीमान्विपाशः पुनरुत्थितः ॥
kk-13-01-006-013a	तदाप्रभृति पुण्या हि विपाशाऽभून्महानदी ।
kk-13-01-006-013c	विख्याता कर्मणा तेन वसिष्ठस्य महात्मनः ॥
kk-13-01-006-014a	वश्यश्च भगवान्येन देवसेनाग्रगः प्रभुः ।
kk-13-01-006-014c	स्तुतः प्रीतमनाश्चासीच्छापाच्चैनममुञ्चत ॥
kk-13-01-006-015a	ध्रुवस्यौत्तानपादस्य ब्रह्मर्षीणां तथैव च ।
kk-13-01-006-015c	मध्ये ज्वलति यो नित्यमुदीचीमाश्रितो दिशम् ॥
kk-13-01-006-016a	तस्यैतानि च कर्माणि तथाऽन्यानि च कौरव ।
kk-13-01-006-016c	क्षत्रियस्येत्यतो जातमिदं कौतूहलं मम ॥
kk-13-01-006-017a	किमेतदिति तत्त्वेन प्रब्रूहि भरतर्षभ ।
kk-13-01-006-017c	देहान्तरमनासाद्य कथं स ब्राह्मणोऽभवत् ॥
kk-13-01-006-018a	एतत्तत्वेन मे तात सर्वमाख्यातुमर्हसि ।
kk-13-01-006-018c	मतङ्गस्य यथातत्त्वं तथैवैतद्वदस्व मे ॥
kk-13-01-006-019a	स्थाने मतङ्गो ब्राह्मण्यं नालभद्भरतर्षभ ।
kk-13-01-006-019c	चण्डालयोनौजातो हि कथं ब्राह्मण्यमाप्तवान् 	
इति श्रीमन्महाभारते अनुशासनपर्वणि दानदर्मपर्वणि षष्ठोऽध्यायः ॥ 6 ॥

13-6-7 शुनःशेपो देवांस्तोषयित्वा तैर्मोक्षितः सन्पुत्रतां विश्वामित्रस्यानुसम्प्राप्त इत्युत्तरेण सम्बन्धः ॥ 13-6-8 नाभिवादयते न नमस्कुर्वन्ति । अनुस्वारलोप आर्षः । देवरातं देवैर्विश्वामित्राय दत्तं तेन च ज्येष्ठं कृतं सन्तम् । शप्ता येनेति शेषः ॥ 13-6-9 बन्धुभिर्मुक्तः । वसिष्ठशापेन चण्डालतां गतत्वात् । दिवं येन नीतः ॥ 13-6-11 पञ्च चूडाः वलयभेदा यस्याः सा ॥ 13-6-14 त्रिशङ्कुं याजयन्विश्वामित्रो वसिष्टपुत्रैः शप्तः श्वपचस्य याजकस्त्वं श्वपचो भविष्यसीति । तं शापमृतं कर्तुं विश्वामित्रः कस्यांचिदापदि श्वजाघनीं चौर्येणार्जयित्वा पक्तुमारेभे । तामिन्द्रः श्येनरूपेण हृतवान् । तावतैवायं शापान्मुक्तो ववर्ष चेन्द्र इति । देवसेनानामग्रगः श्रेष्ठ इन्द्रः ॥ 13-6-15 ज्वलति तारारूपेण ॥ स्थाने युक्तम् । कथं ब्राह्मण्यं प्राप्तवान्विश्वामित्र इति शेषः ॥
