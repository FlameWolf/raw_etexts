श्रीः
अध्यायः 143

सम्भूय तीर्थयात्रां कुर्वद्भिर्द्विजर्षिभी राजर्षिभिश्च क्रमेण ब्रह्मसरःप्रति गमनम् ॥ 1 ॥ तत्रागस्त्येन ह्रदात्समुद्धृतपद्मस्य धर्मशुश्रूषुणेन्द्रेण गूढमपहारे ऋषिभी राजभिश्च स्वेषु पुष्करस्तेयं शङ्कमानमगस्त्यम् प्रति प्रत्येकशो नानाशपथकरणम् ॥ 2 ॥ पश्चादिन्द्रेण स्वस्वरूपप्रकाशनपूर्वकं स्वेन पुष्करापहारस्य प्रयोजननिवेदनेन तत्प्रसादनम् ॥ 3 ॥
	
001	भीष्म उवाच 
001a	अत्रैवोदाहरन्तीममितिहासं पुरातनम् ।
001c	यद्वृत्तं तीर्थयात्रायां शपथं प्रति तच्छृणु ॥
002a	पुष्करार्थं कृतं स्तैन्यं पुरा भरतसत्तम ।
002c	राजर्षिभिर्महाराज तथैव च द्विजर्षिभिः ॥
003a	पुरा प्रभासे ऋषयः समग्राः समेता वै मन्त्रममन्त्रयन्त ।
003c	चराम सर्वां पृथिवीं पुण्यतीर्थां तन्नः कामं हन्त गच्छाम सर्वे ॥
004a	शुक्रोऽङ्गिराश्चैव कविश्च विद्वांस्तथा ह्यगस्त्यो नारदपर्वतौ च |
004c	भृगुर्वसिष्ठः कश्यपो गौतमश्च विश्वामित्रो जमदग्निश्च राजन् ॥
005a	ऋषिस्तथा गालवोऽथाष्टकश्च भरद्वाजोऽरुन्धती वालखिल्याः ।
005c	शिबिर्दिलीपो नहुषोऽम्बरीषो राजा ययातिर्धुन्धुमारोऽथ पूरुः ॥
006a	जग्मुः पुरस्कृत्य महानुभावं शतक्रतुं वृत्रहणं नरेन्द्राः ।
006c	तीर्थानि सर्वाणि परिभ्रमन्तो माघ्यां ययुः कौशिकीं पुण्यतीर्थाम् ॥
007a	सर्वेषु तीर्थेष्ववधूतपापा जग्मुस्ततो ब्रह्मसरः सुपुण्यम् ।
007c	देवस्य तीर्थे जलमग्निकल्पा विगाह्य ते भुक्तबिसप्रसूनाः ॥
008a	केचिद्बिसान्यखनंस्तत्र राजन्नन्ये मृणालान्यखनंस्तत्र विप्राः ।
008c	अथापश्यन्पुष्करं ते ह्रियन्तं ह्रदादगस्त्येन समुद्धृतं तत् ॥
009a	तानाह सर्वानृषिमुख्यानगस्त्यः केनाहृतं पुष्करं मे सुजातम् ।
009c	युष्माञ्शङ्के पुष्करं दीयतां मे न वै भवन्तो हर्तुमर्हन्ति पद्मम् ॥
010a	शृणोमि कालो हिंसते धर्मवीर्यं सेयं प्राप्ता वर्तते धर्मपीडा ।
010c	पुराऽधर्मो वर्तते नेह यावत्तावद्गच्छामः सुरलोकं चिराय ॥
011a	पुरा वेदान्ब्राह्मणा ग्राममध्ये घुष्टस्वरा वृषलान्श्रावयन्ति ।
011c	पुरा राजा व्यवहारानधर्मान्पश्यत्यहं परलोकं व्रजामि ॥
012a	पुरा राजा प्रत्यवरान्गरीयसो मंस्यत्यथैनमनुयास्यन्ति सर्वे ।
012c	धर्मोत्तरं यावदिदं न वर्तते तावद्व्रजामि परलोकं चिराय ॥
013a	पुरा प्रपश्यामि परेण मर्त्यान्बलीयसा दुर्बलान्भुज्यमानान् ।
013c	तस्माद्यास्यामि परलोकं चिराय न ह्युत्सहे द्रष्टुमीदृङ्नृलोके ॥
014a	तमाहुरार्ता ऋषयो महर्षिं न ते वयं पुष्करं चोरयामः ।
014c	मिथ्याभिशंसा भवता न कार्या शपाम तीक्ष्णैः शपथैर्महर्षे ॥
015a	ते निश्चितास्तत्र महर्षयस्तु सम्पश्यन्तो धर्ममेतं नरेन्द्राः ।
015c	ततोऽशपन्त शपथान्पर्ययेण सहैव ते पार्थिव पुत्रपौत्रैः ॥
016	भृगुरुवाच 
016a	प्रत्याक्रोशेदिहाक्रुष्टस्ताडितः प्रतिताडयेत् ।
016c	खादेच्च पृष्ठमांसानि यस्ते हरति पुष्करम् ॥
017	वसिष्ठ उवाच 
017a	अस्वाध्यायपरो लोके श्वानं च परिकर्षतु ।
017c	पुरे च भिक्षुर्भवतु यस्ते हरति पुष्करम् ॥
018	कश्यप उवाच 
018a	सर्वत्र सर्वं पणतु न्यासे लोभं करोतु च |
018c	कूटसाक्षित्वमभ्येतु यस्ते हरति पुष्करम् ॥
019	गौतम उवाच 
019a	जीवत्वहङ्कृतो बुद्ध्या विषमेणासमेन सः ।
019c	कर्षको मत्सरी चास्तु यस्ते हरति पुष्करम् ॥
020	अङ्गिरा उवाच 
020a	अशुचिर्ब्रह्मकूटोस्तु श्वानं च परिकर्षतु ।
020c	ब्रह्महाऽनिकृतिश्चास्तु यस्ते हरति पुष्करम् ॥
021	धुन्धुमार उवाच 
021a	अकृतज्ञस्तु मित्राणां शूद्रायां च प्रजायतु ।
021c	एकः सम्पन्नमश्नातु यस्ते हरति पुष्करम् ॥
022	पुरूरवा उवाच 
022a	चिकित्सायां प्रचरतु भार्यया चैव पुष्यतु ।
022c	श्वशुरात्तस्य वृत्तिः स्याद्यस्ते हरति पुष्करम् ॥
023	दिलीप उवाच 
023a	उदपानप्लवे ग्रामे ब्राह्मणो वृषलीपतिः ।
023c	तस्य लोकान्स व्रजतु यस्ते हरति पुष्करम् ॥
024	शुक्र उवाच 
024a	वृथा मांसं समश्नातु दिवा गच्छतु मैथुनम् ।
024c	प्रेष्यो भवतु राज्ञश्च यस्ते हरति पुष्करम् ॥
025	जमदग्निरुवाच 
025a	अनध्यायेष्वधीयीत मित्रं श्राद्धे च भोजयेत् ।
025c	श्राद्धे शूद्रस्य चाश्नीयाद्यस्ते हरति पुष्करम् ॥
026	शिबिरुवाच 
026a	अनाहिताग्निर्म्रियतां यज्ञे विघ्नं करोतु च |
026c	तपस्विभिर्विरुध्येच्च यस्ते हरति पुष्करम् ॥
027	ययातिरुवाच 
027a	अनृतौ व्रतनियतायां भार्यायां स प्रजायतु ।
027c	निराकरोतु वेदांश्च यस्ते हरति पुष्करम् ॥
028	नहुष उवाच 
028a	अतिथिर्गृहसंस्थोऽस्तु कामवृत्तस्तु दीक्षितः ।
028c	विद्यां प्रयच्छतु भृतो यस्ते हरति पुष्करम् ॥
029	अम्बरीष उवाच 
029a	नृशंसस्त्यक्तधर्मोऽस्तु स्त्रीषु ज्ञातिषु गोषु च |
029c	निहन्तु ब्राह्मणं चापि यस्ते हरति पुष्करम् ॥
030	नारद उवाच 
030a	गृहज्ञानी बहिःशास्त्रं पठतां विस्वरं पदम् ।
030c	गरीयसोऽवजानातु यस्ते हरति पुष्करम् ॥
031	नाभाग उवाच 
031a	अनृतं भाषतु सदा सद्भिश्चैव विरुध्यतु ।
031c	शुल्केन ददतु कन्यां यस्ते हरति पुष्करम् ॥
032	कविरुवाच 
032a	पदा च गां संस्पृशतु सूर्यं च प्रति मेहतु ।
032c	शरणागतं सन्त्यजतु यस्ते हरति पुष्करम् ॥
033	विश्वामित्र उवाच 
033a	करोतु भृतकोऽवर्षां राज्ञश्चास्तु पुरोहितः ।
033c	ऋत्विगस्तु ह्ययाज्यस्य यस्ते हरति पुष्करम् ॥
034	पर्वत उवाच 
034a	ग्रामे चाधिकृतः सोऽस्तु खरयानेन गच्छतु ।
034c	शुनः कर्षतु वृत्त्यर्थे यस्ते हरति पुष्करम् ॥
035	भरद्वाज उवाच 
035a	सर्वपापसमादानं नृशंसे चानृते च यत् ।
035c	तत्तस्यास्तु सदा पापं यस्ते हरति पुष्करम् ॥
036	अष्टक उवाच 
036a	स राजास्त्वकृतप्रज्ञः कामवृत्तश्च पापकृत् ।
036c	अधर्मेणाभिशास्तूर्वीं यस्ते हरति पुष्करम् ॥
037	गालव उवाच 
037a	पापिष्ठेभ्यो ह्यनर्घार्हः स नरोऽस्तु स्वपापकृत् ।
037c	दत्त्वा दानं कीर्तयतु यस्ते हरति पुष्करम् ॥
038	अरुन्धत्युवाच 
038a	श्वश्र्वाऽपवादं वदतु भर्तुर्भवतु दुर्मनाः ।
038c	एका स्वादु समश्नातु या ते हरति पुष्करम् ॥
039	वालखिल्या ऊचुः 
039a	एकपादेन वृत्त्यर्थं ग्रामद्वारे स तिष्ठतु ।
039c	धर्मज्ञस्त्यक्तधर्मास्तु यस्ते हरति पुष्करम् ॥
040	पशुसख उवाच 
040a	अग्निहोत्रमनादृत्य स सुखं स्वपतु द्विजः ।
040c	परिव्राट् कामवृत्तोस्तु यस्ते हरति पुष्करम् ॥
041	सुरभ्युवाच 
041a	वालजेन निदानेन कांस्यं भवतु दोहनम् ।
041c	दुह्येत परवत्सेन या ते हरति पुष्करम् ॥
042	भीष्म उवाच 
042a	ततस्तु तैः शपथैः शप्यमानैर्नानाविधैर्बहुभिः कौरवेन्द्र ।
042c	सहस्राक्षो देवराट् सम्प्रहृष्टः समीक्ष्य तं कोपनं विप्रमुख्यम् ॥
043a	अथाब्रवीन्मघवा प्रत्ययं स्वं स्वयं समागत्य तमृषिं जातरोषम् ।
043c	ब्रह्मर्षिदेवर्षिनृपर्षिमध्ये यं तं निबोधेह ममाद्य राजन् ॥
044	शक्र उवाच 
044a	अध्वर्यवे दुहितरं ददातु छन्दोगे वाऽऽचरितब्रह्मचर्ये ।
044c	अथर्वणं वेदमधीत्य विप्रः स्नायीत यः पुष्करमाददाति ॥
045a	सर्वान्वेदानधीयीत पुण्यशीलोऽस्तु धार्मिकः ।
045c	ब्रह्मणः सदनं यातु यस्ते हरति पुष्करम् ॥
046	अगस्त्य उवाच 
046a	आशीर्वादस्त्वया प्रोक्तः शपथो बलसूदन ।
046c	दीयतां पुष्करं मह्यमेष धर्मः सनातनः ॥
047	इन्द्र उवाच 
047a	न मया भगवँल्लोभाद्धृतं पुष्करमद्य वै ।
047c	धर्मांस्तु श्रोतुकामेन हृतं न क्रोद्धुमर्हसि ॥
048a	धर्मश्रुतिसमुत्कर्षो धर्मसेतुरनामयः ।
048c	आर्षो वै शाश्वतो नित्यमव्ययोऽयं मया श्रुतः ॥
049a	तदिदं गृह्यतां विद्वन्पुष्करं द्विजसत्तम ।
049c	अतिक्रमं मे भगवन्क्षन्तुमर्हस्यनिन्दित ॥
050a	इत्युक्तः स महेन्द्रेण तपस्वी कोपनो भृशम् ।
050c	जग्राह पुष्करं धीमान्प्रसन्नश्चाभवन्मुनिः ॥
051a	प्रययुस्ते ततो भूयस्तीर्थानि वनगोचराः ।
051c	पुण्येषु तीर्थेषु तथा गात्राण्याप्लावयन्त ते ॥
052a	आख्यानं य इदं युक्तः पठेत्वर्वणिपर्वणि ।
052c	न मूर्खं जनयेत्पुत्रं न भवेच्च निराकृतिः ॥
053a	न तमापत्स्पृशेत्काचिद्विज्वरो न जरावहः ।
053c	विरजाः श्रेयसा युक्तः प्रेत्य स्वर्गमवाप्नुयात् ॥
054a	यश्च शास्त्रमधीयीत ऋषिभिः परिपालितम् ।
054c	स गच्छेद्ब्रह्मणो लोकमव्ययं च नरोत्तम ॥ 

इति श्रीमन्महाभारते अनुशासनपर्वणि दानधर्मपर्वणि त्रिचत्वारिंशदधिकशततमोऽध्यायः ॥ 143 ॥

7-143-1 अत्र शपथेनैव निषिद्धार्थप्रकाशने ॥ 7-143-2 पुष्करार्थम् इन्द्रेण स्तैन्यं कृतम् । मुनिभिः शपथाः कृता इत्यर्थः ॥ 7-143-8 बिसमृणालयोः कमलकुमुदवदवान्तरभेदो ज्ञेयः । ह्रियन्तं ह्रियमाणम् ॥ 7-143-12 प्रत्यवरान्मध्यमान् । तमोत्तरं यावदिदं न वर्तत इति झ. पाठः ॥ 7-143-16 पृष्ठमांसानि पृष्ठवाहानां हयवृषभोष्ट्रादीनां मांसानि । खादेच्च ब्रह्ममांसानीति ड. पाठः ॥ 7-143-17 भिक्षुः संन्यासी ॥ 7-143-18 पणतु क्रयविक्रयं करोतु । सर्वम् अपण्यमपि ॥ 7-143-19 विगतः समभावो यस्मात्तेनासमेन कामक्रोधादिना । कृपणत्वं समेतु स इति ट. ध. पाठः ॥ 7-143-20 अनिकृतिः अकृतप्रायश्चित्तः ॥ मानं च परिकर्षत्विति ट. ध. पाठः ॥ 7-143-22 चोरकार्यं प्रचरतु इति ट. ध. पाठः । भार्यां स्वां चैव दूष्यतु इति थ. पाठः । भार्या वाचैव तुष्यत्विति ध. पाठः ॥ 7-143-23 उदपाने प्लव आप्लवः स्नानं यस्मिन् ॥ 7-143-24 यतिर्गच्छतु मैथुनमिति ट. ध. पाठः ॥ 7-143-28 अतिथिर्यतिः । गृहसंस्थो गृहवासी । अतिथिं गृहस्थस्त्यजत्विति थ. पाठः । भृतो वित्तेन क्रीतः ॥ 7-143-30 गूढो ज्ञातुं बहिश्शास्त्रमिति थ. ध. पाठः ॥ 7-143-33 भृतकौ धान्यविक्रीतः सन् अवर्षां वृष्टिनिर्बन्धं करोतु ॥ 7-143-37 पापिष्ठा एव अनर्घार्हाः अपूज्याः । अयं तु ततोप्यपूज्योस्तु । स्वपापकृत् स्वेषु ज्ञातिषु पापकृत् ॥ 7-143-41 निदानं दोहनकाले गवां पादबन्धनी रज्जुस्तेन ॥ 7-143-43 प्रत्ययमभिप्रायम् ॥ 7-143-48 धर्मश्रुतीनां सम्यगुत्कर्षः । धर्म एव सेतुस्तरणोपायः ॥
