श्रीः
अध्यायः 128

भीष्मेण युधिष्ठिरम् प्रति श्रियो बलात्कारेण स्वप्रार्थनया गोमूत्रपुरीषयोर्निवासस्य कथनम् ॥ 1 ॥
	
001	युधिष्ठिर उवाच 
001a	मया गवां पुरीषं वै श्रिया जुष्टमिति श्रुतम् ।
001c	एतदिच्छाम्यहं श्रोतुं संशयोऽत्र हि मे महान् ॥
002	भीष्म उवाच 
002a	अत्राप्युदाहरन्तीममितिहासं पुरातनम् ।
002c	गोभिर्नृपेह संवादं श्रिया भारतसत्तम ॥
003a	श्रीः कृत्वेह वपुः कान्तं गोमध्येषु विवेश ह ।
003c	गावोऽथ विस्मितास्तस्या दृष्ट्वा रूपस्य सम्पदम् ॥
004	गाव ऊचुः 
004a	काऽसि देवि कुतो वा त्वं रूपेणाप्रतिमा भुवि ।
004c	विस्मिताः स्म महाभागे तव रूपस्य सम्पदा ॥
005a	इच्छामस्त्वां वयं ज्ञातुं का त्वं क्व च गमिष्यसि ।
005c	तत्त्वेन हि सुवर्णाभे सर्वमेतद्ब्रवीहि नः ॥
006	श्रीरुवाच 
006a	लोकस्य कान्तिर्भद्रं वः श्रीर्नामाहं परिश्रुता ।
006c	मया दैत्याः परित्यक्ता विनष्टाः शाश्वतीः समाः ॥
007a	मयाऽभिपन्ना देवाश्च मोदन्ते शाश्वतीः समाः ।
007c	इन्द्रो विवस्वान्सोमश्च विष्णुरापोऽग्निरेव च ॥
008a	मयाऽभिपन्ना दीप्यन्ते ऋषयो देवतास्तथा ।
008c	यान्नाविशाम्यहं गावस्ते विनश्यन्ति सर्वशः ॥
009a	धर्मश्चार्थश्च कामश्च मया जुष्टाः सुखान्विताः ।
009c	एवम्प्रभावां मां गावो विजानीत सुखप्रदाम् ॥
010a	इच्छामि चापि युष्मासु वस्तुं सर्वासु नित्यदा ।
010c	आगत्य प्रार्थये युष्माञ्श्रीजुष्टा भवताऽनघाः ॥
011	गाव ऊचुः 
011a	अध्रुवा चपला च त्वं सामान्या बहुभिः सह ।
011c	न त्वामिच्छाम भद्रं ते गम्यतां यत्र रोचते ॥
012a	वपुष्मन्त्यो वयं सर्वाः किमस्माकं त्वयाऽद्य वै ।
012c	यथेष्टं गम्यतां तत्र कृतकार्या वयं त्वया ॥
013	श्रीरुवाच 
013a	किमेतद्वः क्षमं गावो यन्मां नेहाभिनन्दथ ।
013c	न मां सम्प्रतिगृह्णीध्वं कस्माद्वै दुर्लभां सतीम् ॥
014a	सत्यश्च लोकवादोऽयं लोके चरति सुव्रताः ।
014c	स्वयं प्राप्ते परिभवो भवतीति विनिश्चयः ॥
015a	महदुग्रं तपः कृत्वा मां निषेवन्ति मानवाः ।
015c	देवदानवगन्धर्वाः पिशाचोरगराक्षसाः ॥
016a	क्षममेतद्धि वो गावः प्रतिगृह्णीत मामिह ।
016c	नावमन्या ह्यहं सौम्यास्त्रैलोक्ये सचराचरे ॥
017	गाव ऊचुः 
017a	नावमन्यामहे देवि न त्वां परिभवामहे ।
017c	अध्रुवा चलचित्तासि ततस्त्वां वर्जयामहे ॥
018a	बहुना च किमुक्तेन गम्यतां यत्र वाञ्छसि ।
018c	वपुष्मन्त्यो वयं सर्वाः किमस्माकं त्वयाऽनघे ॥
019	श्रीरुवाच 
019a	अवज्ञाता भविष्यामि सर्वलोकेषु मानवैः ।
019c	प्रत्याख्यातेति युष्माभिः प्रसादः क्रियतां मम ॥
020a	महाभागा भवत्यो वै शरण्याः शरणागताम् ।
020c	परित्रायन्तु मां नित्यं भजमानामनिन्दिताम् ॥
021a	माननामहमिच्छामि भवत्यः सततं शिवाः ।
021c	अप्येकाङ्गेष्वधो वस्तुमिच्छामि च सुकुत्सिते ॥
022a	न वोऽस्ति कुत्सितं किञ्चिदङ्गेष्वालक्ष्यतेऽनघाः ।
022c	पुण्याः पवित्राः सुभगा अवाग्देशं प्रयच्छथ ।
022e	वसेयं यत्र वो देहे तन्मे व्याख्यातुमर्हथ ॥
023a	एवमुक्तास्तु ता गावः शुभाः करुणवत्सलाः ।
023c	सम्मान्य सहिताः सर्वाः श्रियमूचुर्नराधिप ॥
024a	अवश्यं मानना कार्या तवास्माभिर्यशस्विनि ।
024c	शकृन्मूत्रे निवसतां पुण्यमेतद्धि नः शुभे ॥
025	श्रीरुवाच 
025a	दिष्ट्या प्रसादो युष्माभिः कृतो मेऽनुग्रहात्मकः ।
025c	एवं भवतु भद्रं वः पूजिताऽस्मि सुखप्रदाः ॥
026	भीष्म उवाच 
026a	एवं कृत्वा तु समयं श्रीर्गोभिः सह भारत ।
026c	पश्यन्तीनां ततस्तासां तत्रैवान्तरधीयत ॥
027a	एवं गोशकृतः पुत्र माहात्म्यं तेऽनुवर्णितम् ।
027c	माहात्म्यं च गवां भूयः श्रूयतां गदतो मम ॥ 

इति श्रीमन्महाभारते अनुशासनपर्वणि दानधर्मपर्वणि अष्टविंशत्यधिकशततमोऽध्यायः ॥ 128 ॥

7-128-3 विस्मिता अभवन्निति शेषः ॥ 7-128-21 एका अहम् । अङ्गेषु मध्ये कुत्सिते । सुप्रीताङ्गेषु वो वस्तुमिच्छामीह न कुत्सिते इति ध. पाठः ॥ 7-128-23 सम्मन्त्र्य सहिता इति झ. पाठः ॥
