अध्यायः 238

महेश्वरेण पार्वतीं प्रति श्राद्धविधानादिकथनम् ॥ 1 ॥

KK-13-01-238-001	उमोवाच ।
KK-13-01-238-001a	पितृमेधः कथं देव तन्मे शंसितुमर्हसि ।
KK-13-01-238-001c	सर्वेषां पितरः पूज्याः सर्वसम्पत्प्रदायिनः ॥
KK-13-01-238-002	महेश्वर उवाच ।
KK-13-01-238-002a	पितृमेधं प्रवक्ष्यामि यथावत्तन्मना शृणु ।
KK-13-01-238-002c	देशकालौ विधानं च तत्क्रियायाः शुभाशुभम् ॥
KK-13-01-238-003a	लोकेषु पितरः पूज्या देवतानां च देवताः ।
KK-13-01-238-003c	शुचयो निर्मलाः पुण्या दक्षिणां दिशमाश्रिताः ॥
KK-13-01-238-004a	यथा वृष्टिं प्रतीक्षन्ते भूमिष्ठाः सर्वजन्तवः ।
KK-13-01-238-004c	पितरश्च तथा लोके पितृमेधं शुभेक्षणे ॥
KK-13-01-238-005a	तस्य देशाः कुरुक्षेत्रं गया गङ्गा सरस्वती ।
KK-13-01-238-005c	प्रभासं पुष्करं चेति तेषु दत्तं महाफलम् ॥
KK-13-01-238-006a	तीर्थानि सरितः पुण्या विविक्तानि वनानि च ।
KK-13-01-238-006c	नदीनां पुलिनानीति देशाः श्राद्धस्य पूजिताः ॥
KK-13-01-238-007a	माघप्रोष्ठपदौ मासौ श्राद्धकर्मणि पूजितौ ।
KK-13-01-238-007c	पक्षयोः कृष्णपक्षश्च पूर्वपक्षात्प्रशस्यते ॥
KK-13-01-238-008a	अमावास्यां त्रयोदश्यां नवम्यां प्रतिपत्सु च ।
KK-13-01-238-008c	तिथिष्वेतासु तुष्यन्ति दत्तेनेह पितामहाः ॥
KK-13-01-238-009a	पूर्वाह्णे शुक्लपक्षे च रात्रौ जन्मदिनेषु वा ।
KK-13-01-238-009c	युग्मेष्वहस्सु च श्राद्धं न च कुर्वीत पण्डितः ॥
KK-13-01-238-010a	एष कालो मया प्रोक्तः पितृमेधस्य पूजितः ।
KK-13-01-238-010c	यस्मिंश्च ब्राह्म्णं पात्रं पश्येत्कालः स च स्मृतः ॥
KK-13-01-238-011a	अपाङ्क्तेया द्विजा वर्ज्या ग्राह्यास्ते पङ्क्तिपावनाः ।
KK-13-01-238-011c	भोजयेद्यदि पापिष्ठाञ्श्राद्धेषु नरकं व्रजेत् ॥
KK-13-01-238-012a	वृत्तश्रुतकुलोपेतान्सकलत्रान्गुणान्वितान् ।
KK-13-01-238-012c	तदर्हाञ्श्रोत्रियान्विद्धि ब्राह्मणानयुजः शुभे ॥
KK-13-01-238-013a	एतान्निमन्त्रयेद्विद्वान्पूर्वेद्युः प्रातरेव वा ।
KK-13-01-238-013c	तत्र श्राद्धक्रियां पश्चादारभेत यथाविधि ॥
KK-13-01-238-014a	त्रीणि श्राद्धे पवित्राणि दौहित्रः कुतपस्तिलाः ।
KK-13-01-238-014c	त्रीणि चात्र प्रशंसन्ति शौचमक्रोधमत्वरा ॥
KK-13-01-238-015a	कुतपः खङ्गपात्रं च कुशा दर्भास्तिला मधु ।
KK-13-01-238-015c	कालशाकं गजच्छाया पवित्रं श्राद्धकर्मसु ॥
KK-13-01-238-016a	तिलानवकिरेत्तत्र नानावर्णान्समन्ततः ।
KK-13-01-238-016c	अशुद्धं पितृयज्ञश्च तिलैः शुध्यति शोभने ॥
KK-13-01-238-017a	नीलकाषायवस्त्रं च भिन्नवर्णं नवव्रणम् ।
KK-13-01-238-017c	हीनाङ्गमशुचिं वाऽपि वर्जयेत्तत्र दूरतः ॥
KK-13-01-238-018a	कुक्कुटांश्च वराहांश्च नग्नं क्लीबं रजस्वलाम् ।
KK-13-01-238-018c	आयसं त्रपुसीसं च श्राद्धकर्मणि वर्जयेत् ॥
KK-13-01-238-019a	मांसैः प्रीणन्ति पितरो मुद्गमाषयवैरिह ।
KK-13-01-238-019c	शशरौरवमांसेन षण्मासं तृप्तिरिष्यते ॥
KK-13-01-238-020a	संवत्सरं च गव्येन हविषा पायसेन च ।
KK-13-01-238-020c	वार्ध्रीणसस्य मांसेन तृप्तिर्द्वादशवार्षिकी ॥
KK-13-01-238-021a	आनन्त्याय भवेद्दत्तं खङ्गमांसं पितृक्षये ।
KK-13-01-238-021c	पायसं सतिलं क्षौद्रं खङ्गमांसेन सम्मितम् ॥
KK-13-01-238-022a	महाशकलिनो मस्याश्छागो वा सर्वलोहितः ।
KK-13-01-238-022c	कालशाकमितीत्येव तदानन्त्याय कल्पितम् ॥
KK-13-01-238-023a	सापूपं सामिषं स्निग्धमाहारमुपकल्पयेत् ।
KK-13-01-238-023c	उपकल्प्य तदाहारं ब्राह्मणानर्चयेत्ततः ॥
KK-13-01-238-024a	श्मश्रुकर्मशिरः स्नातान्समारोप्यासनं क्रमात् ।
KK-13-01-238-024c	सुगन्धमाल्याभरणैः स्नग्भिरेतान्विभूषयेत् ॥
KK-13-01-238-025ac	अलङ्कृत्योपविष्टांस्तान्पिण्डावापं निवेदयेत् ॥
KK-13-01-238-026a	ततः प्रस्तीर्य दर्भाणां प्रस्तरं दक्षिणामुखम् ।
KK-13-01-238-026c	तत्समीपेऽग्निमिद्ध्वा च स्वधां च जुहुयात्ततः ।
KK-13-01-238-026e	समीपे त्वग्नीषोमाभ्यां पितृभ्यो जुहुयात्तदा ॥
KK-13-01-238-027a	तथा दर्भेषु पिण्डांस्त्रीन्निर्वपेद्दक्षिणामुखः ।
KK-13-01-238-027c	अपसव्यमपाङ्गुष्ठं नामधेयपुरस्कृतम् ॥
KK-13-01-238-028a	एतेन विधिना दत्तं पितॄणामक्षयं भवेत् ।
KK-13-01-238-028c	ततो विप्रान्यथाशक्ति पूजयेन्नियतः शुचिः ।
KK-13-01-238-028e	सदक्षिणं ससम्भारं यथा तुष्यन्ति ते द्विजाः ॥
KK-13-01-238-029a	यत्र तत्क्रियते तत्र न जल्पन्न जपेन्मिथः ।
KK-13-01-238-029c	नियम्य वाच्यं देहं च श्राद्धकर्म समारभेत् ॥
KK-13-01-238-030a	ततो निर्वपने वृत्ते तान्पिण्डांस्तदनन्तरम् ।
KK-13-01-238-030c	ब्राह्मणोऽग्निरजो गौर्वा भक्षयेदप्सु वा क्षिपेत् ॥
KK-13-01-238-031a	पत्नीं वा मध्यमं पिण्डं पुत्रकामो हि प्राशयेत् ।
KK-13-01-238-031c	आधत्त पितरो गर्भं कुमारं पुष्करस्रजम् ॥
KK-13-01-238-032a	तृप्तानुत्थाप्य तान्विप्रानन्नशेषं निवेदयेत् ।
KK-13-01-238-032c	तच्छेषं बहुभिः पश्चात्सभृत्यो भक्षयेन्नरः ॥
KK-13-01-238-033a	एष प्रोक्तः समासेन पितृयज्ञः सनातनः ।
KK-13-01-238-033c	पितरस्तेन तुष्यन्ति कर्ता च फलमाप्नुयात् ॥
KK-13-01-238-034a	अहन्यहनि वा कुर्यान्मासे मासेऽथवा पुनः ।
KK-13-01-238-034c	संवत्सरं द्विः कुर्याच्च चतुर्वाऽपि स्वशक्तितः ॥
KK-13-01-238-035a	दीर्घायुश्च भवेत्स्वस्थः पितृमेधेन वा पुनः ।
KK-13-01-238-035c	सपुत्रो बहुभृत्यश्च प्रभूतधनधान्यवान् ॥
KK-13-01-238-036a	श्राद्धदः स्वर्गमाप्नोति निर्मलं विविधात्मकम् ।
KK-13-01-238-036c	अप्सरोगणसङ्घुष्टं विरजस्कमनन्तरम् ॥
KK-13-01-238-037a	श्राद्धानि पुष्टिकामा वै ये प्रकुर्वन्ति पण्डिताः ।
KK-13-01-238-037c	तेषां पुष्टिं प्रजां चैव दास्यन्ति पितरः सदा ॥
KK-13-01-238-038a	धन्यं यशस्यमायुष्यं स्वर्ग्यं शत्रुविनाशनम् ।
KK-13-01-238-038c	कुलसन्धारकं चेति श्राद्धमाहुर्मनीषिणः ॥
KK-13-01-238-039	उमोवाच ।
KK-13-01-238-039a	भगवन्देवदेवेश मृतास्ते भुवि जन्तवः ।
KK-13-01-238-039c	नानाजातिषु जायन्ते शीघ्रं कर्मवशात्पुनः ॥
KK-13-01-238-040a	पितरः स्वस्ति ते तत्र कथं तिष्ठन्ति देववत् ।
KK-13-01-238-040c	पितॄणां कतमो देशः पिण्डानश्नन्ति वै कथम् ॥
KK-13-01-238-041a	अन्ने दत्ते मृतानां तु कथमाप्यायनं भवेत् ।
KK-13-01-238-041c	एवं मया संशयितं भगवन्वक्तुमर्हसि ॥
KK-13-01-238-042	नारद उवाच ।
KK-13-01-238-042a	एतद्विरुद्धं पृच्छन्त्यां रुद्राण्यां परिषद्भृशम् ।
KK-13-01-238-042c	बभूव सर्वा मुदिता श्रोतुं हि परमं हितम् ॥
KK-13-01-238-043	महेश्वर उवाच ।
KK-13-01-238-043a	स्थाने संशयितं देवि शृणु कल्याणि तत्वतः ।
KK-13-01-238-043c	गुह्यानां परमं गुह्यं हितानां परमं हितम् ॥
KK-13-01-238-044a	यथा देवगणा देवि तथा पितृगणाः प्रिये ।
KK-13-01-238-044c	दक्षिणस्यां दिशि शुभे सर्वे पितृगणाः स्थिताः ॥
KK-13-01-238-045a	प्रेतानुद्दिश्य या पूजा क्रियते मानुषैरिह ।
KK-13-01-238-045c	तेन तुष्यन्ति पितरो न प्रेताः पितरः स्मृताः ॥
KK-13-01-238-046a	उत्तरस्यां यथा देवा रमन्ते यज्ञकर्मभिः ।
KK-13-01-238-046c	दक्षिणस्यां तथा देवि तुष्यन्ति विविधैर्मखैः ॥
KK-13-01-238-047a	द्विविधं क्रियते कर्म हव्यकव्यसमाश्रितम् ।
KK-13-01-238-047c	तयोर्हव्यक्रिया देवान्कव्यमाप्यायते पितॄन् ।
KK-13-01-238-048a	प्रसव्यं मङ्गलैर्द्रव्यैर्हव्यकर्म विधीयते ।
KK-13-01-238-048c	अपसव्यममङ्गल्यैः कव्यं चापि विधीयते ॥
KK-13-01-238-049a	सदेवासुरगन्धर्वाः पितॄनभ्यर्चयन्ति च ।
KK-13-01-238-049c	आप्यायन्ते च ते श्राद्धैः पुनराप्याययन्ति तान् ॥
KK-13-01-238-050a	अनिष्ट्वा च पितॄन्पूर्वं यः क्रियां प्रकरोति चेत् ।
KK-13-01-238-050c	रक्षांसि च पिशाचाश्च फलं भोक्ष्यन्ति तस्य तत् ॥
KK-13-01-238-051a	हव्यकव्यक्रियास्तस्मात्कर्तव्या भुवि मानुषैः ।
KK-13-01-238-051c	कर्मक्षेत्रं हि मानुष्यं तदन्यत्र न विद्यते ॥
KK-13-01-238-052a	कव्येन सन्ततिर्दृष्टा हव्ये भूतिः पृथग्विधाः ।
KK-13-01-238-052c	इति ते कथितं देवि देवगुह्यं सनातनम् ॥ ॥

इति श्रीमन्महाभारते अनुशासनपर्वणि दानधर्मपर्वणि अष्टत्रिंशदधिकद्विशततमोऽध्यायः ॥ 238 ॥
