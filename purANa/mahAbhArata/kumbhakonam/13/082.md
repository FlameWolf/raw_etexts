अध्यायः 082

भीष्मेण युधिष्ठिरं प्रति ब्राह्मणादीनां दायविभजनविधिनिरूपणम् ॥ 1 ॥
	
KK-13-01-082-001	युधिष्ठिर उवाच ।
KK-13-01-082-001a	सर्वशास्त्रविधानज्ञ राजधर्मविदुत्तम ।
KK-13-01-082-001c	अतीव संशयच्छेत्ता भवान्वै प्रथितः क्षितौ ॥
KK-13-01-082-002a	कश्चित्तु संशयो मेऽस्ति तन्मे ब्रूहि पितामह ।
KK-13-01-082-002c	`अस्यामापदि कष्टायामन्यं पृच्छाम कं वयम्' ॥
KK-13-01-082-002e	जातेऽस्मिन्संशये राजन्नान्यं पृच्छेम कञ्चन ॥
KK-13-01-082-003a	यथा नरेण कर्तव्यं धर्ममार्गानुवर्तिना ।
KK-13-01-082-003c	एतत्सर्वं महाबाहो भवान्व्याख्यातुमर्हति ॥
KK-13-01-082-004a	चतस्रो विहिता भार्या ब्राह्मणस्य पितामह ।
KK-13-01-082-004c	ब्राह्मणी क्षत्रिया वैश्या शूद्रा च रतिमिच्छतः ॥
KK-13-01-082-005a	तत्र जातेषु पुत्रेषु सर्वासां कुरुसत्तम ।
KK-13-01-082-005c	आनुपूर्व्येण कस्तेषां पित्र्यं दायाद्यमर्हति ॥
KK-13-01-082-006a	केन वा किं ततो हार्यं पितृवित्तात्पितामह ।
KK-13-01-082-006c	एतदिच्छामि कथितं विभागस्तेषु कः स्मृतः ॥
KK-13-01-082-007	भीष्म उवाच ।
KK-13-01-082-007a	ब्राह्मणः क्षत्रियो वैश्यस्त्रयो वर्णा द्विजातयः ।
KK-13-01-082-007c	एतेषु विहितो धर्मो ब्राह्मणस्य युधिष्ठिर ॥
KK-13-01-082-008a	वैषम्यादथवा लोभात्कामाद्वाऽपि परन्तप ।
KK-13-01-082-008c	ब्राह्मणस्य भवेच्छूद्रा न तु दृष्टा न तु स्मृता ॥
KK-13-01-082-009a	शूद्रां शयनमारोप्य ब्राह्मणि यात्यधोगतिम् ।
KK-13-01-082-009c	प्रायश्चित्तीयते चापि विधिदृष्टेन कर्मणा ॥
KK-13-01-082-010a	तत्र जातेष्वपत्येषु द्विगुणं स्याद्युधिष्ठिर ।
KK-13-01-082-010c	अतस्ते नियमं वित्ते सम्प्रवक्ष्यामि भारत ॥
KK-13-01-082-011a	लक्षण्यं गोवृषो यानं यत्प्रधानतमं भवेत् ।
KK-13-01-082-011c	ब्राह्मण्यास्तद्धरेत्पुत्र एकांशं वै पितुर्धनात् ॥
KK-13-01-082-012a	शेषं तु दशधा कार्यं ब्राह्मणस्वं युधिष्ठिर ।
KK-13-01-082-012c	तत्र तेनैव हर्तव्याश्चत्वारोंशाः पितुर्धनात् ॥
KK-13-01-082-013a	क्षत्रियायास्तु यः पुत्रो ब्राह्मणः सोप्यसंशयः ।
KK-13-01-082-013c	स तु मातुर्विशेषेण त्रीनंशान्हर्तुमर्हति ॥
KK-13-01-082-014a	वर्णे तृतीये जातस्तु वैश्यायां ब्राह्मणादपि ।
KK-13-01-082-014c	द्विरंशस्तेन हर्तव्यो ब्राह्मणस्वाद्युधिष्ठिर ॥
KK-13-01-082-015a	शूद्रायां ब्राह्मणाज्जातो नित्यादेयधनः स्मृतः ।
KK-13-01-082-015c	अल्पं चापि प्रदातव्यं शूद्रापुत्राय भारत ॥
KK-13-01-082-016a	दशधा प्रविभक्तस्य धनस्यैव भवेत्क्रमः ।
KK-13-01-082-016c	सवर्णासु तु जातानां समान्भागान्प्रकल्पयेत् ॥
KK-13-01-082-017a	अब्राह्मणं तु मन्यन्ते शूद्रापुत्रमनैपुणात् ।
KK-13-01-082-017c	त्रिषु वर्णेषु जातो हि ब्राह्मणाद्ब्राह्मणो भवेत् ॥
KK-13-01-082-018a	स्मृताश्च वर्णाश्चत्वारः पञ्चमो नाधिगम्यते ।
KK-13-01-082-018c	हरेच्च दशमं भागं शूद्रापुत्रः पितुर्धनात् ॥
KK-13-01-082-019a	तत्तु दत्तं हरेत्पित्रा नादत्तं हर्तुमर्हति ।
KK-13-01-082-019c	अवश्यं हि धनं देयं शूद्रापुत्राय भारत ॥
KK-13-01-082-020a	आनृशंस्यं परो धर्म इति तस्मै प्रदीयते ।
KK-13-01-082-020c	यत्र तत्र समुत्पन्नं गुणायैवोपपद्यते ॥
KK-13-01-082-021a	यद्यप्येष सुपुत्रः स्यादपुत्रो यदि वा भवेत् ।
KK-13-01-082-021c	नाधिकं दशमाद्दद्याच्छूद्रापुत्राय भारत ॥
KK-13-01-082-022a	`स्मृत एकश्चतुर्भागः कन्याभागस्तु धर्मतः ।
KK-13-01-082-022c	अभ्रातृका समग्राहा चार्धास्येत्यपरे विदुः ॥'
KK-13-01-082-023a	त्रैवार्षिकाद्यदा भक्तादधिकं स्याद्द्विजस्य तु ।
KK-13-01-082-023c	यजेत तेन द्रव्येण न वृथा साधयेद्धनम् ॥
KK-13-01-082-024a	त्रिसहस्रपरो दायः स्त्रियै देयो धनस्य वै ।
KK-13-01-082-024c	भर्त्रा तच्च धनं दत्तं यथार्हं भोक्तुमर्हति ॥
KK-13-01-082-025a	स्त्रीणां तु पतिदायाद्यमुपभोगफलं स्मृतम् ।
KK-13-01-082-025c	नापहारं स्त्रियः कुर्युः पितृवित्तात्कथञ्चन ॥
KK-13-01-082-026a	स्त्रियास्तु यद्भवेद्वित्तं पित्रा दत्तं युधिष्ठिर ।
KK-13-01-082-026c	ब्राह्मण्यास्तद्धरेत्कन्या यथा पुत्रस्तथाऽस्य सा ॥
KK-13-01-082-027a	सा हि पुत्रसमा राजन्विहिता कुरुनन्दन ।
KK-13-01-082-027c	एवमेव समुद्दिष्टो धर्मो वै भरतर्षभ ।
KK-13-01-082-027e	एवं धर्ममनुस्मृत्य न वृथा साधयेद्धनम् ॥
KK-13-01-082-028	युधिष्ठिर उवाच ।
KK-13-01-082-028a	शूद्रायां ब्राह्मणाज्जातो यद्यदेयधनः स्मृतः ।
KK-13-01-082-028c	केन प्रतिविशेषेण दशमोऽप्यस्य दीयते ॥
KK-13-01-082-029a	ब्राह्मण्यां ब्राह्मणाज्जातो ब्राह्मणः स्यान्न संशयः ।
KK-13-01-082-029c	क्षत्रियायां तथैव स्याद्वैश्यायामपि चैव हि ॥
KK-13-01-082-030a	कस्मात्तु विषमं भागं भजेरन्नृपसत्तम ।
KK-13-01-082-030c	यदा सर्वे त्रयो वर्णास्त्वयोक्ता ब्राह्मणा इति ॥
KK-13-01-082-031	भीष्म उवाच ।
KK-13-01-082-031a	दारा इत्युच्यते लोके नाम्नैकेन परन्तप ।
KK-13-01-082-031c	प्रोक्तेन चैव नाम्नाऽयं विशेषः सुमहान्भवेत् ॥
KK-13-01-082-032a	तिस्रः कृत्वा पुरो भार्याः पश्चाद्विन्देत ब्राह्मणीम् ।
KK-13-01-082-032c	सा ज्येष्ठा सा च पूज्या स्यात्सा च ताभ्यो गरीयसी
KK-13-01-082-033a	स्नानं प्रसाधनं भर्तुर्दन्तधावनमुञ्जनम् ।
KK-13-01-082-033c	हव्यं कव्यं च यच्चान्यद्धर्मयुक्तं गृहे भवेत् ॥
KK-13-01-082-034a	न तस्यां जातु तिष्ठन्त्यामन्या तत्कर्तुमर्हति ।
KK-13-01-082-034c	ब्राह्मणीत्वेव कुर्याद्वा ब्राह्मणस्य युधिष्ठिर ॥
KK-13-01-082-035a	अन्नं पानं च माल्यं च वासांस्याभरणानि च ।
KK-13-01-082-035c	ब्राह्मण्यैतानि देयानि भर्तुः सा हि गरीयसी ॥
KK-13-01-082-036a	मनुनाऽभिहितं शास्त्रं यच्चापि कुरुनन्दन ।
KK-13-01-082-036c	तत्राप्येष महाराज दृष्टो धर्मः सनातनः ॥
KK-13-01-082-037a	अथ चेदन्यथा कुर्याद्यदि कामाद्युधिष्ठिर ।
KK-13-01-082-037c	यथा ब्राह्मणचाण्डालः पूर्वदृष्टस्तथैव सः ॥
KK-13-01-082-038a	ब्राह्मण्याः सदृशः पुत्रः क्षत्रियायाश्च यो भवेत् ।
KK-13-01-082-038c	राजन्विशेषो यस्त्वत्र वर्णयोरुभयोरपि ॥
KK-13-01-082-039a	न तु जात्या समा लोके ब्राह्मण्याः क्षत्रिया भवेत् ।
KK-13-01-082-039c	ब्राह्मण्याः प्रथमः पुत्रो भूयान्स्याद्राजसत्तम ॥
KK-13-01-082-040a	भूयो भूयोपि संहार्यः पितृवित्ताद्युधिष्ठिर ।
KK-13-01-082-040c	यथा न सदृशी जातु ब्राह्मण्याः क्षत्रिया भवेत् ॥
KK-13-01-082-041a	क्षत्रियायास्तथा वैश्या न जातु सदृशी भवेत् ।
KK-13-01-082-041c	श्रीश्च राज्यं च कोशश्च क्षत्रियाणां युधिष्ठिर ॥
KK-13-01-082-042a	विहितं दृश्यते राजन्सागरान्तां च मेदिनीम् ।
KK-13-01-082-042c	क्षत्रियो हि स्वधर्मेण श्रियं प्राप्नोति भूयसीम् ।
KK-13-01-082-042e	राजा दण्डधरो राजन्रक्षा नान्यत्र क्षत्रियात् ॥
KK-13-01-082-043a	ब्राह्मणा हि महाभाग देवानामपि देवताः ।
KK-13-01-082-043c	तेषु राजा प्रवर्तेत पूजया विधिपूर्वकम् ॥
KK-13-01-082-044a	प्रणीतमृषिभिर्ज्ञात्वा धर्मं शाश्वतमव्ययम् ।
KK-13-01-082-044c	लुप्यमानं स्वधर्मेण क्षत्रियो रक्षति प्रजाः ॥
KK-13-01-082-045a	दस्युभिर्ह्रियमाणं च धनं दारांश्च सर्वशः ।
KK-13-01-082-045c	सर्वेषामेव वर्णानां त्राता भवति पार्थिवः ॥
KK-13-01-082-046a	भूयान्स्यात्क्षत्रियापुत्रो वैश्यापुत्रान्न संशयः ।
KK-13-01-082-046c	भूयस्तेनापि हर्तव्यं पितृवित्ताद्युधिष्ठिर ॥
KK-13-01-082-047	युधिष्ठिर उवाच ।
KK-13-01-082-047a	उक्तं ते विधिवद्राजन्ब्राह्मणस्य पितामह ।
KK-13-01-082-047c	इतरेषां तु वर्णानां कथं वै नियमो भवेत् ॥
KK-13-01-082-048	भीष्म उवाच ।
KK-13-01-082-048a	क्षत्रियस्यापि भार्ये द्वे विहिते कुरुनन्दन ।
KK-13-01-082-048c	तृतीया च भवेच्छूद्रा न तु दृष्टा न तु स्मृता ॥
KK-13-01-082-049a	एष एव क्रमो हि स्यात्क्षत्रियाणां युधिष्ठिर ।
KK-13-01-082-049c	अष्टधा तु भवेत्कार्यं क्षत्रियस्वं जनाधिप ॥
KK-13-01-082-050a	क्षत्रियाया हरेत्पुत्रश्चतुरोंशान्पितुर्धनात् ।
KK-13-01-082-050c	युद्धावहारिकं यच्च पितुः स्यात्स हरेत्तु तत् ॥
KK-13-01-082-051a	वैश्यापुत्रस्तु भागांस्त्रीञ्शूद्रापुत्रस्तथाष्टमम् ।
KK-13-01-082-051c	सोऽपि दत्तं हरेत्पित्रा नादत्तं हर्तुमर्हति ।।
KK-13-01-082-052a	एकैव हि भवेद्भार्या वैश्यस्य कुरुनन्दन ।
KK-13-01-082-052c	द्वितीया तु भवेच्छूद्रा न तु दृष्टा न तु स्मृता ॥
KK-13-01-082-053a	वैश्यस्य वर्तमानस्य वैश्यायां भरतर्षभ ।
KK-13-01-082-053c	शूद्रायां चापि कौन्तेय तयोर्विनियमः स्मृतः ॥
KK-13-01-082-054a	पञ्चधा तु भवेत्कार्यं वैश्यस्वं भरतर्षभ ।
KK-13-01-082-054c	तयोरपत्ये वक्ष्यामि विभागं च जनाधिप ॥
KK-13-01-082-055a	वैश्यापुत्रेण हर्तव्याश्चत्वारोंशाः पितुर्धनात् ।
KK-13-01-082-055c	पञ्चमस्तु स्मृतो भागः शूद्रापुत्राय भारत ॥
KK-13-01-082-056a	सोपि दत्तं हरेत्पित्रा नादत्तं हर्तुमर्हति ।
KK-13-01-082-056c	त्रिभिर्वर्णैः सदा जातः शूद्रो देयधनो भवेत् ॥
KK-13-01-082-057a	शूद्रस्य स्यात्सवर्णैव भार्या नान्या कथञ्चन ।
KK-13-01-082-057c	समभागाश्च पुत्राः स्युर्यदि पुत्रशतं भवेत् ॥
KK-13-01-082-058a	जातानां समवर्णायाः पुत्राणामविशेषतः ।
KK-13-01-082-058c	सर्वेषामेव वर्णानां समभागो धनात्स्मृतः ॥
KK-13-01-082-059a	ज्येष्ठस्य भागो ज्येष्ठः स्यादेकांशो यः प्रधानतः ।
KK-13-01-082-059c	एष दायविधिः पार्थ पूर्वमुक्तः स्वयम्भुवा ॥
KK-13-01-082-060a	समवर्णासु जातानां विशेषोऽस्त्यपरो नृप ।
KK-13-01-082-060c	विवाहवैशिष्ट्यकृतः पूर्वपूर्वो विशिष्यते ॥
KK-13-01-082-061a	हरेज्ज्येष्ठः प्रधानांशमेकभार्यासुतेष्वपि ।
KK-13-01-082-061c	मध्यमो मध्यमं चैव कनीयांस्तु कनीयसम् ॥
KK-13-01-082-062a	एवं जातिषु सर्वासु सवर्णः श्रेष्ठतां गतः ।
KK-13-01-082-062c	महर्षिरपि चैतद्वै मारीचः काश्यपोऽब्रवीत् ॥ ॥

इति श्रीमन्महाभारते अनुशासनपर्वणि दानधर्मपर्वणि द्व्यशीतितमोऽध्यायः ॥ । 82 ॥

13-82-3 एवमृत्विगात्मस्त्रीशुद्धिमुक्त्वा धनशुद्ध्यर्थं दायविभागं प्रस्तौति ॥ 13-82-4 रतिमिच्छत एव विहिता नतु धर्मम् ॥ 13-82-6 किं कियत्प्रमाणम् ॥ 13-82-9 प्रायश्चित्तमात्मन इच्छति प्रायश्चित्तीयते ॥ 13-82-10 द्विगुणं प्रायश्चित्तम् ॥ 13-82-11 एकांशं मुख्यांशम् ॥ 13-82-12 तेनैव ब्राह्मणीपुत्रेणैव ॥ 13-82-20 समुत्पन्नं आनृशंस्यम् ॥ 13-82-23 वृथा यज्ञादिप्रयोजनं विना न साधयेत् ॥ 13-82-24 स्त्रियोऽधिको दायो न देय इत्यर्थः । तच्चतुर्धा धनं दत्तं नादत्तं भोक्तुमर्हतीति थ.ध. पाठः ॥ 13-82-25 कुर्युः पुत्रा इति शेषः । पतिवित्तात्कथञ्चनेति झ.पाठः । पतिवितात्पत्या दत्ताद्वित्तात् ॥ 13-82-27 धर्मो विभागप्रकारः । वृथा अन्यायेन ॥ 13-82-31 आद्रियन्ते त्रिवर्गार्थिभिरिति दारपदप्रवृत्तिनिमित्तमादरः । यतश्च भर्त्रा आदरस्तासु वर्णक्रमेण यथायोग्यं तारतम्यक्रमेण क्रियत इति तात्पुत्राणां भागवैषम्यं चास्तीत्यभिप्रायः ॥ 13-82-40 भूयो भूयोपि अधिकमधिकम् ॥ 13-82-47 उक्तं दायविभागादि ॥ 13-82-50 युद्धेऽवहियते तद्रथगजायुधकवचादिकं युद्धावहारिकम् ॥ 13-82-53 सवर्णाज्येष्ठतां गतेति थ.ध.पाठः ॥
