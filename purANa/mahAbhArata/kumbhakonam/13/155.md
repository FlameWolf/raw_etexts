श्रीः
अध्यायः 155

भीष्मेण युधिष्ठिरम् प्रति पुष्पधूपदीपदानादिप्रशंसापरबलिशुक्रसंवादानुवादः ॥ 1 ॥

001	युधिष्ठिर उवाच 
001a	आलोकदानं नामैतत्कीदृशं भरतर्षभ ।
001c	कथमेतत्समुत्पन्नं फलं वा तद्ब्रवीहि मे ॥
002	भीष्म उवाच 
002a	अत्राप्युदाहरन्तीममितिहासं पुरातनम् ।
002c	मनोः प्रजापतेर्वादं सुवर्णस्य च भारत ॥
003a	तपस्वी कश्चिदभवत्सुवर्णो नाम भारत ।
003c	वर्णतो हेमवर्णः स सुवर्ण इति विश्रुतः ॥
004a	कुलशीलगुणोपेतः स्वाध्यायोपरमं गतः ।
004c	बहून्सुवंशप्रभवान्समतीतः स्वकैर्गुणैः ॥
005a	स कदाचिन्मनुं विप्रो ददर्शोपससर्प च ।
005c	कुशलप्रश्नमन्योन्यं तौ चोभौ तत्र चक्रतुः ॥
006a	ततस्तौ सत्यसङ्कल्पौ मेरौ काञ्चनपर्वते ।
006c	देवर्षिभिः सदा जुष्टे सहितौ संन्यषीदताम् ॥
007a	तत्र तौ कथयन्तौ स्तां कथा नानाविधाश्रयाः ।
007c	ब्रह्मर्षिदेवदैत्यानां पुराणानां महात्मनाम् ॥
008a	सुवर्णस्त्वब्रवीद्वाक्यं मनुं स्वायम्भुवं प्रति ।
008c	हितार्थं सर्वभूतानां प्रश्नं मे वक्तुमर्हसि ॥
009a	सुमनोगन्धधूपाद्यैरिज्यन्ते दैवतानि च ।
009c	किमेतत्कथमुत्पन्नं फलं योगं च शंस मे ॥
010	मनुरुवाच 
010a	अत्राप्युदाहरन्तीममितिहासं पुरातनम् ।
010c	शुक्रस्य च बलेश्चैव संवादं वै महात्मनोः ॥
011a	बलेर्वैरोचनस्येह त्रैलोक्यमनुशासतः ।
011c	समीपमाजगामाशु शुक्रो भृगुकुलोद्वहः ॥
012a	तमर्घ्यादिभिरभ्यर्च्य भार्गवं सोऽसुराधिपः ।
012c	निषसादासने पश्चाद्विधिवद्भूरिदक्षिणः ॥
013a	कथेयमभवत्तत्र त्वया या परिकीर्तिता ।
013c	सुमनोधूपदीपानां सम्प्रदाने फलं प्रति ॥
014ac	ततः पप्रच्छ दैत्येन्द्रः कवीन्द्रं प्रश्नमुत्तमम् ॥
015a	सुमनोधूपदीपानां किं फलं ब्रह्मिवित्तम ।
015c	प्रदानस्य द्विजश्रेष्ठ तद्भवान्वक्तुमर्हति ॥
016	शुक्र उवाच 
016a	अग्नीषोमादिसृष्टौ तु विष्णोः सर्वात्मनः प्रभोः ।
016c	तपः पूर्वं समुत्पन्नं धर्मस्तस्मादनन्तरम् ॥
017a	एतस्मिन्नन्तरे चैव वीरुदोषध्य एव च ।
017c	सोमस्यात्मा च बहुधा सम्भूतः पृथिवीतले ।
017e	अमृतं च विषं चैव याश्चान्यास्तृणजातयः ॥
018a	अमृतं मनसः प्रीतिं सद्यस्तृप्तिं ददाति च ।
018c	मनो ग्लपयते तीव्रं विषं गन्धेन सर्वशः ॥
019a	अमृतं मङ्गलं विद्धि महद्विषममङ्गलम् ।
019c	ओषध्यो ह्यमृतं सर्वा विषं तेजोग्निसम्भवम् ॥
020a	अमृतं मनो ह्लादयते श्रियं चापि ददाति च ।
020c	तस्मात्सुमनसः प्रोक्ता नरैः सुकृतकर्मभिः ॥
021a	देवताभ्यः सुमनसो यो ददाति नरः शुचिः ।
021c	तस्मै सुमनसो देवास्तस्मात्सुमनसः स्मृताः ॥
022a	यंयमुद्दिश्य दीयेरन्देवं सुमनसः प्रभो ।
022c	मङ्गलार्थं स तेनास्य प्रीतो भवति दैत्यप ॥
023a	ज्ञेयास्तूग्राश्च सौम्याश्च तेजस्विन्यश्च ताः पृथक् ।
023c	ओषध्यो बहुवीर्या हि बहुरूपास्तथैव च ॥
024a	यज्ञियानां च वृक्षाणामयज्ञीयान्निबोध मे ।
024c	आसुराणि च माल्यानि दैवतेभ्यो हितानि च ॥
025a	रक्षसामुरगाणां च यक्षाणां च तथा प्रियाः ।
025c	मनुष्याणां पितॄणां च कान्ता यास्त्वनुपूर्वशः ॥
026a	वन्या ग्राम्याश्चेह तथा कृष्टोप्ताः पर्वताश्रयाः ।
026c	अकण्टकाः कण्टकिनो गन्धरूपरसान्विताः ॥
027a	द्विविधो हि स्मृतो गन्ध इष्टोऽनिष्टश्च पुष्पजः ।
027c	इष्टगन्धानि देवानां पुष्पाणीति विभावय ॥
028a	अकण्टकानां वृक्षाणां श्वेतप्रायाश्च वर्णतः ।
028c	तेषां पुष्पाणि देवानामिष्टानि सततं प्रभो ॥
029a	'पद्मं च तुलसी जातिरापः सर्वेषु पूजिता ।'
029c	जलजानि च माल्यानि पद्मादीनि च यानि वै ।
029e	गन्धर्वनागयक्षेभ्यस्तानि दद्याद्विचक्षणः ॥
030a	ओपध्यो रक्तपुष्पाश्च कटुकाः कण्टकान्विताः ।
030c	शत्रूणामभिचारार्थमथर्वसु निदर्शिताः ॥
031a	तीक्ष्णवीर्यास्तु भूतानां दुरालम्भाः सकण्टकाः ।
031c	रक्तभूयिष्ठवर्णाश्च कृष्णाश्चैवोपहारयेत् ॥
032a	मनोहृदयनन्दिन्यो विमर्दे मधुराश्च याः ।
032c	चारुरूपाः सुमनसो मानुषाणां स्मृता विभो ॥
033a	न तु श्मशानसम्भूता न देवायतनोद्भवाः ।
033c	सन्नयेत्पुष्टियुक्तेषु विवाहेषु रहःसु च ॥
034a	गिरिसानुरुहाः सौम्या देवानामुपधारयेत् ।
034c	प्रोक्षिताभ्युक्षिताः सौम्या यथायोगं यथास्मृति ॥
035a	गन्धेन देवास्तुष्यन्ति दर्शनाद्यक्षराक्षसाः ।
035c	नागाः समुपभोगेन त्रिभिरेतैस्तु मानुषाः ॥
036a	सद्यः प्रीणाति देवान्वै ते प्रीता भावयन्त्युत ।
036c	सङ्कल्पसिद्धा मर्त्यानामीप्सिताश्च मनोरथाः ॥
037a	देवाः प्रीणन्ति सततं मानिता मानयन्ति च ।
037c	अवज्ञातावधूताश्च निर्दहन्त्यधमान्नरान् ॥
038a	अत ऊर्ध्वं प्रवक्ष्यामि धूपदानविधेः फलम् ।
038c	धूपांश्च विविधान्साधूनसाधूंश्च निबोध मे ॥
039a	निर्यासाः सरलाश्चैव कृत्रिमाश्चैव ते त्रयः ।
039c	इष्टोऽनिष्टो भवेद्गन्धस्तन्मे विस्तरशः शृणु ॥
040a	निर्यासाः सल्लकीवर्ज्या देवानां दयितास्तु ते ।
040c	गुग्गुलुः प्रवरस्तेषां सर्वेषामिति निश्चयः ॥
041a	अगुरुः सारिणां श्रेष्ठो यक्षराक्षसभोगिनाम् ।
041c	दैत्यानां सल्लकीजश्च काङ्क्षितो यश्च तद्विधः ॥
042a	अथ सर्जरसादीनां गन्धैः पार्थिवदारवैः ।
042c	फाणितासवसंयुक्तैर्मनुष्याणां विधीयते ॥
043a	देवदानवभूतानां सद्यस्तुष्टिकरः स्मृतः ।
043c	येऽन्ये वैहारिकास्तत्र मानुषाणामिति स्मृताः ॥
044a	य एवोक्ताः सुमनसां प्रदाने गुणहेतवः ।
044c	धूपेष्वपि परिज्ञेयास्त एव प्रीतिवर्धनाः ॥
045a	दीपदाने प्रवक्ष्यामि फलयोगमनुत्तमम् ।
045c	यथा येन यदा चैव प्रदेया यादृशाश्च ते ॥
046a	ज्योतिस्तेजः प्रकाशं वाऽप्यूर्ध्वगं चापि वर्धते ।
046c	प्रदानं तेजसां तस्मात्तेजो वर्धयते नृणाम् ॥
047a	अन्धन्तमस्तमिस्रं च दक्षिणायनमेव च ।
047c	उत्तरायणमेतस्माज्ज्योतिर्दानं प्रशस्यते ॥
048a	यस्मादूर्ध्वगमे तत्तु तमसश्चैव भेषजम् ।
048c	तस्मादूर्ध्वगतेर्दाता भवेदत्रेति निश्चयः ॥
049a	देवास्तेजस्विनो यस्मात्प्रभावन्तः प्रकाशकाः ।
049c	तामसा राक्षसाश्चैव तस्माद्दीपः प्रदीयते ॥
050a	आलोकदानाच्चक्षुष्मान्प्रभायुक्तो भवेन्नरः ।
050c	तान्दत्त्वा नोपहिंसेत न हरेन्नोपनाशयेत् ॥
051a	दीपहार्ता भवेदन्धस्तमोगतिरसुप्रभः ।
051c	दीपप्रदः स्वर्गलोके दीपमाली विराजते ॥
052a	हविषा प्रथमः कल्पो द्वितीयश्चौषधीरसैः ।
052c	वसामेदोस्थिनिर्यासैर्न कार्यः पुष्टिमिच्छता ॥
053a	देवालये सभायां च गिरौ चैत्यचतुष्पथे ।
053c	दीपदाता भवेन्नित्यं य इच्छेद्भूतिमात्मनः ॥
054a	कुलोद्योतो विशुद्धात्मा प्रकाशत्वं च गच्छति ।
054c	ज्योतिषां चैव सालोक्यं दीपदाता भवेन्नरः ॥
055a	बलिकर्मसु वक्ष्यामि गुणान्कर्मफलोदयान् ।
055c	देवयक्षोरगनृणां भूतानामथ रक्षसाम् ॥
056a	येषां नाग्रभुजो विप्रा देवतातिथिबालकाः ।
056c	राक्षसानेव तान्विद्धि निर्वषट्कारमङ्गलान् ॥
057a	तस्मादग्रं प्रयच्छेत देवेभ्यः प्रतिपूजितम् ।
057c	शिरसा प्रणतश्चापि हरेद्बलिमतन्द्रितः ॥
058a	गृह्णन्ति देवता नित्यमाशंसन्ति सदा गृहान् ।
058c	बाह्याश्चागन्तवो येऽन्ये यक्षराक्षसपन्नगाः ॥
059a	इतो दत्तेन जीवन्ति देवताः पितरस्तथा ।
059c	ते प्रीताः प्रीणयन्त्येनमायुषा यशसा धनैः ॥
060a	बलयः सह पुष्पैस्तु देवानामुपहारयेत् ।
060c	दधिदुग्धमयाः पुण्याः सुगन्धाः प्रियदर्शनाः ॥
061a	कार्या रुधिरमांसाढ्या बलयो यक्षरक्षसाम् ।
061c	सुरासवपुरस्कारा लाजोल्लापिकभूषिताः ॥
062a	नागानां दयिता नित्यं पद्मोत्पलविमिश्रिताः ।
062c	तिलान्गुडसुसम्पन्नान्भूतानामुपहारयेत् ॥
063a	अग्रदाताऽग्रभोगी स्याद्बलवीर्यसमन्वितः ।
063c	तस्मादग्रं प्रयच्छेत देवभ्यः प्रतिपूजितम् ॥
064a	ज्वलन्त्यहरहो वेश्म याश्चास्य गृहदेवताः ।
064c	ताः पूज्या भूतिकामेन प्रसृताग्रप्रदायिना ॥
065a	इत्येतदसुरेन्द्राय काव्यः प्रोवाच भार्गवः ।
065c	सुवर्णाय मनुः प्राह सुवर्णो नारदाय च ॥
066a	नारदोऽपि मयि प्राह गुणानेतान्महाद्युते ।
066c	त्वमप्येतद्विदित्वेह सर्वमाचर पुत्रक ॥ 

इति श्रीमन्महाभारते अनुशासनपर्वणि दानधर्मपर्वणि पञ्चपञ्चाशदधिकशततमोऽध्यायः ॥ 155 ॥

7-155-6 रमणीये शिलापृष्ठ इति झ. पाठः ॥ 7-155-7 स्ताम् अभवताम् ॥ 7-155-16 तपः वर्णाश्रमधर्मः । धर्मो दयादिः ॥ 7-155-17 वीरुधो लताः| ओषध्यो व्रीह्यादयः ॥ 7-155-40 प्रवरस्तेषां घृतमिश्रोऽथ कुञ्जर इति थ. पाठः ॥ 7-155-46 ज्योतिर्दीपादि । तेजः कान्तिः । प्रकाशः कीर्तिः ॥ 7-155-47 तमिस्रम् अन्धकारः । अन्धं तमो नाम नरकरूपम् । तथा दक्षिणायनमप्यन्धं तम एव । अत उत्तरायणे रात्रौ तमोनाशकं ज्योतिर्देयं नरकनिवृत्त्यर्थम् ॥ 7-155-52 हविषा घृतेन ओषधीरसैः तिलसर्षपादिस्नेहैः । वसामेदोस्थीनि प्राण्यवयवास्तेषां निर्यासाः स्नेहाः । वसादयः पृथग्वा निर्यासात् ॥ 7-155-60 दधिद्रप्सयुताः पुण्या इति ध. पाठः ॥ 7-155-61 लाजोल्लापिकभूषिताः । उल्लापिक उपरिलापनम् ॥
