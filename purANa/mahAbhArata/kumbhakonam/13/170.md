श्रीः
अध्यायः 170

भीष्मेण युधिष्ठिरम् प्रति तीर्थशौचनिरूपणम् ॥ 1 ॥
	
KK-13-01-170-001	युधिष्ठिर उवाच 
KK-13-01-170-001a	यद्वरं सर्वतीर्थानां तद्ब्रवीहि पितामह ।
KK-13-01-170-001c	यत्र चैव परं शौचं तन्मे व्याख्यातुमर्हसि ॥
KK-13-01-170-002	भीष्म उवाच 
KK-13-01-170-002a	सर्वाणि खलु तीर्थानि गुणवन्ति मनीषिणः ।
KK-13-01-170-002c	यत्तु तीर्थं च शौचं च तन्मे शृणु समाहितः ॥
KK-13-01-170-003a	अगाधे विमले शुद्धे सत्यतीर्थे धृतिह्रदे ।
KK-13-01-170-003c	स्नातव्यं मानसे तीर्थे सत्वमालम्ब्य शाश्वतम् ॥
KK-13-01-170-004a	तीर्थशौचं तपो ज्ञानं मार्दवं सत्यमार्जवम् ।
KK-13-01-170-004c	अहिंसा सर्वभूतानामानृशंस्यं दमः शमः ॥
KK-13-01-170-005a	निर्ममा निरहङ्कारा निर्द्वन्द्वा निष्परिग्रहाः ।
KK-13-01-170-005c	योगिनस्तीर्थभूतास्ते तीर्थं परममुच्यते ॥
KK-13-01-170-006a	नारायणेऽथ रुद्रे वा भक्तिस्तीर्थं परं मतम् ।
KK-13-01-170-006c	शौचलक्षणमेतत्ते सर्वत्रैवान्ववेक्षतः ॥
KK-13-01-170-007a	रजस्तमःसत्वमथो येषां निर्धूतमात्मना ।
KK-13-01-170-007c	तीर्थमाचारशुद्धिश्च स्वमार्गपरिमार्गणम् ||
KK-13-01-170-008a	सर्वत्यागेष्वभिरताः सर्वज्ञाः समदर्शिनः ।
KK-13-01-170-008c	शौचष्वेतेष्वभिरतास्ते तीर्थशुचयोऽपि च ॥
KK-13-01-170-009a	नोदकक्लिन्नगात्रस्तु स्नात इत्यभिधीयते ।
KK-13-01-170-009c	स स्नातो यो दमस्नातः स बाह्याभ्यन्तरः शुचिः ॥
KK-13-01-170-010a	अदृष्टेष्वनपेक्षा ये प्राप्तेष्वर्थेषु निर्ममाः ।
KK-13-01-170-010c	शौचमेव परं तेषां येषां नोत्पद्यते स्पृहा ॥
KK-13-01-170-011a	प्रज्ञानं शौचमेवेह शरीरस्य विशेषतः ।
KK-13-01-170-011c	तथा निष्किञ्चनत्वं च मनसश्च प्रसन्नता ॥
KK-13-01-170-012a	वृत्तं शौचं महाशौचं तीर्थशौचमतः परम् ।
KK-13-01-170-012c	ज्ञानोत्पन्नं च यच्छौचं तच्छौचं परमं स्मृतम् ॥
KK-13-01-170-013a	मनसा च प्रदीप्तेन ब्रह्मज्ञानजलेन च ।
KK-13-01-170-013c	स्नाता ये मानसे तीर्थे तज्ज्ञाः क्षेत्रज्ञदर्शनाः ॥
KK-13-01-170-014a	समारोपितशौचस्तु नित्यं भावसमन्वितः ।
KK-13-01-170-014c	केवलं गुणसम्पन्नः शुचिरेव नरः सदा ॥
KK-13-01-170-015a	शरीरस्थानि तीर्थानि प्रोक्तान्येतानि भारत ।
KK-13-01-170-015c	पृथिव्यां यानि तीर्थानि पुण्यानि शृणु तान्यपि ॥
KK-13-01-170-016a	शरीरस्य यथोद्देशाः शरीरोपरि निर्मिताः ।
KK-13-01-170-016c	तथा पृथिव्या भागाश्च पुण्यानि सलिलानि च ॥
KK-13-01-170-017a	कीर्तनाच्चैव तीर्थस्य स्नानाच्च पितृतर्पणात् ।
KK-13-01-170-017c	शोध्यं हि पातकं तीर्थे पूता यान्ति सुखं दिवम् ||
KK-13-01-170-018a	परिग्रहाच्च साधूनां पृथिव्याश्चैव तेजसा ।
KK-13-01-170-018c	अतीव पुण्यभागास्ते सलिलस्य च तेजसा ॥
KK-13-01-170-019a	मनसश्च पृथिव्याश्च पुण्यास्तीर्थास्तथापरे ।
KK-13-01-170-019c	उभयोरेव यः स्नायात्स सिद्धिं शीघ्रमाप्नुयात् ॥
KK-13-01-170-020a	यथा फलं क्रियाहीनं क्रिया वा फलवर्जिता ।
KK-13-01-170-020c	नेह साधयते कार्यं समायुक्ता तु सिध्यति ॥
KK-13-01-170-021a	एवं शरीरशौचेन तीर्थशौचेन चान्वितः ।
KK-13-01-170-021c	शुचिः सिद्धिमवाप्नोति द्विविधं शौचमुत्तमम् ॥ 

इति श्रीमन्महाभारते अनुशासनपर्वणि दानधर्मपर्वणि सप्तत्यधिकशततमोऽध्यायः ॥ 170 ॥

7-170-7 तत्त्ववित्त्वनहम्बुद्धिस्तीर्थप्रवरमुच्यते इति झ. पाठः ॥
