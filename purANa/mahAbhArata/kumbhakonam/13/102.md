श्रीः
अध्यायः 102

भीष्मेण युधिष्ठिरम् प्रति जलप्रभाववर्णनपूर्वकं तद्दानप्रशंसनम् ॥ 1 ॥

001	युधिष्ठिर उवाच 
001a	श्रुतं दानफलं तात यत्त्वया परिकीर्तितम् ।
001c	अन्नदानं विशेषेण प्रशस्तमिह भारत ॥
002a	पानीयदानमेवैतत्कथं चेह महाफलम् ।
002c	इत्येतच्छ्रोतुमिच्छामि विस्तरेण पितामह ॥
003	भीष्म उवाच 
003a	हन्त ते वर्तयिष्यामि यथावद्भरतर्षभ ।
003c	गदतस्तन्ममाद्येह शृणु सत्यपराक्रम ।
003e	पानीयदानात्प्रभृति सर्वं वक्ष्यामि तेऽनघ ॥
004a	यदन्नं यच्च पानीयं सम्प्रदायाश्नुते फलम् ।
004c	न ताभ्यां परमं दानं किञ्चिदस्तीति मे मनः ॥
005a	अन्नात्प्राणभृतस्तात प्रवर्तन्ते हि सर्वशः ।
005c	तस्मादन्नं परं लोके सर्वदानेषु कथ्यते ॥
006a	अन्नाद्बलं च तेजश्च प्राणिनां वर्धते सदा ।
006c	अन्नदानमतस्तस्माच्छ्रेष्ठमाह प्रजापतिः ॥
007a	सावित्र्या ह्यपि कौन्तेय श्रूयते वचनं शुभम् ।
007c	यच्चेदं नान्यथा चैतद्देव सत्रे महामखे ॥
008a	अन्ने दत्ते नरेणेह प्राणा दत्ता भवन्त्युत ।
008c	प्राणदानाद्धि परमं न दानमिह विद्यते ॥
009a	श्रुतं हि ते महाबाहो लोमशस्यापि तद्वचः ।
009c	प्राणान्दत्त्वा कपोताय यत्प्राप्तं शिबिना पुरा ॥
010a	यां गतिं लभते दत्त्वा द्विजस्यान्नं विशाम्पते ।
010c	ततो विशिष्टां गच्छन्ति प्राणदा इति नः श्रुतम् ॥
011a	अन्नं चापि प्रभवति पानीयात्कुरुसत्तम ।
011c	नीरजातेन हि विना न किञ्चित्सम्प्रवर्तते ॥
012a	नीरजातश्च भगवान्सोमो ग्रहगणेश्वरः ।
012c	अमृतं च सुधा चैव सुधा चैवामृतं तथा ॥
013a	अन्नौषध्यो महाराज वीरुधश्च जलोद्भवाः ।
013c	यतः प्राणभृतां प्राणाः सम्भवन्ति विशाम्पते ॥
014a	देवानाममृतं ह्यन्नं नागानां च सुधा तथा ।
014c	पितॄणां च स्वधा प्रोक्ता पशूनां चापि वीरुधः ॥
015a	अन्नमेव मनुष्याणां प्राणानाहुर्मनीषिणः ।
015c	तच्च सर्वं नरव्याघ्र पानीयात्सम्प्रवर्तते ॥
016a	तस्मात्पानीयदानाद्वै न परं विद्यते क्वचित् ।
016c	तच्च दद्यान्नरो नित्यं यदीच्छेद्भूतिमात्मनः ॥
017a	धन्यं यशस्यमायुष्यं जलदानमिहोच्यते ।
017c	शत्रूंश्चाप्यधि कौन्तेय सदा तिष्ठति तोयदः ॥
018a	सर्वकामानवाप्नोति कीर्तिं चैव हि शाश्वतीम् ।
018c	प्रेत्य चानन्त्यमश्नाति पापेभ्यश्च प्रमुच्यते ॥
019a	तोयदो मनुजव्याघ्र स्वर्गं गत्वा महाद्युते ।
019c	अक्षयान्समवाप्नोति लोकानित्यब्रवीन्मनुः ॥ 

इति श्रीमन्महाभारते अनुशासनपर्वणि दानधर्मपर्वणि द्व्यधिकशततमोऽध्यायः ॥ 102 ॥

7-102-11 नीरजातेन जलोद्भवेन धान्यादिना ॥ 7-102-12 स्वधा चैव सुरा तथेति ध. पाठः ॥
