श्रीः
अध्यायः 140

भीष्मेण युधिष्ठिरम्प्रत्युपवासब्रह्मचर्यादीनां लक्षणकथनम् ॥ 1 ॥
	
KK-13-01-140-001	युधिष्ठिर उवाच 
KK-13-01-140-001a	द्विजातयो व्रतोपेता हविस्ते यदि भुञ्जते ।
KK-13-01-140-001c	अन्नं ब्राह्मणकामाय कथमेतत्पितामह ॥
KK-13-01-140-002	भीष्म उवाच 
KK-13-01-140-002a	अवेदोक्तव्रताश्चैव भुञ्जानाः कामकारणे ।
KK-13-01-140-002c	वेदोक्तेषु तु भुञ्जाना व्रतलुप्ता युधिष्ठिर ॥
KK-13-01-140-003	युधिष्ठिर उवाच 
KK-13-01-140-003a	यदिदं तप इत्याहुरुपवासं पृथग्जनाः ।
KK-13-01-140-003c	तपः स्यादेतदेवेह तपोऽन्यद्वाऽपि किं भवेत् ॥
KK-13-01-140-004	भीष्म उवाच 
KK-13-01-140-004a	मासार्धमासोपवासाद्यत्तपो मन्यते जनः ।
KK-13-01-140-004c	आत्मतन्त्रोपघाती यो न तपस्वी न धर्मवित् ॥
KK-13-01-140-005a	त्यागस्य चापि सम्पत्तिः शिष्यते तप उत्तमम् ।
KK-13-01-140-005c	सदोपवासी च भवेद्ब्रह्मचारी तथैव च ॥
KK-13-01-140-006a	मुनिश्च स्यात्सदा विप्रो देवांश्चैव सदा यजेत् ।
KK-13-01-140-006c	कुटुम्बिको धर्मकामः सदाऽस्वप्नश्च मानवः ॥
KK-13-01-140-007a	अमृताशी सदा च स्यात्पवित्रं च सदा पठेत् ।
KK-13-01-140-007c	ऋतवादी सदा च स्यान्नियतश्च सदा भवेत् ॥
KK-13-01-140-008a	विघसाशी कथं च स्यात्सदा चैवातिथिप्रियः ।
KK-13-01-140-008c	अमृताशी सदा च स्यात्पवित्री च सदा भवेत् ॥
KK-13-01-140-009	युधिष्ठिर उवाच 
KK-13-01-140-009a	कथं सदोपवासी स्याद्ब्रह्मचारी च पार्थिव ।
KK-13-01-140-009c	विघसाशी कथं च स्यात्कथं चैवातिथिप्रियः ॥
KK-13-01-140-010	भीष्म उवाच 
KK-13-01-140-010a	अन्तरा सायमाशं च प्रातराशं च यो नरः ।
KK-13-01-140-010c	सदोपवासी भवति यो न भुङ्क्तेऽन्तरा पुनः ॥
KK-13-01-140-011a	भार्या गच्छन्ब्रह्मचारी ऋतौ भवति चैव ह ।
KK-13-01-140-011c	ऋतवादी सदा च स्याद्दानशीलस्तु मानवः ॥
KK-13-01-140-012a	अभक्षयन्वृथा मांसममांसाशी भवत्युत ।
KK-13-01-140-012c	दानं ददत्पवित्री स्यादस्वप्नश्च दिवाऽस्वपन् ॥
KK-13-01-140-013a	भृत्यातिथिषु यो भुङ्क्ते भुक्तवत्सु नरः सदा ।
KK-13-01-140-013c	अमृतं केवलं भुङ्क्ते इति विद्धि युधिष्ठिर ॥
KK-13-01-140-014a	अभुक्तवत्सु नाश्नाति ब्राह्मणेषु तु यो नरः ।
KK-13-01-140-014c	अभोजनेन तेनास्य जितः स्वर्गो भवत्युत ॥
KK-13-01-140-015a	देवेभ्यश्च पितृभ्यश्च संश्रितेभ्यस्तथैव च ।
KK-13-01-140-015c	अवशिष्टानि यो भुङ्क्ते तमाहुर्विघसाशिनम् ॥
KK-13-01-140-016a	तेषां लोका ह्यपर्यन्ताः सदने ब्रह्मणः स्मृताः ।
KK-13-01-140-016c	उपस्थिता ह्यप्सरसो गन्धर्वैश्च जनाधिप ॥
KK-13-01-140-017a	देवतातिथिभिः सार्धं पितृभिश्चोपभुञ्जते ।
KK-13-01-140-017c	रमन्ते पुत्रपौत्रैश्च तेषां गतिरनुत्तमा ॥ 

इति श्रीमन्महाभारते अनुशासनपर्वणि दानधर्मपर्वणि चत्वारिंशदधिकशततमोऽध्यायः ॥ 140 ॥

7-140-2 कामकारणे इच्छया हेतुना भुञ्जाना भोजनं कुर्वन्तु नाम ॥ 7-140-4 आत्मतन्त्रं शरीररूपं कुटुम्बरूपं वा तदुपघाती ॥ 7-140-6 अस्वप्नः स्वधर्मे जागरूकः । वेदांश्चैव सदा जपेदिति झ. पाठः ॥ 7-140-8 सदा च स्यादस्वप्नश्च तथैव चेति ड. पाठः ॥ 7-140-12 वृथा यज्ञादिनिमित्तं विना ॥
