अध्यायः 050
भीष्मेण युधिष्ठिरं प्रति स्त्रीस्वभावप्रदर्शनाय दृष्टान्ततयाऽष्टावक्रोपाख्यानकथनारम्भः ॥ अष्टावक्रेण भार्यात्वाय वदान्यं प्रति कन्यायाचनम् ॥ 2 ॥ तथा वदान्यनियोगादुत्तरदिगन्तगमनम् ॥ 3 ॥ तथोत्तरदिगभिमानिन्या जरतीरूप धारिण्या संवादः ॥ 4 ॥
	
KK-13-01-050-001	युधिष्ठिर उवाच ।
KK-13-01-050-001a	यदिदं सहधर्मेति प्रोच्यते भरतर्षभ ।
KK-13-01-050-001c	पाणिग्रहणकाले तु स्त्रीणामेतत्कथं स्मृतम् ॥
KK-13-01-050-002a	आर्ष एष भवेद्धर्मः प्राजापत्योऽथवाऽसुरः ।
KK-13-01-050-002c	यदेतत्सहधर्मेति पूर्वमुक्तं महर्षिभिः ॥
KK-13-01-050-003a	सन्देहः सुमहानेष विरुद्ध इति मे मतिः ।
KK-13-01-050-003c	इह यः सहधर्मो वै प्रेत्यायं विहितः क्वनु ॥
KK-13-01-050-004a	स्वर्गो मृतानां भवति सहधर्मः पितामह ।
KK-13-01-050-004c	पूर्वमेकस्तु म्रियते क्वचैकस्तिष्ठते वद ॥
KK-13-01-050-005a	नानाधर्मफलोपेता नानाकर्मनिवासिताः ।
KK-13-01-050-005c	नानानिरयनिष्ठान्ता मानुषा बहवो यदा ॥
KK-13-01-050-006a	अनृताः स्त्रिय इत्येवं सूत्रकारो व्यवस्यति ।
KK-13-01-050-006c	यदाऽनृताः स्त्रियस्तात सहधर्मः कुतः स्मृतः ॥
KK-13-01-050-007a	अनृताः स्त्रिय इत्येवं वेदेष्वपि हि पठ्यते ।
KK-13-01-050-007c	धर्मो यः पूर्विको दृष्ट उपचारः क्रियाविधिः ॥
KK-13-01-050-008a	गहरं प्रतिभात्येतन्मम चिन्तयतोऽनिशम् ।
KK-13-01-050-008c	निःसन्देहमिदं सर्वं पितामह यथाश्रुतिः ॥
KK-13-01-050-009a	यदैतद्यादृशं चैतद्यथा चैतत्प्रवर्तितम् ।
KK-13-01-050-009c	निखिलेन महाप्राज्ञ भवानेतद्ब्रवीतु मे ॥
KK-13-01-050-010	भीष्म उवाच ।
KK-13-01-050-010a	अत्राप्युदाहरन्तीममितिहासं पुरातनम् ।
KK-13-01-050-010c	अष्टावक्रस्य संवादं दिशया सह भारत ॥ 
KK-13-01-050-011a	निर्विष्टुकामस्तु पुरा अष्टावक्रो महातपाः ।
KK-13-01-050-011c	ऋषेरथ वदान्यस्य वव्रे कन्यां महात्मनः ॥
KK-13-01-050-012a	सुप्रभां नाम वै नाम्ना रूपेणाप्रतिमां भुवि ।
KK-13-01-050-012c	गुणप्रभावशीलेन चारित्रेण च शोभनाम् ॥
KK-13-01-050-013a	सा तस्यर्षेर्मनो दृष्टा जहार शुभलोचना ।
KK-13-01-050-013c	वनराजी यथा चित्रा वसन्ते कुसुमाञ्चिता ॥
KK-13-01-050-014ac	ऋषिस्तमाह देया मे सुता तुभ्यं हि तच्छृणु ॥
KK-13-01-050-015a	`अनन्यस्त्रीजनः प्राज्ञो ह्यप्रवासी प्रियंवदः ।
KK-13-01-050-015c	सुरूपः सम्मतो वीरः शीलवान्भोगभुक्छुचिः ॥
KK-13-01-050-016a	दारानुमतयज्ञश्च सुनक्षत्रामथोद्वहेत् ।
KK-13-01-050-016c	सभृत्यः स्वजनोपेत इह प्रेत्य च मोदते ॥
KK-13-01-050-017ac	गच्छ तावद्दिशं पुण्यामुत्तरां द्रक्ष्यसे ततः ॥
KK-13-01-050-018	अष्टावक्र उवाच ।
KK-13-01-050-018a	किं द्रष्टव्यं मया तत्र वक्तुमर्हति मे भवान् ।
KK-13-01-050-018c	तथेदानीं मयो कार्यं यथा वक्ष्यति मां भवान् ॥
KK-13-01-050-019	वदान्य उवाच ।
KK-13-01-050-019a	धनदं समतिक्रम्य हिमवन्तं च पर्वतम् ।
KK-13-01-050-019c	रुद्रस्यायतनं दृष्ट्वा सिद्धचारणसेवितम् ॥
KK-13-01-050-020a	संहृष्टैः पार्षदैर्जुष्टं नृत्यद्भिर्विविधाननैः ।
KK-13-01-050-020c	दिव्याङ्गरागैः पैशाचैरन्यैर्नानाविधैः प्रभोः ॥
KK-13-01-050-021a	पाणितालसुतालैश्च शम्पातालैः समैस्तथा ।
KK-13-01-050-021c	सम्प्रहृष्टैः प्रनृत्यद्भिः शर्वस्तत्र निषेव्यते ॥
KK-13-01-050-022a	इष्टं किल गिरौ स्थानं तद्दिव्यमिति शुश्रुम ।
KK-13-01-050-022c	नित्यं सन्निहितो देवस्तथा ते पार्षदाः स्मृताः ॥
KK-13-01-050-023a	तत्र देव्या तपस्तप्तं सङ्करार्थं सुदुश्चरम् ।
KK-13-01-050-023c	अतस्तदिष्टं देवस्य तथोमाया इति श्रुतिः ॥
KK-13-01-050-024a	पूर्वे तत्र महापार्श्वे देवस्योत्तरतस्तथा ॥
KK-13-01-050-024c	ऋतवः कालरात्रिश्च ये दिव्या ये च मानुषाः ॥
KK-13-01-050-025a	देवं चोपासते सर्वे रूपिणः किल तत्र ह ।
KK-13-01-050-025c	तदतिक्रम्य भवनं त्वया यातव्यमेव हि ॥
KK-13-01-050-026a	ततो नीलं वनोद्देशं द्रक्ष्यसे मेघसन्निभम् ।
KK-13-01-050-026c	रमणीयं मनोग्राहि तत्र वै द्रक्ष्यसे स्त्रियम् ॥
KK-13-01-050-027a	तपस्विनीं महाभागां वृद्धां दीक्षामनुष्ठिताम् ।
KK-13-01-050-027c	द्रष्टव्या सा त्वया तत्र सम्पूज्या चैव यत्नतः ॥
KK-13-01-050-028a	तां दृष्ट्वा विनिवृत्तस्त्वं ततः पाणिं ग्रहीष्यसि ।
KK-13-01-050-028c	यद्येष समयः सर्वः साध्यतां तत्र गम्यताम् ॥
KK-13-01-050-029	अष्टावक्र उवाच ।
KK-13-01-050-029a	तथाऽस्तु साधयिष्यामि तत्र यास्याम्यसंशयम् ।
KK-13-01-050-029c	यत्र त्वं वदसे साधो भवान्भवतु सत्यवाक् ॥
KK-13-01-050-030	भीष्म उवाच ।
KK-13-01-050-030a	ततोऽगच्छत्स भगवानुत्तरामुत्तरां दिशम् ।
KK-13-01-050-030c	हिमवन्तं गिरिश्रेष्ठं सिद्धचारणसेवितम् ॥
KK-13-01-050-031a	स गत्वा द्विजशार्दूलो हिमवन्तं महागिरिम् ।
KK-13-01-050-031c	अभ्यगच्छन्नदीं पुण्यां बाहुदां पुण्यदायिनीम् ॥
KK-13-01-050-032a	अशोके विमले तीर्थे स्नात्वा वै तर्प्य देवताः ।
KK-13-01-050-032c	तत्र वासाय शयने कौशे सुखमुवास ह ॥
KK-13-01-050-033a	ततो रात्र्यां व्यतीतायां प्रातरुत्थाय स द्विजः ।
KK-13-01-050-033c	स्नात्वा प्रादुश्चकाराग्निं हुत्वा चैवं विधानतः ॥
KK-13-01-050-034a	रुद्राणीकूपमासाद्य ह्रदे तत्र समाश्वसत् ।
KK-13-01-050-034c	विश्रान्तश्च समुत्थाय कैलासमभितो ययौ ॥
KK-13-01-050-035a	सोऽपश्यत्काञ्चनद्वारं दीप्यमानमिव श्रिया ।
KK-13-01-050-035c	मन्दाकिनीं च नलिनीं धनदस्य महात्मनः ॥
KK-13-01-050-036a	अथ ते राक्षसाः सर्वे येऽभिरक्षन्ति पद्मिनीम् ।
KK-13-01-050-036c	प्रत्युत्थिता भगवन्तं माणिभद्रपुरोगमाः ॥
KK-13-01-050-037a	स तान्प्रत्यर्चयामास राक्षसान्भीमविक्रमान् ।
KK-13-01-050-037c	निवेदयत मां क्षिप्रं धनदायेति चाब्रवीत् ॥
KK-13-01-050-038a	ते राक्षसास्तथा राजन्भगवन्तमथाब्रुवन् ।
KK-13-01-050-038c	असौ वैश्रवणो राजा स्वयमायाति तेऽन्तिकम् ॥
KK-13-01-050-039a	विदितो भगवानस्य कार्यमागमनस्य यत् ।
KK-13-01-050-039c	पश्यैनं त्वं महाभागं ज्वलन्तमिव तेजसा ॥
KK-13-01-050-040a	ततो वैश्रवणोऽभ्येत्य अष्टावक्रमनिन्दितम् ।
KK-13-01-050-040c	विधिवत्कुशलं पृष्ट्वा ततो ब्रह्मर्षिमब्रवीत् ॥
KK-13-01-050-041a	सुखं प्राप्तो भवान्कच्चित्किंवा मत्तश्चिकीर्षति ।
KK-13-01-050-041c	ब्रूहि सर्वं करिष्यामि यन्मां वक्ष्यसि वै द्विज ॥
KK-13-01-050-042a	भवनं प्रविश त्वं मे यथाकामं द्विजोत्तम ।
KK-13-01-050-042c	सत्कृतः कृतकार्यश्च भवान्यास्यत्यविघ्नतः ॥
KK-13-01-050-043a	प्राविशद्भवनं स्वं वै गृहीत्वा तं द्विजोत्तमम् ।
KK-13-01-050-043c	आसनं स्वं ददौ चैव पाद्यमर्घ्यं तथैव च ॥
KK-13-01-050-044a	अथोपविष्टयोस्तत्र माणिभद्रपुरोगमाः ।
KK-13-01-050-044c	निषेदुस्तत्र कौबेरा यक्षगन्धर्वकिन्नराः ॥
KK-13-01-050-045a	ततस्तेषां निषण्णानां धनदो वाक्यमब्रवीत् ।
KK-13-01-050-045c	भवच्छन्दं समाज्ञाय नृत्येरन्नप्सरोगणाः ॥
KK-13-01-050-046a	आतिथ्यं परमं कार्यं शुश्रूषा भवतस्तथा ।
KK-13-01-050-046c	संवर्ततामित्युवाच मुनिर्मधुरया गिरा ॥
KK-13-01-050-047a	यथोर्वरा मिश्रकेशी रम्भा चैवोर्वशी तथा ।
KK-13-01-050-047c	अलम्बुसा घृताची च चित्रा चित्राङ्गदा रुचिः ॥
KK-13-01-050-048a	मनोहरा सुकेशी च सुमुखी हासिनी प्रभा ।
KK-13-01-050-048c	विद्युता प्रशमी दान्ता विद्योता रतिरेव च ॥
KK-13-01-050-049a	एताश्चान्याश्च वै बह्व्यः प्रनृत्ताप्सरसः शुभाः ।
KK-13-01-050-049c	अवादयंश्च गन्धर्वा वाद्यानि विविधानि च ॥
KK-13-01-050-050a	अथ प्रवृत्ते गान्धर्वे दिव्ये ऋषिरुपाविशत् ।
KK-13-01-050-050c	दिव्यं संवत्सरं तत्रारमतैष महातपाः ॥
KK-13-01-050-051a	ततो वैश्रवणो राजा भगवन्तमुवाच ह ।
KK-13-01-050-051c	साग्रः संवत्सरो यातो विप्रेह तव पश्यतः ॥
KK-13-01-050-052a	हार्योऽयं विषयो ब्रह्मन्गान्धर्वो नाम नामतः ।
KK-13-01-050-052c	छन्दतो वर्ततां विप्र यथा वदति वा भवान् ॥
KK-13-01-050-053a	अतिथिः पूजनीयस्त्वमिदं च भवतो गृहम् ।
KK-13-01-050-053c	सर्वमाज्ञाप्यतामाशु परवन्तो वयं त्वयि ॥
KK-13-01-050-054a	अथ वैश्रवणं प्रीतो भगवान्प्रत्यभाषत ।
KK-13-01-050-054c	अर्चितोस्मि यथान्यायं गमिष्यामि धनेश्वर ॥
KK-13-01-050-055a	प्रीतोस्मि सदृशं चैव तव सर्वं धनाधिप ।
KK-13-01-050-055c	तव प्रसादाद्भगवन्महर्षेश्च महात्मनः ।
KK-13-01-050-055e	नियोगादद्य यास्यामि वृद्दिमानृद्धिमान्भव ॥
KK-13-01-050-056a	अथ निष्क्रम्य भगवान्प्रययावुत्तरामुखः ।
KK-13-01-050-056c	`कैलासे सङ्करावासमभिवीक्ष्य प्रणम्य च ॥
KK-13-01-050-057a	गौरीशं शङ्करं दान्तं शरणागतवत्सलम् ।
KK-13-01-050-057c	गङ्गाधरं गोपतिनं गणावृतमकल्मषम् ॥'
KK-13-01-050-058a	कैलासं मन्दरं हैमं सर्वाननुचचार ह ।
KK-13-01-050-058c	तानतीत्य महाशैलान्कैरातं स्थानमुत्तमम् ॥
KK-13-01-050-059a	प्रदक्षिणं तथा चक्रे प्रयतः शिरसा नतः ।
KK-13-01-050-059c	धरणीमवतीर्याथ पूतात्माऽसौ तदाऽभवत् ॥
KK-13-01-050-060a	स तं प्रदक्षिणं कृत्वा निर्यातश्चोत्तरामुखः ।
KK-13-01-050-060c	समेन भूमिभागेन ययौ प्रीतिपुरस्कृतः ॥
KK-13-01-050-061a	ततोऽपरं वनोद्देशं रमणीयमपश्यत ।
KK-13-01-050-061c	सर्वर्तुभिर्मूलफलैः पक्षिभिश्च समन्वितैः ।
KK-13-01-050-061e	रमणीयैर्वनोद्देशैस्तत्रतत्र विभूषितम् ॥
KK-13-01-050-062ac	तत्राश्रमपदं दिव्यं ददर्श भगवानथ ॥
KK-13-01-050-063a	शैलांश्च विविधाकारान्काञ्चनान्रत्नभूषितान् ।
KK-13-01-050-063c	मणिभूमौ निविष्टाश्च पुष्करिण्यस्तथैव च ॥
KK-13-01-050-064a	अन्यान्यपि सुरम्याणि ददर्श सुबहून्यथ ।
KK-13-01-050-064c	भृशं तस्य मनो रमे महर्षेर्भावितात्मनः ॥
KK-13-01-050-065a	स तत्र काञ्चनं दिव्यं सर्वरत्नमयं गृहम् ।
KK-13-01-050-065c	ददर्शाद्भुतसङ्काशं धनदस्य गृहाद्वरम् ॥
KK-13-01-050-066a	महान्तो यत्र विविधा मणिकाञ्चनपर्वताः ।
KK-13-01-050-066c	विमानानि च रम्याणि रत्नानि विविधानि च ॥
KK-13-01-050-067a	मन्दारपुष्पैः सङ्कीर्णां तथा मन्दाकिनीं नदीम् ।
KK-13-01-050-067c	स्वयम्प्रभाश्च मणयो वज्रैर्भूमिश्च भूषिता ॥
KK-13-01-050-068a	नानाविधैश्च भवनैर्विचित्रमणितोरणैः ।
KK-13-01-050-068c	मुक्ताजालविनिक्षिप्तैर्मणिरत्नविभूषितैः ॥
KK-13-01-050-069a	मनोदृष्टिहरै रम्यैः सर्वतः संवृतं शुभैः ।
KK-13-01-050-069c	ऋषिभिश्चावृतं तत्र आश्रमं तं मनोहरम् ॥
KK-13-01-050-070a	ततस्तस्याभवच्चिन्ता कुत्र वासो भवेदिति ।
KK-13-01-050-070c	अथ द्वारं समभितो गत्वा स्थित्वा ततोऽब्रवीत् ॥
KK-13-01-050-071ac	अतिथिं समनुप्राप्तमभिजानन्तु येऽत्र वै ॥
KK-13-01-050-072a	अथ कन्याः परिवृता गृहात्तस्माद्विनिर्गताः ।
KK-13-01-050-072c	नानारूपाः सप्त विभो कन्याः सर्वा मनोहराः ॥
KK-13-01-050-073a	यांयामपश्यत्कन्यां वै सासा तस्य मनोऽहरत् ।
KK-13-01-050-073c	न च शक्तो वारयितुं मनोऽस्याथावसीदति ।
KK-13-01-050-073e	ततो धृतिः समुत्पन्ना तस्य विप्रस्य धीमतः ॥
KK-13-01-050-074a	अथ तं प्रमदाः प्राहुर्भगवान्प्रविशत्विति ।
KK-13-01-050-074c	स च तासां सुरुपेण तस्यैव भवनस्य च ।
KK-13-01-050-074e	कौतूहलं समाविष्टः प्रविवेश गृहं द्विजः ॥
KK-13-01-050-075a	तत्रापश्यज्जरायुक्तामरजोम्बरधारिणीम् ।
KK-13-01-050-075c	वृद्धां पर्यङ्कमासीनां सर्वाभरणभूषिताम् ॥
KK-13-01-050-076a	स्वस्तीति तेन चैवोक्ता सा स्त्री प्रत्यवदत्तदा ।
KK-13-01-050-076c	प्रत्युत्थाय च तं विप्रमास्यतामित्युवाच ह ॥
KK-13-01-050-077	अष्टावक्र उवाच ।
KK-13-01-050-077a	सर्वाः स्वानालयान्यान्तु एका मामुपतिष्ठतु ।
KK-13-01-050-077c	प्रज्ञाता या प्रशान्ता या शेषा गच्छन्तु च्छन्दतः ॥
KK-13-01-050-078a	ततः प्रदक्षिणीकृत्य कन्यास्तास्तमृषिं तदा ।
KK-13-01-050-078c	निश्चक्रमुर्गृहात्तस्मात्सा वृद्धाऽथ व्यतिष्ठत ।
KK-13-01-050-078e	'तया सम्पूजितस्तत्र शयने चापि निर्मले ॥'
KK-13-01-050-079a	अथ तां संविशन्प्राह शयने भास्वरे तदा ।
KK-13-01-050-079c	त्वयाऽपि सुप्यतां भद्रे रजनी ह्यतिवर्तते ॥
KK-13-01-050-080a	संलापात्तेन विप्रेण तथा सा तत्र भाषिता ।
KK-13-01-050-080c	द्वितीये शयने दिव्ये संविवेश महाप्रभे ॥
KK-13-01-050-081a	अथ सा वेपमानाङ्गी निमित्तं शीतजं तदा ।
KK-13-01-050-081c	व्यपदिश्य महर्षेर्वै शयनं व्यवरोहत ॥
KK-13-01-050-082a	स्वागतेनागतां तां तु भगवानभ्यभाषत ।
KK-13-01-050-082c	सा जुगूह भुजाभ्यां तु ऋषिं प्रीत्या नरर्षभ ॥
KK-13-01-050-083a	निर्विकारमृषिं चापि काष्ठकुड्योपमं तदा ।
KK-13-01-050-083c	दुखिता प्रेक्ष्य सञ्जल्पमकार्षीदृषिणा सह ॥
KK-13-01-050-084a	ब्रह्मन्नकामकरोस्ति स्त्रीणां पुरुषतो धृतिः ।
KK-13-01-050-084c	कामेन मोहिता चाहं त्वां भजन्तीं भजस्व माम् ॥
KK-13-01-050-085a	प्रहृष्टो भव विप्रर्षे समागच्छ मया सह ।
KK-13-01-050-085c	उपगूह च मां विप्र कामार्ताऽहं भृशं त्वयि ॥
KK-13-01-050-086a	एतद्वि तव धर्मात्मंस्तपसः पूज्यते फलम् ।
KK-13-01-050-086c	प्रार्थितं दर्शनादेव भजमानां भजस्व माम् ॥
KK-13-01-050-087a	सद्म चेदं धनं सर्वं यच्चान्यदपि पश्यसि ।
KK-13-01-050-087c	प्रभुस्त्वं भव सर्वत्र मयि चैव न संशयः ॥
KK-13-01-050-088a	सर्वान्कामान्विधास्यामि रमस्व सहितो मया ।
KK-13-01-050-088c	रमणीये वने विप्र सर्वकामफलप्रदे ॥
KK-13-01-050-089a	त्वद्वशाऽहं भविष्यामि रंस्यसे च मया सह ।
KK-13-01-050-089c	सर्वान्कामानुपाश्नीमो ये दिव्या ये च मानुषाः ॥
KK-13-01-050-090a	नातः परं हि नारीणां विद्यते च कदाचन ।
KK-13-01-050-090c	यथा पुरुषसंसर्गः परमेतद्धि नः फलम् ॥
KK-13-01-050-091a	आत्मच्छन्देन वर्तन्ते नार्यो मन्मथचोदिताः ।
KK-13-01-050-091c	न च दह्यन्ति गच्छन्त्यः सुतप्तैरपि पांसुभिः ॥
KK-13-01-050-092	अष्टावक्र उवाच ।
KK-13-01-050-092a	परदारानहं भद्रे न गच्छेयं कथञ्चन ।
KK-13-01-050-092c	दूषितं धर्मशास्त्रज्ञैः परदाराभिमर्शनम् ॥
KK-13-01-050-093a	`शुद्धक्षेत्रे ब्रह्महत्याप्रायश्चित्तमथोच्यते ।
KK-13-01-050-093c	पुनश्च पातकं दृष्टं विप्रक्षेत्रे विशेषतः' ॥
KK-13-01-050-094a	भद्रे निर्वेष्टुकामोऽहं तत्रावकिरणं मम ।
KK-13-01-050-094c	`प्रायश्चित्तं महदतो दारग्रहणपूर्वकम् ॥
KK-13-01-050-095a	बीजं न शुद्ध्यते वोढुरन्यथा कृतनिष्कृतेः ।
KK-13-01-050-095c	मातृतः पितृतः शुद्धो ज्ञेयः पुत्रो यथार्थतः ॥'
KK-13-01-050-096a	विषयेष्वनभिज्ञोऽहं धर्मार्थं किल सन्ततिः ।
KK-13-01-050-096c	एवं लोकान्गमिष्यामि पुत्रैरिति न संशयः ॥
KK-13-01-050-097ac	भद्रे धर्मं विजानीहि ज्ञात्वा चोपरमस्व ह ॥
KK-13-01-050-098	स्त्र्युवाच ।
KK-13-01-050-098a	नानिलोऽग्निर्न वरुणो न चान्ये त्रिदशा द्विज ।
KK-13-01-050-098c	प्रियाः स्त्रीणां यथा कामो रतिशीला हि योषितः ॥
KK-13-01-050-099a	सहस्रे किल नारीणां प्राप्येतैका कदाचन ।
KK-13-01-050-099c	तथा शतसहस्रेषु यदि काचित्पतिव्रता ॥
KK-13-01-050-100a	नैता जानन्ति पितरं न कुलं न च मातरम् ।
KK-13-01-050-100c	न भ्रातॄन्न च भर्तारं न च पुत्रान्न देवरान् ॥
KK-13-01-050-101a	लीलायन्त्यः कुलं घ्नन्ति कूलानीव सरिद्वराः ।
KK-13-01-050-101c	दोषान्सर्वाश्च मत्वाऽऽशु प्रजापतिरभाषत ॥
KK-13-01-050-102	भीष्म उवाच ।
KK-13-01-050-102a	ततः स ऋषिरेकाग्रस्तां स्त्रियं प्रत्यभाषत ।
KK-13-01-050-102c	आस्यतां रुचितश्छन्दः किञ्च कार्यं ब्रवीहि मे ॥
KK-13-01-050-103a	सा स्त्री प्रोवाच भगवन्द्रक्ष्यसे देशकालतः ।
KK-13-01-050-103c	वस तावन्महाभाग कृतकृत्यो भविष्यसि ॥
KK-13-01-050-104a	ब्रह्मर्षिस्तामथोवाच स तथेति युधिष्ठिर ।
KK-13-01-050-104c	वत्स्येऽहं यावदुत्साहो भवत्या नात्र संशयः ॥
KK-13-01-050-105a	अथर्षिरभिसम्प्रेक्ष्य स्त्रियं तां जरयाऽर्दिताम् ।
KK-13-01-050-105c	चिन्तां परमिकां भेजे सन्तप्त इव चाभवत् ॥
KK-13-01-050-106a	यद्यदङ्गं हि सोऽपश्यत्तस्या विप्रर्षभस्तदा ।
KK-13-01-050-106c	नारमत्तत्रतत्रास्य दृष्टी रूपविरागिता ॥
KK-13-01-050-107a	देवतेयं गृहस्यास्य शापात्किं नु विरूपिता ।
KK-13-01-050-107c	अस्याश्च कारणं वेत्तुं न युक्तं सहसा भया ॥
KK-13-01-050-108a	इति चिन्ताविषक्तस्य तमर्थं ज्ञातुमिच्छतः ।
KK-13-01-050-108c	व्यगमद्रात्रिशेषः स मनसा व्याकुलेन तु ॥
KK-13-01-050-109a	अथ सा स्त्री तथोवाच भगवन्पश्य वै रवेः ।
KK-13-01-050-109c	रूपं सन्ध्याभ्रसंरक्तं किमुपस्थाप्यतां तव ॥
KK-13-01-050-110a	स उवाच ततस्तां स्त्रीं स्नानोदकमिहानय ।
KK-13-01-050-110c	उपासिष्ये ततः सन्ध्यां वाग्यतो नियतेन्द्रियः ॥ ॥
	
इति श्रीमन्महाभारते अनुशासनपर्वणि दानधर्मपर्वणि पञ्चाशोऽध्यायः ॥ 50 ॥

13-50-1 सहोभौ चरतां धर्मं क्षौमे वसानौ जायापती अग्निमादधीयातामिति धर्मपत्नीसाहित्यं शास्त्रे दृश्यमानमाक्षिपति यदिदमिति । पाणिग्रहणात्प्राक्साहित्याभावात्सहोभाविति वाक्यं व्याकुप्येतेति भावः ॥ 13-50-3 इहैव साहित्यं दंपत्योर्दृश्यते परलोके तयोः साहित्यं क्वनु । न क्वापीत्यर्थः ॥ 13-50-6 सूत्रकारो धर्मप्रवक्ता । अनृतं साहसं माया मूर्खत्वमतिलोभतेति स्त्रीधर्मानाह ॥ 13-50-8 गह्वरं गहनं दुर्बोधमित्यर्थः ॥ 13-50-10 दिशया दिगभिमानिदेवतया ॥ 13-50-11 निर्वेष्टुकामः दारसङ्ग्रहार्थी ॥ 13-50-21 तालैः कांस्यमयैर्वाद्यभाण्डैः । शम्पातालैः विद्युद्वदतिचपलैर्भ्रमणादिघटितैः गीतनृत्यक्रियामानविशेषैः । समैर्भ्रमणादिरहितैस्तैरेव ॥ 13-50-24 महापार्श्वे पर्वते । ततः कोपो महान्पार्श्वे इति ट. थ. पाठः । ततः कालो महान्पार्श्वे इति ध. पाठः ॥ 13-50-30 उत्तरां श्रेष्ठाम् ॥ 13-50-45 भवच्छन्दं भवदिच्छाम् ॥ 13-50-52 हार्यः हरतीति हार्यः ॥ 13-50-54 भगवान् अष्टावक्रः ॥ 13-50-55 वृद्धिरुपचयस्तद्वान् । ऋद्धिः सम्पत् तद्वान् ॥ 13-50-58 कैरातं किरातवेषधारिणो महादेवस्य सम्बन्धि ॥ 13-50-59 धरणीमवतीर्येत्यनेनाकाशमार्गेणाष्टावक्रो गच्छतीति गम्यते ॥ 13-50-72 सप्त इतरदिग्देवताः ॥ 13-50-75 उत्तराधिष्ठात्री तु देवता मुख्याऽष्टमी सैव जरायुक्ता ॥ 13-50-77 प्रज्ञाता अत्यन्तं ज्ञानवती । प्रशान्ता निर्जितचिता ॥ 13-50-82 जुगूह आलिङ्गितवती ॥ 13-50-84 ब्रह्मन्नकामतोऽन्यास्तीति झ. पाठः । तत्र अकामतोऽनिच्छातः स्वभावत इत्यर्थः । पुरुषतः पुरुषं प्राप्य स्त्रीणां धृतिर्धैर्यमन्या परकीयास्ति । पुंयोगे स्त्रीणां धृतिः स्वकीया सर्वथा नास्तीत्यर्थः ॥ 13-50-85 प्रहृष्टः कामुको भव । उपनृह अलिङ्गस्व ॥ 13-50-96 अनभिज्ञोऽप्रीतिमान् ॥ 13-50-101 लीलायन्त्यः लीलां रतिमात्मन इच्छन्त्यः दोषांश्च मन्दान्मन्दासुः प्रजापतिरभाषत इति ध. पाठः ॥ 13-50-102 एकाग्रः स्त्रीदोषाननुसन्दधानः स्त्रियम्प्रति आस्यता तूष्णीं स्थीयताम् । रुचितः रुचिं प्राप्य छन्दः इच्छा भवतीति अभाषत । त्वं रुचिज्ञा मामिच्छसि अहं त्वरुचिज्ञो न त्वां स्प्रष्टुमिच्छामीति भावः । एवमपि यत्कार्यं कर्तव्यं तव तन्मे ब्रवीहि ॥ 13-50-103 द्रक्ष्यसे स्पर्शसुखं ज्ञायसे ॥ 13-50-106 रूपे विरागिता वैराग्यवती दृष्टिर्नारमत् न रेमे ॥ 13-50-108 व्यगच्छत्तदहःशेष इति झ.पाठः ॥	
