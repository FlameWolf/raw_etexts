अध्यायः 031

भीष्मेण युधिष्ठिरं प्रति शूद्रोपदेशस्यानर्थहेतुतायां दृष्टान्ततया मुनिशूद्रयोः कथाकथनम् ॥ 1 ॥
	
001	युधिष्ठिर उवाच ।
001a	मित्रसौहार्दयोगेन उपदेशं करोति यः ।
001c	जात्याऽधरस्य राजर्षे दोषस्तस्य भवेन्न वा ॥
002a	एतदिच्छामि तत्त्वेन व्याख्यातुं वै पितामह ।
002c	सूक्ष्मा गतिर्हि धर्मस्य यत्र मुह्यन्ति मानवाः ॥
003	भीष्म उवाच ।
003a	अत्र ते वर्तयिष्यामि शृणु राजन्यथाक्रमम् ।`
003c	'मदुक्तं वचनं राजन्यथान्यायं यथागमम् ।'
003e	ऋषीणां वदतां पूर्वं श्रुतमासीद्यथा पुरा ॥
004a	उपदेशो न कर्तव्यो जातिहीनस्य कस्य चित् ।
004c	उपदेशे महान्दोष उपाध्यायस्य भाष्यते ॥
005a	`नाध्यापयेच्छूद्रमिह तथा नैव च याजयेत्।'
005c	निदर्शनमिदं राजञ्छृणु मे भरतर्षभ ॥
006a	दुरुक्तवचने राजन्यथापूर्वं युधिष्ठिर ।
006c	ब्रह्माश्रमपदे वृत्तं पार्श्वे हिमवतः शुभे ॥
007a	तत्राश्रमपदं पुण्यं नानावृक्षगणायुतम् ।
007c	नानागुल्मलताकीर्णं मृगद्विजनिषेवितम् ।
007e	सिद्धचारणसंघुष्टं रम्यं पुष्पितकाननम् ॥
008a	व्रतिभिर्बहुभिः कीर्णं तापसैरुपशोभितम् ।
008c	ब्राह्मणैश्च महाभागैः सूर्यज्वलनसन्निभैः ॥
009a	नियमव्रतसम्पन्नैः समाकीर्णं तपस्विभिः ।
009c	दीक्षितैर्भरतश्रेष्ठ यताहारैः कृतात्मभिः ॥
010a	वेदाध्ययनघोषैश्च नादितं भरतर्षभ ।
010c	वालखिल्यैश्च बहुभिर्यतिभिश्च निषेवितम् ॥
011a	तत्र कश्चित्समुत्साहं कृत्वा शूद्रो दयान्वितः ।
011c	आगतो ह्याश्रमपदं पूजितश्च तपस्विभिः ॥
012a	तांस्तु दृष्ट्वा मुनिगणान्देवकल्पान्महौजसः ।
012c	विविधां वहतो दीक्षां सम्प्राहृष्यत भारत ॥
013a	अथास्य बुद्धिरभावत्तापस्ये भरतर्षभ ।
013c	ततोऽब्रवीत्कुलपतिं पादौ सङ्गृह्य भारत ॥
014a	भवत्प्रसादादिच्छामि धर्मं चर्तुं द्विजर्षभ ।
014c	तस्मादभिगतं त्वं मां प्रव्राजयितुमर्हसि ॥
015a	वर्णावरोऽहं भगवञ्छूद्रो जात्याऽस्मि सत्तम ।
015c	शुश्रूषां कर्तुमिच्छामि प्रपन्नाय प्रसीद मे ॥
016	कुलपतिरुवाच ।
016a	न शक्यमिह शूद्रेण लिङ्गमाश्रित्य वर्तितुम् ।
016c	आस्यतां यदि ते बुद्धिः शुश्रूषानिरतो भव ॥
017a	शुश्रूषया पराँल्लोकानवाप्स्यसि न संशयः ॥
017c	भीष्म उवाच ।
018a	एवमुक्तस्तु मुनिना स शूद्रोऽचिन्तयन्नृप ।
018c	कथमत्र मया कार्यं श्रद्धा धर्मपरा च मे ॥
019a	विज्ञातमेवं भवतु करिष्ये प्रियमात्मनः ।
019c	गत्वाऽऽश्रमपदाद्दूरमुटजं कृतवांस्तु सः ॥
020a	तत्र वेदीं च भूमिं च देवतायतनानि च ।
020c	निवेश्य भरतश्रेष्ठ नियमस्थोऽभवन्मुनिः ॥
021a	अभिषेकांश्च नियमान्देवतायतनेषु च ।
021c	बलिं च कृत्वा हुत्वा च देवतां चाप्यपूजयत् ॥
022a	सङ्कल्पनियमोपेतः फलाहारो जितेन्द्रियः ।
022c	नित्यं सन्निहिताभिस्तु ओषधीभिः फलैस्तथा ॥
023a	अतिथीन्पूजयामास यथावत्समुपागतान् ।
023c	एवं हि सुमहान्कालो व्यत्यक्रामत तस्य वै ॥
024a	अथास्य मुनिरागच्चत्सङ्गत्या वै तमाश्रमम् ।
024c	सम्पूज्य स्वागतेनर्षिं विधिवत्समतोषयत् ॥
025a	अनूकूलाः कथाः कृत्वा यथागतमपृच्छत ।
025c	ऋषिः परमतेजस्वी धर्मात्मा संशितव्रतः ॥
026a	एवं सुबहुशस्तस्य शूद्रस्य भरतर्षभ ।
026c	सोऽगच्छदाश्रममृषिः शूद्रं द्रष्टुं नरर्षभ ॥
027a	अथ तं तापसं शूद्रः सोऽब्रवीद्भरतर्षभ ।
027c	पितृकार्यं करिष्यामि तत्र मेऽनुग्रहं कुरु ॥
028a	बाढमित्येव तं विप्र उवाच भरतर्षभ ।
028c	शुचिर्भूत्वा स शूद्रस्तु तस्यर्षेः पाद्यमानयत् ॥
029a	अथ दर्भांश्च वन्यांश्च ओषधीर्भरतर्षभ ।
029c	पवित्रमासनं चैव बृसीं च समुपानयत् ॥
030a	अथ दक्षिणमावृत्य बृसीं चरमशैर्षिकीम् ।
030c	कृतामन्यायतो दृष्ट्वा तं शूद्रमृषिरब्रवीत् ॥
031a	कुरुष्वैतां पूर्वशीर्षां भवांश्चोदङ्मुखः शुचिः ।
031c	स च तत्कृतवाञ्छूद्रः सर्वं यदृषिरब्रवीत् ॥
032a	यथोपदिष्टं मेधावी दर्भार्घादि यथातथम् ।
032c	हव्यकव्यविधिं कृत्स्नमुक्तं तेन तपस्विना ॥
033a	ऋषिणा पितृकार्येषु सदा धर्मपथे स्थितः ।
033c	पितृकार्ये कृते चापि विसृष्टः स जगाम ह ॥
034a	अथ दीर्घस्य कालस्य स तप्यञ्छूद्रतापसः ।
034c	वने पञ्चत्वमगमत्सुकृतेन च तेन वै ।
034e	अजायत महाराज वंशे स च महाद्युतिः ॥
035a	तथैव स ऋषिस्तात कालधर्ममवाप ह ।
035c	पुरोहितकुले विप्रः स जातोऽस्य वशानुगः ॥
036a	एवं तौ तत्र सम्भूतावुभौ शूद्रमुनी तदा ।
036c	क्रमेण वर्धितौ चापि विद्यासु कुशलावुभौ ॥
037a	अथर्ववेदे वेदे च बभूवर्षिः सुनिष्ठितः ।
037c	कल्पप्रयोगे चोत्पन्ने ज्योतिषे च परं गतः ।
037e	साङ्ख्ये चैव परा प्रीतिस्तस्य चैवं व्यवर्धत ॥
038a	पितर्युपरते चापि कृतशौचस्तु पार्थिवः ।
038c	अभिषिक्तः प्रकृतिभी राजपुत्रः स पार्थिवः ॥
039ac	अभिषिक्तेन स ऋषिरभिषिक्तः पुरोहितः ॥
040a	स तं पुरोधाय सुखमवसद्भरतर्षभः ।
040c	राज्यं शशास धर्मेण प्रजाश्च परिपालयन् ॥
041a	पुण्याहवाचने नित्यं धर्मकार्येषु चासकृत् ।
041c	उत्स्मयन्प्राहसच्चापि दृष्ट्वा राजा पुरोहितम् ।
041e	एवं स बहुशो राजन्पुरोधसमुपाहसत् ॥
042a	लक्षयित्वा पुरोधास्तु बहुशस्तं नराधिपम् ।
042c	उत्स्मयन्तं च सततं दृष्ट्वा तं मन्युमानभूत् ॥
043a	अथ शून्ये पुरोधास्तु सह राज्ञा समागतः ।
043c	कथाभिरनुकूलाभी राजानं चाभ्योरचयत् ॥
044a	ततोऽब्रवीन्नरेन्द्रं स पुरोधा भरतर्षभ ।
044c	वरमिच्छाम्यहं त्वेकं त्वया दत्तं महाद्युते ॥
045	राजोवाच ।
045a	वराणां ते शतं दद्यां किं बतैकं द्विजोत्तम ।
045c	स्नेहाच्च बहुमानाच्च नास्त्यदेयं हि मे तव ॥
046	पुरोहित उवाच ।
046a	एकं वै वरमिच्छामि यदि तुष्टिसि पार्थिव ।
046c	प्रतिजानीहि तावत्त्वं सत्यं यद्वद नानृतम् ॥
047	भीष्म उवाचि ।
047a	बाढमित्येव तं राजा प्रत्युवाच युधिष्ठिर ।
047c	यदि ज्ञास्यामि वक्ष्यामि अजानन्न तु संवदे ॥
048	पुरोहित उवाच ।
048a	पुण्याहवाचने नित्यं धर्मकृत्येषु चासकृत् ।
048c	शान्तिहोमेषु च सदा किं त्वं हससि वीक्ष्य मां ॥
049a	सव्रीडं वै भवति हि मनो मे हसता त्वया ।
049c	कामया शापितो राजन्नान्यथावक्तुमर्हसि ॥
050a	भाव्यं हि कारणेनात्र न ते हास्यमकारणम् ।
050c	कौतूहलं मे सुभृशं तत्त्वेन कथयस्व मे ॥
051	राजोवाच ।
051a	एवमुक्ते त्वया विप्र यदवाच्यं भवेदपि ।
051c	अवश्यमेव वक्तव्यं शृणुष्वैकमना द्विज ॥
052a	पूर्वदेहे यथा वृत्तं तन्निबोध द्विजोत्तम ।
052c	जातिं स्मराम्यहं ब्रह्मन्नवधानेन मे शृणु ॥
053a	शुद्रोऽहमभवं पूर्वं तपसे कृतनिश्चयः ।
053c	ऋषिरुग्रतपास्त्वं च तदाऽभूर्द्विजसत्तम ॥
054a	प्रीयता हि तदा ब्रह्मन्ममानुग्रहबुद्धिना ।
054c	पितृकार्ये त्वया पूर्वमुपदेशः कृतोऽनघ ॥
055a	वृस्यां दर्भेषु हव्ये च कव्ये च मुनिसत्तम ।
055c	एतेन कर्मदोषेण पुरोधास्त्वमजायथाः ॥
056a	अहं राजा च विप्रेन्द्र पश्य कालस्य पर्ययम् ।
056c	मत्कृतस्योपदेशस्य त्वयाऽवाप्तमिदं फलम् ॥
057a	एतस्मात्कारणाद्ब्रह्मन्प्रहसे त्वां द्विजोत्तम ।
057c	न त्वां परिभवन्ब्रह्मनप्रहसामि गुरुर्भवान् ॥
058a	विपर्ययेण मे मन्युस्तेन सन्तप्यते मनः ।
058c	जातिं स्मराम्यहं तुभ्यमतस्त्वां प्रहसामि वै ॥
059a	एवं तवोग्रं हि तप उपदेशेन नाशितम् ।
059c	पुरोहितत्वमुत्सृज्य यतस्व त्वं पुनर्भवे ॥
060a	इतस्त्वमधमामन्यां मा योनिं प्राप्स्यसे द्विज ।
060c	गृह्यतां द्रविणं विप्र पूतात्मा भव सत्तम ॥
061	भीष्म उवाच ।
061a	ततो विसृष्टो राज्ञा तु विप्रो दानान्यनेकशः ।
061c	ब्राह्मणेभ्यो ददौ वित्तं भूमिं ग्रामांश्च सर्वशः ॥
062a	कृच्छ्राणि चीर्त्वा च ततो यथोक्तानि द्विजोत्तमैः ।
062c	तीर्थानि चापि गत्वा वै दानानि विविधानि च ॥
063a	दत्त्वा गाश्चैव विप्रेभ्यः पूतात्माऽभवदात्मवान् ।
063c	तमेव चाश्रमं गत्वा चचार विपुलं तपः ॥
064a	ततः सिद्धिं परां प्राप्तो ब्राह्मणो राजसत्तम ।
064c	सम्मतस्चाभवत्तेषामाश्रमे तन्निवासिनाम् ॥
065a	एवं प्राप्तो महत्कृच्छ्रमृषिः सन्नृपसत्तम ।
065c	ब्राह्मणेन न वक्तव्यं तस्माद्वर्णावरे जने ॥
066a	`वर्जयेदुपदेशं च सदैव ब्राह्मणो नृप ।
066c	उपदेशं हि कुर्वाणो द्विजः कृच्छ्रमवाप्नुयात् ॥
067a	नेषितव्यं सदा वाचा द्विजेन नृपसत्तम ।
067c	न च प्रवक्तव्यमिह किञ्चिद्वर्णावरे नरे ॥'
068a	ब्राह्मणाः क्षत्रिया वैश्यास्त्रयो वर्णा द्विजातयः ।
068c	एतेषु कथयन्राजन्ब्राह्मणो न प्रदुष्यति ॥
069a	तस्मात्सद्भिर्न वक्तव्यं कस्यचित्किंचिदग्रतः ।
069c	सूक्ष्मा गतिर्हि धर्मस्य दुर्ज्ञेया ह्यकृतात्मभिः ॥
070a	तस्मान्मौनेन मुनयो दीक्षां कुर्वन्ति चादृताः ।
070c	दुरुक्तस्य भयाद्राजन्नाभाषन्ते च किञ्चन ॥
071a	धार्मिका गुणसम्पन्नाः सत्यार्जवसमन्विताः ।
071c	दुरुक्तवाचाभिहितैः प्राप्नुवन्तीह दुष्कृतम् ॥
072a	उपदेशो न कर्तव्यो ह्यज्ञात्वा यस्यकस्य चित् ।
072c	उपदेशाद्धि तत्पापं ब्राह्मणः समवाप्नुयात् ॥
073a	विमृश्य तस्मात्प्राज्ञेन वक्तव्यं धर्ममिच्छता ।
073c	सत्यानृतेन हि कृत उपदेशो हिनस्ति हि ॥
074a	वक्तव्यमिह पृष्टेन विनिश्चयविपर्ययम् ।
074c	स चोपदेशः कर्तव्यो येन धर्ममवाप्नुयात् ॥
075a	एतत्ते सर्वमाख्यातमुपदेशकृते मया ।
075c	महान्क्लेशो हि भवति तस्मान्नोपदिशेदिह ॥ ॥

इति श्रीमन्महाभारते अनुशासनपर्वणि दानधर्मपर्वणि एकत्रिंशोऽध्यायः ॥ 31 ॥

13-31-1 मित्रमुपकारमपेक्ष्योपकर्ता । सुहृदुपकारमनपेक्ष्योपकर्ता । लोभात् कृपया वेत्यर्थः ॥ 13-31-4 उपाध्यायस्योपदेशकर्तुः ॥ 13-31-6 दुरुक्तं दुःखस्थं नीचं प्रति उक्तं वचनम् ॥ 13-31-8 व्रतिभिर्ब्रह्मचारिभिः । तापसैर्वानप्रस्थैः ॥ 13-31-10 यतिभिः संन्यासिभिः ॥ 13-31-11 दयान्वितः सर्वभूताभयदानेन प्रव्रज्यां कृतवानित्यर्थः ॥ 13-31-12 दीक्षां नियमम् ॥ 13-31-13 तापस्ये तपस्वित्वे ॥ 13-31-14 प्रव्रजायितुं विधिवत् स्वोचितं कर्म त्याजयितुम् ॥ 13-31-16 लिङ्गं संन्यासिचिह्नम् ॥ 13-31-19 आत्मनः प्रियं विक्षेपकस्य शुश्रूषाख्यस्य स्वधर्मस्य त्यागम् । लिङ्गधारणानधिकारेऽपि त्यागमात्रे सर्वस्याधिकारात् । उटजं पर्णशालाम् ॥ 13-31-20 वेदीं पूजार्थम् । भूमिं शयनाद्यर्थम् ॥ 13-31-21 अभिषेकान् त्रिसन्ध्यं स्रानानि ॥ 13-31-22 सङ्कल्पस्य नियमो निग्रहः । चित्तवृत्तिनिरोध इति यावत् । तेन उपेतः ॥ 13-31-30 बृसीं चरमशैर्षिकीं आसनकूर्चं पश्चिमाग्रम् ॥ 13-31-37 वेदे ऋग्वेदादित्रये । कल्पप्रयोगे सूत्रोक्तयज्ञप्रयोगे ॥ 13-31-56 मत्कृतस्य मह्यं कृतस्य ॥ 13-31-58 विपर्ययेण वैपरीत्येन मन्युर्दैन्यम् ॥ 13-31-59 भवे भवनिमित्तम् ॥ 13-31-63 सत्यानृतेन वाणिज्येन धनलोभेनेत्यर्थः ॥
