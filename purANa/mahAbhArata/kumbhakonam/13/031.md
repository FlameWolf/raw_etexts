अध्यायः 031

भीष्मेण युधिष्ठिरं प्रति शूद्रोपदेशस्यानर्थहेतुतायां दृष्टान्ततया मुनिशूद्रयोः कथाकथनम् ॥ 1 ॥
	
KK-13-01-031-001	युधिष्ठिर उवाच ।
KK-13-01-031-001a	मित्रसौहार्दयोगेन उपदेशं करोति यः ।
KK-13-01-031-001c	जात्याऽधरस्य राजर्षे दोषस्तस्य भवेन्न वा ॥
KK-13-01-031-002a	एतदिच्छामि तत्त्वेन व्याख्यातुं वै पितामह ।
KK-13-01-031-002c	सूक्ष्मा गतिर्हि धर्मस्य यत्र मुह्यन्ति मानवाः ॥
KK-13-01-031-003	भीष्म उवाच ।
KK-13-01-031-003a	अत्र ते वर्तयिष्यामि शृणु राजन्यथाक्रमम् ।`
KK-13-01-031-003c	'मदुक्तं वचनं राजन्यथान्यायं यथागमम् ।'
KK-13-01-031-003e	ऋषीणां वदतां पूर्वं श्रुतमासीद्यथा पुरा ॥
KK-13-01-031-004a	उपदेशो न कर्तव्यो जातिहीनस्य कस्य चित् ।
KK-13-01-031-004c	उपदेशे महान्दोष उपाध्यायस्य भाष्यते ॥
KK-13-01-031-005a	`नाध्यापयेच्छूद्रमिह तथा नैव च याजयेत्।'
KK-13-01-031-005c	निदर्शनमिदं राजञ्छृणु मे भरतर्षभ ॥
KK-13-01-031-006a	दुरुक्तवचने राजन्यथापूर्वं युधिष्ठिर ।
KK-13-01-031-006c	ब्रह्माश्रमपदे वृत्तं पार्श्वे हिमवतः शुभे ॥
KK-13-01-031-007a	तत्राश्रमपदं पुण्यं नानावृक्षगणायुतम् ।
KK-13-01-031-007c	नानागुल्मलताकीर्णं मृगद्विजनिषेवितम् ।
KK-13-01-031-007e	सिद्धचारणसंघुष्टं रम्यं पुष्पितकाननम् ॥
KK-13-01-031-008a	व्रतिभिर्बहुभिः कीर्णं तापसैरुपशोभितम् ।
KK-13-01-031-008c	ब्राह्मणैश्च महाभागैः सूर्यज्वलनसन्निभैः ॥
KK-13-01-031-009a	नियमव्रतसम्पन्नैः समाकीर्णं तपस्विभिः ।
KK-13-01-031-009c	दीक्षितैर्भरतश्रेष्ठ यताहारैः कृतात्मभिः ॥
KK-13-01-031-010a	वेदाध्ययनघोषैश्च नादितं भरतर्षभ ।
KK-13-01-031-010c	वालखिल्यैश्च बहुभिर्यतिभिश्च निषेवितम् ॥
KK-13-01-031-011a	तत्र कश्चित्समुत्साहं कृत्वा शूद्रो दयान्वितः ।
KK-13-01-031-011c	आगतो ह्याश्रमपदं पूजितश्च तपस्विभिः ॥
KK-13-01-031-012a	तांस्तु दृष्ट्वा मुनिगणान्देवकल्पान्महौजसः ।
KK-13-01-031-012c	विविधां वहतो दीक्षां सम्प्राहृष्यत भारत ॥
KK-13-01-031-013a	अथास्य बुद्धिरभावत्तापस्ये भरतर्षभ ।
KK-13-01-031-013c	ततोऽब्रवीत्कुलपतिं पादौ सङ्गृह्य भारत ॥
KK-13-01-031-014a	भवत्प्रसादादिच्छामि धर्मं चर्तुं द्विजर्षभ ।
KK-13-01-031-014c	तस्मादभिगतं त्वं मां प्रव्राजयितुमर्हसि ॥
KK-13-01-031-015a	वर्णावरोऽहं भगवञ्छूद्रो जात्याऽस्मि सत्तम ।
KK-13-01-031-015c	शुश्रूषां कर्तुमिच्छामि प्रपन्नाय प्रसीद मे ॥
KK-13-01-031-016	कुलपतिरुवाच ।
KK-13-01-031-016a	न शक्यमिह शूद्रेण लिङ्गमाश्रित्य वर्तितुम् ।
KK-13-01-031-016c	आस्यतां यदि ते बुद्धिः शुश्रूषानिरतो भव ॥
KK-13-01-031-017a	शुश्रूषया पराँल्लोकानवाप्स्यसि न संशयः ॥
KK-13-01-031-017c	भीष्म उवाच ।
KK-13-01-031-018a	एवमुक्तस्तु मुनिना स शूद्रोऽचिन्तयन्नृप ।
KK-13-01-031-018c	कथमत्र मया कार्यं श्रद्धा धर्मपरा च मे ॥
KK-13-01-031-019a	विज्ञातमेवं भवतु करिष्ये प्रियमात्मनः ।
KK-13-01-031-019c	गत्वाऽऽश्रमपदाद्दूरमुटजं कृतवांस्तु सः ॥
KK-13-01-031-020a	तत्र वेदीं च भूमिं च देवतायतनानि च ।
KK-13-01-031-020c	निवेश्य भरतश्रेष्ठ नियमस्थोऽभवन्मुनिः ॥
KK-13-01-031-021a	अभिषेकांश्च नियमान्देवतायतनेषु च ।
KK-13-01-031-021c	बलिं च कृत्वा हुत्वा च देवतां चाप्यपूजयत् ॥
KK-13-01-031-022a	सङ्कल्पनियमोपेतः फलाहारो जितेन्द्रियः ।
KK-13-01-031-022c	नित्यं सन्निहिताभिस्तु ओषधीभिः फलैस्तथा ॥
KK-13-01-031-023a	अतिथीन्पूजयामास यथावत्समुपागतान् ।
KK-13-01-031-023c	एवं हि सुमहान्कालो व्यत्यक्रामत तस्य वै ॥
KK-13-01-031-024a	अथास्य मुनिरागच्चत्सङ्गत्या वै तमाश्रमम् ।
KK-13-01-031-024c	सम्पूज्य स्वागतेनर्षिं विधिवत्समतोषयत् ॥
KK-13-01-031-025a	अनूकूलाः कथाः कृत्वा यथागतमपृच्छत ।
KK-13-01-031-025c	ऋषिः परमतेजस्वी धर्मात्मा संशितव्रतः ॥
KK-13-01-031-026a	एवं सुबहुशस्तस्य शूद्रस्य भरतर्षभ ।
KK-13-01-031-026c	सोऽगच्छदाश्रममृषिः शूद्रं द्रष्टुं नरर्षभ ॥
KK-13-01-031-027a	अथ तं तापसं शूद्रः सोऽब्रवीद्भरतर्षभ ।
KK-13-01-031-027c	पितृकार्यं करिष्यामि तत्र मेऽनुग्रहं कुरु ॥
KK-13-01-031-028a	बाढमित्येव तं विप्र उवाच भरतर्षभ ।
KK-13-01-031-028c	शुचिर्भूत्वा स शूद्रस्तु तस्यर्षेः पाद्यमानयत् ॥
KK-13-01-031-029a	अथ दर्भांश्च वन्यांश्च ओषधीर्भरतर्षभ ।
KK-13-01-031-029c	पवित्रमासनं चैव बृसीं च समुपानयत् ॥
KK-13-01-031-030a	अथ दक्षिणमावृत्य बृसीं चरमशैर्षिकीम् ।
KK-13-01-031-030c	कृतामन्यायतो दृष्ट्वा तं शूद्रमृषिरब्रवीत् ॥
KK-13-01-031-031a	कुरुष्वैतां पूर्वशीर्षां भवांश्चोदङ्मुखः शुचिः ।
KK-13-01-031-031c	स च तत्कृतवाञ्छूद्रः सर्वं यदृषिरब्रवीत् ॥
KK-13-01-031-032a	यथोपदिष्टं मेधावी दर्भार्घादि यथातथम् ।
KK-13-01-031-032c	हव्यकव्यविधिं कृत्स्नमुक्तं तेन तपस्विना ॥
KK-13-01-031-033a	ऋषिणा पितृकार्येषु सदा धर्मपथे स्थितः ।
KK-13-01-031-033c	पितृकार्ये कृते चापि विसृष्टः स जगाम ह ॥
KK-13-01-031-034a	अथ दीर्घस्य कालस्य स तप्यञ्छूद्रतापसः ।
KK-13-01-031-034c	वने पञ्चत्वमगमत्सुकृतेन च तेन वै ।
KK-13-01-031-034e	अजायत महाराज वंशे स च महाद्युतिः ॥
KK-13-01-031-035a	तथैव स ऋषिस्तात कालधर्ममवाप ह ।
KK-13-01-031-035c	पुरोहितकुले विप्रः स जातोऽस्य वशानुगः ॥
KK-13-01-031-036a	एवं तौ तत्र सम्भूतावुभौ शूद्रमुनी तदा ।
KK-13-01-031-036c	क्रमेण वर्धितौ चापि विद्यासु कुशलावुभौ ॥
KK-13-01-031-037a	अथर्ववेदे वेदे च बभूवर्षिः सुनिष्ठितः ।
KK-13-01-031-037c	कल्पप्रयोगे चोत्पन्ने ज्योतिषे च परं गतः ।
KK-13-01-031-037e	साङ्ख्ये चैव परा प्रीतिस्तस्य चैवं व्यवर्धत ॥
KK-13-01-031-038a	पितर्युपरते चापि कृतशौचस्तु पार्थिवः ।
KK-13-01-031-038c	अभिषिक्तः प्रकृतिभी राजपुत्रः स पार्थिवः ॥
KK-13-01-031-039ac	अभिषिक्तेन स ऋषिरभिषिक्तः पुरोहितः ॥
KK-13-01-031-040a	स तं पुरोधाय सुखमवसद्भरतर्षभः ।
KK-13-01-031-040c	राज्यं शशास धर्मेण प्रजाश्च परिपालयन् ॥
KK-13-01-031-041a	पुण्याहवाचने नित्यं धर्मकार्येषु चासकृत् ।
KK-13-01-031-041c	उत्स्मयन्प्राहसच्चापि दृष्ट्वा राजा पुरोहितम् ।
KK-13-01-031-041e	एवं स बहुशो राजन्पुरोधसमुपाहसत् ॥
KK-13-01-031-042a	लक्षयित्वा पुरोधास्तु बहुशस्तं नराधिपम् ।
KK-13-01-031-042c	उत्स्मयन्तं च सततं दृष्ट्वा तं मन्युमानभूत् ॥
KK-13-01-031-043a	अथ शून्ये पुरोधास्तु सह राज्ञा समागतः ।
KK-13-01-031-043c	कथाभिरनुकूलाभी राजानं चाभ्योरचयत् ॥
KK-13-01-031-044a	ततोऽब्रवीन्नरेन्द्रं स पुरोधा भरतर्षभ ।
KK-13-01-031-044c	वरमिच्छाम्यहं त्वेकं त्वया दत्तं महाद्युते ॥
KK-13-01-031-045	राजोवाच ।
KK-13-01-031-045a	वराणां ते शतं दद्यां किं बतैकं द्विजोत्तम ।
KK-13-01-031-045c	स्नेहाच्च बहुमानाच्च नास्त्यदेयं हि मे तव ॥
KK-13-01-031-046	पुरोहित उवाच ।
KK-13-01-031-046a	एकं वै वरमिच्छामि यदि तुष्टिसि पार्थिव ।
KK-13-01-031-046c	प्रतिजानीहि तावत्त्वं सत्यं यद्वद नानृतम् ॥
KK-13-01-031-047	भीष्म उवाचि ।
KK-13-01-031-047a	बाढमित्येव तं राजा प्रत्युवाच युधिष्ठिर ।
KK-13-01-031-047c	यदि ज्ञास्यामि वक्ष्यामि अजानन्न तु संवदे ॥
KK-13-01-031-048	पुरोहित उवाच ।
KK-13-01-031-048a	पुण्याहवाचने नित्यं धर्मकृत्येषु चासकृत् ।
KK-13-01-031-048c	शान्तिहोमेषु च सदा किं त्वं हससि वीक्ष्य मां ॥
KK-13-01-031-049a	सव्रीडं वै भवति हि मनो मे हसता त्वया ।
KK-13-01-031-049c	कामया शापितो राजन्नान्यथावक्तुमर्हसि ॥
KK-13-01-031-050a	भाव्यं हि कारणेनात्र न ते हास्यमकारणम् ।
KK-13-01-031-050c	कौतूहलं मे सुभृशं तत्त्वेन कथयस्व मे ॥
KK-13-01-031-051	राजोवाच ।
KK-13-01-031-051a	एवमुक्ते त्वया विप्र यदवाच्यं भवेदपि ।
KK-13-01-031-051c	अवश्यमेव वक्तव्यं शृणुष्वैकमना द्विज ॥
KK-13-01-031-052a	पूर्वदेहे यथा वृत्तं तन्निबोध द्विजोत्तम ।
KK-13-01-031-052c	जातिं स्मराम्यहं ब्रह्मन्नवधानेन मे शृणु ॥
KK-13-01-031-053a	शुद्रोऽहमभवं पूर्वं तपसे कृतनिश्चयः ।
KK-13-01-031-053c	ऋषिरुग्रतपास्त्वं च तदाऽभूर्द्विजसत्तम ॥
KK-13-01-031-054a	प्रीयता हि तदा ब्रह्मन्ममानुग्रहबुद्धिना ।
KK-13-01-031-054c	पितृकार्ये त्वया पूर्वमुपदेशः कृतोऽनघ ॥
KK-13-01-031-055a	वृस्यां दर्भेषु हव्ये च कव्ये च मुनिसत्तम ।
KK-13-01-031-055c	एतेन कर्मदोषेण पुरोधास्त्वमजायथाः ॥
KK-13-01-031-056a	अहं राजा च विप्रेन्द्र पश्य कालस्य पर्ययम् ।
KK-13-01-031-056c	मत्कृतस्योपदेशस्य त्वयाऽवाप्तमिदं फलम् ॥
KK-13-01-031-057a	एतस्मात्कारणाद्ब्रह्मन्प्रहसे त्वां द्विजोत्तम ।
KK-13-01-031-057c	न त्वां परिभवन्ब्रह्मनप्रहसामि गुरुर्भवान् ॥
KK-13-01-031-058a	विपर्ययेण मे मन्युस्तेन सन्तप्यते मनः ।
KK-13-01-031-058c	जातिं स्मराम्यहं तुभ्यमतस्त्वां प्रहसामि वै ॥
KK-13-01-031-059a	एवं तवोग्रं हि तप उपदेशेन नाशितम् ।
KK-13-01-031-059c	पुरोहितत्वमुत्सृज्य यतस्व त्वं पुनर्भवे ॥
KK-13-01-031-060a	इतस्त्वमधमामन्यां मा योनिं प्राप्स्यसे द्विज ।
KK-13-01-031-060c	गृह्यतां द्रविणं विप्र पूतात्मा भव सत्तम ॥
KK-13-01-031-061	भीष्म उवाच ।
KK-13-01-031-061a	ततो विसृष्टो राज्ञा तु विप्रो दानान्यनेकशः ।
KK-13-01-031-061c	ब्राह्मणेभ्यो ददौ वित्तं भूमिं ग्रामांश्च सर्वशः ॥
KK-13-01-031-062a	कृच्छ्राणि चीर्त्वा च ततो यथोक्तानि द्विजोत्तमैः ।
KK-13-01-031-062c	तीर्थानि चापि गत्वा वै दानानि विविधानि च ॥
KK-13-01-031-063a	दत्त्वा गाश्चैव विप्रेभ्यः पूतात्माऽभवदात्मवान् ।
KK-13-01-031-063c	तमेव चाश्रमं गत्वा चचार विपुलं तपः ॥
KK-13-01-031-064a	ततः सिद्धिं परां प्राप्तो ब्राह्मणो राजसत्तम ।
KK-13-01-031-064c	सम्मतस्चाभवत्तेषामाश्रमे तन्निवासिनाम् ॥
KK-13-01-031-065a	एवं प्राप्तो महत्कृच्छ्रमृषिः सन्नृपसत्तम ।
KK-13-01-031-065c	ब्राह्मणेन न वक्तव्यं तस्माद्वर्णावरे जने ॥
KK-13-01-031-066a	`वर्जयेदुपदेशं च सदैव ब्राह्मणो नृप ।
KK-13-01-031-066c	उपदेशं हि कुर्वाणो द्विजः कृच्छ्रमवाप्नुयात् ॥
KK-13-01-031-067a	नेषितव्यं सदा वाचा द्विजेन नृपसत्तम ।
KK-13-01-031-067c	न च प्रवक्तव्यमिह किञ्चिद्वर्णावरे नरे ॥'
KK-13-01-031-068a	ब्राह्मणाः क्षत्रिया वैश्यास्त्रयो वर्णा द्विजातयः ।
KK-13-01-031-068c	एतेषु कथयन्राजन्ब्राह्मणो न प्रदुष्यति ॥
KK-13-01-031-069a	तस्मात्सद्भिर्न वक्तव्यं कस्यचित्किंचिदग्रतः ।
KK-13-01-031-069c	सूक्ष्मा गतिर्हि धर्मस्य दुर्ज्ञेया ह्यकृतात्मभिः ॥
KK-13-01-031-070a	तस्मान्मौनेन मुनयो दीक्षां कुर्वन्ति चादृताः ।
KK-13-01-031-070c	दुरुक्तस्य भयाद्राजन्नाभाषन्ते च किञ्चन ॥
KK-13-01-031-071a	धार्मिका गुणसम्पन्नाः सत्यार्जवसमन्विताः ।
KK-13-01-031-071c	दुरुक्तवाचाभिहितैः प्राप्नुवन्तीह दुष्कृतम् ॥
KK-13-01-031-072a	उपदेशो न कर्तव्यो ह्यज्ञात्वा यस्यकस्य चित् ।
KK-13-01-031-072c	उपदेशाद्धि तत्पापं ब्राह्मणः समवाप्नुयात् ॥
KK-13-01-031-073a	विमृश्य तस्मात्प्राज्ञेन वक्तव्यं धर्ममिच्छता ।
KK-13-01-031-073c	सत्यानृतेन हि कृत उपदेशो हिनस्ति हि ॥
KK-13-01-031-074a	वक्तव्यमिह पृष्टेन विनिश्चयविपर्ययम् ।
KK-13-01-031-074c	स चोपदेशः कर्तव्यो येन धर्ममवाप्नुयात् ॥
KK-13-01-031-075a	एतत्ते सर्वमाख्यातमुपदेशकृते मया ।
KK-13-01-031-075c	महान्क्लेशो हि भवति तस्मान्नोपदिशेदिह ॥ ॥

इति श्रीमन्महाभारते अनुशासनपर्वणि दानधर्मपर्वणि एकत्रिंशोऽध्यायः ॥ 31 ॥

13-31-1 मित्रमुपकारमपेक्ष्योपकर्ता । सुहृदुपकारमनपेक्ष्योपकर्ता । लोभात् कृपया वेत्यर्थः ॥ 13-31-4 उपाध्यायस्योपदेशकर्तुः ॥ 13-31-6 दुरुक्तं दुःखस्थं नीचं प्रति उक्तं वचनम् ॥ 13-31-8 व्रतिभिर्ब्रह्मचारिभिः । तापसैर्वानप्रस्थैः ॥ 13-31-10 यतिभिः संन्यासिभिः ॥ 13-31-11 दयान्वितः सर्वभूताभयदानेन प्रव्रज्यां कृतवानित्यर्थः ॥ 13-31-12 दीक्षां नियमम् ॥ 13-31-13 तापस्ये तपस्वित्वे ॥ 13-31-14 प्रव्रजायितुं विधिवत् स्वोचितं कर्म त्याजयितुम् ॥ 13-31-16 लिङ्गं संन्यासिचिह्नम् ॥ 13-31-19 आत्मनः प्रियं विक्षेपकस्य शुश्रूषाख्यस्य स्वधर्मस्य त्यागम् । लिङ्गधारणानधिकारेऽपि त्यागमात्रे सर्वस्याधिकारात् । उटजं पर्णशालाम् ॥ 13-31-20 वेदीं पूजार्थम् । भूमिं शयनाद्यर्थम् ॥ 13-31-21 अभिषेकान् त्रिसन्ध्यं स्रानानि ॥ 13-31-22 सङ्कल्पस्य नियमो निग्रहः । चित्तवृत्तिनिरोध इति यावत् । तेन उपेतः ॥ 13-31-30 बृसीं चरमशैर्षिकीं आसनकूर्चं पश्चिमाग्रम् ॥ 13-31-37 वेदे ऋग्वेदादित्रये । कल्पप्रयोगे सूत्रोक्तयज्ञप्रयोगे ॥ 13-31-56 मत्कृतस्य मह्यं कृतस्य ॥ 13-31-58 विपर्ययेण वैपरीत्येन मन्युर्दैन्यम् ॥ 13-31-59 भवे भवनिमित्तम् ॥ 13-31-63 सत्यानृतेन वाणिज्येन धनलोभेनेत्यर्थः ॥
