अध्यायः 227

ईश्वरेणोमां प्रति प्राणिनामुद्भिदादिभेदेन चातुर्विध्यादिनिरूपणम् ॥ 1 ॥ तथा शास्त्रजन्यज्ञानस्य श्रेयः साधनत्वाद्युक्तिः ॥ 2 ॥

001	उमोवाच ।
001a	भगवन्देवदेवेश कर्मणैव शुभाशुभम् ।
001c	यथायोगं फलं जन्तुः प्राप्नोतीति विनिश्चयः ॥
002a	परेषां विप्रियं कुर्वन्यथा सम्प्राप्नुयाच्छुभम् ।
002c	यद्येतदस्मिंश्चेद्देहे तन्मे शंसितुमर्हसि ॥
003	महेश्वर उवाच ।
003a	तदप्यस्ति महाभागे अभिसन्धिबलान्नृणम् ।
003c	हितार्थं दुःखमन्येषां कृत्वा सुखमवाप्नुयात् ॥
004a	दण्डयन्भर्त्सयन्राजा जनान्पुण्यमवाप्नुयात् ।
004c	गुरुः सन्तर्जयञ्शिष्यान्भर्ता भृत्यजनान्स्वकान् ।
004e	उन्मार्गप्रतिपन्नांश्च शास्ता धर्मफलं लभेत् ॥
005a	चिकित्सकश्च दुःखानि जनयन्हितमाप्नुयात् ।
005c	यज्ञार्थं पशुहिंसां च कुर्वन्नपि न लिप्यते ।
005e	एवमन्ये सुमनसो हिंसकाः स्वर्गमाप्नुयुः ॥
006a	एकस्मिन्निहते भद्रे बहवः सुखमाप्नुयुः ।
006c	तस्मिन्हते भवेद्धर्मः कुत एव तु पातकम् ॥
007a	अहिंसतेति हत्वा तु शुद्धे कर्मणि गौरवात् ।
007c	अभिसन्धेरजिह्मत्वाच्छुद्धे धर्मस्य गौरवात् ।
007e	एतत्कृत्वा तु पापेभ्यो न दोषं प्राप्नुयुः क्वचित् ॥
008	उमोवाच ।
008a	चतुर्विधानां जन्तूनां कथं ज्ञानमिह स्मृतम् ।
008c	कृत्रिमं तत्स्वभावं वा तन्मे शंसितुमर्हसि ॥
009	महेश्वर उवाच ।
009a	स्थावरं जङ्गमं चैव जगद्द्विविधमुच्यते ।
009c	चतस्रो योनयस्तत्र प्रजानां क्रमशो यथा ॥
010a	तेषामुद्भिदजा वृक्षा लतावल्ल्यश्च वीरुधः ।
010c	दंशयूकादयश्चान्ये स्वेदजाः क्रिमिजातयः ॥
011a	पक्षिणश्छिद्रकर्णाश्च प्राणिनस्त्वण्डजा मताः ।
011c	मृगव्यालमनुष्यांश्च विद्धि तेषां जरायुजान् ॥
012ac	एवं चतुर्विधां जातिमात्मा संसृत्य तिष्ठति ॥
013a	स्पर्शेनैकेन्द्रियेणात्मा तिष्ठत्युद्भिदजेषु वै ।
013c	शरीरस्पर्शरूपाभ्यां स्वेदजेष्वपि तिष्ठति ॥
014ac	पञ्चभिश्चेन्द्रियद्वारैर्जीवन्त्यण्डजरायुजाः ॥
015a	तथा भूम्यम्बुसंयोगाद्भवन्त्युद्भिदजाः प्रिये ।
015c	शीतोष्णयोस्तु संयोगाज्जायन्ते स्वेदजाः प्रिये ।
015e	अण्डजाश्चापि जायन्ते संयोगात्क्लेदबीजयोः ॥
016a	शुक्लशोणितसंयोगात्सम्भवन्ति जरायुजाः ।
016c	जरायुजानां सर्वेषां मानुषं पदमुत्तमम् ॥
017a	अतःपरं तमोत्पत्तिं शृणु देवि समाहिता ।
017c	द्विविधं हि तमो लोके शार्वरं देहजं तथा ॥
018a	जोतिर्भिश्च तमो लोके नाशं गच्छति शार्वरम् ।
018c	देहजं तु तमो लोके तैः समस्तैर्न शाम्यते ॥
019a	तमसस्तस्य नाशार्थं नोपायमधिजग्मिवान् ।
019c	तपश्चचार विपुलं लोककर्ता पितामहः ॥
020a	चरतस्तु समुद्भूता वेदाः साङ्गाः सहोत्तराः ।
020c	ताँल्लब्ध्वा मुमुदे ब्रह्मा लोकानां हितकाम्यया ।
020e	देहजं तु तमो घोरमभूत्तैरेव नाशितम् ॥
021a	कार्याकार्यमिदं चेति वाच्यावाच्यमिदं त्विति ।
021c	यदि चेन्न भवेल्लोके श्रुतं चारित्रदैशिकम् ।
021e	पशुभिर्निर्विशेषं तु चेष्टन्ते मानुषा अपि ॥
022a	यज्ञादीनां समारम्भः श्रुतेनैव विधीयते ।
022c	यज्ञस्य फलयोगेन देवलोकः समृद्ध्यते ॥
023a	प्रीतियुक्ताः पुनर्देवा मानुषाणां भवन्त्युत ।
023c	एवं नित्यं प्रवर्धेते रोदसी च परस्परम् ॥
024a	लोकसन्धारणं तस्माच्छ्रुतमित्यवधारय ।
024c	ज्ञानाद्विशिष्टं जन्तूनां नास्ति लोकत्रयेऽपि च ॥
025a	सहजं तत्प्रधानं स्यादपरं कृत्रिमं स्मृतम् ।
025c	उभयं यत्र सम्पन्नं भवेत्तत्र तु शोभनम् ॥
026a	सम्प्रगृह्य श्रुतं सर्वं कृतकृत्यो भवत्युत ।
026c	उपर्युपरि मर्त्यानां देववत्सम्प्रकाशते ॥
027a	कामं क्रोधं भयं दर्पमज्ञानं चैव बुद्धिजम् ।
027c	तच्छ्रुतं नुदति क्षिप्रं यथा वायुर्बलाहकान् ॥
028a	अल्पमात्रं कृतो धर्मो भवेज्ज्ञानवतां महान् ।
028c	महानपि कृतो धर्मो ह्यज्ञानान्निष्फलो भवेत् ॥
029a	परावरज्ञो भूतानां ज्ञानवांस्तत्वविद्भवेत् ।
029c	एवं श्रुतफलं सर्वं कथितं ते शुभेक्षणे ॥
030	उमोवाच ।
030a	भगवन्मानुषाः केचिज्जातिस्मरणसंयुताः ।
030c	किमर्थमभिजायन्ते जानन्तः पौर्वदैहिकम् ।
030e	एतन्मे तत्वतो देव मानुषेषु वदस्व भो ॥
031	महेश्वर उवाच ।
031ac	तदहं ते प्रवक्ष्यामि शृणु तत्वं समाहिता ॥
032a	ये मृताः सहसा मर्त्या जायन्ते सहसा पुनः ।
032c	तेषां पौराणिको बोधः कञ्चित्कालं हि तिष्ठति ॥
033a	तस्माज्जातिस्मरा लोके जायन्ते बोधसंयुताः ।
033c	तेषां विवर्धतां सञ्ज्ञा स्वप्नवत्सा प्रणश्यति ।
033e	परलोकस्य चास्तित्वे मूढानां कारणं च तत् ॥
034	उमोवाच ।
034a	भगवन्मानुषाः केचिन्मृता भूत्वाऽपि सम्प्रति ।
034c	निवर्तमाना दृश्यन्ते देहेष्वेव पुनर्नराः ॥
035	महेश्वर उवाच ।
035ac	तदहं ते प्रवक्ष्यामि कारणं शृणु शोभने ॥
036a	प्राणैर्वियुज्यमानानां बहुत्वात्प्राणिनां वधे ।
036c	तथैव नामसामान्याद्यमदूता नृणां प्रति ॥
037a	वहन्ति ते क्वचिन्मोहादन्यं मर्त्यं तु यामिकाः ।
037c	निर्विकारं हि तत्सर्वं यमो वेद कृताकृतम् ॥
038a	तस्मात्संयमनीं प्राप्य यमेनैकेन मोक्षिताः ।
038c	पुनरेव निवर्तन्ते शेषं भोक्तुं स्वकर्मणः ।
038e	स्वकर्मण्यसमाप्ते तु निवर्तन्ते हि मानवाः ॥
039	उमोवाच ।
039a	भगवन्सुप्तमात्रेण प्राणिनां स्वप्नदर्शनम् ।
039c	किं तत्स्वभावमन्यद्वा तन्मे शंसितुमर्हसि ॥
040	महेश्वर उवाच ।
040a	सुप्तानां तु मनश्चेष्टा स्वप्न इत्यभिधीयते ।
040c	अनागतमतिक्रान्तं पश्यते सञ्चरन्मनः ॥
041a	निमित्तं च भवेत्तस्मात्प्राणिनां स्वप्नदर्शनम् ।
041c	एतत्ते कथितं देवि भूयः श्रोतु किमिच्छसि ॥ ॥

इति श्रीमन्महाभारते अनुशासनपर्वणि दानधर्मपर्वणि सप्तविंशत्यधिकद्विशततमोऽध्यायः ॥ 227 ॥
