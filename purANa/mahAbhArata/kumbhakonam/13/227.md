अध्यायः 227

ईश्वरेणोमां प्रति प्राणिनामुद्भिदादिभेदेन चातुर्विध्यादिनिरूपणम् ॥ 1 ॥ तथा शास्त्रजन्यज्ञानस्य श्रेयः साधनत्वाद्युक्तिः ॥ 2 ॥

KK-13-01-227-001	उमोवाच ।
KK-13-01-227-001a	भगवन्देवदेवेश कर्मणैव शुभाशुभम् ।
KK-13-01-227-001c	यथायोगं फलं जन्तुः प्राप्नोतीति विनिश्चयः ॥
KK-13-01-227-002a	परेषां विप्रियं कुर्वन्यथा सम्प्राप्नुयाच्छुभम् ।
KK-13-01-227-002c	यद्येतदस्मिंश्चेद्देहे तन्मे शंसितुमर्हसि ॥
KK-13-01-227-003	महेश्वर उवाच ।
KK-13-01-227-003a	तदप्यस्ति महाभागे अभिसन्धिबलान्नृणम् ।
KK-13-01-227-003c	हितार्थं दुःखमन्येषां कृत्वा सुखमवाप्नुयात् ॥
KK-13-01-227-004a	दण्डयन्भर्त्सयन्राजा जनान्पुण्यमवाप्नुयात् ।
KK-13-01-227-004c	गुरुः सन्तर्जयञ्शिष्यान्भर्ता भृत्यजनान्स्वकान् ।
KK-13-01-227-004e	उन्मार्गप्रतिपन्नांश्च शास्ता धर्मफलं लभेत् ॥
KK-13-01-227-005a	चिकित्सकश्च दुःखानि जनयन्हितमाप्नुयात् ।
KK-13-01-227-005c	यज्ञार्थं पशुहिंसां च कुर्वन्नपि न लिप्यते ।
KK-13-01-227-005e	एवमन्ये सुमनसो हिंसकाः स्वर्गमाप्नुयुः ॥
KK-13-01-227-006a	एकस्मिन्निहते भद्रे बहवः सुखमाप्नुयुः ।
KK-13-01-227-006c	तस्मिन्हते भवेद्धर्मः कुत एव तु पातकम् ॥
KK-13-01-227-007a	अहिंसतेति हत्वा तु शुद्धे कर्मणि गौरवात् ।
KK-13-01-227-007c	अभिसन्धेरजिह्मत्वाच्छुद्धे धर्मस्य गौरवात् ।
KK-13-01-227-007e	एतत्कृत्वा तु पापेभ्यो न दोषं प्राप्नुयुः क्वचित् ॥
KK-13-01-227-008	उमोवाच ।
KK-13-01-227-008a	चतुर्विधानां जन्तूनां कथं ज्ञानमिह स्मृतम् ।
KK-13-01-227-008c	कृत्रिमं तत्स्वभावं वा तन्मे शंसितुमर्हसि ॥
KK-13-01-227-009	महेश्वर उवाच ।
KK-13-01-227-009a	स्थावरं जङ्गमं चैव जगद्द्विविधमुच्यते ।
KK-13-01-227-009c	चतस्रो योनयस्तत्र प्रजानां क्रमशो यथा ॥
KK-13-01-227-010a	तेषामुद्भिदजा वृक्षा लतावल्ल्यश्च वीरुधः ।
KK-13-01-227-010c	दंशयूकादयश्चान्ये स्वेदजाः क्रिमिजातयः ॥
KK-13-01-227-011a	पक्षिणश्छिद्रकर्णाश्च प्राणिनस्त्वण्डजा मताः ।
KK-13-01-227-011c	मृगव्यालमनुष्यांश्च विद्धि तेषां जरायुजान् ॥
KK-13-01-227-012ac	एवं चतुर्विधां जातिमात्मा संसृत्य तिष्ठति ॥
KK-13-01-227-013a	स्पर्शेनैकेन्द्रियेणात्मा तिष्ठत्युद्भिदजेषु वै ।
KK-13-01-227-013c	शरीरस्पर्शरूपाभ्यां स्वेदजेष्वपि तिष्ठति ॥
KK-13-01-227-014ac	पञ्चभिश्चेन्द्रियद्वारैर्जीवन्त्यण्डजरायुजाः ॥
KK-13-01-227-015a	तथा भूम्यम्बुसंयोगाद्भवन्त्युद्भिदजाः प्रिये ।
KK-13-01-227-015c	शीतोष्णयोस्तु संयोगाज्जायन्ते स्वेदजाः प्रिये ।
KK-13-01-227-015e	अण्डजाश्चापि जायन्ते संयोगात्क्लेदबीजयोः ॥
KK-13-01-227-016a	शुक्लशोणितसंयोगात्सम्भवन्ति जरायुजाः ।
KK-13-01-227-016c	जरायुजानां सर्वेषां मानुषं पदमुत्तमम् ॥
KK-13-01-227-017a	अतःपरं तमोत्पत्तिं शृणु देवि समाहिता ।
KK-13-01-227-017c	द्विविधं हि तमो लोके शार्वरं देहजं तथा ॥
KK-13-01-227-018a	जोतिर्भिश्च तमो लोके नाशं गच्छति शार्वरम् ।
KK-13-01-227-018c	देहजं तु तमो लोके तैः समस्तैर्न शाम्यते ॥
KK-13-01-227-019a	तमसस्तस्य नाशार्थं नोपायमधिजग्मिवान् ।
KK-13-01-227-019c	तपश्चचार विपुलं लोककर्ता पितामहः ॥
KK-13-01-227-020a	चरतस्तु समुद्भूता वेदाः साङ्गाः सहोत्तराः ।
KK-13-01-227-020c	ताँल्लब्ध्वा मुमुदे ब्रह्मा लोकानां हितकाम्यया ।
KK-13-01-227-020e	देहजं तु तमो घोरमभूत्तैरेव नाशितम् ॥
KK-13-01-227-021a	कार्याकार्यमिदं चेति वाच्यावाच्यमिदं त्विति ।
KK-13-01-227-021c	यदि चेन्न भवेल्लोके श्रुतं चारित्रदैशिकम् ।
KK-13-01-227-021e	पशुभिर्निर्विशेषं तु चेष्टन्ते मानुषा अपि ॥
KK-13-01-227-022a	यज्ञादीनां समारम्भः श्रुतेनैव विधीयते ।
KK-13-01-227-022c	यज्ञस्य फलयोगेन देवलोकः समृद्ध्यते ॥
KK-13-01-227-023a	प्रीतियुक्ताः पुनर्देवा मानुषाणां भवन्त्युत ।
KK-13-01-227-023c	एवं नित्यं प्रवर्धेते रोदसी च परस्परम् ॥
KK-13-01-227-024a	लोकसन्धारणं तस्माच्छ्रुतमित्यवधारय ।
KK-13-01-227-024c	ज्ञानाद्विशिष्टं जन्तूनां नास्ति लोकत्रयेऽपि च ॥
KK-13-01-227-025a	सहजं तत्प्रधानं स्यादपरं कृत्रिमं स्मृतम् ।
KK-13-01-227-025c	उभयं यत्र सम्पन्नं भवेत्तत्र तु शोभनम् ॥
KK-13-01-227-026a	सम्प्रगृह्य श्रुतं सर्वं कृतकृत्यो भवत्युत ।
KK-13-01-227-026c	उपर्युपरि मर्त्यानां देववत्सम्प्रकाशते ॥
KK-13-01-227-027a	कामं क्रोधं भयं दर्पमज्ञानं चैव बुद्धिजम् ।
KK-13-01-227-027c	तच्छ्रुतं नुदति क्षिप्रं यथा वायुर्बलाहकान् ॥
KK-13-01-227-028a	अल्पमात्रं कृतो धर्मो भवेज्ज्ञानवतां महान् ।
KK-13-01-227-028c	महानपि कृतो धर्मो ह्यज्ञानान्निष्फलो भवेत् ॥
KK-13-01-227-029a	परावरज्ञो भूतानां ज्ञानवांस्तत्वविद्भवेत् ।
KK-13-01-227-029c	एवं श्रुतफलं सर्वं कथितं ते शुभेक्षणे ॥
KK-13-01-227-030	उमोवाच ।
KK-13-01-227-030a	भगवन्मानुषाः केचिज्जातिस्मरणसंयुताः ।
KK-13-01-227-030c	किमर्थमभिजायन्ते जानन्तः पौर्वदैहिकम् ।
KK-13-01-227-030e	एतन्मे तत्वतो देव मानुषेषु वदस्व भो ॥
KK-13-01-227-031	महेश्वर उवाच ।
KK-13-01-227-031ac	तदहं ते प्रवक्ष्यामि शृणु तत्वं समाहिता ॥
KK-13-01-227-032a	ये मृताः सहसा मर्त्या जायन्ते सहसा पुनः ।
KK-13-01-227-032c	तेषां पौराणिको बोधः कञ्चित्कालं हि तिष्ठति ॥
KK-13-01-227-033a	तस्माज्जातिस्मरा लोके जायन्ते बोधसंयुताः ।
KK-13-01-227-033c	तेषां विवर्धतां सञ्ज्ञा स्वप्नवत्सा प्रणश्यति ।
KK-13-01-227-033e	परलोकस्य चास्तित्वे मूढानां कारणं च तत् ॥
KK-13-01-227-034	उमोवाच ।
KK-13-01-227-034a	भगवन्मानुषाः केचिन्मृता भूत्वाऽपि सम्प्रति ।
KK-13-01-227-034c	निवर्तमाना दृश्यन्ते देहेष्वेव पुनर्नराः ॥
KK-13-01-227-035	महेश्वर उवाच ।
KK-13-01-227-035ac	तदहं ते प्रवक्ष्यामि कारणं शृणु शोभने ॥
KK-13-01-227-036a	प्राणैर्वियुज्यमानानां बहुत्वात्प्राणिनां वधे ।
KK-13-01-227-036c	तथैव नामसामान्याद्यमदूता नृणां प्रति ॥
KK-13-01-227-037a	वहन्ति ते क्वचिन्मोहादन्यं मर्त्यं तु यामिकाः ।
KK-13-01-227-037c	निर्विकारं हि तत्सर्वं यमो वेद कृताकृतम् ॥
KK-13-01-227-038a	तस्मात्संयमनीं प्राप्य यमेनैकेन मोक्षिताः ।
KK-13-01-227-038c	पुनरेव निवर्तन्ते शेषं भोक्तुं स्वकर्मणः ।
KK-13-01-227-038e	स्वकर्मण्यसमाप्ते तु निवर्तन्ते हि मानवाः ॥
KK-13-01-227-039	उमोवाच ।
KK-13-01-227-039a	भगवन्सुप्तमात्रेण प्राणिनां स्वप्नदर्शनम् ।
KK-13-01-227-039c	किं तत्स्वभावमन्यद्वा तन्मे शंसितुमर्हसि ॥
KK-13-01-227-040	महेश्वर उवाच ।
KK-13-01-227-040a	सुप्तानां तु मनश्चेष्टा स्वप्न इत्यभिधीयते ।
KK-13-01-227-040c	अनागतमतिक्रान्तं पश्यते सञ्चरन्मनः ॥
KK-13-01-227-041a	निमित्तं च भवेत्तस्मात्प्राणिनां स्वप्नदर्शनम् ।
KK-13-01-227-041c	एतत्ते कथितं देवि भूयः श्रोतु किमिच्छसि ॥ ॥

इति श्रीमन्महाभारते अनुशासनपर्वणि दानधर्मपर्वणि सप्तविंशत्यधिकद्विशततमोऽध्यायः ॥ 227 ॥
