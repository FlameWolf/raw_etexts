अध्यायः 063

भीष्मेण युधिष्ठिरम्प्रति हिंसाभावेपि ब्रह्महत्याप्राप्तिप्रतिपादकव्यासवचनानुवादः ॥ 1 ॥
	
001	युधिष्ठिर उवाच ।
001a	इदं मे तत्त्वतो राजन्वक्तुमर्हसि भारत ।
001c	अहिंसयित्वाऽपि कथं ब्रह्महत्या विधीयते ॥
002	भीष्म उवाच ।
002a	व्यासमामन्त्र्य राजेन्द्र पुरा यत्पृष्टवानहम् ।
002c	तत्तेऽहं सम्प्रवक्ष्यामि तदिहैकमनाः शृणु ॥
003a	चतुर्थस्त्वं वसिष्ठस्य तत्त्वमाख्याहि मे मुने ।
003c	अहिंसयित्वा केनेह ब्रह्महत्या विधीयते ॥
004a	इति पृष्टो मया राजन्पराशरशरीरजः ।
004c	अब्रवीन्निपुणो धर्मे निःसंशयमनुत्तमम् ॥
005a	ब्राह्मणं स्वयमाहूय भिक्षार्थे कृशवृत्तिनम् ।
005c	ब्रूयान्नास्तीति यः पश्चात्तं विद्याद्ब्रह्मघातिनम् ॥
006a	मध्यस्थस्येह विप्रस्य योऽनूचानस्य भारत ।
006c	वृत्तिं हरति दुर्बुद्धिस्तं विद्याद्ब्रह्मघातिनम् ॥
007a	गोकुलस्य तृषार्तस्य जलार्थमभिधावतः ।
007c	उत्पादयति यो विघ्नं तं विद्याद्ब्रह्मघातिनम् ॥
008a	यः प्रवृत्तां श्रुतिं सम्यकू शास्त्रं वा मुनिभिः कृतम् ।
008c	दूषयत्यनभिज्ञाय तं विद्याद्ब्रह्मघातिनम् ॥
009a	आत्मजां रूपसम्पन्नां महतीं सदृशे वरे ।
009c	न प्रयच्छति यः कन्यां तं विद्याद्ब्रह्मधातिनम् ॥
010a	अधर्मनिरतो मूढो मिथ्या यो वै द्विजातिषु ।
010c	दद्यान्मर्मातिगं शोकं तं विद्याद्ब्रह्मघातिनम् ॥
011a	चक्षुषा विप्रहीणस्य पङ्गुलस्य जडस्य वा ।
011c	हरेत यो वै सर्वस्वं तं विद्याद्ब्रह्मघातिनम् ॥
012a	आश्रमे वा वने वाऽपि ग्रामे वा यदि वा पुरे ।
012c	अग्निं समुत्सृजेन्मोहात्तं विद्याद्ब्रह्मघातिनम् ॥ ॥
इति श्रीमन्महाभारते अनुशासनपर्वणि दानधर्मपर्वणि त्रिषष्टितमोऽध्यायः ॥ 63 ॥
