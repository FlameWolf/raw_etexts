अध्यायः 035

भीष्मेण युधिष्ठिरं प्रति मनोवाक्कायरूपकरणैर्दुष्कर्मपरित्यागपूर्वकं शुभकर्मकरणस्य भगवत्प्रसादनहेतुत्वोक्तिः ॥ 1 ॥
	
KK-13-01-035-001	युधिष्ठिर उवाच ।
KK-13-01-035-001a	किं कर्तव्यं मनुष्येण लोकयात्राहितार्थिना ।
KK-13-01-035-001c	कथं वै लोकयात्रां तु किं शीलश्च समाचरेत् ॥
KK-13-01-035-002	भीष्म उवाच ।
KK-13-01-035-002a	`देवे नारायणे भक्तिः शंकरे साधुपूजया ।
KK-13-01-035-002c	ध्यानेनाथ जपः कार्यः स्वधर्मैः शुचिचेतसा ॥'
KK-13-01-035-003a	कायेन त्रिविधं कर्म वाचा चापि चतुर्विधम् ।
KK-13-01-035-003c	मनसा त्रिविधं चैव दश कर्मपथांस्त्यजेत् ॥
KK-13-01-035-004a	प्राणातिपातः स्तैन्यं च परदाराभिमर्शनम् ।
KK-13-01-035-004c	त्रीणि पापानि कायेन सर्वतः परिवर्जयेत् ॥
KK-13-01-035-005a	असत्प्रलापं पारुष्यं पैशुन्यमनृतं तथा ।
KK-13-01-035-005c	चत्वारि वाचा राजेन्द्र न जल्पेन्नानुचिन्तयेत् ॥
KK-13-01-035-006a	अनभिध्या परखेषु सर्वसत्वेषु सौहृदम् ।
KK-13-01-035-006c	कर्मणां फलमस्तीति त्रिविधं मनसा चरेत् ॥
KK-13-01-035-007a	तस्माद्वाक्कायमनसा नाचरेदशुभं नरः ।
KK-13-01-035-007c	शुभान्येवाचरँल्लोके भक्तो नारायणस्य हि ।
KK-13-01-035-007e	तस्यैव तु पदं सूक्ष्मं प्रसादादश्नुयात्परम् ॥' ॥
	
इति श्रीमन्महाभारते अनुशासनपर्वणि दानधर्मपर्वणि पञ्चत्रिंशोऽध्यायः ॥ 35 ॥

13-35-1 लोकयात्रां लोकद्वयश्रेयःसाधनम् ॥ 13-35-3 सुभं कर्मफलं चरेदिति ध.पाठः ॥ 13-35-4 प्राणातिपातो हिंसा ॥ 13-35-5 पारुष्यं निष्ठुरभाषणम् । पैशुन्यं राजद्वारादौ परदोषसूचनम् । अनृतं मिथ्यावादः मनसाप्येवं वदिष्यामिति नानुचिन्तयेत् ॥ 13-35-6 अनभिध्येति श्लोकेन परद्रव्येष्वभिध्यानं परस्यानिष्टचिन्तनं वेदबादेषु नास्तिक्यमिति त्रीणि त्याज्यानि लक्षयेत् । त्यजेदित्युपक्रमात् ॥	
