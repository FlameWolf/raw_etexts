अध्यायः 249

पार्वत्या परमेश्वरम्प्रति देवगन्धर्वादियोषितां मध्ये स्त्रीधर्मकथनम् ॥ 1 ॥

001	नारद उवाच ।
001a	एवं ब्रुवन्त्यां स्त्रीधर्मं देव्यां देवस्य शासनात् ।
001c	ऋषिगन्धर्वयक्षाणां योषितश्चाप्सरोगणाः ॥
002a	नागभूतस्त्रियश्चैव नद्यश्चैव समागताः ।
002c	श्रुतुकामाः परं वाक्यं सर्वाः पर्यवतस्थिरे ॥
003a	उमादेवी मुदा युक्ता पुज्यमानाऽङ्गनागणैः ।
003c	आनृशंस्यपरा देवी सततं स्त्रीगणं प्रति ॥
004a	स्त्रीगणस्य हितार्थाय भवप्रियचिकीर्षया ।
004c	वक्तुं वचनमारेभे स्त्रीणां धर्माश्रयान्वितम् ॥
005	उमोवाच ।
005a	भगवन्सर्वभूतेश श्रूयतां वचनं मम ।
005c	ऋतुप्राप्ता सुशुद्दा या कन्या सेत्यभिधीयते ॥
006a	तां तु कन्यां पिता माता भ्राता मातुल एव वा ।
006c	पितृव्यश्चैव पञ्चैते दातुं प्रभवतां गताः ॥
007a	विवाहाश्च तथा पञ्च तासां धर्मार्थकारणात् ।
007c	कामतश्च मिथो दानमितरेतरकाम्यया ॥
008a	दत्ता यस्य भवेद्भार्या एतेषां येन केन चित् ।
008c	दातारः सुविमृश्यैव दातुमर्हन्ति नान्यथा ॥
009a	उत्तमानां तु वर्णानां मन्त्रवत्पाणिसङ्ग्रहः ।
009c	विवाहकारणं चाहुः शूद्राणां सम्प्रयोगतः ॥
010a	यदा दत्ता भवेत्कन्या तस्माद्भार्यार्थिने स्वकैः ।
010c	तदाप्रभृति सा नारी दशरात्रं विलज्जया ।
010e	मनसा कर्मणा वाचा अनुकूला च सा भवेत् ॥
011a	इति भर्तृव्रतं कुर्यात्पतिमुद्दिश्य शोभना ।
011c	तदाप्रभृति सा नारी न कुर्यात्पत्युरप्रियम् ॥
012a	यद्यदिच्छति वै भर्ता ध्रमकामार्थकारणात् ।
012c	तथैवानुप्रिया भूत्वा तथैवोपचरेत्पतिम् ।
012e	पतिव्रतात्वं नारीणामेतदेव सनातनम् ॥
013a	तादृशी सा भवेन्नित्यं यादृशस्तु भवेत्पतिः ।
013c	शुभाशुभसमाचार एतद्वृत्तं समासतः ॥
014a	दैवतं सततं साध्वी भर्तारं या तु पश्यति ।
014c	दैवमेव भवेत्तस्याः पतिरित्यवगम्यते ॥
015a	एतस्मिन्कारणं देव पौराणी श्रूयते श्रुतिः ।
015c	कथयामि प्रसादात्ते शृणु देव समासतः ॥
016a	कस्य चित्त्वथ विप्रस्य भार्ये द्वे हि बभूवतुः ।
016c	तयोरेका धर्मकामा देवानुद्दिश्य भक्तितः ॥
017a	भर्तारमवमत्यैव देवतासु समाहिता ।
017c	चकार विपुलं धर्मं पूजयानाऽर्चयाऽन्वितम् ॥
018a	अपरा धर्मकामा च पतिमुद्दिश्य शोभना ।
018c	भर्तारं दैवतं कृत्वा चकार किल तत्प्रियम् ॥
019a	एवं विवर्तमाने तु युगपन्मरणेऽध्वनि ।
019c	गते किल महादेव तत्रैका या पतिव्रता ।
019e	देवप्रियायां तिष्ठन्त्यां पुण्यलोकं जगाम सा ॥
020a	देवप्रिया च तिष्ठन्ती विललाप सुदुःखिता ।
020c	तां यमो लोकपालस्तु बभाषे पुष्कलं वचः ॥
021a	मा शुचस्त्वं निवर्तस्व न लोकाः सन्ति तेऽनघे ।
021c	स्वधर्मविमुखा सा त्वं तस्माल्लोका न सन्ति ते ॥
022a	देवता हि पतिर्नार्याः स्थापिता सर्वदैवतैः ।
022c	अवमत्य शुभे तत्त्वं कथं लोकान्गमिष्यसि ॥
023a	मोहेन त्वं वरारोहे न जानीषे स्वदैवतम् ।
023c	पतिमत्या स्त्रिया कार्यो धर्मः पत्यर्पणस्त्विति ॥
024a	तस्मात्त्वं हि निवर्तस्व कुरु पत्याश्रितं हितम् ।
024c	तदा गन्तासि लोकांस्तान्यान्गच्छन्ति पतिव्रताः ।
024e	नान्यथा शक्यते प्राप्तुं पतीनां लोकमुत्तमम् ॥
025a	यमेनैवंविधं चोक्ता निवृत्ता पुनरेव सा ।
025c	बभूव पतिमालम्ब्य पतिप्रियपरायणा ॥
026a	एवमेतन्महगादेव दैवतं हि स्त्रियाः पतिः ।
026c	तस्मात्पतिपरा भूत्वा पतीनुपचरेदिति ॥ ॥

इति श्रीमन्महाभारते अनुशासनपर्वणि दानधर्मपर्वणि एकोनपञ्चाशदधिकद्विशततमोऽध्यायः ॥ 249 ॥


