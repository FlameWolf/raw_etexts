अध्यायः 019

श्रीकृष्णेन भीष्मं प्रति युधिष्ठिराय गरुडोपाख्यानकथनचोदना ॥ 1 ॥

kk-13-01-019-001	`युधिष्ठिर उवाच ।
kk-13-01-019-001a	गरुडः पक्षिणां श्रेष्ठ इति पूर्वं पितामह ।
kk-13-01-019-001c	उक्तस्त्वया महाबाहो श्वेतवाहं प्रशंसता ॥
kk-13-01-019-002a	अत्र कौतूहल इति श्रवणे जायते मतिः ।
kk-13-01-019-002c	कथं गरुत्मान्पक्षीणां श्रैष्ठ्यं प्राप परन्तप ॥
kk-13-01-019-003a	सुपर्णो वैनतेयश्च केन शत्रुश्च भोगिनाम् ।
kk-13-01-019-003c	किं वीर्यः किम्बलश्चासौ वक्तुमर्हसि भारत ॥
kk-13-01-019-004	भीष्म उवाच ।
kk-13-01-019-004a	वासुदेव महाबाहो देवकी सुप्रजास्त्वया ।
kk-13-01-019-004c	श्रुतं ते धर्मराजस्य मम हर्षविवर्धन ॥
kk-13-01-019-005a	सुपर्णं शंस इत्येव मामाह कुरुनन्दनः ।
kk-13-01-019-005c	अस्य प्रवक्तुमिच्छामि त्वयाऽज्ञप्तो महाद्युते ॥
kk-13-01-019-006a	त्वं हि शौरे महाबाहो सुपर्णः प्रोच्यसे पुरा ।
kk-13-01-019-006c	अनादिनिधने काले गरुडश्चासि केशव ॥
kk-13-01-019-007a	तस्मात्पूर्वं प्रसाद्य त्वां धर्मपुत्राय धीमते ।
kk-13-01-019-007c	गरुडं पततांश्रेष्ठं वक्तुमिच्छामि माधव ॥
kk-13-01-019-008	वासुदेव उवाच ।
kk-13-01-019-008a	यथैव मां भवान्वेद तथा वेद युधिष्ठिरः ।
kk-13-01-019-008c	यथा च गरुडो जातस्तथाऽस्मै ब्रूहि तत्वतः' ॥ ॥

इति श्रीमन्महाभारते अनुशासनपर्वणि दानधर्मपर्वणि एकोनविंशोऽध्यायः ॥ 19 ॥	
