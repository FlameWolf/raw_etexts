अध्यायः 246
महेश्वरेण पार्वतीम्प्रति योगनिरूपणपूर्वकं तत्फलप्रतिपादनम् ॥ 1 ॥

001	महेश्वर उवाच ।
001a	साङ्ख्यज्ञाने नियुक्तानां यथावत्कीर्तितं मया ।
001c	योगधर्मं पुनः कृत्स्नं कीर्तयिष्यामि ते शृणु ॥
002a	स च योगो द्विधा भिन्नो ब्रह्मिदेवर्षिसम्मतः ।
002c	समानमुभयत्रापि वृत्तं शास्त्रप्रचोदितम् ॥
003a	स चाष्टगुणमैश्वर्यमधिकृत्य विधीयते ।
003c	सायुज्यं सर्वदेवानां योगधर्मं परं श्रिताः ॥
004a	ज्ञानं सर्वस्य योगस्य मूलमित्यवधारय ।
004c	व्रतोपवासनियमैस्तत्सर्वं चापि बृंहयेत् ॥
005a	ऐकात्म्यं बुद्धिमनसोरिन्द्रियाणां च सर्वशः ।
005c	आत्मनो वेदितं प्राज्ञे ज्ञानमेतत्तु योगिनाम् ॥
006a	अर्चयेद्ब्राह्मणानग्निं देवतायतनानि च ।
006c	वर्जयेदशिवं भावं सर्वसत्त्वमुपाश्रितः ॥
007a	दानमध्ययनं श्रुद्धा व्रतानि नियमास्तथा ।
007c	सत्यमाहारशुद्धिश्च शौचमिन्द्रियनिग्रहः ।
007e	एतैश्च वर्धते तेजः पापं चाप्यवधूयते ॥
008a	निर्धूतपापस्तेजस्वी लघ्वाहारो जितेन्द्रियः ।
008c	अमोघो निर्मलो दान्तः पश्चाद्योगं समाचरेत् ॥
009a	अवरुध्यात्मनः पूर्वं मत्स्यघात इवामिषम् ।
009c	एकान्ते विजने देशे सर्वतः संवृते शुचौ ।
009e	कल्पयेदासनं तत्र स्वास्तीर्णं मृदुभिः कुशैः ॥
010a	उपविश्यासने तस्मिन्नृजुकायशिरोधरः ।
010c	अव्यग्रः सुखमासीनः स्वाङ्गानि न विकम्पयेत् ।
010e	सम्प्रेक्ष्य नासिकाग्रं स्वं दिशश्चानवलोकयन् ॥
011a	मनोऽवस्थापनं देवि योगस्योपनिषद्भवेत् ।
011c	तस्मात्सर्वप्रयत्नेन मनोऽवस्थापयेत्सदा ॥
012a	त्वक्छ्रोत्रं च ततो जिह्वा घ्राणं चक्षुश्च संहरेत् ।
012c	पञ्चेन्द्रियाणि सन्धाय मनसि स्थापयेद्बुधः ॥
013a	सर्वं चापोह्य सङ्कल्पमात्मनि स्थापयेन्मनः ।
013c	यदैतान्यवतिष्ठन्ते मनःषष्ठानि चात्मनि ॥
014a	प्राणापानौ तदा तस्य युगपत्तिष्ठतो वशे ।
014c	प्राणे हि वशमापन्ने योगसिद्धिर्ध्रुवा भवेत् ॥
015a	शरीरं चिन्तयेत्सर्वं विपाट्य च समीपतः ।
015c	अन्तर्देहगतिं चापि प्राणानां परिचिन्तयेत् ॥
016a	ततो मूर्धानमग्निं च शरीरं परिपालयेत् ।
016c	प्राणो मूर्धनि च श्वासो वर्तमाने विचेष्टते ॥
017a	सज्जस्तु सर्वभूतात्मा पुरुषः स सनातनः ।
017c	मनो बुद्धिरहङ्कारो भूतानि विषयांश्च सः ॥
018a	बस्तिर्मूलं गुदं चैव पावकं च समाश्रितः ।
018c	वहन्मूत्रं पुरीषं च सदाऽपानः प्रवर्तते ॥
019a	अतः प्रवृत्तिर्देहेषु कर्म चापानसंयुतम् ।
019c	उदीरयन्सर्वधातूनत ऊर्ध्वं प्रवर्तते ।
019e	उदान इति तं विद्युरध्यात्मकुशला जनाः ॥
020a	सन्धौसन्धौ स निर्विष्टः सर्वचेष्टाप्रवर्तकः ।
020c	शरीरेषु मनुष्याणां व्यान इत्युपदिश्यते ॥
021a	धातुष्वग्नौ च विततः समानोऽग्निः समीरणः ।
021c	स एव सर्वचेष्टानामन्तकाले निवर्तकः ॥
022a	प्राणानां सन्निपातेषु संसर्गाद्यः प्रजायते ।
022c	ऊष्मा सोग्निरिति ज्ञेयः सोन्नं पचति देहिनाम् ॥
023a	अपानप्राणयोर्मध्ये व्यानोदानावुपाश्रितौ ।
023c	समन्वितः समानेन सम्यक्पचति पावकः ॥
024a	शरीरमध्ये नाभिः स्यान्नाभ्यामग्निः प्रतिष्ठितः ।
024c	अग्नौ प्राणाश्च संयुक्ताः प्राणेष्वात्मा व्यवस्थितः ॥
025a	पक्वाशयस्त्वधो नाभेरूर्ध्वमामाशयस्तथा ।
025c	नाभिर्मध्ये शरीरस्य सर्वप्राणाश्च संश्रिताः ॥
026a	स्थिताः प्राणादयः सर्वे तिर्यगूर्ध्वमधश्वराः ।
026c	वहन्त्यन्नरसान्नाड्यो दशप्राणाग्निचोदिताः ॥
027a	योगिनामेष मार्गस्तु पञ्चस्वेतेषु तिष्ठति ।
027c	जितश्रमः समासीनो मूर्धन्यात्मानमादधेत् ॥
028a	मूर्धन्यात्मानमाधाय भ्रुवोर्मध्ये मनस्तथा ।
028c	सन्निरुध्य ततः प्राणानात्मानं चिन्तयेत्परम् ॥
029a	प्राणे त्वपानं युञ्जीत प्राणांश्चापानकर्मणि ।
029c	प्राणापानगती रुद्ध्वा प्राणायामपरो भवेत् ॥
030a	एवमन्तः प्रयुञ्जीत पञ्च प्राणान्परस्परम् ।
030c	विजने सम्मिताहारो मुनस्तूष्णीं निरुच्छ्वसन् ॥
031a	अश्रान्तश्चिन्तयेद्योगी उत्थाय च पुनःपुनः ।
031c	तिष्ठन्गच्छन्स्वपंश्चापि युञ्जीतैवमतन्द्रितः ॥
032a	एवं नियुञ्जतस्तस्य योगिनो युक्तचेतसः ।
032c	प्रसीदति मनः क्षिप्रं प्रसन्ने दृश्यते परम् ॥
033a	विधूम इव दीप्तोऽग्निरादित्य इव रश्मिवान् ।
033c	वैद्युतोऽग्निरिवाकाशे पुरुषो दृश्यतेऽव्ययः ॥
034a	दृष्ट्वा तदात्मनो ज्योतिरैश्वर्याष्टगुणैर्युतः ।
034c	प्राप्नोति परमं स्थानं स्पृहणीयं सुरैरपि ॥
035a	इमान्योगस्य दोषांश्च दशैव परिचक्षते ।
035c	दोषैर्विघ्ने वरारोहे योगिनां कविभिः स्मृताः ॥
036a	कामः क्रोधो भयं स्वप्नः स्नेहमत्यशनं तथा ।
036c	वैचित्यं व्याधिरालस्यं लोभं च दशमं स्मृतम् ॥
037a	एतैस्तेषां भवेद्विघ्नो दशभिर्देवकारितैः ।
037c	तस्मादेतानपास्यादौ युञ्जीत च परं मनः ॥
038a	इमानपि गुणानष्टौ योगस्य परिचक्षते ।
038c	गुणैस्तैरष्टभिर्द्रव्यमैश्वर्यमधिगम्यते ॥
039a	अणिमा महिमा चैव प्राप्तिः प्राकाम्यमेव हि ।
039c	ईशित्वं च वशित्वं च यत्र कामावसायिता ॥
040a	एतानष्टौ गुणान्प्राप्य कथञ्चिद्योगिनां वराः ।
040c	ईशाः सर्वस्य लोकस्य देवानप्यतिशेरते ॥
041a	योगोस्ति नैवात्यशिनो न चैकान्तमनश्नतः ।
041c	न चातिस्वप्नशीलस्य नातिजागरतस्तथा ॥
042a	युक्ताहारविहारस्य युक्तचेष्टस्य कर्मसु ।
042c	युक्तस्वप्नावबोधस्य योगो भवति दुःखहा ॥
043a	अनेनैव विधानेन सायुज्यं तत्प्रकल्प्यते ।
043c	सायुज्यं देवसात्कृत्वा प्रयुञ्जीतात्मभक्तितः ॥
044a	अनन्यमनसा देवि नित्यं तद्गतचेतसा ।
044c	सायुज्यं प्राप्यते देवैर्यत्नेन महता चिरात् ॥
045a	हविर्भिरर्चनैर्होमैः प्रणामैर्नित्यचिन्तया ।
045c	अर्चयित्वा यथाशक्ति स्वकं देशं विशन्ति ते ॥
046a	सायुज्यानां विशिष्टं च मामकं वैष्णवं तथा ।
046c	मां प्राप्य न निवर्तन्ते विष्णुं वा शुभलोचने ॥
047a	इति ते कथितो देवि योगधर्मः सनातनः ।
047c	न शक्यः प्रष्टुमन्येन योगधर्मस्त्वया विना ॥ ॥

इति श्रीमन्महाभारते अनुशासनपर्वणि दानधर्मपर्वणि षट्चत्वारिंशदधिकद्विशततमोऽध्यायः ॥ 246 ॥

13-246-15 निपात्य चेति ङ.पाठः ॥
	
