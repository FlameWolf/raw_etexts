अध्यायः 026

गरुढेन गजकच्छपावासमेत्य चरणाभ्यां तयोर्ग्रहणम् ॥ 1 ॥ तथा तयोर्भक्षणाय नैमिषारण्यस्थमहातरुशाखायां वेगान्निपतनम् ॥ 2 ॥ तथा स्वनिपतनमात्रेण भज्यमानशाखाया अधोभागे लम्बमानमुनिगणावलोकनात्तुण्डेन तच्छाखाग्रहणपूर्वकं पुनरुत्पतनम् ॥ 3 ॥ तथा देवदूतवचनात्समुद्रान्ते शाखाविसर्जनेन तन्निवासिनां कुविन्दानां हननम् ॥ 4 ॥

KK-13-01-026-001	गरुड उवाच ।
KK-13-01-026-001a	कथं तौ भगवञ्छक्यौ मया वारणकच्छपौ ॥
KK-13-01-026-001c	युगपद्गृहीतुं तं मे त्वमुपायं वक्तुमर्हसि ॥
KK-13-01-026-002	कश्यय उवाच ।
KK-13-01-026-002a	योद्धुकामे गजे तस्मिन्मुहूर्तं स जलेचरः ।
KK-13-01-026-002c	उत्तिष्ठति जलात्तूर्णं योद्धुकामः पुनःपुनः ॥
KK-13-01-026-003a	जलजं निर्गतं तात प्रमत्तं चैव वारणम् ।
KK-13-01-026-003c	ग्रहीष्यसि पतङ्गेश नान्यो योगोऽत्र विद्यते ॥
KK-13-01-026-004	भीष्म उवाच ।
KK-13-01-026-004a	इत्येवमुक्तो विहगस्तद्गत्वा वनमुत्तमम् ।
KK-13-01-026-004c	ददर्श वारणेन्द्रं तं मेघाचलसमप्रभम् ॥
KK-13-01-026-005a	तां स नागो गिरेर्वीथिं सम्प्राप्त इव भारत ।
KK-13-01-026-005c	स तं दृष्ट्वा महाभागः सम्प्रहृष्टतनूरुहः ॥
KK-13-01-026-006a	बिभक्षयिषतो राजन्दारुणस्य महात्मनः ॥
KK-13-01-026-006c	मातङ्गं कच्छपं चैव प्रहर्षः सुमहानभूत् ॥
KK-13-01-026-007a	अथ वेगेन महता खेचरः स महाबलः ।
KK-13-01-026-007c	सङ्कुच्य सर्वगात्राणि कृच्छ्रेणैवान्वपद्यत ॥
KK-13-01-026-008a	तथा गत्वा तमध्वानं वारणप्रवरो बली ।
KK-13-01-026-008c	निशश्वास महाश्वासः श्रमाद्विश्रमणाय च ॥
KK-13-01-026-009a	तस्य निश्वासवातेन मदगन्धेन चैव ह ।
KK-13-01-026-009c	उदतिष्ठन्महाकूर्मो वारणप्रतिषेधकः ॥
KK-13-01-026-010a	तयोः सुतुमुलं युद्धं ददर्श पतगेश्वरः ।
KK-13-01-026-010c	कच्छपेन्द्रद्विरदयोरिन्द्रप्रह्रादयोरिव ॥
KK-13-01-026-011a	स्पृशन्तमग्रहस्तेन तोयं वारणयूथपम् ।
KK-13-01-026-011c	दन्तैर्नस्तैश्च जलजो वारयामास भारत ॥
KK-13-01-026-012a	जलजं वारणोऽप्येवं चरणैः पुष्करेण च ।
KK-13-01-026-012c	प्रत्यषेधन्निमज्जन्तमुन्मज्जन्तं तथैव च ॥
KK-13-01-026-013a	मुहूर्तमभवद्युद्धं तयोर्भीमप्रदर्शनम् ।
KK-13-01-026-013c	अथ तस्माज्जलाद्राजन्कच्छपः स्थलमास्थितः ॥
KK-13-01-026-014a	स तु नागः प्रभग्रोऽपि पिपासुर्न न्यवर्तत ।
KK-13-01-026-014c	तोयगृध्नुः शनैस्तर्षादपासर्पत पृष्ठतः ॥
KK-13-01-026-015a	तं दृष्ट्वा जलजस्तूर्णमपसर्पन्तमाहवात् ।
KK-13-01-026-015c	अभिदुद्राव वेगेन वज्रयाणिरिवासुरम् ॥
KK-13-01-026-016a	तं रोषात्स्थलमुत्तीर्णमसम्प्राप्तं गजोत्तमम् ।
KK-13-01-026-016c	उभावेव समस्तौ तु जग्राह विनतासुतः ॥
KK-13-01-026-017a	चरणेन तु सव्येन जग्राह स गजोत्तमम् ।
KK-13-01-026-017c	प्रस्पन्दमानं बलवान्दक्षिणेन तु कच्छपम् ॥
KK-13-01-026-018a	उत्पपात ततस्तूर्णं पन्नगेन्द्रनिषूदतः ।
KK-13-01-026-018c	दिवं खं च समुत्पत्य पक्षाभ्यामपराजितः ॥
KK-13-01-026-019a	तेन चोत्पतता तूर्णं सङ्गृहीतौ नखैर्भृशम् ।
KK-13-01-026-019c	वज्रगर्भैः सुनिशितैः प्राणांस्तूर्णं मुमोचतुः ॥
KK-13-01-026-020a	तौ गृह्य बलवांस्तूर्णं स्रस्तपादशिरोधरौ ।
KK-13-01-026-020c	विवल्गन्निव खे क्रीडन्खेचरोऽभिजगाम ह ॥
KK-13-01-026-021a	अत्तुकामस्ततो वीरः पृथिव्यां पृथिवीपते ।
KK-13-01-026-021c	निरैक्षत न चापश्यद्द्रुमं पर्याप्तमासितुम् ॥
KK-13-01-026-022a	नैमिषं त्वथ सम्प्राप्य देवारण्यं महाद्युतिः ।
KK-13-01-026-022c	अपश्यत द्रुमं कञ्चिच्छाखास्कन्धसमावृतम् ॥
KK-13-01-026-023a	हिमवच्छिखरप्रख्यं योजनद्वयमुच्छ्रितम् ।
KK-13-01-026-023c	परिणाहेन राजेन्द्र नल्वमात्रं समन्ततः ॥
KK-13-01-026-024a	तस्य शाखाऽभवत्काचिदायता पञ्चयोजनम् ।
KK-13-01-026-024c	दृढमूला दृढस्कन्धा वज्रपत्रसमाचिता ॥
KK-13-01-026-025a	तत्रोपविष्टः सहसा वैनतेयो निगृह्य तौ ।
KK-13-01-026-025c	अत्तुकामस्ततः शाखा तस्य वेगादवापतत् ॥
KK-13-01-026-026a	तां पतन्तीमभिप्रेक्ष्य प्रेक्ष्य चर्षिगणानधः ।
KK-13-01-026-026c	आसीनान्वसुभिः सार्धं सत्रेण जगतीपते ॥
KK-13-01-026-027a	वैखानसान्नाम यतीन्वालखिल्यगणानपि ।
KK-13-01-026-027c	तत्र भीराविशत्तस्य पतगेन्द्रस्य भारत ॥
KK-13-01-026-028a	तान्दृष्ट्वा स यतींस्तत्र समासीनान्सुरैः सह ।
KK-13-01-026-028c	तुण्डेन गृह्य तां शाखामुत्पपात खगेश्वरः ।
KK-13-01-026-028e	तौ च पक्षी भुजङ्गाशो व्योम्नि क्रीडन्निवाव्रजत् ॥
KK-13-01-026-029a	तं दृष्ट्वा गुरुसम्भारं प्रगृह्योत्पतितं खगम् ।
KK-13-01-026-029c	ऋषयस्तेऽब्रुवन्सर्वे गरुडोऽयमिति स्म ह ।
KK-13-01-026-029e	न त्वन्यः क्षमते कश्चिद्यथाऽयं वीर्यवान्खगः ॥
KK-13-01-026-030a	असौ यच्छति धर्मात्मा गुरुभारसमन्वितः ।
KK-13-01-026-030c	अयं क्रीडन्निवाकाशे तस्माद्गरुड एव सः ॥
KK-13-01-026-031a	एवं ते समयं सर्वे वसवश्च दिवौकसः ।
KK-13-01-026-031c	अकार्षुः पक्षिराजस्य गरुडेत्येव नाम ह ॥
KK-13-01-026-032a	स पक्षी पृथिवीं सर्वां परिधावंस्ततस्ततः ।
KK-13-01-026-032c	मुमुक्षः शाखिनः शाखां न स्म देशमपश्यत ॥
KK-13-01-026-033a	स वाचमशृणोद्दिव्यामुपर्युपरि जल्पतः ।
KK-13-01-026-033c	देवदूतस्य विस्पष्टमाभाष्य गरुडेति च ॥
KK-13-01-026-034a	वैनतेय कुविन्देषु समुद्रान्ते महाबल ।
KK-13-01-026-034c	पात्यतां शाखिनः शाखा न हि ते धर्मनिश्चयाः ॥
KK-13-01-026-035a	तच्छ्रुत्वा गरुडस्तूर्णं जगाम लवणाम्भसः ।
KK-13-01-026-035c	उद्देशं यत्र ते मन्दाः कुविन्दाः पापकर्मिणः ॥
KK-13-01-026-036a	ततो गत्वा ततः शाखां मुमोच पततांवरः ।
KK-13-01-026-036c	तया हता जनपदास्तदा षड्विंशतो नृप ॥
KK-13-01-026-037a	स देशो राजशार्दूल ख्यातः परमदारुणः ।
KK-13-01-026-037c	शाखापतग इत्येव कुविन्दानां महात्मनाम् ॥' ॥

इति श्रीमन्महाभारते अनुशासनपर्वणि दानधर्मपर्वणि षड्विंशोऽध्यायः ॥ 26 ॥

13-26-36 तुण्डेन शाखां गृहीत्वा कश्यपसमीपं गते गरुडे शाखाया अधोभागलम्बिनामृषीणां कश्यपप्रार्थनया शाखाविसर्जनेन हिमवद्गिरिगमनमादिपर्वोक्तमत्रानुसन्धेयम् ॥
