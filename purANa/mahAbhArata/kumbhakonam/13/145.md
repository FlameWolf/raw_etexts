श्रीः
अध्यायः 145

जमदग्निना सौरातपतापनिवारणोपायकल्पनं चोदितेन सूर्येण तस्मै छत्रोपानत्प्रदानम् ॥ 1 ॥ एवं भीष्मेण युधिष्ठिरम् प्रति तत्प्रवृत्तिकथनपूर्वकं तद्वानप्रशंसनम् ॥ 2 ॥
	
001	युधिष्ठिर उवाच 
001a	एवं प्रयाचति तदा भास्करे मुनिसत्तमः ।
001c	जमदग्निर्महातेजाः किं कार्यं प्रत्यपद्यत ॥
002	भीष्म उवाच 
002a	स तथा याचमानस्य मुनिरग्निसमप्रभः ।
002c	जमदग्निः शमं नैव जगाम कुरुनन्दन ॥
003a	ततः सूर्यो मधुरया वाचा तमिदमब्रवीत् ।
003c	कृताञ्जलिर्विप्ररूपी प्रणम्यैनं विशाम्पते ॥
004a	चलं निमित्तं विप्रर्षे सदा सूर्यस्य गच्छतः ।
004c	कथं चलं भेत्स्यसि त्वं सदा यान्तं दिवाकरम् ॥
005	जमदग्निरुवाच 
005a	स्थिरं चापि चलं चापि जाने त्वां ज्ञानचक्षुषा ।
005c	अवश्यं विनयाधानं कार्यमद्य मया तव ॥
006a	मध्याह्ने वै निमेषार्धं तिष्टसि त्वं दिवाकर ।
006c	तत्र भेत्स्यामि सूर्य त्वां न मेऽत्रास्ति विचारणा ॥
007	सूर्य उवाच 
007a	असंशयं मां विप्रर्षे भेत्स्यसे धन्विनांवर ।
007c	अपकारिणं मां विद्धि भगवञ्शरणागतम् ॥
008	भीष्म उवाच 
008a	ततः प्रहस्य भगवाञ्जमदग्निरुवाच तम् ।
008c	न भीः सूर्य त्वया कार्या प्रणिपातगतो ह्यसि ॥
009a	ब्राह्मणेष्वार्जवं यच्च स्थैर्यं च धरणीतले ।
009c	सौम्यतां चैव सोमस्य गाम्भीर्यं वरुणस्य च ॥
010a	दीप्तिमग्नेः प्रभां मेरोः प्रतापं धनदस्य च ।
010c	एतान्यतिक्रमेद्यो वै स हन्याच्छरणागतम् ॥
011a	भवेत्स गुरुतल्पी च ब्रह्महा च स वै भवेत् ।
011c	सुरापानं स कुर्याच्च यो हन्याच्छरणागतम् ॥
012a	एतस्य त्वपनीतस्य समाधिं तात चिन्तय ।
012c	यथा सुखगमः पन्था भवेत्त्वद्रश्मितापितः ॥
013	भीष्म उवाच 
013a	एतावदुक्त्वा स तदा तूष्णीमासीद्भृगूत्तमः ।
013c	अथ सूर्योऽददत्तस्मै छत्रोपानहमाशु वै ॥
014	सूर्य उवाच 
014a	महर्षे शिरसस्त्राणां छत्रं मद्रश्मिवारणम् ।
014c	प्रतिगृह्णीष्व पद्भ्यां च त्राणार्थं चर्मपादुके ||
015a	अद्यप्रभृति चैवेह लोके सम्प्रचरिष्यति ।
015c	पुण्यकेषु च सर्वेषु परमक्षय्यमेव च ॥
016	भीष्म उवाच 
016a	उपानहौ च च्छत्रं च सूर्येणैतत्प्रवर्तितम् ।
016c	पुण्यमेतदभिख्यातं त्रिषु लोकेषु भारत ॥
017a	तस्मात्प्रयच्छ विप्रेषु छत्रोपानहमुत्तमम् ।
017c	धर्मस्ते सुमहान्भावी न मेऽत्रास्ति विचारणा ॥
018a	छत्रं हि भरतश्रेष्ठः यः प्रदद्याद्द्विजातये ।
018c	शुभ्रं शतशलाकं वै स प्रेत्य सुखमेधते ॥
019a	स शक्रलोके वसति पूज्यमानो द्विजातिभिः ।
019c	अप्सरोभिश्च सततं देवैश्च भरतर्षभ ॥
020a	उपानहौ च यो दद्याच्छ्लक्ष्णौ स्नेहसमन्वितौ ।
020c	स्नातकाय महाबाहो संशिताय द्विजातये ॥
021a	सोपि लोकानवाप्नोति देवतैरभिपूजितान् ।
021c	गोलोके स मुदा युक्तो वसति प्रेत्य भारत ॥
022a	एतत्ते भरतश्रेष्ठ मया कार्त्स्न्येन कीर्तितम् ।
022c	छत्रोपानहदानस्य फलं भरतसत्तम ॥ 

इति श्रीमन्महाभारते अनुशासनपर्वणि दानधर्मपर्वणि पञ्चचत्वारिंशदधिकशततमोऽध्यायः ॥ 145 ॥

7-145-4 निमित्तं लक्ष्यम् ॥ 7-145-9 ब्राह्मणेष्वपि यज्झानमिति ट. ध. पाठः ॥ 7-145-12 अपनीतस्यापनयस्य सन्तापनरूपस्य समाधिं समाधानम् ॥
