श्रीः
अध्यायः 194

प्रमथैर्ऋषिगणान्प्रति प्रजानां स्वहिंसातदभावकारणाभिधानम् ॥ 1 ॥

KK-13-01-194-001	भीष्म उवाच 
KK-13-01-194-001a	ततः सर्वे महाभागा देवाश्च पितरश्च ह ।
KK-13-01-194-001c	ऋषयश्च महाभागाः प्रमथान्वाक्यमब्रुवन् ॥
KK-13-01-194-002a	भवन्तो वै महाभागा अपरोक्षनिशाचराः ।
KK-13-01-194-002c	उच्छिष्टानशुचीन्क्षुद्रान्कथं हिंसथ मानवान् ॥
KK-13-01-194-003a	के च स्मृताः प्रतीघाता येन मर्त्यान्न हिंसथ ।
KK-13-01-194-003c	रक्षोघ्नानि च कानि स्युर्यैर्गृहेषु प्रणश्यथ ।
KK-13-01-194-003e	श्रोतुमिच्छाम युष्माकं सर्वमेतन्निशाचराः ॥
KK-13-01-194-004	प्रमथा ऊचुः 
KK-13-01-194-004a	मैथुनेन सदोच्छिष्टाः कृते चैवाधरोत्तरे ।
KK-13-01-194-004c	मोहान्मांसानि खादेत वृक्षमूले च यः स्वपेत् ॥
KK-13-01-194-005a	आमिषं शीर्षतो यस्य पादतो यश्च संविशेत् ।
KK-13-01-194-005c	तत उच्छिष्टकाः सर्वे बहुच्छिद्राश्च मानवाः ॥
KK-13-01-194-006a	उदके चाप्यमेध्यानि श्लेष्माणं च प्रमुञ्चति ।
KK-13-01-194-006c	एते भक्ष्याश्च वध्याश्च मानुषा नात्र संशयः ॥
KK-13-01-194-007a	एवं शीलसमाचारान्धर्षयामो हि मानवान् ।
KK-13-01-194-007c	श्रूयतां च प्रतीघातान्यैर्न शक्नुम हिंसितुम् ||
KK-13-01-194-008a	गोरोचनासमालम्भो वचाहस्तश्च यो भवेत् ।
KK-13-01-194-008c	घृताक्षतं च यो दद्यान्मस्तके तत्परायणः ॥
KK-13-01-194-009a	ये च मांसं न खादन्ति तान्न शक्नुम हिंसितुम् ।
KK-13-01-194-009c	यस्य चाग्निर्गृहे नित्यं दिवारात्रौ च दीप्यते ॥
KK-13-01-194-010a	तरक्षोश्चर्मदंष्ट्राश्च तथैव गिरिकच्छपः ।
KK-13-01-194-010c	आज्यधूमो बिडालश्च च्छागः कृष्णोऽथ पिङ्गलः ॥
KK-13-01-194-011a	येषामेतानि तिष्ठन्ति गृहेषु गृहमेधिनाम् ।
KK-13-01-194-011c	तान्यधृष्याण्यगाराणि पिशिताशैः सुदारुणैः ॥
KK-13-01-194-012a	लोकानस्मद्विधा ये च विचरन्ति यथासुखम् ।
KK-13-01-194-012c	तस्मादेतानि गेहेषु रक्षोघ्नानि विशाम्पते ।
KK-13-01-194-012e	एतद्वः कथितं सर्वं यत्र वः संशयो महान् ॥] 

इति श्रीमन्महाभारते अनुशासनपर्वणि दानधर्मपर्वणि चतुर्नवत्यधिकशततमोऽध्यायः ॥ 194 ॥

13-194-4 अधरोत्तरे अधर उत्तरः श्रेष्ठो यत्र श्रेष्ठस्यावमाने कृते सति ॥ 13-194-5 आमिषं मांसं शिरसि दधानः । पादतः शय्यायां पादस्थाने शिरः कृत्वा यः संविशेत् ॥ 13-194-10 तरक्षोर्व्याघ्रस्य । गिरिकच्छपः पर्वतदरीशायी स्थलकूर्मः ॥
