श्रीः
अध्यायः 194

प्रमथैर्ऋषिगणान्प्रति प्रजानां स्वहिंसातदभावकारणाभिधानम् ॥ 1 ॥

001	भीष्म उवाच 
001a	ततः सर्वे महाभागा देवाश्च पितरश्च ह ।
001c	ऋषयश्च महाभागाः प्रमथान्वाक्यमब्रुवन् ॥
002a	भवन्तो वै महाभागा अपरोक्षनिशाचराः ।
002c	उच्छिष्टानशुचीन्क्षुद्रान्कथं हिंसथ मानवान् ॥
003a	के च स्मृताः प्रतीघाता येन मर्त्यान्न हिंसथ ।
003c	रक्षोघ्नानि च कानि स्युर्यैर्गृहेषु प्रणश्यथ ।
003e	श्रोतुमिच्छाम युष्माकं सर्वमेतन्निशाचराः ॥
004	प्रमथा ऊचुः 
004a	मैथुनेन सदोच्छिष्टाः कृते चैवाधरोत्तरे ।
004c	मोहान्मांसानि खादेत वृक्षमूले च यः स्वपेत् ॥
005a	आमिषं शीर्षतो यस्य पादतो यश्च संविशेत् ।
005c	तत उच्छिष्टकाः सर्वे बहुच्छिद्राश्च मानवाः ॥
006a	उदके चाप्यमेध्यानि श्लेष्माणं च प्रमुञ्चति ।
006c	एते भक्ष्याश्च वध्याश्च मानुषा नात्र संशयः ॥
007a	एवं शीलसमाचारान्धर्षयामो हि मानवान् ।
007c	श्रूयतां च प्रतीघातान्यैर्न शक्नुम हिंसितुम् ||
008a	गोरोचनासमालम्भो वचाहस्तश्च यो भवेत् ।
008c	घृताक्षतं च यो दद्यान्मस्तके तत्परायणः ॥
009a	ये च मांसं न खादन्ति तान्न शक्नुम हिंसितुम् ।
009c	यस्य चाग्निर्गृहे नित्यं दिवारात्रौ च दीप्यते ॥
010a	तरक्षोश्चर्मदंष्ट्राश्च तथैव गिरिकच्छपः ।
010c	आज्यधूमो बिडालश्च च्छागः कृष्णोऽथ पिङ्गलः ॥
011a	येषामेतानि तिष्ठन्ति गृहेषु गृहमेधिनाम् ।
011c	तान्यधृष्याण्यगाराणि पिशिताशैः सुदारुणैः ॥
012a	लोकानस्मद्विधा ये च विचरन्ति यथासुखम् ।
012c	तस्मादेतानि गेहेषु रक्षोघ्नानि विशाम्पते ।
012e	एतद्वः कथितं सर्वं यत्र वः संशयो महान् ॥] 

इति श्रीमन्महाभारते अनुशासनपर्वणि दानधर्मपर्वणि चतुर्नवत्यधिकशततमोऽध्यायः ॥ 194 ॥

13-194-4 अधरोत्तरे अधर उत्तरः श्रेष्ठो यत्र श्रेष्ठस्यावमाने कृते सति ॥ 13-194-5 आमिषं मांसं शिरसि दधानः । पादतः शय्यायां पादस्थाने शिरः कृत्वा यः संविशेत् ॥ 13-194-10 तरक्षोर्व्याघ्रस्य । गिरिकच्छपः पर्वतदरीशायी स्थलकूर्मः ॥
