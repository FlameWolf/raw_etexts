श्रीः
अध्यायः 175

बृहस्पतिना युधिष्ठिरम्प्रत्यहिंसाप्रशंसनम् । 1 ॥

001	युधिष्ठिर उवाच 
001a	अहिंसा वैदिकं कर्म ध्यानमिन्द्रियसंयमः ।
001c	तपोऽथ गुरुशुश्रूषा किं श्रेयः पुरुषं प्रति ॥
002	बृहस्पतिरुवाच 
002a	सर्वाण्येतानि धर्मस्य पृथग्द्वाराणि नित्यशः ।
002c	शृणु सङ्कीर्त्यमानानि षडेव भरतर्षभ ॥
003a	हन्त निःश्रेयसं जन्तोरहं वक्ष्याम्यनुत्तमम् ।
003c	अहिंसापाश्रयं धर्मं दान्तो विद्वान्समाचरेत् ॥
004a	त्रिदण्डं सर्वभूतेषु निधाय पुरुषः शुचिः ।
004c	कामक्रोधौ च संयम्य ततः सिद्धिमवाप्नुते ॥
005a	अहिंसकानि भूतानि दण्डेन विनिहन्ति यः ।
005c	आत्मनः सुखमन्विच्छन्स प्रेत्य न सुखी भवेत् ॥
006a	आत्मोपमस्तु भूतेषु यो वै भवति पूरुषः ।
006c	त्यक्तदण्डो जितक्रोधः स प्रेत्य सुखमेधते ॥
007a	सर्वभूतात्मभूतस्य सर्वभूतानि पश्यतः ।
007c	देवाऽपि मार्गे मुह्यन्ति ह्यपदस्य पदैषिणः ॥
008a	न तत्परस्य सन्दध्यात्प्रतिकूलं यदात्मनः ।
008c	एष साङ्ग्राहिको धर्मः कामादन्यः प्रवर्तते ॥
009a	प्रख्यापने च दाने च सुखदुःखे प्रियाप्रिये ।
009c	आत्मौपम्येन पुरुषः प्रमाणमधिगच्छति ॥
010a	यथा परः प्रक्रमते परेषु तथा परे प्रक्रमन्ते परस्मिन् ।
010c	निषेवते स्वसमां जीवलोके यथा धर्मो नैपुणेनोपदिष्टः ||
011	वैशम्पायन उवाच 
011a	इत्युक्त्वा तं सुरगुरुर्धर्मराजं युधिष्ठिरम् ।
011c	दिवामचक्रमे धीमान्पश्यतामेव नस्तदा ॥ 

इति श्रीमन्महाभारते अनुशासनपर्वणि दानधर्मपर्वणि पञ्चसप्तत्यधिकशततमोऽध्यायः ॥ 175 ॥

7-175-7 सर्वेषां भूतानामात्मभूतस्याऽऽदुःखेनेव परदुःखेनाप्युद्विजतः ॥ 7-175-10 हिंसितो हिनस्ति पालितः पालयति तस्मात्पालयेदेव नो हिंसयेदित्यर्थः ॥
