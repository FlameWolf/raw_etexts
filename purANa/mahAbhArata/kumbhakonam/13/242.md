अध्यायः 242

महेश्वरेण पार्वतींप्रति प्राणिनां मरणस्य स्वाभाविकत्वयत्नसाध्यत्वभेदेन द्वैविध्यकथनपूर्वकं द्वितीयस्य योगादिना शरीरत्यागादिभेदेन चातुर्विध्यकथनेन तस्य महाफलहेतुत्वकथनम् ॥ 1 ॥ कामक्रोधादिना शरीरत्यागस्य नकरभोगहेतुत्वकथनम् ॥ 2 ॥

KK-13-01-242-001	उमोवाच ।
KK-13-01-242-001a	भगवन्मानुषाः केचित्कालधर्ममुपस्थिताः ।
KK-13-01-242-001c	प्राणमोक्षं कथं कृत्वा परत्रि हितमाप्नुयुः ॥
KK-13-01-242-002	महेश्वर उवाच ।
KK-13-01-242-002a	हन्त ते कथयिष्यामि शृणु देवि समाहिता ।
KK-13-01-242-002c	द्विविधं मरणं लोके स्वभावाद्यत्नतस्तथा ॥
KK-13-01-242-003a	तयोः स्वभावं नापायं यत्नतः करणोद्भवम् ।
KK-13-01-242-003c	एतयोरुभयोर्देवि विधानं शृणु शोभने ॥
KK-13-01-242-004a	कल्याकल्यशरीरस्य यत्नजं द्विविधं स्मृतम् ।
KK-13-01-242-004c	यत्नजं नाम मरणमात्मत्यागो मुमूर्षया ॥
KK-13-01-242-005a	तत्राकल्यशरीरस्य जरा व्याधिश्च कारणम् ।
KK-13-01-242-005c	महाप्रस्थानगमनं तथा प्रायोपवेशनम् ।
KK-13-01-242-005e	जलावगाहनं चैव अग्निचित्यां प्रवेशनम् ॥
KK-13-01-242-006a	एवं चतुर्विधः प्रोक्त आत्मत्यागो मुमूर्षताम् ।
KK-13-01-242-006c	एतेषां क्रमयोगेन विधानं शृणु शोभने ॥
KK-13-01-242-007a	स्वधर्मयुक्तं गार्हस्थ्यं चिरमूढ्वा विधानतः ।
KK-13-01-242-007c	तत्रानृण्यं च सम्प्राप्य वृद्धो वा व्याधितोऽपि वा ॥
KK-13-01-242-008a	दर्शयित्वा स्वदौर्बल्यं सर्वानेवानुमान्य च ।
KK-13-01-242-008c	सर्वं विहाय बन्धूंश्च क्रमाणां भरणं तथा ॥
KK-13-01-242-009a	दानानि विधिवत्कृत्वा धर्मिकार्यर्थमात्मनः ।
KK-13-01-242-009c	अनुज्ञाप्य जनं सर्वं वाचा मधुरया ब्रुवन् ॥
KK-13-01-242-010a	अहतं वस्त्रमाच्छाद्य बद्ध्वा तत्कुशरज्जुना ।
KK-13-01-242-010c	उपस्पृश्च प्रतिज्ञाय व्यवसायपुरःसरम् ॥
KK-13-01-242-011a	परित्यज्य ततो ग्राम्यं धर्मं कुर्याद्यथेप्सितम् ।
KK-13-01-242-011c	महाप्रस्थानमिच्छेच्चेत्प्रतिष्ठेतोत्तरां दिशम् ॥
KK-13-01-242-012a	भूत्वा तावन्निराहारो यावत्प्राणविमोक्षणम् ।
KK-13-01-242-012c	चेष्टाहानौ शयित्वाऽपि तन्मनाः प्राणमुत्सृजेत् ।
KK-13-01-242-012e	एवं पुण्यकृतां लोकानमलान्प्रतिपद्यते ॥
KK-13-01-242-013a	प्रायोपवेशनं चेच्छेत्तेनैव विधिना नरः ।
KK-13-01-242-013c	देशे पुण्यतमे श्रेष्ठे निराहारस्तु संविशेत् ॥
KK-13-01-242-014a	अप्राणं तु शुचिर्भूत्वा कुर्वन्दानं स्वशक्तितः ।
KK-13-01-242-014c	पुण्यं परित्यजेत्प्राणानेष धर्मः सनातनः ।
KK-13-01-242-014e	एवं कलेवरं त्यक्त्वा स्वर्गलोके महीयते ॥
KK-13-01-242-015a	अग्निप्रवेशनं चेच्छेत्तेनैव विधिना शुभे ।
KK-13-01-242-015c	कृत्वा काष्ठमयं चित्यं पुण्यक्षेत्रे नदीषु वा ॥
KK-13-01-242-016a	दैवतेभ्यो नमस्कृत्वा कृत्वा चापि प्रदक्षिणम् ।
KK-13-01-242-016c	भूत्वा शुचिर्व्यवसितः प्रविशेदग्निसंस्तरम् ।
KK-13-01-242-016e	सोपि लोकान्यथान्यायं प्राप्नुयात्पुण्यकर्मणाम् ॥
KK-13-01-242-017a	जलावगाहनं चेच्छेत्तेनैव विधिना शुभे ।
KK-13-01-242-017c	ख्याते पुण्यतमे तीर्थे निमज्जेत्सुकृतं स्मरन् ॥
KK-13-01-242-018a	सोपि पुण्यतमाँल्लोकान्निःसङ्गात्प्रतिपद्यते ।
KK-13-01-242-018c	ततः कल्यशरीरस्य सन्त्यागं शृणु तत्वतः ॥
KK-13-01-242-019a	रक्षार्थं क्षत्रियः श्रेष्ठः प्रजापालनकारणात् ।
KK-13-01-242-019c	योधानां भर्तृपिण्डार्थं गुर्वर्थं ब्रह्मचारिणाम् ॥
KK-13-01-242-020a	गोब्राह्मणार्थं सर्वेषां प्राणत्यागो विधीयते ।
KK-13-01-242-020c	स्वराज्यरक्षणार्तं वा कुजनैः पीडिताः प्रजाः ॥
KK-13-01-242-021a	मोक्तुकामस्त्यजेत्प्राणान्युद्धमार्गे यथाविधि ।
KK-13-01-242-021c	सुसन्नद्धो व्यवसितः सम्प्रविश्यापराङ्मुखः ।
KK-13-01-242-021e	एवं राजा मृतः सद्यः स्वर्गलोके महीयते ॥
KK-13-01-242-022a	तादृशी सुगतिर्नास्ति क्षत्रियस्य विशेषतः ।
KK-13-01-242-022c	भृत्यो वा भर्तृपिण्डार्थं भर्तृकर्मण्युपस्थिते ॥
KK-13-01-242-023a	कुर्वंस्तत्र तु साहाय्यमात्मप्राणानपेक्षया ।
KK-13-01-242-023c	स्वाम्यर्थं सन्त्यजेत्प्राणान्पुण्याँल्लोकान्स गच्छति ॥
KK-13-01-242-024a	स्पृहणीयः सुरगणैस्तत्र नास्ति विचारणा ।
KK-13-01-242-024c	एवं गोब्राह्मणार्थं वा दीनार्थं वा त्यजेत्तनुम् ॥
KK-13-01-242-025a	सोपि पुण्यमवाप्नोति आनृशंस्यव्यपेक्षया ।
KK-13-01-242-025c	इत्येते जीवितत्यागे मार्गास्ते समुदाहृताः ॥
KK-13-01-242-026a	कामक्रोधाद्भयाद्वाऽपि यदि चेत्सन्त्यजेत्तनुम् ।
KK-13-01-242-026c	सोऽनन्तं नरकं याति आत्महन्तृत्वकारणात् ॥
KK-13-01-242-027a	स्वभावं मरणं नाम न तु चात्मेच्छया भवेत् ।
KK-13-01-242-027c	यथा मृतानां यत्कार्यं तन्मे शृणु यथाविधि ॥
KK-13-01-242-028a	तत्रापि मरणं त्यागो मूढत्यागाद्विशिष्यते ।
KK-13-01-242-028c	भूमौ संवेशयेद्देहं नरस्य विनशिष्यतः ॥
KK-13-01-242-029a	निर्जीवं वृणुयात्सद्यो वाससा तु कलेवरम् ।
KK-13-01-242-029c	माल्यगन्धैरलङ्कृत्य सुवर्णेन च भामिनि ॥
KK-13-01-242-030a	श्मशाने दक्षिणे देशे चिताग्नौ प्रदहेन्मृतम् ।
KK-13-01-242-030c	अथवा निक्षिपेद्भूमौ शरीरं जीववर्जितम् ॥
KK-13-01-242-031a	दिवा च शुक्लपक्षश्च उत्तरायणमेव च ।
KK-13-01-242-031c	मुमूर्षूणां प्रशस्तानि विपरीतं तु गर्हितम् ॥
KK-13-01-242-032a	औदकं चाष्टकाश्राद्धं बहुभिर्बहुभिः कृतम् ।
KK-13-01-242-032c	आप्यायनं मृतानां तत्परलोके भवेच्छुभम् ।
KK-13-01-242-032e	एतत्सर्वं मया प्रोक्तं मानुषाणां हितं वचः ॥ ॥

इति श्रीमन्महाभारते अनुशासनपर्वणि दानधर्मपर्वणि द्विचत्वारिंशदधिकद्विशततमोऽध्यायः ॥ 242 ॥

