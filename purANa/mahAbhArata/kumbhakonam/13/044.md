अध्यायः 044
	
भीष्मेण युधिष्ठिरं प्रति ब्रह्मणा देवान्प्रत्यनूदितसुपर्णोपाख्यानकथनसमापनम् ॥ 1 ॥
	
001	ऋषय ऊचुः ।
001a	अहो श्रावितमाख्यानं भवताऽत्यद्भुतं महत् ।
001c	पुण्यं यशस्यमायुष्यं स्वर्ग्यं स्वस्त्ययनं महत् ॥
002a	एतत्पवित्रं देवानामेतद्गुह्यं परन्तप ।
002c	एतज्ज्ञानवता ज्ञेयमेषा गतिरनुत्तमा ॥
003a	य इमां श्रावयेद्विद्वान्कथां पर्वसु पर्वसु 
003c	स लोकान्प्राप्नुयात्पुण्यान्देवर्षिभिरभिष्टुतान् ॥
004a	श्राद्धकाले च विप्राणां य इमां श्रावयेच्छुचिः ।
004c	न तत्र रक्षसां भागो नासुराणां च विद्यते ॥
005a	अनसूयुर्जितक्रोधः सर्वसत्वहिते रतः ।
005c	यः पठेत्सततं युक्तः स व्रजेत्तत्सलोकताम् ॥
006a	वेदान्पारयते विप्रो राजा विजयवान्भवेत् ।
006c	वैश्यस्तु धनधान्याढ्यः शूद्रः सुखमवाप्नुयात् ॥
007	भीष्म उवाच ।
007a	ततस्ते मुनयः सर्वे सम्पूज्य विनतासुतम् ।
007c	स्वानेव चाश्रमाञ्जग्मुर्बभूवुः शान्तितत्पराः ॥
008a	स्थूलदर्शिभिराकृष्टो दुर्ज्ञेयो ह्यकृतात्मभिः ।
008c	एषा श्रुतिर्महाराज धर्म्या धर्मभृतांवर ॥
009a	सुराणां ब्रह्मणा प्रोक्ता विस्मितानां परन्तप ।
009c	मयाप्येषा कथा तात कथिता मातुरन्तिके ।
009e	वसुभिः सत्त्वसम्पन्नैस्तवाप्येषा मयोच्यते ॥
010a	तदग्निहोत्रपरमा जपयज्ञपरायणाः ।
010c	निराशीर्बन्धनाः सन्तः प्रयान्त्यक्षरसात्मतां ॥
011a	आरम्भयज्ञानुत्सृज्य जपहोमपरायणाः ।
011c	ध्यायन्तो मनसा विष्णुं गच्छन्ति परमां गतिम् ॥
012a	तदेष परमो मोक्षो मोक्षद्वारं च भारत ।
012c	यथा विनिश्चितात्मानो गच्छन्ति परमां गतिम् ॥ ॥

इति श्रीमन्महाभारते अनुशासनपर्वणि दानधर्मपर्वणि चतुश्चत्वारिंशोऽध्यायः ॥ 44 
