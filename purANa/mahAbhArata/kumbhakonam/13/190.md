श्रीः
अध्यायः 190

सूर्यगार्ग्यादिभिः पृथक्पृथग्धर्मरहस्यकथनम् ॥ 1 ॥

001	[विभावसुरुवाच 
001a	सलिलस्याञ्जलिं पूर्णमक्षताश्च धृतोत्तराः ।
001c	सोमस्योत्तिष्ठमानस्य तज्जलं चाक्षतांश्च तान् ॥
002a	स्थितो ह्यभिमुखो मर्त्यः पौर्णमास्यां बलिं हरेत् ।
002c	अग्निकार्यं कृतं तेन हुताश्चास्याग्नयस्त्रयः ॥
003a	वनस्पतिं च यो हन्यादमावास्यामबुद्धिमान् ।
003c	अपि ह्येकेन पत्रेण लिप्यते ब्रह्महत्यया ॥
004a	दन्तकाष्ठं तु यः खादेदमावास्यामबुद्धिमान् ।
004c	हिंसितश्चन्द्रमास्तेन पितरश्चोद्विजन्ति च ॥
005a	हव्यं न तस्य देवाश्च प्रतिगृह्णन्ति पर्वसु ।
005c	कुप्यन्ते पितरश्चास्य कुले वंशोऽस्य हीयते ॥
006	श्रीरुवाच 
006a	प्रकीर्णं भाजनं यत्र भिन्नभाण्डमथासनम् ।
006c	योषितश्चैव हन्यन्ते कश्मलोपहते गृहे ॥
007a	देवताः पितरश्चैव उत्सवे पर्वणीषु वा ।
007c	निराशाः प्रतिगच्छन्ति कश्मलोपहताद्गृहात् ॥
008	अङ्गिरा उवाच 
008a	यस्तु संवत्सरं पूर्णं दद्याद्दीपं करञ्जके ।
008c	सुवर्चलामूलहस्तः प्रजा तस्य विवर्धते ॥
009	गार्ग्य उवाच 
009a	आतीथ्यं सततं कुर्याद्दीपं दद्यात्प्रतिश्रये ।
009c	वर्जयानो दिवास्वापं न च मांसानि भक्षयेत् ॥
010a	गोब्राह्मणं न हिंस्याच्च पुष्कराणि च कीर्तयेत् ।
010c	एत श्रेष्ठतमो धर्मः सरहस्यो महाफलः ॥
011a	अपि क्रतुशतैरिष्ट्वा क्षयं गच्छति तद्धविः ।
011c	न तु क्षीयन्ति ते धर्माः श्रद्दधानैः प्रयोजिताः ॥
012a	इदं च परमं गुह्यं सरहस्यं निबोधत ।
012c	श्राद्धकल्पे च दैवे च तैर्थिके पर्वणीषु च ॥
013a	रजस्वला च या नारी श्वित्रिकाऽपुत्रिका च या ।
013c	एताभिश्चक्षुषा दृष्टं हविर्नाश्नन्ति देवताः ।
013e	पितरश्च न तुष्यन्ति वर्षाण्यपि त्रयोदश ॥
014a	शुक्लवासाः शुचिर्भूत्वा ब्राह्मणान्स्वस्ति वाचयेत् ।
014c	कीर्तयेद्भारतं चैव तथा स्यादक्षयं हविः ॥
015	धौम्य उवाच 
015a	भिन्नभाण्डं च खट्वां च कुक्कुटं शुनकं तथा ।
015c	अप्रशस्तानि सर्वाणि यश्च वृक्षो गृहेरुहः ॥
016a	भिन्नभाण्डे कलिं प्राहुः खट्वायां तु धनक्षयः ।
016c	कुक्कुटे शुनके चैव हविर्नाश्नन्ति देवताः ।
016e	वृक्षमूले ध्रुवं सत्वं तस्माद्वृक्षं न रोपयेत् ॥
017	जमदग्निरुवाच 
017a	यो यजेदश्वमेधेन वाजपेयशतेन ह ।
017c	अवाक्शिरा वा लम्बेत सत्रं वा स्फीतमाहरेत् ॥
018a	न यस्य हृदयं शुद्धं नरकं स ध्रुवं व्रजेत् ।
018c	तुल्यं यज्ञश्च सत्यं च हृदयस्य च शुद्धता ॥
019a	शुद्धेन मनसा दत्त्वा सक्तुप्रस्थं द्विजातये ।
019c	ब्रह्मलोकमनुप्राप्तः पर्याप्तं तन्निदर्शनम् ॥] 

इति श्रीमन्महाभारते अनुशासनपर्वणि दानधर्मपर्वणि नवत्यधिकशततमोऽध्यायः ॥ 190 ॥

7-190-8 करञ्जसुवर्चले वृक्षवल्लिविशेषौ ॥ 7-190-16 सत्वं वृश्चिकसर्पादि । न रोपयेत् गृहे इति शेषः ॥
