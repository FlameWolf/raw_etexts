अध्यायः 255

अथ दानधर्मपर्व ॥ 1 ॥

भीष्मेण युधिष्ठिरम्प्रति एकादशरुद्रद्वादशादित्यादीनां वसिष्ठादिमहर्षीणां राजर्ष्यादीनां च पृथक्पृथङ्नामनिर्देशपूर्वकं तत्तन्नामकीर्तनादेः सावित्रीजपादेश्च महाफलहेतुत्वाभिधानम् ॥ 1 ॥

KK-13-01-255-001	युधिष्ठिर उवाच* ।
KK-13-01-255-001a	पितामह महाप्राज्ञ सर्वशास्त्रविशारद ।
KK-13-01-255-001c	किं जप्यं जपतो नित्यं भवेद्धर्मफलं महत् ॥
KK-13-01-255-002a	प्रस्थाने वा प्रवेशे वा प्रवृत्ते वाऽपि कर्मणि ।
KK-13-01-255-002c	दैवे वा श्राद्धकाले वा किं जप्यं कर्मसाधनम् ॥
KK-13-01-255-003a	शान्तिकं पौष्टिकं रक्षा शत्रुघ्नं भयनाशनम् ।
KK-13-01-255-003c	जप्यं यद्ब्रह्म समितं तद्भवान्वक्तुमर्हति ॥
KK-13-01-255-004	भीष्म उवाच ।
KK-13-01-255-004a	व्यासप्रोक्तमिमं मन्त्रं शृणुष्वैकमना नृप ।
KK-13-01-255-004c	सावित्र्या विहितं दिव्यं सद्यः पावविमोचनम् ॥
KK-13-01-255-005a	शृणु मन्त्रविधिं कृत्स्नं प्रोच्यमानं मयाऽनघ ।
KK-13-01-255-005c	यं श्रुत्वा पाण्डवश्रेष्ठ सर्वपापैः प्रमुच्यते ॥
KK-13-01-255-006a	रात्रावहनि धर्मज्ञ जपन्पापैर्न लिप्यते ।
KK-13-01-255-006c	तत्तेऽहं सम्प्रवक्ष्यामि शृणुष्वैकमना नृप ॥
KK-13-01-255-007a	आयुष्मान्भवते चैव यं श्रुत्वा पार्थिवात्मज ।
KK-13-01-255-007c	पुरुषस्तु सुसिद्धार्थः प्रेत्य चेह च मोदते ॥
KK-13-01-255-008a	सेवितं सततं राजन्पुरा राजर्षिसत्तमैः ।
KK-13-01-255-008c	क्षत्रधर्मपैरर्नित्यं सत्यव्रतपरायणैः ॥
KK-13-01-255-009a	इदमाह्निकमव्यग्रं कुर्वद्भिर्नियतैः सदा ।
KK-13-01-255-009c	नृपैर्भरतशार्दूल प्राप्यते श्रीरनुत्तमा ॥
KK-13-01-255-010a	नमो वसिष्ठाय महाव्रताय पराशरं वेदनिधिं नमस्ते ।
KK-13-01-255-010c	नमोस्त्वनन्ताय महोरगाय नमोस्तु सिद्धेभ्य इहाक्षयेभ्यः ॥
KK-13-01-255-011a	नमोस्त्वृषिभ्यः परमं परेषां देवेषु देवं वरदं वराणाम् ।
KK-13-01-255-011c	सहस्रशीर्षाय नमः शिवाय सहस्रनामाय जनार्दनाय ॥
KK-13-01-255-012a	अजैकपादहिर्बुध्न्यः पिनाकी चापराजितः ।
KK-13-01-255-012c	ऋतश्च पितृरूपश्च त्र्यम्बकश्च महेश्वरः ॥
KK-13-01-255-013a	वृषाकपिश्च शम्भुश्च हवनोऽथेश्वरस्तथा ।
KK-13-01-255-013c	एकादशैते प्रथिता रुद्रास्त्रिभुवनेश्वराः ॥
KK-13-01-255-014ac	शतमेतत्समाम्नातं शतरुद्रे महात्मनाम् ॥
KK-13-01-255-015a	अंशो भगश्च मित्रश्च वरुणश्च जलेश्वरः ।
KK-13-01-255-015c	तथा धाताऽर्यमा चैव जयन्तो भास्करस्तथा ॥
KK-13-01-255-016a	त्वष्टा पूषा तथैवेन्द्रो द्वादशो विष्णुरुच्यते ।
KK-13-01-255-016c	इत्येते द्वादशादित्याः काश्यपेया इति श्रुतिः ॥
KK-13-01-255-017a	धरो ध्रुवश्च सोमश्च सावित्रोऽथानिलोऽनलः ।
KK-13-01-255-017c	प्रत्यूषश्च प्रभासश्च वसवोष्टौ प्रकीर्तिताः ॥
KK-13-01-255-018a	नासत्यश्चापि दस्रश्च स्मृतौ द्वावश्विनावपि ।
KK-13-01-255-018c	मार्तण्डस्यात्मजावेतौ सञ्ज्ञानासाविनिर्गतौ ॥
KK-13-01-255-019a	अतः परं प्रवक्ष्यामि लोकानां कर्मसाक्षिणः ।
KK-13-01-255-019c	अपि यज्ञस्य वेत्तारो दत्तस्य सुकृतस्य च ॥
KK-13-01-255-020a	अदृश्याः सर्वभूतेषु पश्यन्ति त्रिदशेश्वराः ।
KK-13-01-255-020c	शुभाशुभानि कर्माणि मृत्युः कालश्च सर्वशः ॥
KK-13-01-255-021a	विश्वेदेवाः पितृगणा मूर्तिमन्तस्तपोधनाः ।
KK-13-01-255-021c	मुनयश्चैव सिद्धाश्च तपोमोक्षपरायणाः ।
KK-13-01-255-021e	शुचिस्मिताः कीर्तयतां प्रयच्छन्ति शुभं नृणाम् ॥
KK-13-01-255-022a	प्रजापतिकृतानेतान्लोकान्दिव्येन तेजसा ।
KK-13-01-255-022c	वसन्ति सर्वलोकेषु प्रयताः सर्वकर्मसु ॥
KK-13-01-255-023a	प्राणानामीश्वरानेतान्कीर्तयन्प्रयतो नरः ।
KK-13-01-255-023c	धर्मार्थकामैर्विपुलैर्युज्यते सह नित्यशः ॥
KK-13-01-255-024a	लोकांश्च लभते पुण्यान्विश्वेश्वरकृताञ्शुभान् ।
KK-13-01-255-024c	एते देवास्त्रयस्त्रिंशत्सर्वभूतगणेश्वराः ॥
KK-13-01-255-025a	नन्दीश्वरो महाकायो ग्रामणीर्वृषभध्वजः ।
KK-13-01-255-025c	ईश्वराः सर्वलोकानां गणेश्वरविनायकाः ॥
KK-13-01-255-026a	सौम्या रौद्रा गणाश्चैव योगभूतगणास्तथा ।
KK-13-01-255-026c	ज्योतींषि सरितो व्योम सुपर्णः पतगेश्वरः ॥
KK-13-01-255-027a	पृथिव्यां तपसा सिद्धाः स्थावराश्च चराश्च ह ।
KK-13-01-255-027c	हिमवान्गिरयः सर्वे चत्वारश्च महार्णवाः ॥
KK-13-01-255-028a	भवस्यानुचराश्चैव हरतुल्यपराक्रमाः ।
KK-13-01-255-028c	विष्णुर्देवोथ जिष्णुश्च स्कन्दश्चाम्बिकया सह ॥
KK-13-01-255-029a	कीर्तयन्प्रयतः सर्वान्सर्वपापैः प्रमुच्यते ।
KK-13-01-255-029c	अत ऊर्ध्वं प्रवक्ष्यामि मानवानृषिसत्तमान् ॥
KK-13-01-255-030a	यवक्रीतश्च रैभ्यश्च अर्वावसुपरावसू ।
KK-13-01-255-030c	औशिजश्चैव कक्षीवान्बलश्चाङ्गिरसः सुतः ॥
KK-13-01-255-031a	ऋषिर्मेधातिथेः पुत्रः कण्वो बर्हिषदस्तथा ।
KK-13-01-255-031c	ब्रह्मतेजोमयाः सर्वे कीर्तिता लोकभावनाः ॥
KK-13-01-255-032a	लभन्ते हि शुभं सर्वे रुद्रानलवसुप्रभाः ।
KK-13-01-255-032c	भुवि कृत्वा शुभं कर्म मोदन्ते दिवि दैवतैः ॥
KK-13-01-255-033a	महेन्द्रगुरवः सप्त प्राचीं वै दिशमाश्रिताः ।
KK-13-01-255-033c	प्रयतः कीर्तयेदेताञ्शक्रलोके महीयते ॥
KK-13-01-255-034a	उन्मुचुः प्रमुचुश्चैव स्वस्त्यात्रेयश्च वीर्यवान् ।
KK-13-01-255-034c	दृढव्यश्चोर्ध्वबाहुश्च तृणसोमाङ्गिरास्तथा ॥
KK-13-01-255-035a	मित्रावरुणयोः पुत्रस्तथाऽगस्त्यः प्रतापवान् ।
KK-13-01-255-035c	धर्मराजर्त्विजः सप्त दक्षिणां दिशमाश्रिताः ॥
KK-13-01-255-036a	दृढेयुश्च ऋतेयुश्च परिव्याधश्च कीर्तिमान् ।
KK-13-01-255-036c	एकतश्च द्वितश्चैव त्रितश्चादित्यसन्निभाः ॥
KK-13-01-255-037a	अत्रेः पुत्रश्च धर्मात्मा ऋषिः सारस्वतस्तथा ।
KK-13-01-255-037c	वरुणस्यर्त्विजः सप्त पश्चिमां दिशमाश्रिताः ॥
KK-13-01-255-038a	अत्रिर्वसिष्ठो भगवान्कश्यपश्च महानृषिः ।
KK-13-01-255-038c	गौतमश्च भरद्वाजो विश्वामित्रोथ कौशिकः ॥
KK-13-01-255-039a	ऋचीकतनयश्चोग्रो जमदग्निः प्रतापवान् ।
KK-13-01-255-039c	धनेश्वरस्य गुरवः सप्तैते उत्तराश्रिताः ॥
KK-13-01-255-040a	अपरे मुनयः सप्त दिक्षु सर्वास्वधिष्ठिताः ।
KK-13-01-255-040c	कीर्तिस्वस्तिकरा नॄणां कीर्तिता लोकभावनाः ॥
KK-13-01-255-041a	धर्मः कामश्च कालश्च वसुर्वासुकिरेव च ।
KK-13-01-255-041c	अनन्तः कपिलश्चैव सप्तैते धरणीधराः ॥
KK-13-01-255-042a	रामो व्यासस्तथा द्रौणिरश्वत्थामा च लोमशः ।
KK-13-01-255-042c	इत्येते मुनयो दिव्या एकैकः सप्तसप्तधा ॥
KK-13-01-255-043a	शान्तिस्वस्तिकरा लोके दिशाम्पालाः प्रकीर्तिताः ।
KK-13-01-255-043c	यस्यांयस्यां दिशि ह्येते तन्मुखः शरणं व्रजेत् ॥
KK-13-01-255-044a	स्रष्टारः सर्वभूतानां कीर्तिता लोकपावनाः ।
KK-13-01-255-044c	संवर्तो मेरुसावर्णो मार्कण्डेयश्च धार्मिकः ॥
KK-13-01-255-045a	साङ्ख्ययोगौ नारदश्च दुर्वासाश्च महानृषिः ।
KK-13-01-255-045c	अत्यन्ततपसो दान्तास्त्रिषु लोकेषु विश्रुताः ॥
KK-13-01-255-046a	अपरे रुद्रसङ्काशाः कीर्तिता ब्रह्मलौकिकाः ।
KK-13-01-255-046c	अपुत्रो लभते पुत्रं दरिद्रो लभते धनम् ॥
KK-13-01-255-047a	तथा धर्मार्थकामेषु सिद्धिं च लभते नरः ।
KK-13-01-255-047c	पृथुं वैन्यं नृपवरं पृथ्वी यस्याभवत्सुता ॥
KK-13-01-255-048a	प्रजापतिं सार्वभौमं कीर्तयेद्वसुधाधिपम् ।
KK-13-01-255-048c	आदित्यवंशप्रभवं महेन्द्रसमविक्रमम् ॥
KK-13-01-255-049a	पुरूरवसमैलं च त्रिषु लोकेषु विश्रुतम् ।
KK-13-01-255-049c	बुधस्य दयितं पुत्रं कीर्तयेद्वसुधाधिपम् ॥
KK-13-01-255-050a	त्रिलोकविश्रुतं वीरं भरतं च प्रकीर्तयेत् ।
KK-13-01-255-050c	गवामयेन यज्ञेन येनेष्टं वै कृते युगे ॥
KK-13-01-255-051a	रन्तिदेवं महादेवं कीर्तयेत्परमद्युतिम् ।
KK-13-01-255-051c	विश्वजित्तपसोपेतं लक्षण्यं लोकपूजितम् ॥
KK-13-01-255-052a	तथा श्वेतं च राजर्षिं कीर्तयेत्परमुद्यतिम् ।
KK-13-01-255-052c	सगरस्यात्मजा येन प्लावितास्तारितास्तथा ॥
KK-13-01-255-053a	हुताशनसमानेतान्महारूपान्महौजसः ।
KK-13-01-255-053c	उग्रकायान्महासत्वान्कीर्तयेत्कीर्तिवर्धनान् ॥
KK-13-01-255-054a	देवानृषिगणांश्चैव नृपांश्च जगतीश्वरान् ।
KK-13-01-255-054c	साङ्ख्यं योगं च परमं हव्यं कव्यं तथैव च ॥
KK-13-01-255-055a	कीर्तितं परमं ब्रह्म सर्वश्रुतिपरायणम् ।
KK-13-01-255-055c	मङ्गल्यं सर्वभूतानां पवित्रं बहु कीर्तितम् ॥
KK-13-01-255-056a	व्याधिप्रशमनं श्रेष्ठं पौष्टिकं सर्वकर्मणाम् ।
KK-13-01-255-056c	प्रयतः कीर्तयेच्चैतान्कल्यं सायं च भारत ॥
KK-13-01-255-057a	एते वै यान्ति वर्षन्ति भान्ति वान्ति सृजन्ति च ।
KK-13-01-255-057c	एते विनायकाः श्रेष्ठा दक्षाः क्षान्ता जितेन्द्रियाः ॥
KK-13-01-255-058a	नराणामशुभं सर्वे व्यपोहन्ति प्रकीर्तिताः ।
KK-13-01-255-058c	साक्षिभूता महात्मानः पापस्य सुकृतस्य च ॥
KK-13-01-255-059a	एतान्वै कल्यमुत्थाय कीर्तयञ्शुभमश्नुते ।
KK-13-01-255-059c	नाग्निचोरभयं तस्य न मार्गप्रतिरोधनम् ॥
KK-13-01-255-060a	एतान्कीर्तयतां नित्यं दुःस्वप्नो नश्यते नृणाम् ।
KK-13-01-255-060c	मुच्यते सर्वपापेभ्यः स्वस्तिमांश्च गृहान्व्रजेत् ॥
KK-13-01-255-061a	दीक्षाकालेषु सर्वेषु यः पठेन्नियतो द्विजः ।
KK-13-01-255-061c	न्यायवानात्मनिरतः क्षान्तो दान्तोऽनसूयकः ॥
KK-13-01-255-062a	रोगार्तो व्याधियुक्तो वा पठन्पापात्प्रमुच्यते ।
KK-13-01-255-062c	वास्तुमध्ये तु पठतः कुले स्वस्त्ययनं भवेत् ॥
KK-13-01-255-063a	क्षेत्रमध्ये तु पठतः सर्वं सस्यं प्ररोहति ।
KK-13-01-255-063c	गच्छतः क्षेममध्वानं ग्रामान्तरगतः पठन् ॥
KK-13-01-255-064a	आत्मनश्च सुतानां च दाराणां च धनस्य च ।
KK-13-01-255-064c	बीजानामोषधीनां च रक्षामेतां प्रयोजयेत् ॥
KK-13-01-255-065a	एतान्सङ्ग्रामकाले तु पठतः क्षत्रियस्य तु ।
KK-13-01-255-065c	व्रजन्ति रिपवो नाशं क्षेमं च परिवर्तते ॥
KK-13-01-255-066a	एतान्दैवे च पित्र्ये च पठतः पुरुषस्य हि ।
KK-13-01-255-066c	भुञ्जते पितरः कव्यं हव्यं च त्रिदिवौकसः ॥
KK-13-01-255-067a	न व्याधिश्वापदभयं न द्विपान्न हि तस्करात् ।
KK-13-01-255-067c	कश्मलं लघुतां याति पाप्मना च प्रमुच्यते ॥
KK-13-01-255-068a	यानपात्रे च याने च प्रवासे राजवेश्मनि ।
KK-13-01-255-068c	परां सिद्धिमवाप्नोति सावित्रीं ह्युत्तमां पठन् ॥
KK-13-01-255-069a	न च राजभयं तेषां न पिशाचान्न राक्षसात् ।
KK-13-01-255-069c	नाग्न्यम्बुपवनव्यालाद्भयं तस्योपजायते ॥
KK-13-01-255-070a	चतुर्णामपि वर्णानामाश्रमस्य विशेषतः ।
KK-13-01-255-070c	करोति सततं शान्तिं सावित्रीमुत्तमां पठन् ॥
KK-13-01-255-071a	नाग्निर्दहति काष्ठानि सावित्री यत्र पठ्यते ।
KK-13-01-255-071c	न तत्र बालो म्रियते न च तिष्ठन्ति पन्नगाः ॥
KK-13-01-255-072a	न तेषां विद्यते दुःखं गच्छन्ति परमां गतिम् ।
KK-13-01-255-072c	ये शृण्वन्ति महद्ब्रह्म सावित्रीगुणकीर्तनम् ॥
KK-13-01-255-073a	गवां मध्ये तु पठतो गावोऽस्य बहुवत्सलाः ।
KK-13-01-255-073c	प्रस्थाने वा प्रवासे वा सर्वावस्थां गतः पठेत् ॥
KK-13-01-255-074a	जपतां जुह्वतां चैव नित्यं च प्रयतात्मनाम् ।
KK-13-01-255-074c	ऋषीणां परमं जप्यं गुह्यमेतन्नराधिप ॥
KK-13-01-255-075a	याथातथ्येन सिद्धस्य इतिहासं पुरातनम् ।
KK-13-01-255-075c	पराशरमतं दिव्यं शक्राय कथितं पुरा ॥
KK-13-01-255-076a	तदेतत्ते समाख्यातं तथ्यं ब्रह्म सनातनम् ।
KK-13-01-255-076c	हृदयं सर्वभूतानां श्रुतिरेषा सनातनी ॥
KK-13-01-255-077a	सोमादित्यान्वयाः सर्वे राघवाः कुरवस्तथा ।
KK-13-01-255-077c	पठन्ति शुचयो नित्यं सावित्रीं प्राणिनां गतिं ॥
KK-13-01-255-078a	अभ्यासे नित्यं देवानां सप्तर्षीणां ध्रुवस्य च ।
KK-13-01-255-078c	मोक्षणं सर्वकृच्छ्राणां मोचयत्यशुभात्सदा ॥
KK-13-01-255-079a	वृद्धैः काश्यपगौतमप्रभृतिभिर्भृग्वङ्गिरोत्र्यादिभिः शुक्रागस्त्यबृहस्पतिप्रभृतिभिर्ब्रह्मर्षिभिः सेवितम् ।
KK-13-01-255-079c	भारद्वाजमतं ऋचीकतनयैः प्राप्तं वसिष्ठात्पुनः सावित्रीमधिगम्य शक्रवसुभिः कृत्स्ना जिता दानवाः ॥
KK-13-01-255-080a	यो गोशतं कनकशृङ्गमयं ददाति विप्राय वेदविदुषे च बहुश्रुताय ।
KK-13-01-255-080c	दिव्यां च भारतकथां कथयेच्च नित्यं तुल्यं फलं भवति तस्य च तस्य चैव ॥
KK-13-01-255-081a	धर्मो विवर्धति भृगोः परिकीर्तनेन वीर्यं विवर्धति वसिष्ठनमोनतेन ।
KK-13-01-255-081c	सङ्ग्रामजिद्भवति चैव रघुं नमस्यन्स्यादश्विनौ च परिकीर्तयतो न रोगः ॥
KK-13-01-255-082a	एषा ते कथिता राजन्सावित्री ब्रह्मशाश्वती ।
KK-13-01-255-082c	विवक्षुरसि यच्चान्यत्तत्ते वक्ष्यामि भारत ॥ ॥

इति श्रीमन्महाभारते अनुशासनपर्वणि दानधर्मपर्वणि पञ्चपञ्चाशदधिकद्विशततमोऽध्यायः ॥ 255 ॥

13-255-1 *अयमध्यायः औत्तराहपाठ एव वर्तते । 13-255-4 विहितं इष्टसिद्ध्यर्थं जप्तम् ॥ 13-255-9 आह्निकं अहरहः कर्तव्यम् ॥ 13-255-11 वरदं नमस्ये इति शेषः ॥ 13-255-18 सञ्ज्ञाया अश्वारूपाया नासातः नासिकायाः सकाशाद्विनिर्गतौ ॥
