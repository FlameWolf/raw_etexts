श्रीः
अध्यायः 104

भीष्मेण युधिष्ठिरम् प्रति गोभूविद्यादानप्रशंसनम् ॥ 1 ॥

KK-13-01-104-001	युधिष्ठिर उवाच 
KK-13-01-104-001a	भूय एव कुरुश्रेष्ठ दानानां विधिमुत्तमम् ।
KK-13-01-104-001c	कथयस्व महाप्राज्ञ भूमिदानं विशेषतः ॥
KK-13-01-104-002a	पृथिवीं क्षत्रियो दद्याद्ब्राह्मणायेष्टिकर्मिणे ।
KK-13-01-104-002c	विधिवत्प्रतिगृह्णीयान्न त्वन्यो दातुमर्हति ॥
KK-13-01-104-003a	सर्ववर्णैस्तु यच्छक्यं प्रदातुं फलकाङ्क्षिभिः ।
KK-13-01-104-003c	वेदे वा यत्समाख्यातं तन्मे व्याख्यातुमर्हसि ॥
KK-13-01-104-004	भीष्म उवाच 
KK-13-01-104-004a	तुल्यनामानि देयानि त्रीणि तुल्यफलानि च ।
KK-13-01-104-004c	सर्वकामफलानीह गावः पृथ्वी सरस्वती ॥
KK-13-01-104-005a	यो ब्रूयाच्चापि शिष्याय धर्म्यां ब्राह्मीं सरस्वतीम् ।
KK-13-01-104-005c	पृथिवीगोप्रदानाभ्यां तुल्यं स फलमश्नुते ॥
KK-13-01-104-006a	तथैव गाः प्रशंसन्ति न तु देयं ततः परम् ।
KK-13-01-104-006c	सन्निकृष्टफलास्ता हि लघ्वर्थाश्च युधिष्ठिर ॥
KK-13-01-104-007a	मातरः सर्वभूतानां गावः सर्वसुखप्रदाः ।
KK-13-01-104-007c	वृद्धिमाकाङ्क्षता नित्यं गावः कार्याः प्रदक्षिणाः ||
KK-13-01-104-008a	सन्ताड्या न तु पादेन गवां मध्ये न च व्रजेत् ।
KK-13-01-104-008c	मङ्गलायतनं देव्यस्तस्मात्पूज्याः सदैव गाः ॥
KK-13-01-104-009a	प्रचोदनं देवकृतं गवां कर्मसु वर्तताम् ।
KK-13-01-104-009c	पूर्वमेवाक्षरं चान्यदभिधेयं ततः परम् ॥
KK-13-01-104-010a	प्रचारे वा निवाते वा बुधो नोद्वेजयेत गाः ।
KK-13-01-104-010c	तृषिता ह्यभिवीक्षन्त्यो नरं हन्युः सबान्धवम् ॥
KK-13-01-104-011a	पितृसद्मानि सततं देवतायतनानि च ।
KK-13-01-104-011c	पूयन्ते शकृता यासां पूतं किमधिकं ततः ॥
KK-13-01-104-012a	घासमुष्टिं परगवे दद्यात्संवत्सरं तु यः ।
KK-13-01-104-012c	अकृत्वा स्वयमाहारं व्रतं तत्सार्वकामिकम् ॥
KK-13-01-104-013a	स हि पुत्रान्यशोऽर्थं च श्रियं चाप्यधिगच्छति ।
KK-13-01-104-013c	नाशयत्यशुभं चैव दुःस्वप्नं चाप्यपोहति ॥
KK-13-01-104-014	युधिष्ठिर उवाच 
KK-13-01-104-014a	देयाः किंलक्षणा गावः काश्चापि परिवर्जयेत् ।
KK-13-01-104-014c	कीदृशाय प्रदातव्या न देयाः कीदृशाय च ॥
KK-13-01-104-015	भीष्म उवाच 
KK-13-01-104-015a	असद्वृत्ताय पापाय लुब्धायानृतवादिने ।
KK-13-01-104-015c	हव्यकव्यव्यपेताय न देया गौः कथञ्चन ॥
KK-13-01-104-016a	भिक्षवे बहुपुत्राय श्रोत्रियायाहिताग्नये ।
KK-13-01-104-016c	दत्त्वा दशगवां दाता लोकानाप्नोत्यनुत्तमान् ॥
KK-13-01-104-017a	'जुहोति यद्भोजयति यद्ददाति गवां रसैः ।
KK-13-01-104-017c	सर्वस्यैवांशभाग्दाता तन्निमित्तं प्रवर्तितः ॥'
KK-13-01-104-018a	यश्चैव धर्मं कुरुते तस्य धर्मफलं च यत् ।
KK-13-01-104-018c	सर्वस्यैवांशभाग्दाता तन्निमित्तं प्रवृत्तयः ॥
KK-13-01-104-019a	यश्चैनमुत्पादयते यश्चैनं त्रायते भयात् ।
KK-13-01-104-019c	यश्चास्य कुरुते वृत्तिं सर्वे ते पितरस्त्रयः ॥
KK-13-01-104-020a	कल्मषं गुरुशुश्रूषा हन्ति मानो महद्यशः ।
KK-13-01-104-020c	अपुत्रतां त्रयः पुत्रा अवृत्तिं दश धेनवः ॥
KK-13-01-104-021a	वेदान्तनिष्ठस्य बहुश्रुतस्य प्रज्ञानतृप्तस्य जितेन्द्रियस्य ।
KK-13-01-104-021c	शिष्टस्य दान्तस्य यतस्य चैव भूतेषु नित्यं प्रियवादिनश्च ॥
KK-13-01-104-022a	यः क्षुद्भयाद्वै न विकर्म कुर्यान्मृदुश्च शान्तौ ह्यतिथिप्रियश्च ।
KK-13-01-104-022c	वृत्तिं द्विजायातिसृजेत तस्मै यस्तुल्यशीलश्च सपुत्रदारः ||
KK-13-01-104-023a	शुभे पात्रे ये गुणा गोप्रदाने तावान्दोषो ब्राह्मणस्वापहारे ।
KK-13-01-104-023c	सर्वावस्थं ब्राह्मणस्वापहारे दाराश्चैषां दूरतो वर्जनीयाः ॥
KK-13-01-104-024a	'विप्रदारे परिहृते तद्धनेऽपहृते च तु ।	
KK-13-01-104-024c	परित्रायन्ति शक्तास्तु नमस्तेभ्यो मृताश्च ये ॥
KK-13-01-104-025a	न पालयन्ति निहतान्ये तान्वैवस्वतो यमः ।
KK-13-01-104-025c	दण्डयन्भर्सयन्नित्यं निरयेभ्यो न मुञ्चति ॥	
KK-13-01-104-026a	तथा गवां परित्राणे पीडने च शुभाशुभम् ।
KK-13-01-104-026c	विप्रगोषु विशेषेण रक्षितेषु गृहेषु वा ॥' 

इति श्रीमन्महाभारते अनुशासनपर्वणि दानधर्मपर्वणि चतुरधिकशततमोऽध्यायः ॥ 104 ॥

7-104-2 इष्टिकर्मिणे याज्ञिकाय ॥ 7-104-4 तुल्यनामानि गोपदवाच्यानि ॥ 7-104-6 देयं दानयोग्यम् । परं श्रेष्ठम् ॥ 7-104-9 गवां बलीवर्दानां कर्मसु यज्ञाद्यर्थेषु कृष्याद्यर्थेषु कर्षणादिषु वर्ततां प्रचोदनं प्रतोदेन प्रेरणं देवैः कृतमिति न तत्र दोष इति भावः । तथापि पूर्वं यज्ञार्थमेव चोदनमक्षरं श्रेयस्करम् । अन्यत्कृष्याद्यर्थं तु ततः परं वैदिककर्षणमनुप्रवृत्तमभिधेयं वाच्यं निन्द्यमित्यर्थः ॥ 7-104-10प्रचारे पलायने | निवाते कठिनोपवेशने । अभिवीक्षन्त्यो जलमलभमानाः ॥ 7-104-12 आहारं तदीयतक्राद्याहरणमकृत्वा ॥ 7-104-21 वेदान्तनिष्ठस्य वृत्तिम् अतिसृजेतेत्युत्तरेणान्वयः । चतुर्थ्यर्थे षष्ठी ॥
