श्रीः
अध्यायः 133

भीष्मेण युधिष्ठिरम् प्रति कुमारोत्पत्तिप्रकारस्य देवादिभिस्तस्मै क्रीडनकादिदानस्य तारकासुरवधादेश्च कथनम् ॥ 1 ॥

KK-13-01-133-001	युधिष्ठिर उवाच 
KK-13-01-133-001a	उक्ताः पितामहेनेह सुवर्णस्य विधानतः ।
KK-13-01-133-001c	विस्तरेण प्रदानस्य ये गुणाः श्रुतिलक्षणाः ॥
KK-13-01-133-002a	यत्तु कारणमुत्पत्तेः सुवर्णस्य प्रकीर्तितम् ।
KK-13-01-133-002c	स कथं तारकः प्राप्तो निधनं तद्ब्रवीहि मे ॥
KK-13-01-133-003a	उक्तं स दैवतानां हि अवध्य इति पार्थिव ।
KK-13-01-133-003c	कथं तस्याभवन्मृत्युर्विस्तरेण प्रकीर्तय ॥
KK-13-01-133-004a	एतदिच्छाम्यहं श्रोतुं त्वत्तः कुरुकुलोद्वह ।
KK-13-01-133-004c	कार्त्स्न्येन तारकवधं परं कौतूहलं हि मे ॥
KK-13-01-133-005	भीष्म उवाच 
KK-13-01-133-005a	विपन्नकृत्या राजेन्द्र देवता ऋषयस्तथा ।
KK-13-01-133-005c	कृत्तिकाश्चोदयामासुरपत्यभरणाय वै ॥
KK-13-01-133-006a	न देवतानां काचिद्धि समर्था जातवेदसः ।
KK-13-01-133-006c	एता हि शक्तास्तं गर्भं सन्धारयितुमोजसा ॥
KK-13-01-133-007a	षण्णां तासां ततः प्रीतः पावको गर्भधारणात् ।
KK-13-01-133-007c	स्वेन तेजोविसर्गेण वीर्येण परमेण च ॥
KK-13-01-133-008a	तास्तु षट् कृत्तिका गर्भं पुपुषुर्जातवेदसः ।
KK-13-01-133-008c	षट्सु वर्त्मसु तेजोऽग्नेः सकलं निहितं प्रभो ॥
KK-13-01-133-009a	ततस्ता वर्धमानस्य कुमारस्य महात्मनः ।
KK-13-01-133-009c	तेजसाऽभिपरीताङ्ग्यो न क्वचिच्छर्म लेभिरे ॥
KK-13-01-133-010a	ततस्तेजःपरीताङ्ग्यः सर्वाः काल उपस्थिते ।
KK-13-01-133-010c	समं गर्भं सुषुविरे कृतिकास्ता नरर्षभ ॥
KK-13-01-133-011a	ततस्तं षडधिष्ठानं गर्भमेकत्वमागतम् ।
KK-13-01-133-011c	पृथिवी प्रतिजग्राह कृत्तिकानां समीपतः ॥
KK-13-01-133-012a	स गर्भो दिव्यसंस्थानो दीप्तिमान्पावकप्रभः ।
KK-13-01-133-012c	दिव्यं शरवणं प्राप्य ववृधे प्रियदर्शनः ॥
KK-13-01-133-013a	ददृशुः कृत्तिकास्तं तु बालमर्कसमद्युतिम् ।
KK-13-01-133-013c	जातस्नेहाश्च सौहार्दात्पुपुषुः स्तन्यविस्रवैः ॥
KK-13-01-133-014a	अभवत्कार्तिकेयः स त्रैलोक्ये सचराचरे ।
KK-13-01-133-014c	स्कन्नत्वात्स्कन्दतां प्राप्तो गुहावासाद्गुहोऽभवत् ॥
KK-13-01-133-015a	ततो देवास्त्रयस्त्रिंशद्दिशश्च सदिगीश्वराः ।
KK-13-01-133-015c	रुद्रो धाता च विष्णुश्च यमः पूषाऽर्यमा भगः ॥
KK-13-01-133-016a	अंशो मित्रश्च साध्याश्च वासवो वसवोऽश्विनौ ।
KK-13-01-133-016c	आपो वायुर्नभश्चन्द्रो नक्षत्राणि ग्रहा रविः ॥
KK-13-01-133-017a	पृथग्भूतानि चान्यानि यानि देवगणानि वै ।
KK-13-01-133-017c	आजग्मुस्तेऽद्भुतं द्रष्टुं कुमारं ज्वलनात्मजम् ॥
KK-13-01-133-018a	ऋषयस्तुष्टुवुश्चैव गन्धर्वाश्च जगुस्तथा ।
KK-13-01-133-018c	षडाननं कुमारं तु द्विषडक्षं द्विजप्रियम् ॥
KK-13-01-133-019a	पीनांसं द्वादशभुजं पावकादित्यवर्चसम् ।
KK-13-01-133-019c	शयानं शरगुल्मस्थं दृष्ट्वा देवाः सहर्षिभिः ।
KK-13-01-133-019e	लेभिरे परमं हर्षं मेनिरे चासुरं हतम् ॥
KK-13-01-133-020a	ततो देवाः प्रियाण्यस्य सर्व एव समाहरन् ।
KK-13-01-133-020c	क्रीडतः क्रीडनीयानि ददुः पक्षिगणांश्च ह ॥
KK-13-01-133-021a	सुपर्णोऽस्य ददौ पुत्रं मयूरं चित्रबर्हिणम् ।
KK-13-01-133-021c	राक्षसाश्च ददुस्तस्मै वराहमहिषावुभौ ॥
KK-13-01-133-022a	कुक्कुटं चाग्निसङ्काशं प्रददावरुणः स्वयम् ।
KK-13-01-133-022c	चन्द्रमाः प्रददौ मेषमादित्यो रुचिरां प्रभाम् ॥
KK-13-01-133-023a	गवां माता च गा देवी ददौ शतसहस्रशः ।
KK-13-01-133-023c	छागमग्निर्गुणोपेतमिला पुष्पफलं बहु ॥
KK-13-01-133-024a	सुधन्वा शकटं चैव रथं चाञ्चितकूबरम् ।
KK-13-01-133-024c	वरुणो वारुणान्दिव्यान्सगजान्प्रददौ शुभान् ॥
KK-13-01-133-025a	सिंहान्सुरेन्द्रो व्याघ्रांश्च द्विपानन्यांश्च दंष्ट्रिणः ।
KK-13-01-133-025c	श्वापदांश्च बहून्घोराञ्शस्त्राणि विविधानि च ॥
KK-13-01-133-026ac	राक्षसासुरसङ्घाश्च अनुजग्मुस्तमीश्वरम् ॥
KK-13-01-133-027a	वर्धमानवधोपायं प्रार्थयामास तारकः ।
KK-13-01-133-027c	उपायैर्बहुभिर्हन्तुं नाशकच्चापि तं विभुम् ॥
KK-13-01-133-028a	सैनापत्येन तं देवाः पूजयित्वा गुहालयम् ।
KK-13-01-133-028c	शशंसुर्विप्रकारं तं तस्मै तारककारितम् ॥
KK-13-01-133-029a	स विवृद्धो महावीर्यो देवसेनापतिः प्रभुः ।
KK-13-01-133-029c	जघानामोघया शक्त्या दानवं तारकं गुहः ॥
KK-13-01-133-030a	तेन तस्मिन्कुमारेण क्रीडता निहतेऽसुरे ।
KK-13-01-133-030c	सुरेन्द्रः स्थापितो राज्ये देवानां पुनरीश्वरः ॥
KK-13-01-133-031a	स सेनापतिरेवाथ बभौ स्कन्दः प्रतापवान् ।
KK-13-01-133-031c	ईशो गोप्ता च देवानां प्रियकृच्छङ्करस्य च ॥
KK-13-01-133-032a	हिरण्यमूर्तिर्भगवानेष एव च पावकिः ।
KK-13-01-133-032c	सदा कुमारो देवानां सैनापत्यमवाप्तवान् ॥
KK-13-01-133-033a	तस्मात्सुवर्णं मङ्गल्यं रत्नमक्षय्यमुत्तमम् ।
KK-13-01-133-033c	सहजं कार्तिकेयस्य वह्नेस्तेजः परं मतम् ॥
KK-13-01-133-034a	एवं रामाय कौरव्य वसिष्ठोऽकथयत्पुरा ।
KK-13-01-133-034c	तस्मात्सुवर्णदानाय प्रयतस्व नराधिप ॥
KK-13-01-133-035a	रामः सुवर्णं दत्त्वा हि विमुक्तः सर्वकिल्बिषैः ।
KK-13-01-133-035c	त्रिविष्टपे महत्स्थानमवापासुलभं नरैः ॥ 

इति श्रीमन्महाभारते अनुशासनपर्वणि दानधर्मपर्वणि त्रयस्त्रिंशदधिकशततमोऽध्यायः ॥ 133 ॥

7-133-1 श्रुतिर्वेदो लक्षणं ज्ञापकं येषां ते श्रुतिलक्षणाः । श्रुत्युक्ता इत्यर्थः ॥ 7-133-5 विपन्नं कृत्यं येषां ते गङ्गया गर्भे त्यक्ते सति नष्टकार्याः ॥ 7-133-6 गर्भं सन्धारयितुमित्यपकृष्यते पूर्वार्धेपि ॥ 7-133-7 प्रीतस्ताभिर्गरुडीरूपेण तद्रेतः पीत्वा षोढा गर्भे धृते सतीति शेषः ॥ 7-133-8 वर्त्मसु गर्भागमनमार्गेषु योनिष्वित्यर्थः ॥
