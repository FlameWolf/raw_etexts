श्रीः
अध्यायः 135

भीष्मेण युधिष्ठिरम् प्रति श्राद्धे तिलमांसविशेषदानस्य फलविशेषकथनम् ॥ 1 ॥

KK-13-01-135-001	युधिष्ठिर उवाच 
KK-13-01-135-001a	किंस्विद्दत्तं पितृभ्यो वै भवत्यक्षयमीश्वरः ।
KK-13-01-135-001c	किंस्विद्बहुफलं प्रोक्तं किमानन्त्याय कल्पते ॥
KK-13-01-135-002	भीष्म उवाच 
KK-13-01-135-002a	हवींषि श्राद्धकल्पे तु यानि श्राद्धविदो विदुः ।
KK-13-01-135-002c	तानि मे शृणु काम्यानि फलं चैषां युधिष्ठिर ॥
KK-13-01-135-003a	तिलैर्व्रीहियवैर्माषैरद्भिर्मूलफलैस्तथा ।
KK-13-01-135-003c	दत्तेन मासं प्रीयन्ते श्राद्धेन पितरो नृप ॥
KK-13-01-135-004a	वर्धमानतिलं श्राद्धमक्षयं मनुरब्रवीत् ।
KK-13-01-135-004c	सर्वेष्वेव तु भोज्येषु तिलाः प्राधान्यतः स्मृताः ॥
KK-13-01-135-005a	द्वौ मासौ तु भवेत्तृप्तिर्मत्स्यैः पितृगणस्य ह ।
KK-13-01-135-005c	त्रीन्मासानाविकेनाहुश्चतुर्मासं शशेन ह ॥
KK-13-01-135-006a	आजेन मासान्प्रीयन्ते पञ्चैव पितरो नृप ।
KK-13-01-135-006c	वाराहेण तु षण्मासान्सप्त वै शाकुलेन तु ॥
KK-13-01-135-007a	मासानष्टौ पार्षतेन रौरवेण नव प्रभो ।
KK-13-01-135-007c	गवयस्य तु मांसेन तृप्तिः स्याद्दशमासिकी ॥
KK-13-01-135-008a	मांसेनेकादश प्रीतिः पितॄणां माहिषेण तु ।
KK-13-01-135-008c	गव्येन दत्ते श्राद्धे तु संवत्सरमिहोच्यते ॥
KK-13-01-135-009a	यथा गव्यं तथा युक्तं पायसं सर्पिषा सह ।
KK-13-01-135-009c	वाध्रीणसस्य मांसेन तृप्तिर्द्वादशवार्षिकी ॥
KK-13-01-135-010a	आन्त्याय भवेद्दतं खड्गमांसं पितृक्षये ।
KK-13-01-135-010c	कालशाकं च लौहं चाप्यानन्त्यं छाग उच्यते ॥
KK-13-01-135-011a	गाथाश्चाप्यत्र गायन्ति पितृगीता युधिष्ठिर ।
KK-13-01-135-011c	सनत्कुमारो भगवान्पुरा मय्यभ्यभाषत ॥
KK-13-01-135-012a	अपि नः स्वकुले जायाद्यो नो दद्यात्त्रयोदशीम् ।
KK-13-01-135-012c	मघासु सर्पिःसंयुक्तं पायसं दक्षिणायने ॥
KK-13-01-135-013a	आजेन वाऽपि लौहेन मघास्वेव यतव्रतः ।
KK-13-01-135-013c	हस्तिच्छायासु विधिवत्कर्णव्यजनवीजितम् ॥
KK-13-01-135-014a	एष्टव्या बहवः पुत्रा यद्येकोपि गयां व्रजेत् ।
KK-13-01-135-014c	यत्रासौ प्रथितो लोकेष्वक्षय्यकरणो वटः ॥
KK-13-01-135-015a	आपो मूलं फलं मांसमन्नं वाऽपि पितृक्षये ।
KK-13-01-135-015c	यत्किञ्चिन्मधुसम्मिश्रं तदानन्त्याय कल्पते ॥ 

इति श्रीमन्महाभारते अनुशासनपर्वणि दानधर्मपर्वणि पञ्चत्रिंशदधिकशततमोऽध्यायः ॥ 135 ॥

7-135-7 पृषतश्चित्रमृगस्तदीयं पार्षतम् । रुरुः कृष्णमृगस्तदीयं रौरवम् ॥ 7-135-9 वाध्रीणसः वध्र्या स्यूतनासिको महोक्षः । पक्षिविशेषोऽजविशेषश्चेत्यन्ये ॥ 7-135-10 पितृक्षये मृततिथौ । लौहं काञ्चनवृक्षजं पुष्पादिशाकम् ॥ 7-135-13 वीजितं पायसादिकं दद्यादिति पूर्वेणान्वयः ॥
