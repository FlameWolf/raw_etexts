अध्यायः 053

भीष्मेण युधिष्ठिरं प्रति ऋष्यादीनां वियोनिजत्वेपि तपोविद्यादीनामेव माहात्म्यप्रयोजकत्वे निदर्शनतया तादृशानां सम्भवप्रकारादिकथनम् ॥ 1 ॥
	
KK-13-01-053-001	`युधिष्ठिर उवाच ।
KK-13-01-053-001a	वैश्ययोन्यां समुत्पन्नाः शूद्रयोन्यां तथैव च ।
KK-13-01-053-001c	ब्रह्मर्षय इति प्रोक्ताः पुराणA द्विजसत्तमाः ॥
KK-13-01-053-002a	कथमेतन्महाराज तत्त्वं शंसितुमर्हसि ।
KK-13-01-053-002c	विरुद्धमिह पश्यामि वियोनौ ब्राह्मणो भवेत् ॥
KK-13-01-053-003	भीष्म उवाच ।
KK-13-01-053-003a	अलं कौतूहलेनात्र निबोध त्वं युधिष्ठिर ।
KK-13-01-053-003c	शुभेतरं शुभं वाऽपि न चिन्तयितुमर्हसि ॥
KK-13-01-053-004a	ईशन्त्यात्मन इत्येते गतिश्चैषां न सञ्जते ।
KK-13-01-053-004c	ब्रह्मभूयांस इत्येव ऋषयः श्रुतिचोदिताः ॥
KK-13-01-053-005a	निन्द्या न चैते राजेन्द्र प्रमाणं हि प्रमाणिनाम् ।
KK-13-01-053-005c	लोकोऽनुमन्यते चैतान्प्रमाणं ह्यत्र वै तपः ॥
KK-13-01-053-006a	एवं महात्मभिस्तात तपोज्ञानसमन्वितैः ।
KK-13-01-053-006c	प्रवर्तितानि कार्याणि प्रमाणान्येव सत्तम ॥
KK-13-01-053-007a	भार्याश्चतस्रो राजेन्द्र ब्राह्मणस्य स्वधर्मतः ।
KK-13-01-053-007c	ब्राह्मणी क्षत्रिया वैश्या शूद्रा च भरतर्षभ ॥
KK-13-01-053-008a	राज्ञां तु क्षत्रिया वैश्या शूद्रा च भरतर्षभ ।
KK-13-01-053-008c	वैश्यस्य वैश्या विहिता शूद्रा च भरतर्षभ ॥
KK-13-01-053-009a	शूद्रस्यैका स्मृता भार्या प्रतिलोमे तु सङ्करः ।
KK-13-01-053-009c	शूद्रायास्तु नरश्रेष्ठ चत्वारः पतयः स्मृताः ॥
KK-13-01-053-010a	वर्णोत्तमायास्तु पतिः सवर्णस्त्वेक एव सः ।
KK-13-01-053-010c	द्वौ क्षत्रियाया विहितौ ब्राह्मणः क्षत्रियस्तथा ॥
KK-13-01-053-011a	वैश्यायास्तु नरश्रेष्ठ विहिताः पतयस्त्रयः ।
KK-13-01-053-011c	सवर्णः क्षत्रियश्चैव ब्राह्मणश्च विशाम्पते ॥
KK-13-01-053-012a	एवंविधिमनुस्मृत्य ततस्ते ऋषिभिः पुरा ।
KK-13-01-053-012c	उत्पादिता महात्मानः पुत्रा ब्रह्मर्षयः पुरा ॥
KK-13-01-053-013a	पुराणाभ्यामृषिभ्यां तु मित्रेण वरुणेन च ।
KK-13-01-053-013c	वसिष्ठोऽथ तथाऽगस्त्यो बर्हिषव्यस्तथैव च ॥
KK-13-01-053-014a	कक्षीवानार्ष्टिषेणश्च पुरुषः कष एव च ।
KK-13-01-053-014c	मामतेयस्य वै पुत्रा गौतमश्चात्मजाः स्मृताः ॥
KK-13-01-053-015a	वत्सप्रियश्च भगवान्स्थूलरश्मिस्तथाक्षणिः ।
KK-13-01-053-015c	गौतमस्यैव तनया ये दास्यां जनिता ह्युत ॥
KK-13-01-053-016a	कपिञ्जलादो ब्रह्मर्षिश्चाण्डाल्यामुदपद्यत ।
KK-13-01-053-016c	वैनतेयस्तथा पक्षी तुर्यायां च वसिष्ठतः ॥
KK-13-01-053-017a	प्रसादाच्च वसिष्ठस्य शुक्लाभ्युपगमेन च ।
KK-13-01-053-017c	अदृश्यन्त्याः पिता वैश्यो नाम्ना चित्रमुखः पुरा ।
KK-13-01-053-017e	ब्राह्मणत्वमनुप्राप्तो ब्रह्मर्षित्वं च कौरव ॥
KK-13-01-053-018a	वैश्यश्चित्रमुखः कन्यां वसिष्ठतनयस्य वै ।
KK-13-01-053-018c	शुभां प्रादाद्यतो जातो ब्रह्मर्षिस्तु पराशरः ॥
KK-13-01-053-019a	तथैव दाशकन्यायां सत्यवत्यां महानृषिः ।
KK-13-01-053-019c	पराशरात्प्रसूतश्च व्यासो योगमयो मुनिः ॥
KK-13-01-053-020a	विभण्डकस्य मृग्यां च तपोयोगात्मको मुनिः ।
KK-13-01-053-020c	ऋस्यशृङ्गः समुत्पन्नो ब्रह्मचारी महायशाः ॥
KK-13-01-053-021a	शार्ङ्ग्यां च मन्दपालस्य चत्वारो ब्रह्मवादिनः ।
KK-13-01-053-021c	जाता ब्रह्मर्षयः पुण्या यैः स्तुतो हव्यवाहनः ॥
KK-13-01-053-022a	द्रोणश्च स्तम्बमित्रश्च सारिसृक्वश्च बुद्धिमान् ।
KK-13-01-053-022c	जरितारिश्च विख्यातश्चत्वारः सूर्यसन्निभाः ॥
KK-13-01-053-023a	महर्षेः कालवृक्षस्य शकुन्त्यामेव जज्ञिवान् ।
KK-13-01-053-023c	हिरण्यहस्तो भगवान्महर्षिः काञ्चनप्रभः ॥
KK-13-01-053-024a	पावकात्तात सम्भूता मनसा च महर्षयः ।
KK-13-01-053-024c	पितामहस्य राजेन्द्र पुरस्त्यपुलहादयः ॥
KK-13-01-053-025a	सावर्ण्यश्चापि राजर्षिः सवर्णायामजायत ।
KK-13-01-053-025c	मृण्मय्यां भरतश्रेष्ठ आदित्येन विवस्वता ॥
KK-13-01-053-026a	शाण्डिल्यश्चाग्नितो जातः कश्यपस्याग्रजः प्रभुः ।
KK-13-01-053-026c	शरद्वतः शरस्तम्बात्कृपश्व कृपया सह ॥
KK-13-01-053-027a	पद्माश्च जज्ञे राजेन्द्र सोमपस्य महात्मनः ।
KK-13-01-053-027c	रेणुश्च रेणुका चैव राममाता यशस्विनी ॥
KK-13-01-053-028a	समुनायाः समुद्भूतः सोमकेन महात्मना ।
KK-13-01-053-028c	अर्कदन्तो महानृषिः प्रथितः पृथिवीतले ॥
KK-13-01-053-029a	अग्नेराहवनीयाच्च द्रुपदस्येन्द्रवर्चसः ।
KK-13-01-053-029c	धृष्टद्युम्नश्च सम्भूतो वेद्यां कृष्णा च भारत ॥
KK-13-01-053-030a	व्याघ्रयोन्यां ततो जाता वसिष्ठस्य महात्मनः ।
KK-13-01-053-030c	एकोनविंशतिः पुत्राः ख्याता व्याघ्रपदादयः ॥
KK-13-01-053-031a	मन्धश्च बादलोमश्च जावालिश्च महानृषिः ।
KK-13-01-053-031c	मन्युश्चैवोपमन्युश्च सेतुकर्णस्तथैव च ।
KK-13-01-053-031e	एते चान्ये च विख्याताः पृथिव्यां गोत्रतां गताः ॥
KK-13-01-053-032a	विश्वकाशस्य राजर्षेरैक्ष्वाकोस्तु महात्मनः ।
KK-13-01-053-032c	बालाश्वो नाम पुत्रोऽभूच्छिखां भित्त्वा विनिस्सृतः ॥
KK-13-01-053-033a	मान्धाता चैव राजर्षिर्युवनाश्वेन धीमता ।
KK-13-01-053-033c	स्वयं धृतोऽथ गर्भेण दिव्यास्त्रबलसंयुतः ॥
KK-13-01-053-034a	गौरिकश्चापि राजर्षिश्चक्रवर्ती महायशाः ।
KK-13-01-053-034c	बाहुदायां समुत्पन्नो नद्यां राज्ञा सुबाहुना ॥
KK-13-01-053-035a	भूमेश्च पुत्रो नरकः संवर्तश्चैव पुष्कलः ।
KK-13-01-053-035c	अद्भिश्चैव महातेजा ऋषिर्गार्ग्योऽभ्यजायत ॥
KK-13-01-053-036a	एते चान्ये च बहवो राजन्या ब्राह्मणास्तथा ।
KK-13-01-053-036c	प्रभावेनाभिसम्भूता महर्षीणां महात्मनाम् ।
KK-13-01-053-036e	नासाध्यं तपसा तेषां विद्ययाऽऽत्मगुणैः परैः ॥
KK-13-01-053-037a	अस्मिन्नर्थे च मनुना नीतः श्लोको नराधिप ।
KK-13-01-053-037c	धर्मं प्रणयता राजंस्तं निबोध युधिष्ठिर ॥
KK-13-01-053-038a	ऋषिणां च नदीनां च साधूनां च महात्मनाम् ।
KK-13-01-053-038c	प्रभवो नाधिगन्तव्यः स्त्रीणां दुश्चरितस्य च ॥
KK-13-01-053-039a	तन्नात्र चिन्ता कर्तव्या महर्षीणां समुद्भवे ।
KK-13-01-053-039c	यथा सर्वगतो ह्यग्निस्तथा तेजो महात्मसु ॥' ॥

इति श्रीमन्महाभारते अनुशासनपर्वणि दानधर्मपर्वणि त्रिपञ्चाशोऽध्यायः ॥ 53 ॥

13-53-1 एतदादिसप्ताध्याया दाक्षिणात्यकोशेष्वेव दृश्यन्ते ।	
