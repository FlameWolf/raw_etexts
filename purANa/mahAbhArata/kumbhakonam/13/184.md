श्रीः
अध्यायः 184

भीष्मेण युधिष्ठिरम् प्रति विद्यातपोदानप्रशंसापरव्यासमैत्रेयसंवादानुवादः ॥ 1 ॥

KK-13-01-184-001	भीष्म उवाच 
KK-13-01-184-001a	एवमुक्तः स भगवान्मैत्रेयं प्रत्यभाषत ।
KK-13-01-184-001c	दिष्ट्यैतत्त्वं विजानासि दिष्ट्या ते बुद्धिरीदृशी ||
KK-13-01-184-002a	लोको ह्ययं गुणानेव भूयिष्ठं सम्प्रशंसति ।
KK-13-01-184-002c	रूपमानो वयोमानो धनविद्यामदस्तथा ॥
KK-13-01-184-003a	दिष्ट्या नाभिभवन्ति त्वां दैवस्तेऽयमनुग्रहः ।
KK-13-01-184-003c	तत्ते बहुगुणं दानं वर्तयिष्यामि तच्छृणु ॥
KK-13-01-184-004a	यानीहागमशास्त्राणि याश्च काश्चित्प्रिवृत्तयः ।
KK-13-01-184-004c	तानि वेदं पुरस्कृत्य प्रवृत्तानि यथाक्रमम् ||
KK-13-01-184-005a	अहं दानं प्रशंसामि भवानपि तपःश्रुतेः ।
KK-13-01-184-005c	तपः पवित्रं वेदस्य तपः स्वर्गस्य साधनम् ॥
KK-13-01-184-006a	तपसा महदाप्नोति विद्यया चेति नः श्रुतम् ।
KK-13-01-184-006c	तपसैव चापनुदेद्यच्चान्यदपि दुष्कृतम् ॥
KK-13-01-184-007a	यद्यद्धि किञ्चित्सन्धाय पुरुषस्तप्यते तपः ।
KK-13-01-184-007c	सर्वमेतदवाप्नोति ब्राह्मणो वेदपारगः ॥
KK-13-01-184-008a	दुरन्वयं दुष्प्रधर्षं दुरापं दुरतिक्रमम् ।
KK-13-01-184-008c	सर्वं वै तपसाऽभ्येति तपो हि बलवत्तरम् ॥
KK-13-01-184-009a	सुरापः स्वर्णहारी च भ्रूणहा गुरुतल्पगः ।
KK-13-01-184-009c	तपसा तरते सर्वमेनसश्च प्रमुच्यते ॥
KK-13-01-184-010a	सर्वो वैद्यस्तु चक्षुष्मानपि यादृशतादृशः ।
KK-13-01-184-010c	तपस्विनं तथैवाहुस्ताभ्यां कार्यं सतां मतम् ॥
KK-13-01-184-011a	सर्वे पूज्याः श्रुतधनास्तथैव च तपस्विनः ।
KK-13-01-184-011c	दानप्रदाः सुखं प्रेत्य प्राप्नुवन्तीह च श्रियम् ॥
KK-13-01-184-012a	इमं च ब्रह्मलोकं च लोकं च बलवत्तरम् ।
KK-13-01-184-012c	अन्नदानैः सुकृतिनः प्रतिपद्यन्ति लौकिकम् ॥
KK-13-01-184-013a	पूजिताः पूजयन्त्येते मानिता मानयन्ति च ।
KK-13-01-184-013c	स दाता यत्र यत्रैति सर्वतः सम्प्रणूयते ॥
KK-13-01-184-014a	अकर्ता चैव कर्ता च लभते यस्य यादृशम् ।
KK-13-01-184-014c	यदि चोर्ध्वं यद्यधो वा स्वान्लोकानभियास्यति ॥
KK-13-01-184-015a	प्राप्स्यसि त्वन्नपानानि यानि दास्यसि कर्हिचित् ।
KK-13-01-184-015c	मेधाव्यसि कुले जातः श्रुतवाननृशंसवान् ॥
KK-13-01-184-016a	कौमारदारो व्रतवान्मैत्रेय निरतो भव ।
KK-13-01-184-016c	[एतद्गृहाण प्रथमं प्रशस्तं गृहमेधिनाम् ॥
KK-13-01-184-017a	यो भर्ता वासितातुष्टो भर्तुस्तुष्टा च वासिता ।
KK-13-01-184-017c	यस्मिन्नेवं कुले सर्वं कल्याणं तत्र वर्तते ॥
KK-13-01-184-018a	अद्भिर्गात्रान्मलमिव तमोऽग्निप्रभया यथा ।]
KK-13-01-184-018c	दानेन तपसा चैव विष्णोरभ्यर्चनेन च ।
KK-13-01-184-018e	'ब्राह्मणः स महाभाग तरेत्संसारसागरात् ॥
KK-13-01-184-019a	स्वकर्मशुद्धसत्त्वानां तपोभिर्निर्मलात्मनाम् ।
KK-13-01-184-019c	विद्यया गतमोहानां तारणाय हरिः स्मृतः ॥
KK-13-01-184-020a	तदर्चनपरो नित्यं तद्भक्तस्तं नमस्कुरु ।
KK-13-01-184-020c	तद्भक्ता न विनश्यन्ति ह्यष्टाक्षरपरायणाः ॥
KK-13-01-184-021a	प्रणवोपासनपराः परमार्थपरास्त्विह ।
KK-13-01-184-021c	एतैः पावय चात्मानं सर्वपापमपोह्य च ॥'
KK-13-01-184-022a	स्वस्ति प्राप्नुहि मैत्रेय गृहान्साधु व्रजाम्यहम् ।
KK-13-01-184-022c	एतन्मनसि कर्तव्यं श्रेय एवं भविष्यति ॥
KK-13-01-184-023a	तं प्रणम्याथ मैत्रेयः कृत्वा चापि प्रदक्षिणम् ।
KK-13-01-184-023c	स्वस्ति प्राप्नोतु भगवानित्युवाच कृताञ्जलिः ॥ 

इति श्रीमन्महाभारते अनुशासनपर्वणि दानधर्मपर्वणि चतुरशीत्यधिकशततमोऽध्यायः ॥ 184 ॥

7-184-3 वर्तयिष्यामि कथयिष्यामि ॥ 7-184-10 यः सर्ववित्स चक्षुष्मान् यादृशतादृशमपि तपस्विनं तथैव चक्षुष्मन्तमेवाहुः । ताभ्यां सर्ववित्तपस्विभ्याम् ॥ 7-184-17 वासिता स्वस्त्री ॥
