अध्यायः 002

भीष्मेण युधिष्ठिरं प्रति गार्हस्थ्याश्रयणेनातिथिसत्कारस्य श्रेयःसाधनतायां सुदर्शनोपाख्यानकथनम् ॥ 1 ॥

kk-13-01-002-001	युधिष्ठिर उवाच ।
kk-13-01-002-001a	पितामह महाप्राज्ञ सर्वशास्त्रविशारद ।
kk-13-01-002-001c	श्रुतं मे महदाख्यानमिदं मतिमतांवर ॥
kk-13-01-002-002a	भूयस्तु श्रोतुमिच्छामि धर्मार्थसहितं नृप ।
kk-13-01-002-002c	कथ्यमानं त्वया किञ्चित्तन्मे व्याख्यातुमर्हसि ॥
kk-13-01-002-003a	केन मृत्युर्गृहस्थेन धर्ममाश्रित्य निर्जितः ।
kk-13-01-002-003c	इत्येतद्धर्ममाचक्ष्व तत्त्वेनापि च पार्थिव ॥
kk-13-01-002-004	भीष्म उवाच ।
kk-13-01-002-004a	अत्राप्युदाहरन्तीममितिहासं पुरातनम् ।
kk-13-01-002-004c	यथा मृत्युर्गृहस्थेन धर्ममाश्रित्य निर्जितः ॥
kk-13-01-002-005a	मनोः प्रजापते राजन्निक्ष्वाकुरभवत्सुतः ।
kk-13-01-002-005c	तस्य पुत्रशतं जज्ञे नृपतेः सूर्यवर्चसः ॥
kk-13-01-002-006a	दशमस्तस्य पुत्रस्तु दशाश्वो नाम भारत ।
kk-13-01-002-006c	माहिष्मत्यामभूद्राजा धर्मात्मा सत्यविक्रमः ॥
kk-13-01-002-007a	दशाश्वस्य सुतस्त्वासीद्राजा परमधार्मिकः ।
kk-13-01-002-007c	सत्ये तपसि दाने च यस्य नित्यं रतं मनः ॥
kk-13-01-002-008a	मदिराश्व इति ख्यातः पृथिव्यां पृथिवीपतिः ।
kk-13-01-002-008c	धनुर्वेदे च वेदे च निरतो योऽभवत्सदा ॥
kk-13-01-002-009a	मदिराश्वस्य पुत्रस्तु द्युतिमान्नाम पार्थिवः ।
kk-13-01-002-009c	महाभागो महातेजा महासत्वो महाबलः ॥
kk-13-01-002-010a	पुत्रो द्युतिमतस्त्वासीद्राजा परमधार्मिकः ।
kk-13-01-002-010c	सर्वलोकेषु विख्यातः सुवीरो नाम नामतः ।
kk-13-01-002-010e	धर्मात्मा कोशवांश्चापि देवराज इवापरः ॥
kk-13-01-002-011a	सुवीरस्य तु पुत्रोऽभूत्सर्वसङ्ग्रामदुर्जयः ।
kk-13-01-002-011c	दुर्जयो नाम विख्यातः सर्वशस्त्रभृतांवर ॥
kk-13-01-002-012a	दुर्जयस्येन्द्रवपुषः पुत्रोऽग्निसदृशद्युतिः ।
kk-13-01-002-012c	दुर्योधनो नाम महान्राजा राजर्षिसत्तमः ॥
kk-13-01-002-013a	तस्येन्द्रसमवीर्यस्य सङ्ग्रामेष्वनिवर्तिनः ।
kk-13-01-002-013c	विषये वासवस्तस्य सम्यगेव प्रवर्षति ॥
kk-13-01-002-014a	रत्नैर्धनैश्च पशुभिः सस्यैश्चापि पृथग्विधैः ।
kk-13-01-002-014c	नगरं विषयश्चास्य प्रतिपूर्णस्तदाऽभवत् ॥
kk-13-01-002-015a	न तस्य विषये चाभूत्कृपणो नापि दुर्गतः ।
kk-13-01-002-015c	व्याधितो वा कृशो वाऽपि तस्मिन्नाभून्नरः क्वचित् ॥
kk-13-01-002-016a	सुदक्षिणो मधुरवागनसूयुर्जितेन्द्रियः ।
kk-13-01-002-016c	धर्मात्मा चानृशंसश्च विक्रान्तोऽथाविकत्थनः ॥
kk-13-01-002-017a	यज्वा च दान्तो मेधावी ब्रह्मण्यः सत्यसङ्गरः ।
kk-13-01-002-017c	न चावमन्ता दाता च वेदवेदाङ्गपारगः ॥
kk-13-01-002-018a	तं नर्मदा देवनदी पुण्या शीतजला शिवा ।
kk-13-01-002-018c	चकमे पुरुषव्याघ्रं स्वेन भावेन भारत ॥
kk-13-01-002-019a	तस्यां जज्ञे तदा नद्यां कन्या राजीवलोचना ।
kk-13-01-002-019c	नाम्ना सुदर्शना राजन्रूपेण च सुदर्शना ॥
kk-13-01-002-020a	तादृग्रूपा न नारीषु भूतपूर्वा युधिष्ठिर ।
kk-13-01-002-020c	दुर्योधनसुता यादृगभवद्वरवर्णिनी ॥
kk-13-01-002-021a	तामग्निश्चकमे साक्षाद्राजकन्यां सुदर्शनाम् ।
kk-13-01-002-021c	स्वरूपं दीप्तिमत्कृत्वा शरदर्कसमद्युति ॥
kk-13-01-002-022a	सा चाग्निशरणे राज्ञः शुश्रूषाकृतनिश्चया ।
kk-13-01-002-022c	नियुक्ता पितृसन्देशादारिराधयिषुः शिखिम् ॥
kk-13-01-002-023a	तस्या मनोहरं रूपं दृष्ट्वा देवो हुताशनः ।
kk-13-01-002-023c	मन्मथेन समादिष्टः पत्नीत्वे यतते मिथः ॥
kk-13-01-002-024a	भज मामनवद्याङ्गि कामात्कमललोचने ।
kk-13-01-002-024c	रम्भोरु मृगशावाक्षि पूर्णचन्द्रनिभानने ॥
kk-13-01-002-025a	तवेदं पद्मपत्राक्षं मुखं दृष्ट्वा मनोहरम् ।
kk-13-01-002-025c	भ्रूलताललितं कान्तमनङ्गो बाधते हि माम् ॥
kk-13-01-002-026a	ललाटं चन्द्ररेखाभं शिरोरुहविभूषितम् ।
kk-13-01-002-026c	दृष्ट्वा ते पत्रलेखान्तमनङ्गो बाधते भृशम् ॥
kk-13-01-002-027a	बालातपेन तुलितं सस्वेदपुलकोद्गमम् ।
kk-13-01-002-027c	बिम्बाधरोष्ठवदनं विबुद्धमिव पङ्कजम् ।
kk-13-01-002-027e	अतीव चारुविभ्रान्तं मदमावहते मम ॥
kk-13-01-002-028a	दन्तप्रकाशनियता वाणी तव सुरक्षिता ।
kk-13-01-002-028c	ताम्रपल्लवसंकाशा जिह्वेयं मे मनोहरा ॥
kk-13-01-002-029a	समाः स्निग्धाः सुजाताश्च सहिताश्च द्विजास्तव ।
kk-13-01-002-029c	द्विजप्रिये प्रसीदस्व भज मां सुभगा ह्यसि ॥
kk-13-01-002-030a	मनोज्ञं सुकृतापाङ्गं मुखं तव मनोहरम् ।
kk-13-01-002-030c	स्तनौ ते संहतौ भीरु हाराभरणभूषितौ ॥
kk-13-01-002-031a	पक्वबिल्वप्रतीकाशौ कर्कशौ सङ्गमक्षमौ ।
kk-13-01-002-031c	गम्भीरनाभिसुभगे भज मां वरवर्णिनि ॥
kk-13-01-002-032	भीष्म उवाच ।
kk-13-01-002-032a	सैवमुक्ता विरहिते पावकेन महात्मना ।
kk-13-01-002-032c	ईषदाकम्पहृदया व्रीडिता वाक्यमब्रवीत् ॥
kk-13-01-002-033a	ननु नाम कुलीनानां कन्यकानां विशेषतः ।
kk-13-01-002-033c	माता पिता प्रभवतः प्रदाने बान्धवाश्च ये ॥
kk-13-01-002-034a	पाणिग्रहणमन्त्रैश्च हुते चैव विभावसौ ।
kk-13-01-002-034c	सतां मध्ये निविष्टायाः कन्यायाः शरणं पतिः
kk-13-01-002-035a	साऽहं नात्मवशा देव पितरं वरयस्व मे ।
kk-13-01-002-035c	अथ नातिचिराद्राजा कालाद्दुर्योधनस्तदा
kk-13-01-002-036a	यज्ञसम्भारनिपुणान्मन्त्रीनाहूय चोक्तवान् ।
kk-13-01-002-036c	यज्ञं यक्ष्येऽहमिति वै सम्भारान्सम्भ्रियन्तु मे ॥
kk-13-01-002-037a	ततः समाहिते तस्य यज्ञे ब्राह्मणसत्तमैः ।
kk-13-01-002-037c	विप्ररूपी हुतवहो नृपं कन्यामयाचत ॥
kk-13-01-002-038a	न तु राजा प्रदानाय तस्मै भावमकल्पयत् ।
kk-13-01-002-038c	दरिद्रश्चासवर्णश्च ममायमिति पार्थिवः ।
kk-13-01-002-038e	इति तस्मै न वै कन्यां दित्सां चक्रे नराधिपः ॥
kk-13-01-002-039a	अथ दीक्षामुपेतस्य यज्ञे तस्य महात्मनः ।
kk-13-01-002-039c	आहितो हवनार्थाय वेद्यामग्निः प्रणश्यत ॥
kk-13-01-002-040a	ततः स भीतो नृपतिर्भृशं प्रव्यथितेन्द्रियः ।
kk-13-01-002-040c	मन्त्रिणो ब्राह्मणांश्चैव पप्रच्छ किमिदं भवेत् ।
kk-13-01-002-040e	यज्ञे समिद्धो भगवान्नष्टो मे हव्यवाहनः ॥
kk-13-01-002-041a	सम्मन्त्रकुशलैस्तैस्तैर्ब्राह्मणैर्वेदपारगैः ।
kk-13-01-002-041c	ऋत्विग्भिर्मन्त्रकुशलैर्यज्यतां वा हुताशनः ॥
kk-13-01-002-042a	अथ ऋक्सामयजुषां ब्राह्मणैर्वेदपारगैः ।
kk-13-01-002-042c	वेदतत्वार्थकुशलैस्ततः सोमपुरस्करैः ॥
kk-13-01-002-043a	गुह्यैश्च नामभिः सर्वैराहूतो हव्यवाहनः ।
kk-13-01-002-043c	स्वरूपं दीप्तिमत्कृत्वा शरदर्कसमद्युतिः ॥
kk-13-01-002-044a	ततो महात्मा तानाह दहनो ब्राह्मणर्षभान् ।
kk-13-01-002-044c	वरयाम्यात्मनोऽर्थाय दुर्योधनसुतामिति ॥
kk-13-01-002-045a	ततस्ते कल्यमुत्थाय तस्मै राज्ञे न्यवेदयन् ।
kk-13-01-002-045c	ब्राह्मणा विस्मिताः सर्वे यदुक्तं चित्रभानुना ॥
kk-13-01-002-046a	ततः स राजा तच्छ्रुत्वा वचनं ब्रह्मवादिनाम् ।
kk-13-01-002-046c	अवाप्य परमं हर्षं तथेति प्राह बुद्धिमान् ॥
kk-13-01-002-047a	अयाचत च तं शुल्कं भगवन्तं विभावसुम् ।
kk-13-01-002-047c	नित्यं सान्निध्यमिह ते चित्रभानो भवेदिति ॥
kk-13-01-002-048a	तमाह भगवानग्निरेवमस्त्विति पार्थिवम् ।
kk-13-01-002-048c	ततः सान्निध्यमद्यापि माहिष्मत्यां विभावसोः ॥
kk-13-01-002-048e	दृष्टं हि सहदेवेन दिशं विजयता च तत् ।
kk-13-01-002-049a	ततस्तां समलङ्कृत्य कन्यामहतवाससम् ।
kk-13-01-002-049c	ददौ दुर्योधनो राजा पावकाय महात्मने ॥
kk-13-01-002-050a	प्रतिजग्राह चाग्निस्तु राजकन्यां सुदर्शनाम् ।
kk-13-01-002-050c	विधिना वेददृष्टेन वसोर्धारामिवाध्वरे ॥
kk-13-01-002-051a	तस्या रूपेण शीलेन कुलेन वपुषा श्रिया ।
kk-13-01-002-051c	अभवत्प्रीतिमानग्निर्गर्भं चास्यां समादधे ॥
kk-13-01-002-052a	तस्याः समभवत्पुत्रो नाम्नाऽग्नेयः सुदर्शनः ॥
kk-13-01-002-053a	सुदर्शनस्तु रूपेण पूर्णेन्दुसदृशोपमः ।
kk-13-01-002-053c	शिशुरेवाध्यगात्सर्वं परं ब्रह्म सनातनम् ॥
kk-13-01-002-054a	अथौघवान्नाम नृपो नृगस्यासीत्पितामहः ।
kk-13-01-002-054c	तस्याप्योघवती कन्या पुत्रश्चौघरथोऽभवत् ॥
kk-13-01-002-055a	तामोघवान्ददौ तस्मै स्वयमोघवतीं सुताम् ।
kk-13-01-002-055c	सुदर्शनाय विदुषे भार्यार्थे देवरूपिणीम् ॥
kk-13-01-002-056a	स गृहस्थाश्रमरतस्तया सह सुदर्शनः ।
kk-13-01-002-056c	कुरुक्षेत्रेऽवसद्राजन्नोघवत्या समन्वितः ॥
kk-13-01-002-057a	गृहस्थश्चावजेष्यामि मृत्युमित्येव स प्रभो ।
kk-13-01-002-057c	प्रतिज्ञामकरोद्धीमान्दीप्ततेजा विशाम्पते ॥
kk-13-01-002-058a	तामेवौघवतीं राजन्स पावकसुतोऽब्रवीत् ।
kk-13-01-002-058c	अतिथेः प्रतिकूलं ते न कर्तव्यं कथञ्चन ॥
kk-13-01-002-059a	येन येन च तुष्येत नित्यमेव त्वयाऽतिथिः ।
kk-13-01-002-059c	अप्यात्मनः प्रदानेन न ते कार्या विचारणा ॥
kk-13-01-002-060a	एतद्व्रतं मम सदा हृदि सम्परिवर्तते ।
kk-13-01-002-060c	गृहस्थानां च सुश्रोणि नातिथेर्विद्यते परम् ॥
kk-13-01-002-061a	प्रमाणं यदि वामोरु वचस्ते मम शोभने ।
kk-13-01-002-061c	इदं वचनमव्यग्रा हृदि त्वं धारयेः सदा ॥
kk-13-01-002-062a	निष्क्रान्ते मयि कल्याणि तथा सन्निहितेऽनघे ।
kk-13-01-002-062c	नातिथिस्तेऽवमन्तव्यः प्रमाणं यद्यहं तव ॥
kk-13-01-002-063a	तमब्रवीदोघवती तथा मूर्ध्नि कृताञ्जलिः ।
kk-13-01-002-063c	न मे त्वद्वचनात्किञ्चिन्न कर्तव्यं कथञ्चन ॥
kk-13-01-002-064a	जिगीषमाणस्तु गृहे तदा मृत्युः सुदर्शनम् ।
kk-13-01-002-064c	पृष्ठतोऽन्वगमद्राजन्रन्ध्रान्वेषी तदा सदा ॥
kk-13-01-002-065a	इध्मार्थं तु गते तस्मिन्नग्निपुत्रे सुदर्शने ।
kk-13-01-002-065c	अतिथिर्ब्राह्मणः श्रीमांस्तामाहौघवतीं तदा ॥
kk-13-01-002-066a	आतिथ्यं कृतमिच्छामि त्वयाऽद्य वरवर्णिनि ।
kk-13-01-002-066c	प्रमाणं यदि धर्मस्ते गृहस्थाश्रमसम्मतः ॥
kk-13-01-002-067a	इत्युक्ता तेन विप्रेणि राजपुत्री यशस्विनी ।
kk-13-01-002-067c	विधिना प्रतिजग्राह वेदोक्तेन विशांपते ॥
kk-13-01-002-068a	आसनं चैव पाद्यं च तस्मै दत्त्वा द्विजातये ।
kk-13-01-002-068c	प्रोवाचौघवती विप्रं केनार्थः किं ददामि ते ॥
kk-13-01-002-069a	तामब्रवीत्ततो विप्रो राजपुत्रीं सुदर्शनाम् ।
kk-13-01-002-069c	त्वया ममार्थः कल्याणि निर्विशङ्कैतदाचर ॥
kk-13-01-002-070a	यदि प्रमाणं धर्मस्ते गृहस्थाश्रमसम्मतः ।
kk-13-01-002-070c	प्रदानेनात्मनो राज्ञि कर्तुमर्हसि मे प्रियम् ॥
kk-13-01-002-071a	स तया छन्द्यमानोऽन्यैरीप्सितैर्नृपकन्यया ।
kk-13-01-002-071c	नान्यमात्मप्रदानात्स तस्या वव्रे परं द्विजः ॥
kk-13-01-002-072a	सा तु राजसुता स्मृत्वा भर्तुर्वचनमादितः ।
kk-13-01-002-072c	तथेति लज्जमाना सा तमुवाच द्विजर्षभम् ॥
kk-13-01-002-073a	ततो विहस्य विप्रर्षिः सा चैवोपविवेश ह ।
kk-13-01-002-073c	संस्मृत्य भर्तुर्वचनं गृहस्थाश्रमकाङ्क्षिणः ॥
kk-13-01-002-074a	अथेध्मान्समुपादाय स पावकिरुपागमत् ।
kk-13-01-002-074c	मृत्युना रौद्रभावेन नित्यं बन्धुरिवान्वितः ॥
kk-13-01-002-075a	ततस्त्वाश्रममागम्य स पावकसुतस्तदा ।
kk-13-01-002-075c	तां व्याजहारौघवतीं क्वासि यातेति चासकृत् ॥
kk-13-01-002-076a	तस्मै प्रतिवचः सा तु भर्त्रे न प्रददौ तदा ।
kk-13-01-002-076c	कराभ्यां तेन विप्रेण स्पृष्टा भर्तृव्रता सती ॥
kk-13-01-002-077a	उच्छिष्टाऽस्मीति मन्वाना लज्जिता भर्तुरेव च ।
kk-13-01-002-077c	तूष्णीम्भूताऽभवत्साध्वी विप्रकोपाच्च शङ्किता ॥
kk-13-01-002-078a	अथ तां किंन्विति पुनः प्रोवाच स सुदर्शनः ।
kk-13-01-002-078c	क्व सा साध्वी क्व सा याता गरीयः किमतो मम ॥
kk-13-01-002-079a	पतिव्रता सत्यशीला नित्यं चैवार्जवे रता ।
kk-13-01-002-079c	कथं न प्रत्युदेत्यद्य स्मयमाना यथापुरम् ॥
kk-13-01-002-080a	उटजस्थस्तु तं विप्रः प्रत्युवाच सुदर्शनम् ।
kk-13-01-002-080c	अतिथिं विद्धि सम्प्राप्तं ब्राह्मणं पावके च माम् ॥
kk-13-01-002-081a	अनया छन्द्यमानोऽहं भार्यया तव सत्तम ।
kk-13-01-002-081c	तैस्तैरतिथिसत्कारैर्ब्रह्मन्नेषा वृता मया ॥
kk-13-01-002-082a	आत्मप्रदानविधिना मामर्चति शुभानना ।
kk-13-01-002-082c	अनूरूपं यदत्रान्यत्तद्भवान्कर्तुमर्हति ॥
kk-13-01-002-083a	कूटमुद्गरहस्तस्तु मृत्युस्तं वै समन्वगात् ।
kk-13-01-002-083c	हीनप्रतिज्ञमत्रैवं वधिष्यामीति चिन्तयन् ॥
kk-13-01-002-084a	सुदर्शनस्तु मनसा कर्मणा चक्षुषा गिरा ।
kk-13-01-002-084c	त्यक्तेर्ष्यस्त्यक्तमन्युश्च स्मयमानोऽब्रवीदिदम् ॥
kk-13-01-002-085a	सुरतं तेऽस्तु विप्राग्र्य प्रीतिर्हि परमा मम ।
kk-13-01-002-085c	गृहस्थस्य हि धर्मोऽग्र्यः सम्प्राप्तातिथिपूजनम् ॥
kk-13-01-002-086a	अतिथिः पूजितो यस्य गृहस्थस्य तु गच्छति ।
kk-13-01-002-086c	नान्यस्तस्मात्परो धर्म इति प्राहुर्मनीषिणः ॥
kk-13-01-002-087a	प्राणाश्च मम दाराश्च यच्चान्यद्विद्यते वसु ।
kk-13-01-002-087c	अतिथिभ्यो मया देयमिति मे व्रतमाहितम् ॥
kk-13-01-002-088a	निःसन्दिग्धं यथा वाक्यमेतन्मे समुदाहृतम् ।
kk-13-01-002-088c	तेनाहं विप्र सत्येन स्वयमात्मानमालभे ॥
kk-13-01-002-089a	पृथिवी वायुराकाशमापो ज्योतिश्च पञ्चमम् ।
kk-13-01-002-089a	बुद्धिरात्मा मनः कालो दिशश्चैव गुणा दश ॥
kk-13-01-002-090a	नित्यमेव हि पश्यन्ति देहिनां देहसंश्रिताः ।
kk-13-01-002-090c	सुकृतं दुष्कृतं चापि कर्म कर्मवतांवर ॥
kk-13-01-002-091a	यथैषा नानृता वाणी मयाऽद्य समुदीरिता ।
kk-13-01-002-091c	तेन सत्येन मां देवाः पालयन्तु दहन्तु वा ॥
kk-13-01-002-092a	ततो नादः समभवद्दिक्षु सर्वासु भारत ।
kk-13-01-002-092c	असकृत्सत्यमित्येवं नैतन्मिथ्येति सर्वतः ॥
kk-13-01-002-093a	उटजात्तु ततस्तस्मान्निश्चक्राम स वै द्विजः ।
kk-13-01-002-093c	वपुषा द्यां च भूमिं च व्याप्य वायुरिवोद्यतः ॥
kk-13-01-002-094a	स्वरेण विप्रः शैक्षेण त्रींल्लोकाननुनादयन् ।
kk-13-01-002-094c	उवाच चैनं धर्मज्ञं पूर्वमामन्त्र्य नामतः ॥
kk-13-01-002-095a	धर्मोऽहमस्मि भद्रं ते जिज्ञासार्थं तवानघ ।
kk-13-01-002-095c	प्राप्तः सत्यं च ते ज्ञात्वा प्रीतिर्मे परमा त्वयि ॥
kk-13-01-002-096a	विजितश्च त्वया मृत्युर्योऽयं त्वामनुगच्छति ।
kk-13-01-002-096c	रन्ध्रान्वेषी तव सदा त्वया धृत्या वशीकृतः ॥
kk-13-01-002-097a	न चास्ति शक्तिस्त्रैलोक्ये कस्य चित्पुरुषोत्तम ।
kk-13-01-002-097c	पतिव्रतामिमां साध्वीं तवोद्वीक्षितुमप्युत ॥
kk-13-01-002-098a	रक्षिता त्वद्गुणैरेषा पातिव्रत्यगुणैस्तथा ।
kk-13-01-002-098c	अधृष्या यदियं ब्रूयात्तथा तन्नान्यथा भवेत् ॥
kk-13-01-002-099a	एषा हि तपसा स्वेन संयुक्ता ब्रह्मवादिनी ।
kk-13-01-002-099c	पावनार्थं च लोकस्य सरिच्छ्रेष्ठा भविष्यति ॥
kk-13-01-002-100a	अर्धेनौघवती नाम त्वामर्धेनानुयास्यति ।
kk-13-01-002-100c	शरीरेण महाभागा योगो ह्यस्या वशे स्थितः ।
kk-13-01-002-100e	अनया सह लोकांश्च गन्ताऽसि तपसार्जितान् ॥
kk-13-01-002-101a	यत्र नावृत्तिमभ्येति शाश्वतांस्ताननुत्तमान् ।
kk-13-01-002-101c	अनेन चैव देहेन लोकांस्त्वमभिपत्स्यसे ॥
kk-13-01-002-102a	निर्जितश्च त्वया मृत्युरैश्वर्यं च तवोत्तमम् ।
kk-13-01-002-102c	पञ्चभूतान्यतिक्रान्तः स्ववीर्याच्च मनोजवः ।
kk-13-01-002-102e	गृहस्थधर्मेणानेन कामक्रोधौ च ते जितौ ॥
kk-13-01-002-103a	स्नेहो रागश्च तन्द्री च मोहो द्रोहश्च केवलः ।
kk-13-01-002-103c	तव शुश्रूषया राजन्राजपुत्र्या च निर्जिताः ॥
kk-13-01-002-104	भीष्म उवाच ।
kk-13-01-002-104a	शुक्लानां तु सहस्रेण वाजिनां रथमुत्तमम् ।
kk-13-01-002-104c	युक्तं प्रगृह्य भगवान्वासवोप्याजगाम तम् ॥
kk-13-01-002-105a	मृत्युरात्मा च लोकाश्च जिता भूतानि पञ्च च ।
kk-13-01-002-105c	बुद्धिः कालो मदो मोहः कामक्रोधौ तथैव च ॥
kk-13-01-002-106a	तस्माद्गृहाश्रमस्थस्य नान्यद्दैवतमस्ति वै ।
kk-13-01-002-106c	ऋतेऽतिथिं नरव्याघ्र मनसैतद्विचारय ॥
kk-13-01-002-107a	अतिथिः पूजितो यद्धि ध्यायते मनसा शुभम् ।
kk-13-01-002-107c	न तत्क्रतुशतेनापि तुल्यमाहुर्मनीषिणः ॥
kk-13-01-002-108a	सुदत्तं सुकृतं वाऽपि कम्पयेदप्यनर्चितः ॥
kk-13-01-002-109a	पात्रं त्वतिथिमासाद्य शीलाढ्यं यो न पूजयेत् ।
kk-13-01-002-109c	स दत्त्वा दुष्कृतं तस्मै पुण्यमादाय गच्छति ॥
kk-13-01-002-110a	एतत्ते कथितं पुत्र मयाऽऽख्यानमनुत्तमम् ।
kk-13-01-002-110c	यथा हि विजितो मृत्युर्गृहस्थेन पुराऽभवत् ॥
kk-13-01-002-111a	धन्यं यशस्यमायुष्यमिदमाख्यानमुत्तमम् ।
kk-13-01-002-111c	बुभूषताऽभिमन्तव्यं सर्वदुश्चरितापहम् ॥
kk-13-01-002-112a	इदं यः कथयेद्विद्वानहन्यहनि भारत ।
kk-13-01-002-112c	सुदर्शनस्य चरितं पुण्याँल्लोकानवाप्नुयात् ॥

इति श्रीमन्महाभारते अनुशासनपर्वणि दानधर्मपर्वणि द्वितीयोऽध्यायः ॥ 2 ॥

13-2-15 दुर्गतो दरिद्रः ॥ 13-2-21 चकमे कामयामास ॥ 13-2-38 असवर्णः अक्षत्रियः । दित्सां दातुमिच्छाम् ॥ 13-2-39 प्रणश्यत नादृश्यत ॥ 13-2-43 दर्शयामासेति शेषः । 13-2-45 कल्यं प्रातः ॥ 13-2-49 अहतं नवं वासो यस्यास्ताम् ॥ 13-2-50 वसोर्धारां सन्ततां घृतधाराम् ॥ 13-2-53 दृशाभ्यां दृग्भ्यां सहितं सदृशं वक्रं तस्मिन् पूर्णेन्दोरुपमा सादृश्यं यस्य पूर्णेन्दुसदृशोपमः ॥ 13-2-57 गृहस्थश्च गृहस्थ एव ॥ 13-2-59 आत्मनः शरीरस्य ॥ 13-2-62 प्रमाणं हितज्ञापकम् ॥ 13-2-63 किञ्चिन्न कर्तव्यमिति न अपि तु कर्तव्यमेव ॥ 13-2-64 पृष्ठतस्तस्याप्रत्यक्षं गृहेऽन्वगमत् ॥ 13-2-65 ब्राह्मणस्तद्रूपी मृत्युः ॥ 13-2-69 एतद्रतप्रदानम् ॥ 13-2-70 राज्ञि राजकन्ये ॥ 13-2-71 छन्द्यमानः प्रलोभ्यमानः ॥ 13-2-77 विप्रकाराच्च शङ्कितेति थ. पाठ ॥ 13-2-82 अनुरूपं स्त्रीदूषणानुगुणं दण्डम् ॥ 13-2-83 कूटमुद्गरो लोहदण्डः । हीनप्रतिज्ञं त्यक्तातिथिव्रतम् ॥ 13-2-89 गुणाः इन्द्रियाणि तदभिमानिन्यो देवता इत्यर्थः ॥ 13-2-94 शैक्षेण उदात्तादिधर्मवता ॥ 13-2-100 अर्धेन ओघवती नाम नदी भविष्यतीति शेषः । योगो हीति योगसिद्धेयमतः शरीरद्वयं करिष्यतीत्यर्थः ॥ 13-2-103 राजन्निति ऋषिराजत्वात् राजजामानृत्वाद्वा संबोधनम् ॥ 13-2-105 बुद्धिरित्यादावपि जितेत्याद्यनुषङ्गः ॥ 7-2-111 बुभूषता भूतिमिच्छता ॥
