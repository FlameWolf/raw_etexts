अध्यायः 049

वैशम्पायनेन जनमेजयं प्रति द्वैपायनादिभिर्युधिष्ठिरं प्रत्युक्तमहादेवमहिमानुवादः ॥ 1 ॥
	
KK-13-01-049-001	वैशम्पायन उवाच ।
KK-13-01-049-001a	महायोगी तु तं प्राह कृष्णद्वैपायनो मुनिः ।
KK-13-01-049-001c	पठस्व पुत्र भद्रं ते प्रीयतां ते महेश्वरः ॥
KK-13-01-049-002a	पुरा पुत्र मया मेरौ तप्यता परमं तपः ।
KK-13-01-049-002c	पुत्रहेतोर्महाराज स्तव एषोऽनुकीर्तितः ॥
KK-13-01-049-003a	लब्धवानीप्सितं काममहं वै पाण्डुनन्दन ।
KK-13-01-049-003c	तथा त्वमपि शर्वाद्धि सर्वान्कामानवाप्स्यसि ॥
KK-13-01-049-004a	कपिलश्च ततः प्राह साङ्ख्यर्षिर्देवसम्मतः ।
KK-13-01-049-004c	मया जन्मान्यनेकानि भक्त्या चाराधितो भवः ।
KK-13-01-049-004e	प्रीतश्च भगवाञ्ज्ञानं ददौ मम भवान्तकम् ॥
KK-13-01-049-005a	चारुशीर्षस्ततः प्राह शक्रस्य दयितः सखा ।
KK-13-01-049-005c	आलम्बायन इत्येवं विश्रुतः करुणात्मकः ॥
KK-13-01-049-006a	मया गोकर्णमासाद्य तपस्तप्त्वा शतं समाः ।
KK-13-01-049-006c	अयोनिजानां दान्तानां धर्मज्ञानां सुवर्चसाम् ॥
KK-13-01-049-007a	अजराणामदुःखानां शतवर्षसहस्रिणाम् ।
KK-13-01-049-007c	लब्धं पुत्रशतं शर्वात्पुरा पाण्डुनृपात्मज ॥
KK-13-01-049-008a	वाल्मीकिश्चाह भगवान्युधिष्ठिरमिदं वचः ।
KK-13-01-049-008c	विवादे साग्निमुनिभिर्ब्रह्मघ्नो वै भवानिति ॥
KK-13-01-049-009a	उक्तः क्षणेन चाविष्टस्तेनाधर्मेण भारत ।
KK-13-01-049-009c	सोऽहमीशानमनघममोघं शरणं गतः ॥
KK-13-01-049-010a	मुक्तश्चास्मि ततः पापैस्ततो दुःखविनाशनः ।
KK-13-01-049-010c	आह मां त्रिपुरघ्नो वै यशस्तेऽग्र्यं भविष्यति ॥
KK-13-01-049-011a	जामदग्न्यश्च कौन्तेयमिदं धर्मभृतांवरः ।
KK-13-01-049-011c	ऋषिमध्ये स्थितः प्राह ज्वलन्निव दिवाकरः ॥
KK-13-01-049-012a	पितृविप्रवधेनाहमार्तो वै पाण्डवाग्रज ।
KK-13-01-049-012c	शुचिर्भूत्वा महादेवं गतोस्मि शरणं नृप ॥
KK-13-01-049-013a	नामभिश्चास्तुवं देवं ततस्तुष्टोऽभवद्भवः ।
KK-13-01-049-013c	परशुं च ततो देवो दिव्यान्यस्त्राणि चैव मे ॥
KK-13-01-049-014a	पापं च ते न भविता अजेयश्च भविष्यसि ।
KK-13-01-049-014c	न ते प्रभविता मृत्युरजरश्च भविष्यसि ॥
KK-13-01-049-015a	आह मां भगवानेवं शिखण्डी शिवविग्रहः ।
KK-13-01-049-015c	तदवाप्तं च मे सर्वं प्रसादात्तस्य धीमतः ॥
KK-13-01-049-016a	विश्वामित्रस्तदोवाच क्षत्रियोऽहं तदाऽभवम् ।
KK-13-01-049-016c	ब्राह्मणोऽहं भवानीति मया चाराधितो भवः ।
KK-13-01-049-017a	तत्प्रसादान्मया प्राप्तं ब्राह्मण्यं दुर्लभं महत् ॥
KK-13-01-049-017c	असितो देवलश्चैव प्राह पाण्डुसुतं नृपम् ॥
KK-13-01-049-018a	शापाच्छक्रस्य कौन्तेय विभो धर्मोऽनशत्तदा ।
KK-13-01-049-018c	तन्मे धर्मं यशश्चाग्र्यमायुश्चैवाददत्प्रभुः ॥
KK-13-01-049-019a	ऋषिर्गृत्समदो नाम शक्रस्य दयितः सखा ।
KK-13-01-049-019c	प्राहाजमीढं भगवान्बृहस्पतिसमद्युतिः ॥
KK-13-01-049-020a	वरिष्ठो नाम भगवांश्चाक्षुषस्य मनोः सुतः ।
KK-13-01-049-020c	शतक्रतोरचिन्त्यस्य सत्रे वर्षसहस्रिके ॥
KK-13-01-049-021a	वर्तमानेऽब्रवीद्वाक्यं साम्नि ह्युच्चारिते मया ।
KK-13-01-049-021c	रथन्तरे द्विजश्रेष्ठ न सम्यगिति वर्तते ॥
KK-13-01-049-022a	समीक्षस्व पुनर्बुद्ध्या पापं त्यक्त्वा द्विजोत्तम ।
KK-13-01-049-022c	अयज्ञवाहिनं पापमकार्षीस्त्वं सुदुर्मते ॥
KK-13-01-049-023a	एवमुक्त्वा महाक्रोधः प्राह शम्भुं पुनर्वचः ।
KK-13-01-049-023c	प्रज्ञया रहितो दुःखी नित्यभीतो वनेचरः ॥
KK-13-01-049-024a	दशवर्षसहस्राणि दशाष्टौ च शतानि च ।
KK-13-01-049-024c	नष्टपानीयपवने मृगैरन्यैश्च वर्जिते ॥
KK-13-01-049-025a	अयज्ञीयद्रुमे देशे रुरुसिंहनिषेविते ।
KK-13-01-049-025c	भविता त्वं मृगः क्रूरो महादुःखसमन्वितः ॥
KK-13-01-049-026a	तस्य वाक्यस्य निधने पार्थ जातो ह्यहं मृगः ।
KK-13-01-049-026c	ततो मां शरणं प्राप्तं प्राह योगी महेश्वरः ॥
KK-13-01-049-027a	अजरश्चामरश्चैव भविता दुखवर्जितः ।
KK-13-01-049-027c	साम्यं ममास्तु ते सौख्यं युवयोर्वर्धतां क्रतुः ॥
KK-13-01-049-028a	अनुग्रहानेवमेष करोति भगवान्विभुः ।
KK-13-01-049-028c	अयं धाता विधाता च सुखदुःखे च सर्वदा ॥
KK-13-01-049-029a	अचिन्त्य एष भगवान्कर्मणा मनसा गिरा ।
KK-13-01-049-029c	न मे तात युधिश्रेष्ठ विद्यया पण्डितः समः ॥
KK-13-01-049-030a	वासुदेवस्तदोवाच पुनर्मतिमतांवरः ।
KK-13-01-049-030c	सुवर्णाक्षो महादेवस्तपसा तोषितो मया ॥
KK-13-01-049-031a	ततोऽथ भगवानाह प्रीतो मा वै युधिष्ठिर ।
KK-13-01-049-031c	अर्थात्प्रियतरः कृष्ण मत्प्रसादाद्भविष्यसि ॥
KK-13-01-049-032a	अपराजितश्च युद्धेषु तेजश्चैवानलोपमम् ।
KK-13-01-049-032c	एवं सहस्रशश्चान्यान्महादेवो वरं ददौ ॥
KK-13-01-049-033a	मणिमन्थेऽथ शैले वै पुरा सम्पूजितो मया ।
KK-13-01-049-033c	वर्षायुतसहस्राणां सहस्रं शतमेव च ॥
KK-13-01-049-034a	ततो मां भगवान्प्रीत इदं वचनमब्रवीत् ।
KK-13-01-049-034c	वरं वृणीष्व भद्रं ते यस्ते मनसि वर्तते ॥
KK-13-01-049-035a	ततः प्रणम्य शिरसा इदं वचनमब्रवम् ।
KK-13-01-049-035c	यदि प्रीतो महादेवो भक्त्या परमया प्रभुः ॥
KK-13-01-049-036a	नित्यकालं तवेशान भक्तिर्भवतु मे स्थिरा ।
KK-13-01-049-036c	एवमस्त्विति भगवांस्तत्रोक्त्वान्तरधीयत ॥
KK-13-01-049-037	जैगीषव्य उवाच ।
KK-13-01-049-037a	ममाष्टगुणमैश्वर्यं दत्तं भगवता पुरा ।
KK-13-01-049-037c	यत्नेनान्येन बलिना वाराणस्यां युधिष्ठिर ॥
KK-13-01-049-038	गर्ग उवाच ।
KK-13-01-049-038a	चतुःषष्ट्यङ्गमददत्कलाज्ञानं ममाद्भुतम् ।
KK-13-01-049-038c	सरस्वत्यास्तटे तुष्टो मनोयज्ञेन पाण्डव ॥
KK-13-01-049-039a	तुल्यं मम सहस्रं तु सुतानां ब्रह्मवादिनाम् ।
KK-13-01-049-039c	आयुश्चैव सपुत्रस्य संवत्सरशतायुतम् ॥
KK-13-01-049-040	पराशर उवाच ।
KK-13-01-049-040a	प्रसाद्येह पुरा शर्वं मनसाऽचिन्तयं नृप ।
KK-13-01-049-040c	महातपा महातेजा महायोगी महायशाः ॥
KK-13-01-049-041a	वेदव्यासः श्रियावासो ब्राह्मणः करुणान्वितः ।
KK-13-01-049-041c	अप्यसावीप्सितः पुत्रो मम स्याद्वै महेश्वरात् ॥
KK-13-01-049-042a	इति मत्वा हृदि मतं प्राह मां सुरसत्तमः ।
KK-13-01-049-042c	मयि सम्भावना यास्याः फलात्कृष्णो भविष्यति ॥
KK-13-01-049-043a	सावर्णस्य मनोः सर्गे सप्तर्षिश्च भविष्यति ।
KK-13-01-049-043c	वेदानां च स वै वक्ता कुरुवंशकरस्तथा ॥
KK-13-01-049-044a	इतिहासस्य कर्ता च पुत्रस्ते जगतो हितः ।
KK-13-01-049-044c	भविष्यति महेन्द्रस्य दयितः स महामुनिः ॥
KK-13-01-049-045a	अजरश्चामरश्चैव पराशर सुतस्तव ।
KK-13-01-049-045c	एवमुक्त्वा स भगवांस्तत्रैवान्तरधीयत ।
KK-13-01-049-045e	युधिष्ठिर महायोगी वीर्यवानक्षयोऽव्ययः ॥
KK-13-01-049-046	माण्डव्य उवाच ।
KK-13-01-049-046ac	अचोरश्चोरशङ्कायां शूले भिन्नो ह्यहं तदा ॥
KK-13-01-049-047a	तत्रस्थेन स्तुतो देवः प्राह मां वै नरेश्वर ।
KK-13-01-049-047c	मोक्षं प्राप्स्यसि शूलाच्च जीविष्यसि समार्बुदम् ॥
KK-13-01-049-048a	रुजा शूलकृता चैव न ते विप्र भविष्यति ।
KK-13-01-049-048c	आधिभिर्व्याधिभिश्चैव वर्जितस्त्वं भविष्यति ॥
KK-13-01-049-049a	पादाच्चतुर्थात्सम्भूत आत्मा यस्मान्मुने तव ।
KK-13-01-049-049c	त्वं भविष्यस्यनुपमो जन्म वै सफलं कुरु ॥
KK-13-01-049-050a	तीर्थाभिषेकं सकलं त्वमविघ्नेन चाप्स्यसि ।
KK-13-01-049-050c	स्वर्गं चैवाक्षयं विप्र विदधामि तवोर्जितम् ॥
KK-13-01-049-051a	एवमुक्त्वा तु भगवान्वरेण्यो वृषवाहनः ।
KK-13-01-049-051c	महेश्वरो महाराजः कृत्तिवासा महाद्युतिः ।
KK-13-01-049-051e	सगणो दैवतश्रेष्ठस्तत्रैवान्तरधीयत ॥
KK-13-01-049-052	गालव उवाच ।
KK-13-01-049-052a	विश्वामित्राभ्यनुज्ञातो ह्यहं पितरमागतः ।
KK-13-01-049-052c	अब्रवीन्मां ततो माता दुःखिता रुदती भृशम् ॥
KK-13-01-049-053a	कौशिकेनाभ्यनुज्ञातं पुत्रं देवविभूषितम् ।
KK-13-01-049-053c	न तात तरुणं दान्तं पिता त्वां पश्यतेऽनघ ॥
KK-13-01-049-054a	श्रुत्वा जनन्या वचनं निराशो गुरुदर्शने ।
KK-13-01-049-054c	नियतात्मा महादेवमपश्यं सोऽब्रवीच्च माम् ॥
KK-13-01-049-055a	पिता माता च ते त्वं च पुत्र मृत्युविवर्जिताः ।
KK-13-01-049-055c	भविष्यथ विश क्षिप्रं द्रष्टासि पितरं क्षये ॥
KK-13-01-049-056a	अनुज्ञातो भगवता गृहं गत्वा युधिष्ठिर ।
KK-13-01-049-056c	अपश्यं पितरं तात इष्टिं कृत्वा विनिःसृतम् ।
KK-13-01-049-056e	उपस्पृश्य गृहीत्वेध्मं कुशांश्च शरणाकुरून् ॥
KK-13-01-049-057a	तान्विसृज्य च मां प्राह पिता सास्राविलेक्षणः ।
KK-13-01-049-057c	प्रणमन्तं परिष्वज्य मूर्ध्न्युपाघ्राय पाण्डव ॥
KK-13-01-049-058ac	दिष्ट्या दृष्टोसि मे पुत्र कृतविद्य इहागत ॥
KK-13-01-049-059	वैशम्पायन उवाच ।
KK-13-01-049-059a	एतान्यत्यद्भुतान्येव कर्माण्यथ महात्मनः ।
KK-13-01-049-059c	प्रोक्तानि मुनिभिः श्रुत्वा विस्मयामास पाण्डवः ॥
KK-13-01-049-060a	ततः कृष्णोऽब्रवीद्वाक्यं पुनर्मतिमतांवरः ।
KK-13-01-049-060c	युधिष्ठिरं धर्मनिधिं पुरुहूतमिवेश्वरः ॥
KK-13-01-049-061a	उपमन्युर्मयि प्राह तपन्निव दिवाकरः ।
KK-13-01-049-061c	अशुभैः पापकर्माणो ये नराः कलुषीकृताः ॥
KK-13-01-049-062ac	ईशानं न प्रपद्यन्ते तमोराजसवृत्तयः ।
KK-13-01-049-063ac	ईश्वरं सम्प्रपद्यन्ते द्विजा भावितभावनाः ॥
KK-13-01-049-064a	सर्वथा वर्तमानोपि यो भक्तः परमेश्वरे ।
KK-13-01-049-064c	सदृशोऽरण्यवासीनां मुनीनां भावितात्मनाम् ॥
KK-13-01-049-065a	ब्रह्मत्वं केशवत्वं वा शक्रत्वं वा सुरैः सह ।
KK-13-01-049-065c	त्रैलोक्यस्याधिपत्यं वा तुष्टो रुद्रः प्रयच्छति
KK-13-01-049-066a	मनसाऽपि शिवं तात ये प्रपद्यन्ति मानवाः ।
KK-13-01-049-066c	विधूय सर्वपापानि देवैः सह वसन्ति ते ॥
KK-13-01-049-067a	भित्त्वाभित्त्वा च कूलानि हुत्वा सर्वमिदं जगत् ।
KK-13-01-049-067c	जयेद्देवं विरूपाक्षं न स पापेन लिप्यते ॥
KK-13-01-049-068a	सर्वलक्षणहीनोपि युक्तो वा सर्वपातकैः ।
KK-13-01-049-068c	सर्वं तुदति तत्पापं भावयञ्शिवमात्मना
KK-13-01-049-069a	कीटपक्षिपतङ्गानां तिरश्चामपि केशव ।
KK-13-01-049-069c	महादेवप्रपन्नानां न भयं विद्यते क्वचित् ॥
KK-13-01-049-070a	एवमेव महादेवं भक्ता ये मानवा भुवि ।
KK-13-01-049-070c	न ते संसारवशगा इति मे निश्चिता मतिः ।
KK-13-01-049-070e	ततः कृष्णोऽब्रवीद्वाक्यं धर्मपुत्रं युधिष्ठिरम् ॥
KK-13-01-049-071	विष्णुरुवाच ।
KK-13-01-049-071a	आदित्यचन्द्रावनिलानलौ च द्यौर्भूमिरापो वसवोऽथ विश्वे ।
KK-13-01-049-071c	धाताऽर्यमा शुक्रबृहस्पती च रुद्राः ससाध्या वरुणो़ऽथ गोपः ।।
KK-13-01-049-072a	ब्रह्मा शक्रो मारुतो ब्रह्म सत्यं वेदा यज्ञा दक्षिणा वेदवाहाः ।
KK-13-01-049-072c	सोमो यष्टा यच्च हव्यं हविश्च रक्षा दीक्षा संयमा ये च केचित् ॥
KK-13-01-049-073a	स्वाहा वौषट् ब्राह्मणाः सौरभेयी धर्मं चाग्र्यं कालचक्रं बलं च ।
KK-13-01-049-073c	यशो दमो बुद्धिमतां स्थितिश्च शुभाशुभं ये मुनयश्च सप्त ॥
KK-13-01-049-074a	अग्र्या बुद्धिर्मनसा दर्शने च स्पर्शश्चाग्र्यः कर्मणां या च सिद्धिः ।
KK-13-01-049-074c	गणा देवानामूष्मपाः सोमपाश्च लेखाः सुयामास्तुषिता ब्रह्मकायाः ॥
KK-13-01-049-075a	आभासुरा गन्धपा धूमपाश्च वाचा विरुद्धाश्च मनोविरुद्धाः ।
KK-13-01-049-075c	शुद्धाश्च निर्माणरताश्च देवाः स्पर्शाशना दर्शपा आज्यपाश्च ॥
KK-13-01-049-076a	चिन्त्यद्योता ये च देवेषु मुख्या ये चाप्यन्ते देवताश्चाजमीढ ।
KK-13-01-049-076c	सुपर्णगन्धर्वपिशाचदानवा यक्षास्तथा चारणपन्नगाश्च ॥
KK-13-01-049-077a	स्थूलं सूक्ष्मं मृदु चाप्यसूक्ष्मं दुःखं सुखं दुःखमनन्तरं च ।
KK-13-01-049-077c	साङ्ख्यं योगं तत्पराणां परं च शर्वाज्जातं विद्धि यत्कीर्तितं मे ॥
KK-13-01-049-078a	तत्सम्भूता भूतकृतो वरेण्याः सर्वे देवा भुवनस्यास्य गोपाः ।
KK-13-01-049-078c	आविश्येमां धरणीं येऽभ्यरक्षन्पुरातनीं तस्य देवस्य सृष्टिम् ॥
KK-13-01-049-079a	विचिन्वन्तस्तपसा तत्स्थवीयः किञ्चित्तत्त्वं प्राणहेतोर्नतोस्मि ।
KK-13-01-049-079c	ददातु वेदः स वरानिहेष्टानभिष्टुतोः नः प्रभुरव्ययः सदा ॥
KK-13-01-049-080a	इमं स्तवं सन्नियतेन्द्रियश्च भूत्वा शुचिर्यः पुरुषः पठेत ।
KK-13-01-049-080c	अभग्नयोगो नियतो मासमेकं सम्प्राप्नुयादश्वमेधे फलं यत् ॥
KK-13-01-049-081a	वेदान्कृत्स्नान्ब्राह्मणः प्राप्नुयात्तु जयेन्नृपः पार्थ महीं च कृत्स्नाम् ।
KK-13-01-049-082c	वैश्यो लाभं प्राप्नुयान्नैपुणं च शूद्रो गतिं प्रेत्य तथा सुखं च ॥
KK-13-01-049-083a	स्तवराजमिमं कृत्वा रुद्राय दधिरे मनः ।
KK-13-01-049-083c	सर्वदोषापहं पुण्यं पवित्रं च यशस्विनः ॥
KK-13-01-049-084a	यावन्त्यस्य शरीरेषु रोमकूपाणि भारत ।
KK-13-01-049-084c	तावन्त्यब्दसहस्राणि स्वर्गे वसति मानवः ॥ ॥
	
इति श्रीमन्महाभारते अनुशासनपर्वणि दानधर्मपर्वणि एकोनपञ्चाशोऽध्यायः ॥ 49 ॥

13-49-1 पठस्व स्तवमिति शेषः । हे पुत्र युधिष्ठिर ॥ 13-49-5 आलम्बायन आलम्बगोत्रः । चतुःशीर्ष इति ट.थ.पाठः ॥ 13-49-7 हे पुत्र शतं पुत्राणामिति शेषः ॥ 13-49-8 विवादे वेदविपरीतवादे । अग्निसहितैर्मुनिभिरुक्त इति सम्बन्धः ॥ 13-49-9 तेन वेदविरोधजेन ॥ 13-49-12 पितृतुल्या विप्रा ज्येष्ठो भ्राता पितुः सम इति स्मृतेर्ज्येष्ठा भ्रातरस्तेषां वधेन । स तु विप्रवधेनेति ट.थ पाठः ॥ 13-49-15 शिखण्डी कपर्दी । शिवविग्रहः कल्याणशरीरः ॥ 13-49-18 प्रभुः प्रार्थितः सन्निति शेषः ॥ 13-49-21 उच्चारिते अन्यथेति शेषः ॥ 13-49-22 पापं वितथाभिनिवेशं त्यक्त्वा समीक्षस्व विचारय । अयज्ञवाहिनं न यज्ञं वहति तं पापमवाक्षरपाठजमपराधम् ॥ 13-49-23 निधने अन्ते सद्य एवेत्यर्थः ॥ 13-49-27 साम्यमवैषम्यम् । युवयोर्गृत्समदशतक्रत्वोः ॥ 13-49-31 अर्थः सर्वस्मात्प्रियस्ततोऽपि प्रियोऽन्तरात्मा तत्तुल्यः सर्वेषां भविष्यसीत्यर्थः ॥ 13-49-33 पूरा पूर्वावतारे ॥ 13-49-42 या तव मयि सम्भावना एतस्मात्फलमहं प्राप्स्ये इति अस्याः फलात् पुण्यात्तव कृष्णोनाम पुत्रो भविष्यति ॥ 13-49-49 पादाच्चतुर्थात् । तपः शौचं दया सत्यमिति चत्वारो धर्मस्य पादास्तेषां चतुर्थात्सत्यादेव तवात्मा शरीरम् ॥ 13-49-52 पितरं द्रक्ष्ये इति बुद्ध्या गृहमागतः । दुःखिता वैधव्यदुःखेन ॥ 13-49-55 क्षये गृहे । विश प्रविश ॥ 13-49-56 शरणाकुरून् वाय्वाघातेन वा स्वयं वा पक्वतया फलानामधःपतनेन विशरणं शरणा तत्प्रधानाः कुरवोऽन्नानि शरणाकुरवस्तान् । शॄ विशरणेऽस्माद्भावे ल्युः ॥ 13-49-57 सास्रत्वादाविले ईक्षणे यस्य ॥ 13-49-60 ईश्वरो विष्णुः ॥ 13-49-67 कूलानि गृहतटाकादीनि ॥ 13-49-68 आत्मना चित्तेन ॥ 13-49-71 आदित्यचन्द्रावित्यादिसर्वं सर्वाज्जातं विद्धीति सप्तमस्थेनान्वयः ॥ 13-49-72 उपनिषत् । प्राधान्यात्पृथक्कीर्तनम् । वेदवाहा वेदपाठकाः ॥ 13-49-75 वाचाविरुद्धाः । वाङ्नियमनशीलाः । निर्माणं अनेकधाभवनं योगेनानेकशरीरधारणं तत्र रताः ॥ 13-49-77 चिन्त्यद्योताः सङ्कल्पितमात्रं वस्तु येषां सद्यः पुरतः प्रकाशते तादृशाः ॥	
