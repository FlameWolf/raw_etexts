अध्यायः 225

पार्वत्या परमेश्वरं प्रति प्राणिनां शुभाशुभफलयोर्मध्ये कस्य पूर्वोपभोग इति प्रश्नः ॥ 1 ॥ परमेश्वरेण तां प्रति सदृष्टान्तप्रदर्शनं तयोर्यौगपद्येनोपभोगकथनम् ॥ 2 ॥ तथा पूर्वकर्मणामल्पायुष्ट्वादिकारणत्वाभिधानम् ॥ 3 ॥

001	उमोवाच ।
001a	भगवन्भगनेत्रघ्न मानुषाणां विचेष्टितम् ।
001c	सर्वमात्मकृतं चेति श्रुतं मे भगवन्मतम् ॥
002a	लोके ग्रहकृतं सर्वं मत्वा कर्म शुभाशुभम् ।
002c	तदेव ग्रहनक्षत्रं प्रायशः पर्युपासते ।
002e	एष मे संशयो देव तं मे त्वं छेत्तुमर्हसि ॥
003	महेश्वर उवाच ।
003ac	स्थाने संशयितं देवि शृणु तत्वविनिश्चयम् ॥
004a	नक्षत्राणि ग्रहाश्चैव शुभाशुभनिवेदकाः ।
004c	मानवानां महाभागे न तु कर्मकराः स्वयम् ॥
005a	प्रजानां तु हितार्थाय शुभाशुभविधिं प्रति ।
005c	अनागतमतिक्रान्तं ज्योतिश्चक्रेण बोध्यते ॥
006a	किन्तु तत्र शुभं कर्म सुग्रहैस्तु निवेद्यते ।
006c	दुष्कृतस्याशुभैरेव समावायो भवेदिति ॥
007a	तस्मात्तु ग्रहवैषम्ये विषमं कुरुते जनः ।
007c	ग्रहसाम्ये शुभं कुर्याज्ज्ञात्वाऽऽत्मानं तथा कृतम् ॥
008a	केवलं ग्रहनक्षत्रं न करोति शुभाशुभम् ।
008c	सर्वमात्मकृतं कर्म लोकवादो ग्रहा इति ॥
009a	पृथग्ग्रहाः पृथक्कर्ता कर्ता स्वं भुञ्जते फलम् ।
009c	इति ते कथितं सर्वं विशङ्कां जहि शोभने ॥
010	उमोवाच ।
010a	भगवन्विविधं कर्म कृत्वा जन्तुः शुभाशुभम् ।
010c	किं तयोः पूर्वकतरं भुङ्क्ते जन्मान्तरे पुनः ।
010e	एष मे संशयो देव तं मे त्वं छेत्तुमर्हसि ॥
011	महेश्वर उवाच ।
011ac	स्थाने संशयितं देवि तत्ते वक्ष्यामि तत्वतः ॥
012a	अशुभं पूर्वमित्याहुरपरे शुभमित्यपि ।
012c	मिथ्या तदुभयं प्रोक्तं केवलं तद्ब्रवीमि ते ॥
013a	मानुषे तु पदे कर्म युगपद्भुज्यते सदा ।
013c	यथाकृतं यथायोगमुभयं भुज्यते क्रमात् ॥
014a	भुञ्जानाश्चापि दृश्यन्ते क्रमशो भुवि मानवाः ।
014c	ऋद्धिं हानिं सुखं दुःखं तत्सर्वमुभयं भयम् ॥
015a	दुःखान्यनुभवन्त्याढ्या दरिद्राश्च सुखानि च ।
015c	यौगपद्याद्धि भुञ्जाना दृश्यन्ते लोकसाक्षिकम् ॥
016a	नरके स्वर्गलोके च न तथा संस्थितिः प्रिये ।
016c	नित्यं दुःखं हि नरके स्वर्गे नित्यं सुखं तथा ॥
017a	शुभाशुभानामाधिक्यं कर्मणां तत्र सेव्यते ।
017c	निरन्तरं सुखं दुःखं स्वर्गे च नरके भवेत् ॥
018a	तत्रापि सुमहद्भुक्त्वा पूर्वमल्पं पुनः शुभे ।
018c	एतत्ते सर्वमाख्यातं किं भूयः श्रोतुमिच्छसि ॥
019	उमोवाच ।
019a	भगवन्प्राणिनो लोके म्रियन्ते केन हेतुना ।
019c	जाताजाता न तिष्ठन्ति तन्मे शंसितुमर्हसि ॥
020	महेश्वर उवाच ।
020a	तदहं ते प्रवक्ष्यामि शृणु सत्यं समाहिता ।
020c	आत्मा कर्मक्षयाद्देहं यथा मुञ्चति तच्छृणु ॥
021a	शरीरात्मसमाहारो जन्तुरित्यभिधीयते ।
021c	तत्रात्मानं नित्यमाहुरनित्यं क्षेत्रमुच्यते ॥
022a	एवं कालेन सङ्क्रान्तं शरीरं जर्झरीकृतम् ।
022c	अकर्मयोग्यं संशीर्णं त्यक्त्वा देही ततो व्रजेत् ॥
023a	नित्यस्यानित्यसंत्यागाल्लोके तन्मरणं विदुः ।
023c	कालं नातिक्रमेरन्हि सदेवासुरमानवाः ॥
024a	यथाऽऽकाशे न तिष्ठेत द्रव्यं किञ्चिदचेतनम् ।
024c	तथा धावति कालोऽयं क्षणं किञ्चिन्न तिष्ठति ॥
025a	स पुनर्जायतेऽन्यत्र शरीरं नवमाविशन् ।
025c	एवंलोकगतिर्नित्यमादिप्रभृति वर्तते ॥
026	उमोवाच ।
026a	भगवन्प्राणिनो बाला दृश्यन्ते मरणं गताः ।
026c	अतिवृद्धाश्च जीवन्तो दृश्यन्ते चिरजीविनः ॥
027a	केवलं कालमरणं न प्रमाणं महेश्वर ।
027c	तस्मान्मे संशय ब्रूहि प्राणिनां जीवकारणम् ॥
028	महेश्वर उवाच ।
028a	शृणु तत्कारणं देवि निर्णयस्त्वेक एव सः ।
028c	जीर्णत्वमात्रं कुरुते कालो देहं न पातयेत् ॥
029a	जीर्णे कर्मणि सङ्घातः स्वयमेव विशीर्यते ।
029c	पूर्वकर्मप्रमाणेन जीवितं मृत्युरेव वा ॥
030a	यावत्पूर्वकृतं कर्म तावज्जीवति मानवः ।
030c	तत्र कर्मवशाद्बाला म्रियन्ते कालसङ्क्षयात् ॥
031a	चिरं जीवन्ति वृद्धाश्च तथा कर्मप्रमाणतः ।
031c	इति ते कथितं देवि निर्विशङ्का भव प्रिये ॥
032	उमोवाच ।
032a	भगवन्केन वृत्तेन भवन्ति चिरजीविनः ।
032c	अल्पायुषो नराः केन तन्मे शंसितुमर्हसि ॥
033	महेश्वर उवाच ।
033a	शृणु तत्सर्वमखिलं गुह्यं पथ्यतरं नृणाम् ।
033c	येन वृत्तेन सम्पन्ना भवन्ति चिरजीविनः ॥
034a	अहिंसा सत्यवचनमक्रोधः क्षीन्तिरार्जवम् ।
034c	गुरूणां नित्यशुश्रूषा वृद्धानामपि पूजनम् ॥
035a	शौचादकार्यसंत्यागात्सदा पथ्यस्य भोजनम् ।
035c	एवमादिगुणं वृत्तं नराणां दीर्घजीविनाम् ॥
036a	तपसा ब्रह्मचर्येण रसायननिषेवणात् ।
036c	उदग्रसत्त्वा बलिनो भवन्ति चिरजीविनः ।
036e	स्वर्गे वा मानुषे वाऽपि चिरं तिष्ठन्ति धार्मिकाः॥
037a	अपरे पापकर्माणः प्रायशोऽनृतवादिनः ।
037c	हिंसाप्रिया गुरुद्विष्टा निष्क्रियाः शौचवर्जिताः ॥
038a	नास्तिका घोरकर्माणः सततं मांसपानपाः ।
038c	पापाचारा गुरुद्विष्टाः कोपनाः कलहप्रियाः ॥
039a	एवमेवाशुभाचारास्तिष्ठन्ति नरके चिरम् ।
039c	तिर्यग्योनौ तथाऽत्यन्तमल्पास्तिष्ठन्ति मानवाः ।
039e	तस्मादल्पायुषो मर्त्यास्तादृशाः सम्भवन्ति ते ॥
040a	अगम्यदेशगमनादपथ्यानां च भोजनात् ।
040c	आयुःक्षयो भवेन्नॄणामायुःक्षयकरा हि ते ॥
041a	भवन्त्यल्पायुषस्तैस्तैरन्यथा चिरजीविनः ।
041c	एतत्ते कथितं सर्वं भूयः श्रोतुं किमिच्छसि ॥ ॥

इति श्रीमन्महाभारते अनुशासनपर्वणि दानधर्मपर्वणि पञ्चविँशत्यधिकद्विशततमोऽध्यायः ॥ 225 ॥
