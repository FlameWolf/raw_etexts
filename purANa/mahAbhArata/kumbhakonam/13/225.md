अध्यायः 225

पार्वत्या परमेश्वरं प्रति प्राणिनां शुभाशुभफलयोर्मध्ये कस्य पूर्वोपभोग इति प्रश्नः ॥ 1 ॥ परमेश्वरेण तां प्रति सदृष्टान्तप्रदर्शनं तयोर्यौगपद्येनोपभोगकथनम् ॥ 2 ॥ तथा पूर्वकर्मणामल्पायुष्ट्वादिकारणत्वाभिधानम् ॥ 3 ॥

KK-13-01-225-001	उमोवाच ।
KK-13-01-225-001a	भगवन्भगनेत्रघ्न मानुषाणां विचेष्टितम् ।
KK-13-01-225-001c	सर्वमात्मकृतं चेति श्रुतं मे भगवन्मतम् ॥
KK-13-01-225-002a	लोके ग्रहकृतं सर्वं मत्वा कर्म शुभाशुभम् ।
KK-13-01-225-002c	तदेव ग्रहनक्षत्रं प्रायशः पर्युपासते ।
KK-13-01-225-002e	एष मे संशयो देव तं मे त्वं छेत्तुमर्हसि ॥
KK-13-01-225-003	महेश्वर उवाच ।
KK-13-01-225-003ac	स्थाने संशयितं देवि शृणु तत्वविनिश्चयम् ॥
KK-13-01-225-004a	नक्षत्राणि ग्रहाश्चैव शुभाशुभनिवेदकाः ।
KK-13-01-225-004c	मानवानां महाभागे न तु कर्मकराः स्वयम् ॥
KK-13-01-225-005a	प्रजानां तु हितार्थाय शुभाशुभविधिं प्रति ।
KK-13-01-225-005c	अनागतमतिक्रान्तं ज्योतिश्चक्रेण बोध्यते ॥
KK-13-01-225-006a	किन्तु तत्र शुभं कर्म सुग्रहैस्तु निवेद्यते ।
KK-13-01-225-006c	दुष्कृतस्याशुभैरेव समावायो भवेदिति ॥
KK-13-01-225-007a	तस्मात्तु ग्रहवैषम्ये विषमं कुरुते जनः ।
KK-13-01-225-007c	ग्रहसाम्ये शुभं कुर्याज्ज्ञात्वाऽऽत्मानं तथा कृतम् ॥
KK-13-01-225-008a	केवलं ग्रहनक्षत्रं न करोति शुभाशुभम् ।
KK-13-01-225-008c	सर्वमात्मकृतं कर्म लोकवादो ग्रहा इति ॥
KK-13-01-225-009a	पृथग्ग्रहाः पृथक्कर्ता कर्ता स्वं भुञ्जते फलम् ।
KK-13-01-225-009c	इति ते कथितं सर्वं विशङ्कां जहि शोभने ॥
KK-13-01-225-010	उमोवाच ।
KK-13-01-225-010a	भगवन्विविधं कर्म कृत्वा जन्तुः शुभाशुभम् ।
KK-13-01-225-010c	किं तयोः पूर्वकतरं भुङ्क्ते जन्मान्तरे पुनः ।
KK-13-01-225-010e	एष मे संशयो देव तं मे त्वं छेत्तुमर्हसि ॥
KK-13-01-225-011	महेश्वर उवाच ।
KK-13-01-225-011ac	स्थाने संशयितं देवि तत्ते वक्ष्यामि तत्वतः ॥
KK-13-01-225-012a	अशुभं पूर्वमित्याहुरपरे शुभमित्यपि ।
KK-13-01-225-012c	मिथ्या तदुभयं प्रोक्तं केवलं तद्ब्रवीमि ते ॥
KK-13-01-225-013a	मानुषे तु पदे कर्म युगपद्भुज्यते सदा ।
KK-13-01-225-013c	यथाकृतं यथायोगमुभयं भुज्यते क्रमात् ॥
KK-13-01-225-014a	भुञ्जानाश्चापि दृश्यन्ते क्रमशो भुवि मानवाः ।
KK-13-01-225-014c	ऋद्धिं हानिं सुखं दुःखं तत्सर्वमुभयं भयम् ॥
KK-13-01-225-015a	दुःखान्यनुभवन्त्याढ्या दरिद्राश्च सुखानि च ।
KK-13-01-225-015c	यौगपद्याद्धि भुञ्जाना दृश्यन्ते लोकसाक्षिकम् ॥
KK-13-01-225-016a	नरके स्वर्गलोके च न तथा संस्थितिः प्रिये ।
KK-13-01-225-016c	नित्यं दुःखं हि नरके स्वर्गे नित्यं सुखं तथा ॥
KK-13-01-225-017a	शुभाशुभानामाधिक्यं कर्मणां तत्र सेव्यते ।
KK-13-01-225-017c	निरन्तरं सुखं दुःखं स्वर्गे च नरके भवेत् ॥
KK-13-01-225-018a	तत्रापि सुमहद्भुक्त्वा पूर्वमल्पं पुनः शुभे ।
KK-13-01-225-018c	एतत्ते सर्वमाख्यातं किं भूयः श्रोतुमिच्छसि ॥
KK-13-01-225-019	उमोवाच ।
KK-13-01-225-019a	भगवन्प्राणिनो लोके म्रियन्ते केन हेतुना ।
KK-13-01-225-019c	जाताजाता न तिष्ठन्ति तन्मे शंसितुमर्हसि ॥
KK-13-01-225-020	महेश्वर उवाच ।
KK-13-01-225-020a	तदहं ते प्रवक्ष्यामि शृणु सत्यं समाहिता ।
KK-13-01-225-020c	आत्मा कर्मक्षयाद्देहं यथा मुञ्चति तच्छृणु ॥
KK-13-01-225-021a	शरीरात्मसमाहारो जन्तुरित्यभिधीयते ।
KK-13-01-225-021c	तत्रात्मानं नित्यमाहुरनित्यं क्षेत्रमुच्यते ॥
KK-13-01-225-022a	एवं कालेन सङ्क्रान्तं शरीरं जर्झरीकृतम् ।
KK-13-01-225-022c	अकर्मयोग्यं संशीर्णं त्यक्त्वा देही ततो व्रजेत् ॥
KK-13-01-225-023a	नित्यस्यानित्यसंत्यागाल्लोके तन्मरणं विदुः ।
KK-13-01-225-023c	कालं नातिक्रमेरन्हि सदेवासुरमानवाः ॥
KK-13-01-225-024a	यथाऽऽकाशे न तिष्ठेत द्रव्यं किञ्चिदचेतनम् ।
KK-13-01-225-024c	तथा धावति कालोऽयं क्षणं किञ्चिन्न तिष्ठति ॥
KK-13-01-225-025a	स पुनर्जायतेऽन्यत्र शरीरं नवमाविशन् ।
KK-13-01-225-025c	एवंलोकगतिर्नित्यमादिप्रभृति वर्तते ॥
KK-13-01-225-026	उमोवाच ।
KK-13-01-225-026a	भगवन्प्राणिनो बाला दृश्यन्ते मरणं गताः ।
KK-13-01-225-026c	अतिवृद्धाश्च जीवन्तो दृश्यन्ते चिरजीविनः ॥
KK-13-01-225-027a	केवलं कालमरणं न प्रमाणं महेश्वर ।
KK-13-01-225-027c	तस्मान्मे संशय ब्रूहि प्राणिनां जीवकारणम् ॥
KK-13-01-225-028	महेश्वर उवाच ।
KK-13-01-225-028a	शृणु तत्कारणं देवि निर्णयस्त्वेक एव सः ।
KK-13-01-225-028c	जीर्णत्वमात्रं कुरुते कालो देहं न पातयेत् ॥
KK-13-01-225-029a	जीर्णे कर्मणि सङ्घातः स्वयमेव विशीर्यते ।
KK-13-01-225-029c	पूर्वकर्मप्रमाणेन जीवितं मृत्युरेव वा ॥
KK-13-01-225-030a	यावत्पूर्वकृतं कर्म तावज्जीवति मानवः ।
KK-13-01-225-030c	तत्र कर्मवशाद्बाला म्रियन्ते कालसङ्क्षयात् ॥
KK-13-01-225-031a	चिरं जीवन्ति वृद्धाश्च तथा कर्मप्रमाणतः ।
KK-13-01-225-031c	इति ते कथितं देवि निर्विशङ्का भव प्रिये ॥
KK-13-01-225-032	उमोवाच ।
KK-13-01-225-032a	भगवन्केन वृत्तेन भवन्ति चिरजीविनः ।
KK-13-01-225-032c	अल्पायुषो नराः केन तन्मे शंसितुमर्हसि ॥
KK-13-01-225-033	महेश्वर उवाच ।
KK-13-01-225-033a	शृणु तत्सर्वमखिलं गुह्यं पथ्यतरं नृणाम् ।
KK-13-01-225-033c	येन वृत्तेन सम्पन्ना भवन्ति चिरजीविनः ॥
KK-13-01-225-034a	अहिंसा सत्यवचनमक्रोधः क्षीन्तिरार्जवम् ।
KK-13-01-225-034c	गुरूणां नित्यशुश्रूषा वृद्धानामपि पूजनम् ॥
KK-13-01-225-035a	शौचादकार्यसंत्यागात्सदा पथ्यस्य भोजनम् ।
KK-13-01-225-035c	एवमादिगुणं वृत्तं नराणां दीर्घजीविनाम् ॥
KK-13-01-225-036a	तपसा ब्रह्मचर्येण रसायननिषेवणात् ।
KK-13-01-225-036c	उदग्रसत्त्वा बलिनो भवन्ति चिरजीविनः ।
KK-13-01-225-036e	स्वर्गे वा मानुषे वाऽपि चिरं तिष्ठन्ति धार्मिकाः॥
KK-13-01-225-037a	अपरे पापकर्माणः प्रायशोऽनृतवादिनः ।
KK-13-01-225-037c	हिंसाप्रिया गुरुद्विष्टा निष्क्रियाः शौचवर्जिताः ॥
KK-13-01-225-038a	नास्तिका घोरकर्माणः सततं मांसपानपाः ।
KK-13-01-225-038c	पापाचारा गुरुद्विष्टाः कोपनाः कलहप्रियाः ॥
KK-13-01-225-039a	एवमेवाशुभाचारास्तिष्ठन्ति नरके चिरम् ।
KK-13-01-225-039c	तिर्यग्योनौ तथाऽत्यन्तमल्पास्तिष्ठन्ति मानवाः ।
KK-13-01-225-039e	तस्मादल्पायुषो मर्त्यास्तादृशाः सम्भवन्ति ते ॥
KK-13-01-225-040a	अगम्यदेशगमनादपथ्यानां च भोजनात् ।
KK-13-01-225-040c	आयुःक्षयो भवेन्नॄणामायुःक्षयकरा हि ते ॥
KK-13-01-225-041a	भवन्त्यल्पायुषस्तैस्तैरन्यथा चिरजीविनः ।
KK-13-01-225-041c	एतत्ते कथितं सर्वं भूयः श्रोतुं किमिच्छसि ॥ ॥

इति श्रीमन्महाभारते अनुशासनपर्वणि दानधर्मपर्वणि पञ्चविँशत्यधिकद्विशततमोऽध्यायः ॥ 225 ॥
