श्रीः
अध्यायः 151

भीष्मेण युधिष्ठिरम् प्रति पुरुषस्य पुण्यविशेषेण पुनःपुनः स्वर्गभूम्यादिषु परिवर्तनेन जातवैराग्यस्य ब्रह्मज्ञानेनापुनरावृत्तिशाश्वतपदप्राप्त्यादिप्रकारप्रतिपादनम् ॥ 1 ॥

001	'पराशर उवाच 
001a	ततः श्रुतिसमापन्नः संस्कृतश्च यथाविधि ।
001c	चौलोपनयनं तस्य यथावत्क्रियते द्विजैः ॥
002a	ततोऽष्टमे स वर्षे तु व्रतोपनयनादिभिः ।
002c	क्रियाभिर्विधिदृष्टाभिर्ब्रह्मत्वमुपनीयते ॥
003a	गायत्रेण छन्दसा तु संस्कृतश्चरितव्रतः ।
003c	अधीयमानो मेधावी शुद्धात्मा नियतव्रतः ॥
004a	अचिरेणैव कालेन साङ्गान्वेदानवाप्नुते ।
004c	समावृत्तः स धर्मात्मा समावृत्तक्रियस्तथा ॥
005a	याजनाध्यापनरतः कुशले कर्मणि स्थितः ।
005c	अग्निहोत्रपरो नित्यं देवतातिथिपूजकः ॥
006a	यजते विविधैर्यज्ञैर्जपयज्ञैस्तथैव च ।
006c	न्यायागतधनान्वेषी न्यायवृत्तस्तपोधनः ॥
007a	सर्वभूतहितश्चैव सर्वशास्त्रविशारदः ।
007c	स्वदारपरितुष्टात्मा क्रतुगामी जितेन्द्रियः ॥
008a	परापवादविरतः सत्यव्रतपरः सदा ।
008c	स कालपरिणामात्तु संयुतः कालधर्मणा ॥
009a	संस्कृतश्चाग्निहोत्रेण यथावद्विधिपूर्वकम् ।
009c	सोमलोकमवाप्नोति देहन्यासान्न संशयः ॥
010a	तत्र सोमप्रभैर्देवैरग्निष्वात्तैश्च भास्वरैः ।
010c	तथा बर्हिषदैश्चैव देवैराङ्गिरसैरपि ॥
011a	विश्वेभिश्चैव देवैश्च तथा ब्रह्मर्षिभिः पुनः ।
011c	देवर्षिभिश्चाप्रतिमैस्तथैवाप्सरसां गणैः ।
011e	साध्यैः सिद्धैश्च सततं सत्कृतस्तत्र मोदते ॥
012a	जातरूपमयं दिव्यमर्कतुल्यं मनोजवम् ।
012c	देवगन्धर्वसङ्कीर्णं विमानमधिरोहति ॥
013a	सौम्यरूपा मनःकान्तास्तप्तकाञ्चनभूषणाः ।
013c	सोमकन्या विमानस्थं रमयन्ति मुदान्विताः ॥
014a	स तत्र रमते प्रीतः सह देवैः सहर्षिभिः ।
014c	लोकान्सर्वाननुचरन्दीप्ततेजा मनोजवः ॥
015a	सभां कामजवीं चापि नित्यमेवाभिगच्छति ।
015c	सर्वलोकेश्वरमृषिं नमस्कृत्य पितामहम् ॥
016a	परमेष्ठिरनन्तश्रीर्लोकानां प्रभवाप्ययः ।
016c	यतः सर्वाः प्रवर्तन्ते सर्गप्रलयविक्रियाः ।
016e	स तत्र वर्तते श्रीमान्द्विशतं द्विजसत्तम ॥
017a	अथ कालक्षयात्तस्मात्स्थानादावर्तते पुनः ।
017c	जातिधर्मांस्तथा सर्वान्सर्गादावर्तनानि च ॥
018a	अशाश्वतमिदं सर्वमिति चिन्त्योपलभ्य च ।
018c	शाश्वतं दिव्यमचलमदीनमपुनर्भवम् ॥
019a	आस्थास्यत्यभयं नित्यं यत्रावृत्तिर्न विद्यते ।
019c	यत्र गत्वा न म्रियते जन्म चापि न विद्यते ॥
020a	गर्भक्लेशामयाः प्राप्ता जायता च पुनः पुनः ।
020c	कायक्लेशाश्च विविधा द्वन्द्वानि विविधानि च ॥
021a	शीतोष्णसुखदुःखानि ईर्ष्याद्वेषकृतानि च ।
021c	तत्रतत्रोपभुक्तानि न क्वचिच्छाश्वती स्थितिः ॥
022a	एवं स निश्चयं कृत्वा निर्मुच्य ग्रहबन्धनात् ।
022c	छित्त्वा भार्यामयं पाशं तथैवापत्यसम्भवम् ॥
023a	यतिधर्ममुपाश्रित्य गुरुशुश्रूषणे रतः ।
023c	अचिरेणैव कालेन श्रेयः समभिगच्छति ॥
024a	योगशास्त्रं च साङ्ख्यं च विदित्वा सोऽर्थतत्वतः ।
024c	अनुज्ञातश्च गुरुणा यथाशास्त्रमवस्थितः ॥
025a	पुण्यतीर्थानुसेवी च नदीनां पुलिनाश्रयः ।
025c	शून्यागारनिकेतश्च वनवृक्षगुहाशयः ॥
026a	अरण्यानुचरो नित्यं देवारण्यनिकेतनः ।
026c	एकरात्रं द्विरात्रं वा न क्वचित्सज्जते द्विजः ॥
027a	शीर्णपर्णभुगेवापि वने चरति भिक्षुकः ।
027c	न भोगार्थमनुप्रेत्य यात्रामात्रं समश्नुते ॥
028a	धर्मलब्धं समश्नाति न कामात्किञ्चिदश्नुते ।
028c	युगमात्रदृगध्वानं क्रोशादूर्ध्वं न गच्छति ॥
029a	समो मानावमानाभ्यां समलोष्टाश्मकाञ्चनः ।
029c	सर्वभूताभयकरस्तथैवाभयदक्षिणः ॥
030a	निर्द्वन्द्वो निर्नमस्कारो निरानन्दपरिग्रहः ।
030c	निर्ममो निरहङ्कारः सर्वभूतनिराश्रयः ॥
031a	परिसङ्ख्यानतत्वज्ञस्तदा सत्यरतः सदा ।
031c	ऊर्ध्वं नाधो न तिर्यक्च न किञ्चिदभिकामयेत् ॥
032a	एवं हि रममाणस्तु यतिधर्मं यथाविधि ।
032c	कालस्य परिणामात्तु यथा पक्वफलं तथा ॥
033a	स विसृज्य स्वकं देहं प्रविशेद्ब्रह्म शाश्वतम् ।
033c	निरामयमनाद्यन्तं गुणसौम्यमचेतनम् ॥
034a	निरक्षरमबीजं च निरिन्द्रियमजं तथा ।
034c	अजय्यमक्षयं यत्तदभेद्यं सूक्ष्ममेव च ॥
035a	निर्गुणं च प्रकृतिमन्निर्विकारं च सर्वशः ।
035c	भूतभव्यभविष्यस्य कालस्य परमेश्वरम् ।
035e	अव्यक्तं पुरुषं क्षेत्रमानन्त्याय प्रपद्यते ॥' 

इति श्रीमन्महाभारते अनुशासनपर्वणि दानधर्मपर्वणि एकपञ्चाशदधिकशततमोऽध्यायः ॥ 151 ॥

7-151-33 गुणसाम्यमचेतनमिति क. थ. पाठः ॥ 7-151-35 निर्गुणं चाप्रकृतिमदिति थ. पाठः ॥
