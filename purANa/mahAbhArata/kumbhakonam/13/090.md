अध्यायः 090

अथ दानधर्मपर्व ॥ 1 ॥

च्यवनेन कुशिकम्प्रति स्वस्य तद्गृहे निवासादेः कारणकथनम् ॥ 1 ॥ तथा तस्य ब्राह्मण्यप्राप्तीच्छावगमेन तत्पौत्रादेस्तल्लाभवरदानम् ॥ 2 ॥

KK-13-01-090-001	च्यवन उवाच ।
KK-13-01-090-001a	वरश्च गृह्यतां मत्तो यश्च ते संशयो हृदि ।
KK-13-01-090-001c	तं प्रब्रूदि नरश्रेष्ठ सर्वं सम्पादयामि ते ॥
KK-13-01-090-002	कुशिक उवाच ।
KK-13-01-090-002a	यदि प्रीतोसि भगवंस्ततो मे वद भार्गव ।
KK-13-01-090-002c	कारणं श्रोतुमिच्छमि मद्गृहे वासकारितम् ॥
KK-13-01-090-003a	शयनं चैकपार्श्वेन दिवसानेकविंशतिम् ।
KK-13-01-090-003c	न किञ्चिदुक्त्वा गमनं बहिश्च मुनिपुङ्गवः ॥
KK-13-01-090-004a	अन्तर्धानमकस्माच्च पुनरेव च दर्शनम् ।
KK-13-01-090-004c	पुनश्च शयनं विप्र दिवसानेकविंशतिम् ॥
KK-13-01-090-005a	तैलाभ्यक्तस्य गमनं भोजनं च गृहे मम ।
KK-13-01-090-005c	समुपानीय विविधं यद्दग्धं जातवेदसा ॥
KK-13-01-090-006a	निर्याणां च रथेनाशु सहसा यत्कृतं त्वया ।
KK-13-01-090-006c	धनानां च विसर्गश्च वनस्यापि च दर्शनम् ॥
KK-13-01-090-007a	प्रासादानां बहूनां च काञ्चनानां महामुने ।
KK-13-01-090-007c	मणिविद्रुमपादानां पर्यङ्काणां च दर्शनम् ॥
KK-13-01-090-008a	पुनश्चादर्शनं तस्य श्रोतुमिच्छामि कारणम् ।
KK-13-01-090-008c	अतीव ह्यत्र मुह्यामि चिन्तयानो भृगूद्वह ॥
KK-13-01-090-009a	न चैवात्राधिगच्छामि सर्वस्यास्य विनिश्चयम् ।
KK-13-01-090-009c	एतदिच्छामि कार्त्स्न्येन सत्यं श्रोतुं तपोधन ॥
KK-13-01-090-010	च्यवन उवाच ।
KK-13-01-090-010a	शृणु सर्वमशेषेणि यदिदं येन हेतुना ।
KK-13-01-090-010c	न हि शक्यमनाख्यातुमेवं पृष्टेन पार्थिव ॥
KK-13-01-090-011a	पितामहस्य वदतः पुरा देवसमागमे ।
KK-13-01-090-011c	श्रुतवानस्मि यद्राजंस्तन्मे निगदतः शृणु ॥
KK-13-01-090-012a	ब्रह्मक्षत्रविरोधेन भविता कुलसङ्करः ।
KK-13-01-090-012c	पौत्रस्ते भविता राजंस्तेजोवीर्यसमन्वितः ॥
KK-13-01-090-013a	ततः स्वकुलरक्षार्थमहं त्वां समुपागतः ।
KK-13-01-090-013c	चिकीर्षन्कुशिकोच्छेदं सन्दिधक्षुः कुलं तव ॥
KK-13-01-090-014a	ततोऽहमागम्य पुरे त्वामवोचं महीपते ।
KK-13-01-090-014c	नियमं कञ्चिदारप्सये शुश्रूषा क्रियतामिति ॥
KK-13-01-090-015a	न च ते दुष्कृतं किञ्चिदहमासादयं गृहे ।
KK-13-01-090-015c	तेन जीवसि राजर्षे न भवेथास्त्वमन्यथा ॥
KK-13-01-090-016a	एवं बुद्धिं समास्थाय दिवसानेकविंशतिम् ।
KK-13-01-090-016c	सुप्तोस्मि यदि मां कश्चिद्बोधयेदिति पार्थिव ॥
KK-13-01-090-017a	यदा त्वया सभार्येण संसुप्तो न प्रबोधितः ।
KK-13-01-090-017c	अहं तदैव ते प्रीतो मनसा राजसत्तम ॥
KK-13-01-090-018a	उत्थाय चास्मि निष्क्रान्तो यदि मां त्वं महीपते ।
KK-13-01-090-018c	पृच्छेः क्व यास्यसीत्येवं शपेयं त्वामिति प्रभो ॥
KK-13-01-090-019a	अन्तर्हितः पुनश्चास्मि पुनरेव च ते गृहे ।
KK-13-01-090-019c	योगमास्थाय संसुप्तो दिवसानेकविंशतिम् ॥
KK-13-01-090-020a	क्षुधितौ मामसूयेथां श्रमाद्वेति नराधिप ।
KK-13-01-090-020c	एतां बुद्धिं समास्थाय कर्शितौ वां क्षुधा मया ॥
KK-13-01-090-021a	न च तेऽभूत्सुसूक्ष्मोपि मन्युर्मनसि पार्थिव ।
KK-13-01-090-021c	सभार्यस्य नरश्रेष्ठ तेन ते प्रीतिमानहम् ॥
KK-13-01-090-022a	भोजनं च समानाय्य यत्तदादीपितं मया ।
KK-13-01-090-022c	क्रुध्येथा यदि मात्सर्यादिति तन्मर्षितं च मे ॥
KK-13-01-090-023a	ततोऽहं रथमारुह्य त्वामवोचं नराधिप ।
KK-13-01-090-023c	सभार्यो मां वहस्वेति तच्च त्वं कृतवांस्तथा ॥
KK-13-01-090-024a	अविशङ्को नरपते प्रीतोऽहं चापि तेन ह ।
KK-13-01-090-024c	धनोत्सर्गेऽपि च कृते न त्वां क्रोधोप्यधर्षयत् ॥
KK-13-01-090-025a	ततः प्रीतेन ते राजन्पुनरेतत्कृतं तव ।
KK-13-01-090-025c	सभार्यस्य वनं भूयस्तद्विद्धि मनुजाधिप ॥
KK-13-01-090-026a	प्रीत्यर्थं तव चैतन्मे स्वर्गसन्दर्शनं कृतम् ।
KK-13-01-090-026c	यत्ते वनेऽस्मिन्नृपते दृष्टं दिव्यं सुदर्शनम् ॥
KK-13-01-090-027a	स्वर्गोद्देशस्त्वया राजन्सशरीरेण पार्थिव ।
KK-13-01-090-027c	मुहूर्तमनुभूतोऽसौ सभार्येण नृपोत्तम ॥
KK-13-01-090-028a	निदर्शनार्थं तपसो धर्मस्य च नराधिप ।
KK-13-01-090-028c	तत्र नासीत्स्पृहा राजंस्तच्चापि विदितं मया ॥
KK-13-01-090-029a	ब्राह्मण्यं काङ्क्षसे हि त्वं तपश्च पृथिवीपते ।
KK-13-01-090-029c	अवमत्य नरेन्द्रत्वं देवेन्द्रत्वं च पार्थिव ॥
KK-13-01-090-030a	एवमेतद्यथातत्वं ब्राह्मण्यं तात दुर्लभम् ।
KK-13-01-090-030c	ब्राह्मण्ये सति चर्षित्वमृषित्वे च तपस्विता ॥
KK-13-01-090-031ac	भविष्यत्येष ते कामः कुशिकात्कौशिको द्विजः ॥
KK-13-01-090-032a	तृतीयं पुरुषं प्राप्य ब्राह्मणत्वं गमिष्यति ।
KK-13-01-090-032c	वंशस्ते पार्थिवश्रेष्ठ भृगूणामेव तेजसा ॥
KK-13-01-090-033a	पौत्रस्ते भविता विप्रस्तपस्वी पावकद्युतिः ।
KK-13-01-090-033c	`जमदग्नौ महाभाग तपसा भावितात्मनि ॥'
KK-13-01-090-034a	यः स देवमनुष्याणां भयमुत्पादयिष्यति ।
KK-13-01-090-034c	त्रयाणामेव लोकानां सत्यमेतद्ब्रवीमि ते ॥
KK-13-01-090-035a	वरं गृहाण राजर्षे यस्ते मनसि वर्तते ।
KK-13-01-090-035c	तीर्थयात्रां गमिष्यामि पुरा कालोऽतिवर्तते ॥
KK-13-01-090-036	कुशिक उवाच ।
KK-13-01-090-036a	एष एव वरो मेऽद्य यत्त्वं प्रीतो महामुने ।
KK-13-01-090-036c	भवत्वेतद्यथार्थत्वं भवेत्पौत्रो ममानघ ॥
KK-13-01-090-037a	ब्राह्मण्यं मे कुलस्यास्तु भगवन्नेष मे वरः ।
KK-13-01-090-037c	पुनश्चाख्यातुमिच्छामि भगवन्विस्तरेण वै ॥
KK-13-01-090-038a	कथमेष्यति विप्रत्वं कुलं मे भृगुनन्दन ।
KK-13-01-090-038c	कश्चासौ भविता बन्धुर्मम कश्चापि सम्मतः ॥ ॥

इति श्रीमन्महाभारते अनुशासनपर्वणि दानधर्मपर्वणि नवतितमोऽध्यायः ॥ 90 ॥
