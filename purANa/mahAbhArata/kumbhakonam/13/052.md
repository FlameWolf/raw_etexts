अध्यायः 052
		
उत्तरदिगभिमानिदेवतया स्वीयप्रार्थनायाः स्त्रीचापलप्रदर्शनाद्यर्थकत्वकथनपूर्वकमष्टावक्रस्य धर्मोपदेशेन स्वगृहम्प्रति प्रेषणम् ॥ 1 ॥ अष्टावक्रेण वदान्यकन्यापाणिग्रहणेन स्वाश्रमे सुखनिवासः ॥ 2 ॥
	
KK-13-01-052-001	युधिष्ठिर उवाच ।
KK-13-01-052-001a	न बिभेति कथं सा स्त्री शापाच्च परमद्युतेः ।
KK-13-01-052-001c	कथं निवृत्तो भगवांस्तद्भवान्प्रब्रवीतु मे ॥
KK-13-01-052-002	भीष्म उवाच ।
KK-13-01-052-002a	अष्टावक्रोऽन्वपृच्छत्तां रूपं विकुरुषे कथम् ।
KK-13-01-052-002c	न चानृतं ते वक्तव्यं ब्रूहि ब्राह्मणकाम्यया ॥
KK-13-01-052-003	स्त्र्युवाच ।
KK-13-01-052-003a	द्यावापृथिव्योर्यत्रैषा काम्या ब्राह्मणसत्तम ।
KK-13-01-052-003c	शृणुष्वावहितः सर्वं यदिदं सत्यविक्रम ॥
KK-13-01-052-004a	जिज्ञासेयं प्रयुक्ता मे स्थैर्यं कर्तुं तवानघ ।
KK-13-01-052-004c	अव्युत्थानेन ते लोका जिताः सत्यपराक्रम ॥
KK-13-01-052-005a	उत्तरां मां दिशं विद्धि दृष्टं स्त्रीचापलं च ते ।
KK-13-01-052-005c	स्थविराणामपि स्त्रीणां बाधते मैथुनज्वरः ॥
KK-13-01-052-006a	`अविश्वासो न व्यसनी नातिसक्तोऽप्रवासकः ।
KK-13-01-052-006c	विद्वान्सुशीलः पुरुषः सदारः सुखमश्नुते ॥'
KK-13-01-052-007ac	तुष्टः पितामहस्तेऽद्य तथा देवाः सवासवाः ॥
KK-13-01-052-008a	सत्वं येन च कार्येण सम्प्राप्तो भगवानिह ।
KK-13-01-052-008c	प्रेषितस्तेन विप्रेण कन्यापित्रा द्विजर्षभः ॥
KK-13-01-052-009ac	प्रेषितश्चोपदेशाय तच्च सर्वं श्रुतं त्वया ॥
KK-13-01-052-010a	`नितान्तं स्त्री भोगपरा प्रियवादाप्रवासनात् ।
KK-13-01-052-010c	रक्ष्यते चाकुचेलाद्यैरप्रसङ्गानुवर्तनैः ॥
KK-13-01-052-011a	अपर्वस्वनिषिद्धासु रात्रिष्वप्यनृतौ व्रजेत् ।
KK-13-01-052-011c	रात्रौ च नातिनियमो न वै ह्यनियमो भवेत् ॥' ॥
KK-13-01-052-012a	क्षेमैर्गमिष्यसि गृहं श्रमश्च न भविष्यति ।
KK-13-01-052-012c	कन्यां प्राप्स्यसि तां विप्र पुत्रिणी च भविष्यति ॥
KK-13-01-052-013a	काम्यया पृष्टवांस्त्वं मां ततो व्याहृतमुत्तरम् ।
KK-13-01-052-013c	अनतिक्रमणीया सा कृत्स्नैर्लोकैस्त्रिभिः सदा ॥
KK-13-01-052-014a	गच्छस्व कृतकृत्यस्त्वं किं वाऽन्यच्छ्रोतुमिच्छसि ।
KK-13-01-052-014c	यावद्ब्रवीमि विप्रर्षे अष्टावक्र यथातथम् ॥
KK-13-01-052-015a	ऋषिणा प्रसादिता चास्मि तव हेतोर्द्विजर्षभ ।
KK-13-01-052-015c	तस्य सम्माननार्थं मे त्वयि वाक्यं प्रभाषितम् ॥
KK-13-01-052-016	भीष्म उवाच ।
KK-13-01-052-016a	श्रुत्वा तु वचनं तस्याः स विप्रः प्राञ्जलिः स्थितः ।
KK-13-01-052-016c	अनुज्ञातस्तया चापि स्वगृहं पुनराव्रजत् ॥
KK-13-01-052-017a	गृहमागत्य विश्रान्तः स्वजनं परिपृच्छ्य च ।
KK-13-01-052-017c	अभ्यागच्छच्च तं विप्रं न्यायतः कुरुनन्दन ॥
KK-13-01-052-018a	पृष्टश्च तेन विप्रेण दृष्टं त्वेतन्निदर्शनम् ।
KK-13-01-052-018c	प्राह विप्रं तदा विप्रः सुप्रीतेनान्तरात्मना ॥
KK-13-01-052-019a	भवताऽहमनुज्ञातः प्रास्थितो गन्धमादनम् ।
KK-13-01-052-019c	तस्य चोत्तरतो देशे दृष्टं मे दैवतं महत् ॥
KK-13-01-052-020a	तया चाहमनुज्ञातो भवांश्चापि प्रकीर्तितः ।
KK-13-01-052-020c	श्रावितश्चापि तद्वाक्यं गृहं चाभ्यागतः प्रभो ॥
KK-13-01-052-021a	तमुवाच तदा विप्रः सुतां प्रतिगृहाण मे ।
KK-13-01-052-021c	नक्षत्रतिथिसंयोगे पात्रं हि परमं भवान् ॥
KK-13-01-052-022	भीष्म उवाच ।
KK-13-01-052-022a	अष्टावक्रस्तथेत्युक्त्वा प्रतिगृह्य च तां प्रभो ।
KK-13-01-052-022c	कन्यां परमधर्मात्मा प्रीतिमांश्चाभवत्तदा ॥
KK-13-01-052-023a	कन्यां तां प्रतिगृह्यैव भार्यां परमशोभनाम् ।
KK-13-01-052-023c	उवास मुदितस्तत्र श्वाश्रमे विगतज्वरः ॥ ॥

इति श्रीमन्महाभारते अनुशासनपर्वणि दानधर्मपर्वणिः द्विपञ्चाशोऽध्यायः ॥ 52 ॥

13-52-2 विकुरुषेऽन्यथान्यथा करोषि । ब्राह्मणकाम्यया ब्राह्मणमानलिप्सया ॥ 13-52-3 द्यावापृथिव्योः दिवि पृथिव्यां च यत्र स्थीयते तत्र एषा काम्या स्त्रीपुंसयोः अन्योन्याभिलाषरूपा इच्छास्तीत्यर्थः ॥ 13-52-4 मे मया ॥ 13-52-8 तत्कार्यं ज्ञापयामीति शेषः । 13-52-13 सा काम्याऽनतिक्रमणीया ॥ 13-52-15 ऋषिणा वदान्येन ॥	
