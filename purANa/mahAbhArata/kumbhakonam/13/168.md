श्रीः
अध्यायः 168

सनत्कुमारेण रुद्रम् प्रति अव्यक्तादितत्वानां तारतम्यकथनपूर्वकं तत्सृष्टिलयादिकथनम् ॥ 1 ॥ तथा एतज्ज्ञानस्य संसारतारकत्वोक्तिः ॥ 2 ॥

KK-13-01-168-001	'सनत्कुमार उवाच 
KK-13-01-168-001a	इन्द्रियेभ्यो मनः पूर्वमहङ्कारस्ततः परम् ।
KK-13-01-168-001c	अहङ्कारात्परा बुद्धिर्बुद्धेः परतरं महत् ॥
KK-13-01-168-002a	महतः परमव्यक्तमव्यक्तात्पुरुषः परः ।
KK-13-01-168-002c	एतावदेतत्साङ्ख्यानां दर्शनं देवसत्तम ॥
KK-13-01-168-003a	अव्यक्तं बुद्ध्यहङ्कारौ महाभूतानि पञ्च च ।
KK-13-01-168-003c	मनस्तथा विशेषाश्च दश चैवेन्द्रियाणि च ।
KK-13-01-168-003e	एतास्तत्वचतुर्विंशन्महापुरुषसम्मिताः ॥
KK-13-01-168-004a	बुद्ध्यमानेन देवेश चेतनेन महात्मना ।
KK-13-01-168-004c	संयोगमेतयोर्नित्यमाहुरव्यक्तपुंसयोः ॥
KK-13-01-168-005a	एकत्वं च बहुत्वं च सर्गप्रलयकोटिशः ।
KK-13-01-168-005c	तमःसञ्ज्ञितमेतद्धि प्रवदन्ति त्रिशूलधृक् ॥
KK-13-01-168-006a	समुत्पाट्य यथाव्यक्ताज्जीवा यान्ति पुनःपुनः ।
KK-13-01-168-006c	आदिरेष महानात्मा गुणानामिति नः प्रभो ॥
KK-13-01-168-007a	गुणस्थत्वाद्गुणं चैनमाहुरव्यक्तलक्षणम् ।
KK-13-01-168-007c	एतेनाध्युषितो व्यक्तस्त्रिगुणं चेतयत्युत ॥
KK-13-01-168-008a	अचेतनः प्रकृत्येषु न चान्यमनुबुध्यते ।
KK-13-01-168-008c	बुध्यमानो ह्यहङ्कारो नित्यं मानाप्रबोधनात् ॥
KK-13-01-168-009a	विमलस्य विशुद्धस्य नीरुजस्य महात्मनः ।
KK-13-01-168-009c	विमलोदरशीलः स्याद्बुध्यमानाप्रबुद्धयोः ॥
KK-13-01-168-010a	द्रष्टा भवत्यभोक्ता च सत्वमूर्तिश्च निर्गुणः ।
KK-13-01-168-010c	बुध्यमानाप्रबुद्धाभ्यामन्य एव तु निर्गुणः ॥
KK-13-01-168-011a	उपेक्षकः शुचिस्ताभ्यामुभाभ्यामयुतस्तथा ।
KK-13-01-168-011c	बुध्यमानो न बुध्येत बुद्धमेवं सनातनम् ॥
KK-13-01-168-012a	स एव बुद्धेरव्यक्तस्वभावत्वादचेतनः ।
KK-13-01-168-012c	सोहमेव न मेऽन्योस्ति य एवमभिमन्यते ॥
KK-13-01-168-013a	न मन्यते ममान्योस्ति येन चेतोस्म्यचेतनः ।
KK-13-01-168-013c	एवमेवाभिमन्येत बुध्यमानोप्यनात्मवान् ॥
KK-13-01-168-014a	अहमेव न मेऽन्योस्ति न प्रबुद्धवशानुगः ।
KK-13-01-168-014c	अव्यक्तस्थो गुणानेष नित्यमेवाभिमन्यते ॥
KK-13-01-168-015a	तेनाधिष्ठिततत्वज्ञैर्महद्भिरभिधीयते ।
KK-13-01-168-015c	अहङ्कारेण संयुक्तस्ततस्ददभिमन्यते ॥
KK-13-01-168-016a	क्षेत्रं प्रविश्य दुर्बुद्धिर्बुद्ध्यमानो ह्यनात्मवान् ।
KK-13-01-168-016c	अहमेव सृजत्यन्यद्द्वितीयं लोकसारथिः ॥
KK-13-01-168-017a	सर्वाभावैरहङ्कारैस्तृतीयं सर्गसञ्ज्ञितम् ।
KK-13-01-168-017c	ततो भूतान्यहङ्कारमहङ्कारो मनोऽसृजत् ॥
KK-13-01-168-018a	सर्वस्रोतस्यभिमुखं सम्प्रावर्तत बुद्धिमान् ।
KK-13-01-168-018c	तथैव यज्ञे भूतेषु विषयार्थी पुनःपुनः ।
KK-13-01-168-018e	इन्द्रियैः सह शूलाङ्क पञ्च पञ्चभिरेव च ॥
KK-13-01-168-019a	मनो वेद न चात्मानमहङ्कारं प्रजापतिः ।
KK-13-01-168-019c	न वेद वाप्यहङ्कारो बुद्धिं बुद्धिमतांवर ॥
KK-13-01-168-020a	एवमेते महाभाग नेतरे नयवादिनः ।
KK-13-01-168-020c	अहङ्कारेण संयुक्तः स्रोतस्यभिमुखः सदा ॥
KK-13-01-168-021a	एवमेष विकारात्मा महापुरुषसञ्ज्ञकः ।
KK-13-01-168-021c	प्रतनोति जगत्कृत्स्नं पुनराददते सकृत् ॥
KK-13-01-168-022a	ससञ्ज्ञत्वाज्जगत्कृत्स्नमव्यक्तस्य हृदि स्थितम् ।
KK-13-01-168-022c	संविशद्रजनीं कृत्स्नां निशान्ते दिवसागमे ॥
KK-13-01-168-023a	पुनरात्मा विजयते बहवो निर्गुणास्तथा ।
KK-13-01-168-023c	अज्ञानेन समायुक्तः सोव्यक्तेन तमोत्मना ॥
KK-13-01-168-024a	यदि ह्येषो नु मन्येत ममास्ति परतो वरः ।
KK-13-01-168-024c	स पुनः पुनरात्मानं न कुर्यादाक्षिपेत च ॥
KK-13-01-168-025a	एतमव्यक्तविषयं सूक्ष्मं मन्येत बुद्धिमान् ।
KK-13-01-168-025c	पञ्चविंशं महादेव महापुरुषवैकृतम् ॥
KK-13-01-168-026a	प्रबुद्धौ बुद्धवानेतत्सृजमानमबुद्धवान् ।
KK-13-01-168-026c	गुणान्पुनश्च तानेव सोत्मनात्मनि निक्षिपेत् ॥
KK-13-01-168-027a	अव्यक्तस्य वशीभूतो योऽज्ञानस्य तमोत्मनः ।
KK-13-01-168-027c	बुध्यमानो ह्यबुद्धस्य बुद्धस्तदनुभुज्यते ॥
KK-13-01-168-028a	उपेक्षकः शुचिर्व्यग्रः सोलिङ्गः सोव्रणोऽमलः ।
KK-13-01-168-028c	षड्विंशो भगवानास्ते बुद्धः शुद्धो निरामयः ॥
KK-13-01-168-029a	अव्यक्तादिविशेषान्तमेतद्वैद्या वदन्त्युत ।
KK-13-01-168-029c	एतैरेव विहीनं तु केचिदाहुर्मनीषिणः ॥
KK-13-01-168-030a	निस्तत्वं बुध्यमानास्तु केचिदाहुर्महामते ।
KK-13-01-168-030c	केचिदाहुर्महात्मानस्तत्वसञ्ज्ञितमेव तु ॥
KK-13-01-168-031a	तत्वस्य श्रवणादेनं तत्वमेवं वदन्ति वै ।
KK-13-01-168-031c	सत्वसंश्रयणाच्चैव सत्ववन्तं महेश्वर ॥
KK-13-01-168-032a	एवमेष विकारात्मा बुध्यमानो महाभुज ।
KK-13-01-168-032c	अव्यक्तो भवते व्यक्तौ सत्वंसत्वं तथा गुणौ ।
KK-13-01-168-032e	विद्या च भवते विद्या भवेत्तु ग्रहसञ्ज्ञितम् ॥
KK-13-01-168-033a	य एवमनुबुद्ध्यन्ते योगसाङ्ख्याश्च तत्वतः ।
KK-13-01-168-033c	तेऽव्यक्तं शङ्करागाढं मुञ्चन्ते शास्त्रबुद्धयः ॥
KK-13-01-168-034a	तेषामेतत्तु वदतां शास्त्रार्थं सूक्ष्मदर्शिनाम् ।
KK-13-01-168-034c	बुद्धिर्विस्तीर्यते सर्वं तैलबिन्दुरिवाम्भसि ॥
KK-13-01-168-035a	विद्या तु सर्वविद्यानामवबोध इति स्मृतः ।
KK-13-01-168-035c	येन विद्यामविद्यां च विन्दन्ति यतिसत्तमाः ॥
KK-13-01-168-036a	सैषा त्रयी परा विद्या चतुर्थ्यान्वीक्षिकी स्मृता ।
KK-13-01-168-036c	यां बुद्ध्यमानो बुद्ध्येत बुद्ध्यात्मनि समं गतः ॥
KK-13-01-168-037a	अप्रबुद्धमथाव्यक्तमविद्यासञ्ज्ञिकं स्मृतम् ।
KK-13-01-168-037c	विमोहितं तु शोकेन केवलेन समन्वितम् ।
KK-13-01-168-037e	एतद्बुद्ध्या भवेद्बुद्धः किमन्यद्बुद्धिलक्षणम् ॥
KK-13-01-168-038a	ये त्वेतन्नावबुद्ध्यन्ते ते प्रबुद्धवशानुगाः ।
KK-13-01-168-038c	ते पुनःपुनरव्यक्ताज्जनिष्यन्त्यबुधात्मनः ॥
KK-13-01-168-039a	तमेव तुलयिष्यन्ति अबुद्धिवशवर्तिनः ।
KK-13-01-168-039c	ये चाप्यन्ये तन्मनसस्तेप्येतत्फलभागिनः ॥
KK-13-01-168-040a	विदित्वैनं न शोचन्ति योगोपेतार्थदर्शिनः ।
KK-13-01-168-040c	स्वातन्त्र्यं प्रतिलप्स्यन्ते केवलत्वं च भास्वरम् ॥
KK-13-01-168-041a	अज्ञानबन्धनान्मुक्तास्तीर्णाः संसारबन्धनात् ।
KK-13-01-168-041c	अज्ञानसागरं घोरमगाधं तमसञ्ज्ञकम् ।
KK-13-01-168-041e	यत्र मज्जन्ति भूतानि पुनःपुनररिन्दम ॥
KK-13-01-168-042a	एषा विद्या तथाऽविद्या कथिता ते मयाऽर्थतः ।
KK-13-01-168-042c	यस्मिन्देयं च नो ग्राह्यं साङ्ख्याः साङ्ख्यं तथैव च ॥
KK-13-01-168-043a	तथा चैकत्वनानात्वमक्षरं क्षरमेव च ।
KK-13-01-168-043c	निगदिष्यामि देवेश विमोक्षं त्रिविधं च ते ॥
KK-13-01-168-044a	बुद्ध्यमानाप्रबुद्धाभ्यामबुद्धस्य प्रपञ्चनम् ।
KK-13-01-168-044c	भूय एव निबोध त्वं देवानां देवसत्तम ॥
KK-13-01-168-045a	यच्च किञ्च श्रुतं न स्याद्दृष्टं चैव न किञ्चन ।
KK-13-01-168-045c	तच्च ते सम्प्रवक्ष्यामि एकाग्रः शृणु तत्परः ॥' 

इति श्रीमन्महाभारते अनुशासनपर्वणि दानधर्मपर्वणि अष्टषष्ट्यधिकशततमोऽध्यायः ॥ 168 ॥
