	अध्यायः 033

भीष्मेण युधिष्टिरं प्रति कृतघ्नस्य प्रायश्चित्तविषये दृष्टान्ततया वत्सनाभमुनिचरित्रकथनम् ॥ 1 ॥

KK-13-01-033-001	युधिष्ठिर उवाच ।
KK-13-01-033-001a	प्रायश्चित्तं कृतघ्नानां प्रति ब्रूहि पितामह ।
KK-13-01-033-001c	मातॄः पितॄन्गुरुंश्चैव येऽवमन्यन्ति मोहिताः ॥
KK-13-01-033-002a	ये चाप्यन्ते परे तात कृतघ्ना निरपत्रपाः ।
KK-13-01-033-002c	तेषां गतिं महाबाहो श्रोतुमिच्छामि तत्वतः ॥
KK-13-01-033-003	भीष्म उवाच ।
KK-13-01-033-003a	कृतघ्नानां गतिस्तात नरके शाश्वतीः समाः ।
KK-13-01-033-003c	मातापितृगुरूणां च ये न तिष्ठन्ति शासने ।
KK-13-01-033-003e	क्रिमिकीटपिपीलेषु जायन्ते स्थावरेषु च ॥
KK-13-01-033-004a	दुर्लभो हि पुनस्तेषां मानुष्ये पुनरुद्भवः ।
KK-13-01-033-004c	अत्राप्युदाहरन्तीममितिहासं पुरातनम् ॥
KK-13-01-033-005a	वत्सनाभो महाप्राज्ञो महर्षिः संशितव्रतः ।
KK-13-01-033-005c	वल्मीकभूतो ब्रह्मर्षिस्तप्यते सुमहत्तपः ॥
KK-13-01-033-006a	तस्मिंश्च तप्यति तपो वासवो भरतर्षभ ।
KK-13-01-033-006c	ववर्ष समुहद्वर्षं सविद्युत्स्तनयित्नुमान् ॥
KK-13-01-033-007a	तत्र सप्ताहवर्षन्तु मुमुचे पाकशासनः ।
KK-13-01-033-007c	निमीलिताक्षस्तद्वर्षं प्रत्यगृह्यत वै द्विजः ॥
KK-13-01-033-008a	तस्मिन्पतति वर्षे तु शीतवातसमन्विते ।
KK-13-01-033-008c	विशीर्णध्वस्तशिखरो वल्मीकोऽशनिताडितः ॥
KK-13-01-033-009a	ताड्यमाने ततस्तस्मिन्वत्सनाभे महात्मनि ।
KK-13-01-033-009c	कारुण्यात्तस्य धर्मः स्वमानृशंस्यमथाकरोत् ॥
KK-13-01-033-010a	चिन्तयानस्य ब्रह्मर्षि तपन्तमतिधार्मिकम् ।
KK-13-01-033-010c	अनुरूपा मतिः क्षिप्रमुपजाता स्वभावजा ॥
KK-13-01-033-011a	स्वं रूपं माहिषं कृत्वा सुमहान्तं मनोहरम् ।
KK-13-01-033-011c	रक्षार्थं वत्सनाभस्य चतुष्पादुपरिस्थितः ॥
KK-13-01-033-012a	यदा त्वपगतं वर्षं वृष्टिवातसमन्वितम् ।
KK-13-01-033-012c	ततो महिषरुपेण धर्मो धर्मभृतांवर ।
KK-13-01-033-012e	शनैर्वल्मीकमुत्सृज्य प्राद्रवद्भरतर्षभ ॥
KK-13-01-033-013a	स्थितेऽस्मिन्वृष्टिसम्पाते वीक्षते स्म महातपाः ।
KK-13-01-033-013c	दिशश्च विपुलास्तत्र गिरीणां शिखराणि च ॥
KK-13-01-033-014a	दृष्ट्वा च पृथिवीं सर्वां सलिलेन परिप्लुताम् ।
KK-13-01-033-014c	जलाशयान्स तान्दृष्ट्वा विप्रः प्रमुदितोऽभवत् ॥
KK-13-01-033-015a	अचिन्तयद्विस्मितश्च वर्षात्केनाभिरक्षितः ।
KK-13-01-033-015c	ततोऽपश्यत्स महिषमवस्थितमदूरतः ॥
KK-13-01-033-016ac	तिर्यग्योनावपि कथं दृश्यते धर्मवत्सलः ॥
KK-13-01-033-017a	अतो नु भद्रमहिषः शिलापट्टमवस्थितः ।
KK-13-01-033-017c	पीवरश्चैव बल्यश्च बहुमांसो भवेदयम् ॥
KK-13-01-033-018a	तस्य बुद्धिरियं जाता धर्मसंसक्तजा मुनेः ।
KK-13-01-033-018c	कृतघ्ना नरकं यान्ति ये च विश्वस्तघातिनः ॥
KK-13-01-033-019a	निष्कृतिं नैव पश्यामि कृतघ्नानां कथञ्चन ।
KK-13-01-033-019c	ऋते प्राणिपरित्यागाद्धर्मज्ञानां वचो यथा ॥
KK-13-01-033-020a	अकृत्वा भरणं पित्रोरदत्त्वा गुरुदक्षिणाम् ।
KK-13-01-033-020c	कृतघ्नतां च सम्प्राप्य मरणान्ता च निष्कृतिः ॥
KK-13-01-033-021a	आकाङ्क्षायामुपेक्षायां चोपपातकमुत्तमम् ।
KK-13-01-033-021c	तस्मात्प्राणान्परित्यक्ष्ये प्रायश्चित्तार्थमित्युत ॥
KK-13-01-033-022a	स मेरुशिखरं गत्वा निस्सङ्गेनान्तरात्मना ।
KK-13-01-033-022c	प्रायश्चित्तं कर्तुकामः शरीरं त्यक्तुमुद्यतः ।
KK-13-01-033-022e	निगृहीतश्च धर्मात्मा हस्ते धर्मेण धर्मवित् ॥
KK-13-01-033-023	धर्म उवाच ।
KK-13-01-033-023a	वत्सनाभ महाप्राज्ञ बहुवर्षशतायुष ।
KK-13-01-033-023c	परितुष्टोस्मि त्यागेन निस्सङ्गेन तथाऽऽत्मनः ॥
KK-13-01-033-024a	एवं धर्मभृतः सर्वे विमृशन्ति कृताकृतम् ।
KK-13-01-033-024c	न कश्चिद्वत्सनाभस्य यस्य नोपहतं मनः ॥
KK-13-01-033-025a	यश्चानवद्यश्चरति शक्तो धर्मं च सर्वशः ।
KK-13-01-033-025c	निवर्तस्व महाप्राज्ञ पूतात्मा ह्यसि शाश्वतः' ॥ ॥
	
इति श्रीमन्महाभारते अनुशासनपर्वणि दानधर्मपर्वणि त्रयस्त्रिंशोऽध्यायः ॥ 33 ॥

13-33-17 बल्यः बलिकर्मार्हः । पीवरश्चैव वध्यश्वेति पाठान्तरम् ॥		
