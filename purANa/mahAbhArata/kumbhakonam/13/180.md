श्रीः
अध्यायः 180

व्यासेन कीटाय राज्यदानम् ॥ 1 ॥

001	व्यास उवाच 
001a	शुभेन कर्मणा यद्वै तिर्यग्योनौ न मुह्यसे ।
001c	ममैव कीट तत्कर्म येन त्वं न प्रमुह्यसे ॥
002a	अहं त्वां दर्शनादेव तारयामि तपोबलात् ।
002c	तपोबलाद्धि बलवद्बलमन्यन्न विद्यते ॥
003a	जानामि पापैः स्वकृतैर्गतं त्वां कीट कीटताम् ।
003c	अवाप्स्यसि परं धर्मं मानुष्ये यदि मन्यसे ॥
004a	कर्मभूमिकृतं देवा भुञ्जते तिर्यगाश्च ये ।
004c	धन्या अपि मनुष्येषु कामार्थाश्च यथा गुणाः ॥
005a	वाग्बुद्धिपाणिपादैश्च समुपेता विपश्चितः ।
005c	किमायाति मनुष्यस्य मन्दस्यार्थस्य जीवतः ॥
006a	दैवे यः कुरुते पूजां विप्राग्निशशिसूर्ययोः ।
006c	ब्रुवन्नपि कथां पुण्यां तत्र कीट त्वमेष्यसि ॥
007a	गुणभूतानि भूतानि तत्र त्वमुपभोक्ष्यसे ।
007c	क्रमात्तेऽहं विनेष्यामि ब्रह्मत्वं यदि चेच्छसि ।
007	भीष्म उवाच 
007e	स तथेति प्रतिश्रुत्य कीटः समवतिष्ठत ॥
008ac	*तमृषिं द्रष्टुमगमत्सर्वास्वन्यासु योनिषु ॥
009a	श्वाविद्गोधावराहाणां तथैव मृगपक्षिणाम् ।
009c	श्वपाकशूद्रवैश्यानां क्षत्रियाणां च योनिषु ॥
010a	स कीटे एवमाख्यातमृषिणा सत्यवादिना ।
010c	प्रतिस्मृत्याथ जग्राह पादौ मूर्ध्नि कृताञ्जलिः ॥
011	कीट उवाच 
011a	इदं तदतुलं स्थानमीप्सितं दशभिर्गुणैः ।
011c	यदहं प्राप्य कीटत्वमागतो राजपुत्रताम् ॥
012a	वहन्ति मामतिबलाः कुञ्जरा हेममालिनः ।
012c	स्यन्दनेषु च काम्भोजा युक्ताःसमरवाजिनः ॥
013a	उष्ट्राश्वतरयुक्तानि यानानि च वहन्ति माम् ।
013c	सबान्धवः सहामात्यश्चाश्नामि पिशिताशनम् ॥
014a	गृहेषु स्वनिवासेषु सुखेषु शयनेषु च ।
014c	वरार्हेषु महाभाग स्वपामि च सुपूजितः ॥
015a	सर्वेष्वपररात्रेषु सूतमागधवन्दिनः ।
015c	स्तुवन्ति मां यथा देवा महेन्द्रं प्रियवादिनः ॥
016a	प्रसादात्सत्यसन्धस्य भवतोऽमिततेजसः ।
016c	यदहं कीटतां प्राप्य स्मृतिजाता जुगुप्सिताम् ।
016e	ननु नाशोस्ति पापस्य यन्मयोपचितं पुरा ॥
017a	[नमस्तेऽस्तु महाप्राज्ञ किं करोमि प्रशाधि माम् ।
017c	त्वत्तपोबलनिर्दिष्टमिदं ह्यधिगतं मया ॥]
018	व्यास उवाच 
018a	[अर्चितोऽहं त्वया राजन्वाग्भिरद्य यदृच्छया ।
018c	अद्य ते कीटतां प्राप्य स्मृतिर्जाताजुगुप्सिताम् ॥]
019a	शूद्रेणार्थप्रधानेन नृशंसेनाततायिना ।
019c	ममैतद्दर्शनं प्राप्तं तच्च वै सुकृतं पुरा ।
019e	तिर्यग्योनौ स्म जातेन मम चाभ्यर्चनात्तथा ॥
020a	इतस्त्वं राजपुत्रत्वाद्ब्राह्मण्यं समवाप्स्यसि ।
020c	गोब्राह्मणकृते प्राणान्हित्वाऽऽत्मीयान्रणाजिरे ॥
021	भीष्म उवाच 
021a	राजपुत्रः सुखं प्राप्य ईजे चैवाप्तदक्षिणैः ।
021c	अथ चोद्दीप्यत स्वर्गे प्रभूतोप्यव्ययः सुखी ॥
022a	तिर्यग्योन्याः शूद्रतामभ्यपैति शूद्रो वैश्यं क्षत्रियत्वं च वैश्यः ।
022c	वृत्तश्लाघी क्षत्रियो ब्राह्मणत्वं स्वर्गं पुण्याद्ब्राह्मणः साधुवृत्तः ॥ 

इति श्रीमन्महाभारते अनुशासनपर्वणि दानधर्मपर्वणि अशीत्यधिकशततमोऽध्यायः ॥ 180 ॥

7-180-1 तदैव कीट तत्कर्मेति क. ड. थ. पाठः ॥ 7-180-6 जीवन्हि कुरुते पूजां विप्राग्र्यः शशिसूर्ययोः इति झ. पाठः ॥ 7-180-8 *अत्र सप्तमश्लोकादनन्तरं सार्धश्लोको झ. पुस्तकेऽधिको दृश्यते सच व्रजंश्च सुमहानागतश्च यदृच्छया । चक्राक्रमेण भिन्नश्च कीटः प्राणान्मुमोच ह ॥ सम्भूतः क्षत्रियकुले प्रसादादमितौजसः । इति ॥
