श्रीः
अध्यायः 180

व्यासेन कीटाय राज्यदानम् ॥ 1 ॥

KK-13-01-180-001	व्यास उवाच 
KK-13-01-180-001a	शुभेन कर्मणा यद्वै तिर्यग्योनौ न मुह्यसे ।
KK-13-01-180-001c	ममैव कीट तत्कर्म येन त्वं न प्रमुह्यसे ॥
KK-13-01-180-002a	अहं त्वां दर्शनादेव तारयामि तपोबलात् ।
KK-13-01-180-002c	तपोबलाद्धि बलवद्बलमन्यन्न विद्यते ॥
KK-13-01-180-003a	जानामि पापैः स्वकृतैर्गतं त्वां कीट कीटताम् ।
KK-13-01-180-003c	अवाप्स्यसि परं धर्मं मानुष्ये यदि मन्यसे ॥
KK-13-01-180-004a	कर्मभूमिकृतं देवा भुञ्जते तिर्यगाश्च ये ।
KK-13-01-180-004c	धन्या अपि मनुष्येषु कामार्थाश्च यथा गुणाः ॥
KK-13-01-180-005a	वाग्बुद्धिपाणिपादैश्च समुपेता विपश्चितः ।
KK-13-01-180-005c	किमायाति मनुष्यस्य मन्दस्यार्थस्य जीवतः ॥
KK-13-01-180-006a	दैवे यः कुरुते पूजां विप्राग्निशशिसूर्ययोः ।
KK-13-01-180-006c	ब्रुवन्नपि कथां पुण्यां तत्र कीट त्वमेष्यसि ॥
KK-13-01-180-007a	गुणभूतानि भूतानि तत्र त्वमुपभोक्ष्यसे ।
KK-13-01-180-007c	क्रमात्तेऽहं विनेष्यामि ब्रह्मत्वं यदि चेच्छसि ।
KK-13-01-180-007	भीष्म उवाच 
KK-13-01-180-007e	स तथेति प्रतिश्रुत्य कीटः समवतिष्ठत ॥
KK-13-01-180-008ac	*तमृषिं द्रष्टुमगमत्सर्वास्वन्यासु योनिषु ॥
KK-13-01-180-009a	श्वाविद्गोधावराहाणां तथैव मृगपक्षिणाम् ।
KK-13-01-180-009c	श्वपाकशूद्रवैश्यानां क्षत्रियाणां च योनिषु ॥
KK-13-01-180-010a	स कीटे एवमाख्यातमृषिणा सत्यवादिना ।
KK-13-01-180-010c	प्रतिस्मृत्याथ जग्राह पादौ मूर्ध्नि कृताञ्जलिः ॥
KK-13-01-180-011	कीट उवाच 
KK-13-01-180-011a	इदं तदतुलं स्थानमीप्सितं दशभिर्गुणैः ।
KK-13-01-180-011c	यदहं प्राप्य कीटत्वमागतो राजपुत्रताम् ॥
KK-13-01-180-012a	वहन्ति मामतिबलाः कुञ्जरा हेममालिनः ।
KK-13-01-180-012c	स्यन्दनेषु च काम्भोजा युक्ताःसमरवाजिनः ॥
KK-13-01-180-013a	उष्ट्राश्वतरयुक्तानि यानानि च वहन्ति माम् ।
KK-13-01-180-013c	सबान्धवः सहामात्यश्चाश्नामि पिशिताशनम् ॥
KK-13-01-180-014a	गृहेषु स्वनिवासेषु सुखेषु शयनेषु च ।
KK-13-01-180-014c	वरार्हेषु महाभाग स्वपामि च सुपूजितः ॥
KK-13-01-180-015a	सर्वेष्वपररात्रेषु सूतमागधवन्दिनः ।
KK-13-01-180-015c	स्तुवन्ति मां यथा देवा महेन्द्रं प्रियवादिनः ॥
KK-13-01-180-016a	प्रसादात्सत्यसन्धस्य भवतोऽमिततेजसः ।
KK-13-01-180-016c	यदहं कीटतां प्राप्य स्मृतिजाता जुगुप्सिताम् ।
KK-13-01-180-016e	ननु नाशोस्ति पापस्य यन्मयोपचितं पुरा ॥
KK-13-01-180-017a	[नमस्तेऽस्तु महाप्राज्ञ किं करोमि प्रशाधि माम् ।
KK-13-01-180-017c	त्वत्तपोबलनिर्दिष्टमिदं ह्यधिगतं मया ॥]
KK-13-01-180-018	व्यास उवाच 
KK-13-01-180-018a	[अर्चितोऽहं त्वया राजन्वाग्भिरद्य यदृच्छया ।
KK-13-01-180-018c	अद्य ते कीटतां प्राप्य स्मृतिर्जाताजुगुप्सिताम् ॥]
KK-13-01-180-019a	शूद्रेणार्थप्रधानेन नृशंसेनाततायिना ।
KK-13-01-180-019c	ममैतद्दर्शनं प्राप्तं तच्च वै सुकृतं पुरा ।
KK-13-01-180-019e	तिर्यग्योनौ स्म जातेन मम चाभ्यर्चनात्तथा ॥
KK-13-01-180-020a	इतस्त्वं राजपुत्रत्वाद्ब्राह्मण्यं समवाप्स्यसि ।
KK-13-01-180-020c	गोब्राह्मणकृते प्राणान्हित्वाऽऽत्मीयान्रणाजिरे ॥
KK-13-01-180-021	भीष्म उवाच 
KK-13-01-180-021a	राजपुत्रः सुखं प्राप्य ईजे चैवाप्तदक्षिणैः ।
KK-13-01-180-021c	अथ चोद्दीप्यत स्वर्गे प्रभूतोप्यव्ययः सुखी ॥
KK-13-01-180-022a	तिर्यग्योन्याः शूद्रतामभ्यपैति शूद्रो वैश्यं क्षत्रियत्वं च वैश्यः ।
KK-13-01-180-022c	वृत्तश्लाघी क्षत्रियो ब्राह्मणत्वं स्वर्गं पुण्याद्ब्राह्मणः साधुवृत्तः ॥ 

इति श्रीमन्महाभारते अनुशासनपर्वणि दानधर्मपर्वणि अशीत्यधिकशततमोऽध्यायः ॥ 180 ॥

7-180-1 तदैव कीट तत्कर्मेति क. ड. थ. पाठः ॥ 7-180-6 जीवन्हि कुरुते पूजां विप्राग्र्यः शशिसूर्ययोः इति झ. पाठः ॥ 7-180-8 *अत्र सप्तमश्लोकादनन्तरं सार्धश्लोको झ. पुस्तकेऽधिको दृश्यते सच व्रजंश्च सुमहानागतश्च यदृच्छया । चक्राक्रमेण भिन्नश्च कीटः प्राणान्मुमोच ह ॥ सम्भूतः क्षत्रियकुले प्रसादादमितौजसः । इति ॥
