श्रीः
अध्यायः 134

भीष्मेण युधिष्ठिरम् प्रति प्रतिपदादितिथिषु श्राद्धकरणस्य प्रत्येकम् फलकथनम् ॥ 1 ॥

KK-13-01-134-001	युधिष्ठिर उवाच 
KK-13-01-134-001a	चातुर्वर्ण्यस्य धर्मात्मन्धर्माः प्रोक्ता यथा त्वया ।
KK-13-01-134-001c	तथैव मे श्राद्धविधिं कृत्स्नं प्रब्रूहि पार्थिव ॥
KK-13-01-134-002	वैशम्पायन उवाच 
KK-13-01-134-002a	युधिष्ठिरेणैवमुक्तो भीष्मः शान्तनवस्तदा ।
KK-13-01-134-002c	इमं श्राद्धविधिं कृत्स्नं वक्तुं समुपचक्रमे ॥
KK-13-01-134-003	भीष्म उवाच 
KK-13-01-134-003a	शृणुष्वावहितो राजञ्श्राद्धकर्मविधिं शुभम् ।
KK-13-01-134-003c	धन्यं यशस्यं पुत्रीयं पितृयज्ञं परन्तप ॥
KK-13-01-134-004a	देवासुरमनुष्याणां गन्धर्वोरगरक्षसाम् ।
KK-13-01-134-004c	पिशाचकिन्नराणां च पूज्या वै पितरः सदा ॥
KK-13-01-134-005a	पितॄन्पूज्यादितः पश्चाद्देवतास्तर्पयन्ति वै ।
KK-13-01-134-005c	तस्मात्तान्सर्वयत्नेन पुरुषः पूजयेत्सदा ॥
KK-13-01-134-006a	अन्वाहार्यं महाराज पितॄणां श्राद्धमुच्यते ।
KK-13-01-134-006c	तस्माद्विशेषविधिना विधिः प्रथमकल्पितः ॥
KK-13-01-134-007a	सर्वेष्वहःसु प्रीयन्ते कृते श्राद्धे पितामहाः ।
KK-13-01-134-007c	'पिण्डान्वाहार्यकं श्राद्धं कुर्यान्मासानुमासिकम् ।
KK-13-01-134-007e	पितृयज्ञं तु निर्वर्त्य विप्रश्चन्द्रक्षयेऽग्निमान् ॥
KK-13-01-134-008a	पिण्डानां मासिकश्राद्धमन्वाहार्यं विदुर्बुधाः ।
KK-13-01-134-008c	तदामिषेण कुर्वीत प्रयतः प्राञ्जलिः शुचिः ॥'
KK-13-01-134-009a	प्रवक्ष्यामि तु ते सर्वांस्तिथ्यांतिथ्यां दिने गुणान् ।
KK-13-01-134-009c	येष्वहःसु कृतैः श्राद्धैर्यत्फलं प्राप्यतेऽनघ ।
KK-13-01-134-009e	तत्सर्वं कीर्तयिष्यामि यथावत्तन्निबोध मे ॥
KK-13-01-134-010a	पितॄनर्च्य प्रतिपदि प्राप्नुयात्स्वगृहे स्त्रियः ।
KK-13-01-134-010c	अभिरूपप्रजायिन्यो दर्शनीया बहुप्रजाः ॥
KK-13-01-134-011a	स्त्रियो द्वितीयां जायन्ते तृतीयायां तु वाजिनः ।
KK-13-01-134-011c	चतुर्थ्यां क्षुद्रपशवो भवन्ति बहवो गृहे ॥
KK-13-01-134-012a	पञ्चम्यां बहवः पुत्रा जायन्ते कुर्वतां नृप ।
KK-13-01-134-012c	कुर्वाणास्तु नराः षष्ठ्यां भवन्ति द्युतिभागिनः ॥
KK-13-01-134-013a	कृषिभागी भवेच्छ्राद्धं कुर्वाणः सप्तमीं नृप ।
KK-13-01-134-013c	अष्टम्यां तु प्रकुर्वाणो वाणिज्ये लाभमाप्नुयात् ॥
KK-13-01-134-014a	नवम्यां कुर्वतः श्राद्धं भवत्येकशफं बहु ।
KK-13-01-134-014c	विवर्धन्ते तु दशमीं गावः श्राद्धानि कुर्वतः ॥
KK-13-01-134-015a	कुप्यभागी भवेन्मर्त्यः कुर्वन्नेकादशीं नृप ।
KK-13-01-134-015c	ब्रह्मवर्चस्विनः पुत्रा जायन्ते तस्य वेश्मनि ॥
KK-13-01-134-016a	द्वादश्यामीहमानस्य नित्यमेव प्रदृश्यते ।
KK-13-01-134-016c	रजतं बहुवित्तं च सुवर्णं च मनोरमम् ॥
KK-13-01-134-017ac	ज्ञातीनां तु भवेच्छ्रेष्ठः कुर्वञ्श्राद्धं त्रयोदशीम् ॥
KK-13-01-134-018a	अवश्यं तु युवानोऽस्य प्रमीयन्ते नरा गृहे ।
KK-13-01-134-018c	युद्धभागी भवेन्मर्त्यः कुर्वञ्श्राद्धं चतुर्दशीम् ॥
KK-13-01-134-019ac	अमावास्यां तु निवपन्सर्वकामानवाप्नुयात् ॥
KK-13-01-134-020a	कृष्णपक्षे दशम्यादौ वर्जयित्वा चतुर्दशीम् ।
KK-13-01-134-020c	श्राद्धकर्मणि तिथ्यस्तु प्रशस्ता न तथेतराः ॥
KK-13-01-134-021a	यथा चैवापरः पक्षः पूर्वपक्षाद्विशिष्यते ।
KK-13-01-134-021c	तथा श्राद्धस्य पूर्वाह्णादपराह्णो विशिष्यते ॥ 

इति श्रीमन्महाभारते अनुशासनपर्वणि दानधर्मपर्वणि चतुस्त्रिंशदधिकशततमोऽध्यायः ॥ 134 ॥

7-134-5 आदितः अमावास्यायाम् । पश्चात्प्रतिपदि ॥ 7-134-6 तच्चामिषेण विधिनेति क. ट. थ. ध. पाठः ॥ 7-134-10 गृहे स्त्रियो भार्याः ॥ 7-134-11 स्त्रियो दुहितरः ॥ 7-134-12 भवन्ति द्यूतभागिन इति ट. थ. ध. पाठः ॥ 7-134-15 कुप्यं वस्त्रपात्रादि ॥
