श्रीः
अध्यायः 161

भीष्मेण युधिष्ठिरम् प्रत्यायुष्यानायुष्यकारणशुभाशुभकर्मप्रतिपादनम् ॥ 1 ॥

001	युधिष्ठिर उवाच 
001a	शतायुरुक्तः पुरुषः शतवीर्यश्च वैदिके ।
001c	कस्मान्म्रियन्ते पुरुषा बाला अपि पितामह ॥
002a	आयुष्मान्केन भवति अल्पायुर्वाऽपि मानवः ।
002c	केन वा लभते कीर्तिं केन वा लभते श्रियम् ॥
003a	तपसा ब्रह्मचर्येण जपैर्होमैस्तथा परैः ।
003c	जन्मना यदि वाऽचारात्तन्मे ब्रूहि पितामह ॥
004	भीष्म उवाच 
004a	अत्र तेऽहं प्रवक्ष्यामि यन्मां त्वमनुपृच्छसि ।
004c	अल्पायुर्येन भवति दीर्घायुर्येन मानवः ॥
005a	येन वा लभते कीर्तिं येन वा लभते श्रियम् ।
005c	यथा च वर्तयन्पुरुषः श्रेयसा सम्प्रयुज्यते ॥
006a	आचाराल्लभते ह्यायुराचाराल्लभते श्रियम् ।
006c	आचारात्कीर्तिमाप्नोति पुरुषः प्रेत्य चेह च ॥
007a	दुराचारो हि पुरुषो नेहायुर्विन्दते महत् ।
007c	त्रसन्ति चास्य भूतानि तथा परिभवन्ति च ॥
008a	तस्मात्कुर्यादिहाचारं य इच्छेद्भूतिमात्मनः ।
008c	अपि पापशरीरस्य आचारो हन्त्यलक्षणम् ॥
009a	आचारलक्षणो धर्मः सन्तश्चारित्रलक्षणाः ।
009c	साधूनां च यथावृत्तमेतदाचारलक्षणम् ॥
010a	अप्यदृष्टं श्रवादेव पुरुषं धर्मचारिणम् ।
010c	स्वानि कर्माणि कुर्वाणं तं जनाः कुर्वते प्रियम् ॥
011a	ये नास्तिका निष्क्रियाश्च गुरुशास्त्रातिलङ्घिनः ।
011c	अधर्मज्ञा दुराचारास्ते भवन्ति गतायुषः ॥
012a	विशीला भिन्नमर्यादा नित्यं सङ्कीर्णमैथुनाः ।
012c	अल्पायुषो भवन्तीह नरा निरयगामिनः ॥
013a	सर्वलक्षणहीनोऽपि समुदाचारवान्नरः ।
013c	श्रद्दधानोऽनसूयुश्च शतं वर्षाणि जीवति ॥
014a	अक्रोधनः सत्यवादी भूतानामविहिंसकः ।
014c	अनसूयुरजिह्मश्च शतं वर्षाणि जीवति ॥
015a	लोष्ठमर्दी तृणच्छेदी नखखादी च यो नरः ।
015c	नित्योच्छिष्टः सङ्कुसुको नेहायुर्विन्दते महत् ॥
016a	ब्राह्मे मुहूर्ते बुध्येत धर्मार्थौ चानुचिन्तयेत् ।
016c	उत्थाय चोपतिष्ठेत पूर्वां सन्ध्यां कृताञ्जलिः ।
016e	एवमेवापरां सन्ध्यां समुपासीत वाग्यतः ॥
017a	नेक्षेतादित्यमुद्यन्तं नास्तं यन्तं कदाचन ।
017c	नोपसृष्टं न वारिस्थं न मध्यं नभसो गतम् ॥
018ac	ऋषयो नित्यसन्ध्यत्वाद्दीर्घमायुरवाप्नुवन् ॥
019a	'सदर्भपाणिस्तत्कुर्वन्वाग्यतस्तन्मनाः शुचिः ।'
019c	तस्मात्तिष्ठेत्सदा पूर्वां पश्चिमां चैव वाग्यतः ॥
020a	ये न पूर्वामुपासन्ते द्विजाः सन्ध्यां न पश्चिमाम् ।
020c	सर्वांस्तान्धार्मिको राजा शूद्रकर्माणि कारयेत् ॥
021a	परदारा न गन्तव्याः सर्ववर्णेषु कर्हिचित् ।
021c	नहीदृशमनायुष्यं लोके किञ्चन विद्यते ॥
022a	यादृशं पुरुषस्येह परदारोपसेवनम् ।
022c	तादृशं विद्यते किञ्चिदनायुष्यं नृणामिह ॥
023a	यावन्तो रोमकूपाः स्युः स्त्रीणां गात्रेषु निर्मिताः ।
023c	तावद्वर्षसहस्राणि नरकं पर्युपासते ॥
024a	मैत्रं प्रसाधनं स्नानमञ्जनं दन्तधावनम् ।
024c	पूर्वाह्ण एव कुर्वीत देवतानां च पूजनम् ॥
025a	पुरीषमूत्रे नोदीक्षेन्नाधितिष्ठेत्कदाचन ।
025c	नातिकल्यं नातिसायं न च मध्यन्दिने स्थिते ।
025e	नाज्ञातैः सह गच्छेत नैको न वृषलैः सह ॥
026a	पन्था देयो ब्राह्मणाय गोभ्यो राजभ्य एव च ।
026c	वृद्धाय भारतप्ताय गर्भिण्यै दुर्बलाय च ॥
027a	प्रदक्षिणं च कुर्वीत परिज्ञातान्वनस्पतीन् ।
027c	चतुष्पदान्मङ्गलांश्च मान्यान्वृद्धान्द्विजानपि ॥
028a	मध्यन्दिने निशाकाले अर्धरात्रे च सर्वदा ।
028c	चतुष्पथं न सेवेत उभे सन्ध्ये तथैव च ॥
029a	उपानहौ न वस्त्रं च धृतमन्यैर्न धारयेत् ।
029c	ब्रह्मचारी च नित्यं स्यात्पादं पादेन नाक्रमेत् ॥
030a	अमावास्यां पौर्णमास्यां चतुर्दश्यां च जन्मनि ।
030c	अष्टम्यामथ द्वादश्यां ब्रह्मचारी सदा भवेत् ॥
031a	वृथा मांसं न खादेत पृष्ठमांसं तथैव च ।
031c	आक्रोशं परिवादं च पैशुन्यं च विवर्जयेत् ॥
032a	नारुन्तुदः स्यान्न नृशंसवादी न हीनतो वरमभ्याददीत ।
032c	ययाऽस्य वाचा पर उद्विजेत न तां वदेद्रुशतीं पापलोक्याम् ॥
033a	अतिवादबाणा मुखतो निःसरन्ति यैराहतः शोचति रात्र्यहानि ।
033c	परस्य वा मर्मसु ये पतन्ति तान्पण्डितो नावसृजेत्परेषु ॥
034a	संरोहत्यग्निना दग्धं वनं परशुना हतम् ।
034c	वाचा दुरुक्तं बीभत्सं न संरोहति वाक्क्षतम् ॥
035a	कर्णिनालीकनाराचान्निर्हरन्ति शरीरतः ।
035c	वाक्शल्यस्तु न निर्हर्तुं शक्यो हृदिशयो हि सः ॥
036a	हीनाङ्गानतिरिक्ताङ्गान्विद्याहीनान्वयोधिकान् ।
036c	रूपद्रविणहीनांश्च सत्यहीनांश्च नाक्षिपेत् ॥
037a	नास्तिक्यं वेदनिन्दां च परनिन्दां च कुत्सनम् ।
037c	द्वेषस्तम्भाभिमानं च तैक्ष्ण्यं च परिवर्जयेत् ॥
038a	परस्य दण्डं नोद्यच्छेत्क्रुद्धो नैनं निपातयेत् ।
038c	अन्यत्र पुत्राच्छिष्याच्च शिक्षार्थं ताडनं स्मृतम् ॥
039a	न ब्राह्म्णान्परिवदेन्नक्षत्राणि न निर्दिशेत् ।
039c	तिथिं पक्षस्य न ब्रूयात्तथाऽस्यायुर्न रिष्यते ॥
040a	'अमावास्यामृते नित्यं दन्तधावनमाचरेत् ।
040c	इतिहासपुराणानि दानं वेदं च नित्यशः ।
040e	गायत्रीमननं नित्यं कुर्यात्सन्ध्यां समाहितः ॥'
041a	कृत्वा मूत्रपुरीषे तु रथ्यामाक्रम्य वा पुनः ।
041c	पादप्रक्षालनं कुर्यात्स्वाध्याये भोजने तथा ॥
042a	त्रीणि देवाः पवित्राणि ब्राह्मणानामकल्पयन् ।
042c	अदृष्टमद्भिर्निर्णिक्तं यच्च वाचा प्रशस्यते ॥
043a	यावकं कृसरं मांसं शष्कुलीं पायसं तथा ।
043c	आत्मार्थं न प्रकर्तव्यं देवार्थं तु प्रकल्पयेत् ॥
044a	नित्यमग्निं परिचरेद्भिक्षां दद्याच्च नित्यदा ।
044c	दन्तकाष्ठे च सन्ध्यायां मलोत्सर्गे च मौनगः ॥
045a	न चाभ्युदितशायी स्यात्प्रायश्चित्ती तथा भवेत् ।
045c	मातापितरमुत्थाय पूर्वमेवाभिवादयेत् ।
045e	आचार्यमथवाऽप्यन्तं तथाऽऽयुर्विदन्ते महत् ॥
046a	वर्जयेद्दन्तकाष्ठानि वर्जनीयानि नित्यशः ।
046c	भक्षयेच्छास्त्रदृष्टानि पर्वस्वपि विवर्जयेत् ।
046e	उदङ्मुखश्च सततं शौचं कुर्यात्समाहितः ॥
047a	अकृत्वा देवपूजां च नाचरेद्दन्तधावनम् ।
047c	अकृत्वा देवपूजां च नान्यं गच्छेत्कदाचन ।
047e	अन्यत्र तु गुरुं वृद्धं धार्मिकं वा विचक्षणम् ॥
048a	अवलोक्यो न चादर्शो मलिनो बुद्धिमत्तरैः ।
048c	न चाज्ञातां स्त्रियं गच्छेद्गर्भिणीं वा कदाचन ॥
049a	दारसङ्ग्रहणात्पूर्वं नाचरेन्मैथुनं बुधः ।
049c	अन्यथा त्ववकीर्णः स्यात्प्रायश्चित्तं सदाऽऽचरेत् ॥
050a	नोदीक्षेत्परदारांश्च रहस्येकासनो भवेत् ।
050c	इन्द्रियाणि सदा यच्छेत्स्वप्ने शुद्धमना भवेत् ॥
051a	उदक्शिरा न स्वपेत तथा प्रत्यक्शिरा न च ।
051c	प्राक्शिरास्तु स्वपेद्विद्वांस्तथा वै दक्षिणाशिराः ॥
052a	न भग्ने नावशीर्णो च शयने प्रस्वपीत च ।
052c	नान्तर्धानेन संयुक्ते न च तिर्यक्कदाचन ॥
053a	न चापि गच्छेत्कार्येण समयाद्वाऽपि नास्तिकैः ।
053c	आसनं तु पदाऽऽकृष्य न प्रसज्जेत्तथा नरः ॥
054a	न नग्नः कर्हिचित्स्नायान्न निशायां कदाचन ।
054c	स्नात्वा च नावमृज्येत गात्राणि सुविचक्षणः ।
054e	न निशायां पुनः स्नायादापद्यग्निद्विजान्तिके ॥
055a	न चानुलिम्पेदस्नात्वा वासश्चापि न निर्धुनेत् ।
055c	आर्द्र एव तु वासांसि नित्यं सेवेत मानवः ॥
056a	स्रजश्च नावकृष्येत न बहिर्धारयीत च ।
056c	उदक्यया च सम्भाषां न कुर्वीत कदाचन ॥
057a	नोत्सृजेत पुरिषं च क्षेत्रे मार्गस्य चान्तिके ।
057c	उभे मूत्रपुरीषे तु नाप्सु कुर्यात्कदाचन ॥
058a	देवालयेऽथ गोवृन्दे चैत्ये सस्येषु विश्रमे ।
058c	भोक्ष्यं भुक्त्वा क्षुतेऽध्वानं गत्वा मूत्रपुरीषयोः ।
058e	द्विराचामेद्यथान्यायं हृद्गतं तु पिबन्नपः ॥
059a	अन्नं बुभुक्षमाणस्तु त्रिमुखेन स्पृशेदपः ।
059c	भुक्त्वा चान्नं तथैव त्रिर्द्विः पुनः परिमार्जयेत् ॥
060a	प्राङ्मुखो नित्यमश्नीयाद्वाग्यतोऽन्नमकुत्सयन् ।
060c	प्रस्कन्दयेच्च मनसा भुक्त्वा चाग्निमुपस्पृशेत् ॥
061a	आयुष्यं प्राङ्मुखो भुङ्क्ते यशस्यं दक्षिणामुखः ।
061c	धन्यं पश्चान्मुखो भुङ्क्त ऋतं भुङ्क्त उदङ्मुखः ॥
062a	'अग्रासनो जितक्रोधो बालपूर्वस्त्वलङ्कृतः ।
062c	घृताहुतिविशुद्धान्नं हुताग्निश्च क्षिपन्ग्रसेत् ॥'
063a	अग्निमालभ्य तोयेन सर्वान्प्राणानुपस्पृशेत् ।
063c	गात्राणि चैव सर्वाणि नाभिं पाणितले तथा ॥
064a	नाधितिष्ठेत्तुषं जातु केशभस्मकपालिकाः ।
064c	अन्यस्य चाप्यवस्नातं दूरतः परिवर्जयेत् ॥
065a	शान्तिहोमांश्च कुर्वीत सावित्राणि च धारयेत् ।
065c	निषण्णश्चापि खादेत न तु गच्छन्कदाचन ॥
066a	मूत्रं नोत्तिष्ठता कार्यं न भस्मनि न गोव्रजे ।
066c	आर्द्रपादस्तु भुञ्जीत नार्द्रपादस्तु संविशेत् ॥
067a	आर्द्रपादस्तु भुञ्जानो वर्षाणां जीवते शतम् ।
067c	त्रीणि तेजांसि नोच्छिष्ट आलभेत कदाचन ।
067e	अग्निं गां ब्राह्मणं चैव तथा ह्यायुर्न रिष्यते ॥
068a	त्रीणि ज्योतींषि नोच्छिष्ट उदीक्षेत कदाचन ।
068c	सूर्याचन्द्रमसौ चैव नक्षत्राणि च सर्वशः ॥
069a	ऊर्ध्वं प्राणा ह्युत्क्रमन्ति यूनः स्थविर आगते ।
069c	प्रत्युत्थानाभिवादाभ्यां पुनस्तान्प्रतिपद्यते ॥
070a	अभिवादयीत वृद्धांश्च दद्याच्चैवासनं स्वयम् ।
070c	कृताञ्जलिरुपासीत गच्छन्तं पृष्ठतोऽन्वियात् ॥
071a	न चासीतासने भिन्ने भिन्नकांस्यं च वर्जयेत् ।
071c	नैकवस्त्रेण भोक्तव्यं न नग्नः स्नातुमर्हति ॥
072a	स्वप्तव्यं नैव नग्नेन न चोच्छिष्टोपि संविशेत् ।
072c	उच्छिष्टो न स्पृशेच्छीर्षं सर्वे प्राणास्तदाश्रयाः ॥
073a	केशग्रहं प्रहारांश्च शिरस्येतान्विवर्जयेत् ।
073c	न संहताभ्यां पाणिभ्यां कण्डूयेदात्मनः शिरः ।
073e	न चाभीक्ष्णं शिरःस्नायात्तथा स्यायुर्न रिष्यते ॥
074a	शिरःस्नातस्तु तैलैश्च नाङ्गं किञ्चिदपि स्पृशेत् ।
074c	तिलपिष्टं न चाश्नीयाद्गतसर्वरसं तथा ॥
075a	नाध्यापयेत्तथोच्छिष्टो नाधीयीत कदाचन ।
075c	वाते च पूतिगन्धे च मनसाऽपि न चिन्तयेत् ॥
076a	अत्र गाथा यमोद्गीताः कीर्तयन्ति पुराविदः ।
076c	आयुरस्य निकृन्तामि प्रज्ञामस्याददे तथा ॥
077a	उच्छिष्टो यः प्राद्रवति स्वाध्यायं चाधिगच्छति ।
077c	यश्चानध्यायकालेऽपि मोहादभ्यस्यति द्विजः ॥
078a	तस्य वेदः प्रणश्येत आयुश्च परिहीयते ।
078c	तस्माद्युक्तो ह्यनध्याये नाधीयीत कदाचन ॥
079a	प्रत्यादित्यं प्रत्यनलं प्रतिगां च प्रतिद्विजान् ।
079c	ये मेहन्ति च पन्थानं ते भवन्ति गतायुषः ॥
080a	उभे मूत्रपुरीषे तु दिवा कुर्यादुदङ्मुखः ।
080c	दक्षिणाभिमुखो रात्रौ तथा हन्युर्न रिष्यते ॥
081a	त्रीन्कृशान्नावजानीयाद्दीर्घमायुर्जिजीविषुः ।
081c	ब्राह्मणं क्षत्रियं सर्पं सर्वे ह्याशीविषास्त्रयः ॥
082a	दहत्याशीविषः क्रुद्धो यावत्पश्यति चक्षुषा ।
082c	क्षत्रियोपि दहेत्क्रुद्धो यावत्स्पृशति तेजसा ॥
083a	ब्राह्मणस्तु कुलं हन्याद्ध्यानेनावेक्षितेन च ।
083c	तस्मादेतत्त्रयं यत्नादुपसेवेत पण्डितः ॥
084a	गुरुणा वैरनिर्बन्धो न कर्तव्यः कदाचन ।
084c	अनुमान्यः प्रसाद्यश्च गुरुः क्रुद्धो युधिष्ठिर ॥
085a	सम्यङ्मिथ्याप्रवृत्तेऽपि वर्तितव्यं गुराविह ।
085c	गुरुनिन्दा दहत्यायुर्मनुष्याणां न संशयः ॥
086a	दूरादावसथान्मूत्रं दूरात्पादावसेचनम् ।
086c	उच्छिष्टोत्सर्जनं चैव दूरे कार्यं हितैषिणा ॥
087a	रक्तमाल्यं न धार्यं स्याच्छुक्लं धार्यं तु पण्डितैः ।
087c	वर्जयित्वा तु कमलं तथा कुवलयं प्रभो ॥
088a	रक्तं शिरसि धार्यं तु तथा वानेयमित्यपि ।
088c	काञ्चनीयाऽपि माला या न सा दुष्यति कर्हिचित् ॥
089ac	स्नातस्य वर्णकं नित्यमार्द्रं दद्याद्विशाम्पते ॥
090a	विपर्ययं न कुर्वीत वाससो बुद्धिमान्नरः ।
090c	तथा नान्यधृतं धार्यं न चातिविकृतं तथा ॥
091a	अन्यदेव भवेद्वासः शयनीये नरोत्तम ।
091c	अन्यद्रथ्यासु देवानामर्चायामन्यदेव हि ॥
092a	प्रियङ्गुचन्दनाभ्यां च बिल्वेन स्थगरेण च ।
092c	पृथगेवानुलिम्पेत केसरेण च बुद्धिमान् ॥
093a	उपवासं च कुर्वीत स्नातः शुचिरलङ्कृतः ।
093c	'नोपवासं वृथा कुर्याद्धनं नापहरेदिह ॥'
094a	पर्वकालेषु सर्वेषु ब्रह्मचारी सदा भवेत् ।
094c	समानमेकपात्रे तु भुञ्जेन्नान्नं जनेश्वर ॥
095a	नावलीढमवज्ञातमाघ्रातं भक्षयेदपि ।
095c	तथा नोद्धृतसाराणि प्रेक्षतामप्रदाय च ॥
096a	नासंनिविष्टो मेधावी नाशुचिर्न च सत्सु च ।
096c	प्रतिषिद्धान्न धर्मेषु भक्ष्यान्भुञ्जीत पृष्ठतः ॥
097a	पिप्पलं च वटं चैव शणशाकं तथैव च ।
097c	उदुम्बरं न खादेच्च भवार्थी पुरुषो नृप ॥
098a	आजं गव्यं च यन्मांसं मायूरं चैव वर्जयेत् ।
098c	वर्जयेच्छुष्कमांसं च तथा पर्युषितं च यत् ॥
099a	न पाणौ लवणं विद्वान्प्राश्नीयान्न च रात्रिषु ।
099c	दधिसक्तून्न दोषायां पिबेन्मधु च नित्यशः ॥
100a	सायं प्रातश्च भुञ्जीत नान्तराले समाहितः ।
100c	वालेन तु न भुञ्जीत परश्राद्धं तथैव च ॥
101a	वाग्यतो नैकवस्त्रश्च नासंविष्टः कदाचन ।
101c	भूमौ सदैव नाश्नीयान्नाशौचं न च शब्दवत् ॥
102a	तोयपूर्वं प्रदायान्नमतिथिभ्यो विशाम्पते ।
102c	पश्चाद्भुञ्जीत मेधावी न चाप्यन्यमना नरः ॥
103a	समानमेकपङ्क्त्यां तु भोज्यमन्नं नरेश्वर ।
103c	विषं हालाहलं भुङ्क्ते योऽप्रदाय सुहृज्जने ॥
104a	पानीयं पायसं सक्तून्दधि सर्पिर्मधून्यपि ।
104c	निरस्य शेषमन्येषां न प्रदेयं तु कस्यचित् ॥
105a	भुञ्जानो मनुजव्याघ्र नैव शङ्कां समाचरेत् ।
105c	दधि चाप्यनु पानं वै न कर्तव्यं भवार्थिना ॥
106a	आचम्य चैव हस्तेन परिस्राव्य तथोदकम् ।
106c	अङ्गुष्ठं चरणस्याथ दक्षिणस्यावसेचयेत् ॥
107a	पाणिं मूर्ध्नि समाधाय स्पृष्ट्वा चाग्निं समाहितः ।
107c	ज्ञातिश्रैष्ठ्यमवाप्नोति प्रयोगकुशलो नरः ॥
108a	अद्भिः प्राणान्समालभ्य नाभिं पाणितले तथा ।
108c	स्पृशंश्चैव प्रतिष्ठेत न चाप्यार्द्रेण पाणिना ॥
109a	अङ्गुष्ठमूलस्य तले ब्राह्मं तीर्तमुदाहृतम् ।
109c	कनिष्ठिकायाः पश्चात्तु देवतीर्थमिहोच्यते ॥
110a	अङ्गुष्ठस्य च यन्मध्यं प्रदेशिन्याश्च भारत ।
110c	तेन पित्र्याणि कुर्वीत स्पृष्ट्वाऽऽपो न्यायतः सदा ॥
111a	परापवादं न ब्रूयान्नाप्रियं च कदाचन ।
111c	न मन्युः कश्चिदुत्पाद्यः पुरुषेण भवार्थिना ॥
112a	पतितैस्तु कथां नेच्छेद्दर्शनं च विवर्जयेत् ।
112c	संसर्गं च न गच्छेत तथाऽऽयुर्विन्दते महत् ॥
113a	न दिवा मैथुनं गच्छेन्न कन्यां न च बन्धकीम् ।
113c	न चास्नातां स्त्रियं गच्छेत्तथाऽऽयुर्विन्दते महत् ॥
114a	स्वेस्वे तीर्थे समाचम्य कार्ये समुपकल्पिते ।
114c	त्रिः पीत्वाऽऽपो द्विः प्रमृज्य कृतशौचो भवेन्नरः ॥
115a	इन्द्रियाणि सकृत्स्पृश्य त्रिरभ्युक्ष्य च मानवः ।
115c	कुर्वीत पित्र्यं दैवं च वेददृष्टेन कर्मणा ॥
116a	ब्राह्मणार्थे च यच्छौचं तच्च मे शृणु कौरव ।
116c	प्रवृत्तं चाहितं चोक्त्वा बहुभोजनवत्तदा ॥
117a	सर्वशौचेषु ब्राह्मेण तीर्थेन समुपस्पृशेत् ।
117c	निष्ठीव्य तु तथा क्षुत्वा स्पृश्यापो हि शुचिर्भवेत् ॥
118a	निष्ठीवने मैथुने च क्षुते अक्ष्याविमेचने ।
118c	उदक्या दर्शने तद्वन्नग्नस्याचमनं स्मृतम् ।
118e	स्पृशेत्कर्णं सप्रणवं सूर्यमीक्षेत्सदा तदा ॥
119a	वृद्धो ज्ञातिस्तथा मित्रमनाथा च स्वसा गुरुः ।
119c	कुलीनः पण्डित इति रक्ष्या निःस्वाः स्वशक्तितः ।
119e	गृहे वासयितव्यास्ते धन्यमायुष्यमेव च ॥
120a	गृहे पारावता धार्याः शुकाश्च सहशारिकाः ।
120c	'देवताप्रतिमाऽऽदर्शश्चन्दनाः पुष्पवल्लिकाः ॥
121a	शुद्धं जलं सुवर्णं च रजतं गृहमङ्गलम् ।'
121c	गृहेष्वेते न पापाय यथा वै तैलपायिकाः ॥
122a	उद्दीपकाश्च गृध्राश्च कपोता भ्रमरास्तथा ।
122c	निविशेयुर्यदा तत्र शान्तिमेव तदाऽऽचरेत् ॥
123a	अमङ्गल्यः सतां शापस्तथाऽऽक्रोशो महात्मनाम् ।
123c	महात्मनोतिगुह्यानि न वक्तव्यानि कर्हिचित् ||
124a	अगम्याश्च न गच्छेत राज्ञः पत्नीं सखीस्तथा ।
124c	वैद्यानां बालवृद्धानां भृत्यानां च युधिष्ठिर ||
125a	बन्धूनां ब्राह्मणानां च तथा शारणिकस्य च ।
125c	सम्बन्धिनां च राजेन्द्र तथाऽऽयुर्विन्दते महत् ॥
126a	ब्राह्मणस्थपतिभ्यां च निर्मितं यन्निवेशनम् ।
126c	तदा वसेत्सदा प्राज्ञो भवार्थी मनुजेश्वर ॥
127a	सन्ध्यायां न स्वपेद्राजन्विद्यां न च समाचरेत् ।
127c	न भुञ्जीत च मेधावी तथाऽऽयुर्विन्दते महत् ॥
128a	नक्तं न कुर्यात्पित्र्याणि नक्तं चैव प्रसाधनम् ।
128c	पानीयस्य क्रिया नक्तं न कार्या भूतिमिच्छता ॥
129a	वर्जनीयाश्चैव नित्यं सक्तवो निशि भारत ।
129c	शेषाणि चावदातानि पानीयं चापि भोजने ॥
130a	सौहित्यं न च कर्तव्यं रात्रौ न च समाचरेत् ।
130c	'न भुक्त्वा मैथुनं गच्छेन्न धावेन्नातिहासकम् ।'
130e	द्विजच्छेदं न कुर्वीत भुक्त्वा न च समाचरेत् ॥
131a	महाकुले प्रसूतां च प्रशस्तां लक्षणैस्तथा ।
131c	वयसाऽवरां सुनक्षत्रां कन्यामावोढुमर्हति ॥
132a	अपत्यमुत्पाद्य ततः प्रतिष्ठाप्य कुलं तथा ।
132c	पुत्राः प्रदेया जातेषु कुलधर्मेषु भारत ॥
133a	कन्या चोत्पाद्य दातव्या कुलपुत्राय धीमते ।
133c	पुत्रा निवेश्याश्च कुलाद्भृत्या लभ्याश्च भारत ॥
134ac	शिरःस्नातोथ कुर्वीत दैवं पित्र्यमथापि च ॥
135a	'तैलं जन्मदिनेऽष्टम्यां चतुर्दश्यां च पर्वसु ।'
135c	नक्षत्रे न च कुर्वीत यस्मिञ्जातो भवेन्नरः ।
135e	न प्रोष्ठपदयोः कार्यं तथाऽऽग्नेये च भारत ॥
136a	दारुणेषु च सर्वेषु प्रत्यरिं च विवर्जयेत् ।
136c	ज्योतिषे यानि चोक्तानि तानि सर्वाणि वर्जयेत् ॥
137a	प्राङ्मुखः श्मश्रुकर्माणि कारयेत्सुसमाहितः ।
137c	उदङ्मुखो वा राजेन्द्र तथाऽऽयुर्विन्दते महत् ॥
138a	'सामुद्रेणाम्भसा स्नानं क्षौरं श्राद्धेषु भोजनम् ।
138c	अन्तर्वत्नीपतिः कुर्वन्न पुत्रफलमश्नुते ॥
139a	सतां गुरूणां वृद्धानां कुलस्त्रीणां विशेषतः ।'
139c	परिवादं न च ब्रूयात्परेषामात्मनस्तथा ।
139e	परिवादो ह्यधर्माय प्रोच्यते भरतर्षभ ॥
140a	वर्जयेद्व्यङ्गिनीं नारीं तथा कन्यां नरोत्तम ।
140c	समार्षां व्यङ्गिकांश्चैव मातुः सकुलजां तथा ॥
141a	वृद्धां प्रव्रजितां चैव तथैव च पतिव्रताम् ।
141c	तथा निकृष्टवर्णां च वर्णोत्कृष्टां च वर्जयेत् ||
142a	अयोनिं च वियोनिं च न गच्छेत विचक्षणः ।
142c	पिङ्गलां कुष्ठिनीं नारीं न त्वमुद्वोढुमर्हसि ॥
143a	अपस्मारिकुले जातां निहीनां चापि वर्जयेत् ।
143c	श्वित्रिणां च कुले जातां क्षयिणां मनुजेश्वर ॥
144a	'सुरोमशामतिस्थूलां कन्यां मातृपितृस्थिताम् ।
144c	अलज्जां भ्रातृजां तुष्टां वर्जयेद्रक्तकेशिनीम् ॥'
145a	लक्षणैरन्विता या च प्रशस्ता या च लक्षणैः ।
145c	मनोज्ञां दर्शनीयां च तां भवान्वोढुमर्हति ॥
146a	महाकुले निवेष्टव्यं सदृशे वा युधिष्ठिर ।
146c	अवरा पतिता चैव न ग्राह्या भूतिमिच्छता ॥
147a	अग्नीनुत्पाद्य यत्नेन क्रियाः सुविहिताश्च याः ।
147c	वेदे च ब्राह्मणैः प्रोक्तास्ताश्च सर्वाः समाचरेत् ॥
148a	न चेर्ष्या स्त्रीषु कर्तव्या रक्ष्या दाराश्च सर्वशः ।
148c	अनायुष्या भवेदीर्ष्या तस्मादीर्ष्यां विवर्जयेत् ॥
149a	अनायुष्यं दिवा स्वप्नं तथाऽभ्युदितशायिता ।
149c	प्रातर्निशायां च तथा ये चोच्छिष्टा भवन्ति च ॥
150a	पारदार्यमनायुष्यं नापितोच्छिष्टता तथा ।
150c	यत्नतो वै न कर्तव्यमत्याशश्चैव भारत ॥
151a	सन्ध्यां न भुञ्ज्यान्न स्नायेन्न पुरीषं समुत्सृजेत् ।
151c	प्रयतश्च भवेत्तस्यां न च किञ्चित्समाचरेत् ॥
152a	ब्राह्मणान्पूजयेच्चापि तथा स्नात्वा नराधिप ।
152c	देवांश्च प्रणमेत्स्नातो गुरूंश्चाप्यभिवादयेत् ॥
153a	अनिमन्त्रितो न गच्छेत यज्ञं गच्छेत दर्शकः ।
153c	अनर्चिते ह्यनायुष्यं गमनं तत्र भारत ॥
154a	न चैकेन परिव्रज्यं न गन्तव्यं तथा निशि ।
154c	'नानापदि परस्यान्नमनिमन्त्रितमाहरेत् ॥
155a	एकोद्दिष्टं न भुञ्जीत प्रथमं तु विशेषतः ।
155c	सपिण्डीकरणं वर्ज्यं सविधानं च मासिकम् ॥
156ac	अनागतायां सन्ध्यायां पश्चिमायां गृहे वसेत् ॥
157a	मातुः पितुर्गुरूणां च कार्यमेवानुशासनम् ।
157c	हितं चाप्यहितं चापि न विचार्यं नरर्षभ ॥
158a	'क्षत्रियस्तु विशेषेण धनुर्वेदं समभ्यसेत् ।'
158c	धनुर्वेदे च वेदे च यत्नः कार्यो नराधिप ॥
159a	हस्तिपृष्ठेऽश्वपृष्ठे च रथचर्यासु चैव ह ।
159c	यत्नवान्भव राजेन्द्र यत्नवान्सुखमेधते ॥
160a	अप्रधृष्यश्च शत्रूणां भृत्यानां स्वजनस्य च ।
160c	प्रजापालनयुक्तश्च नारतिं लभते क्वचित् ॥
161a	युक्तिशास्त्रं च ते ज्ञेयं शब्दशास्त्रं च भारत ।
161c	गान्धर्वशास्त्रं च कलाः परिज्ञेया नराधिप ॥
162a	पुराणमितिहासाश्च तथाऽऽख्यानानि यानि च ।
162c	महात्मनां च चरितं श्रोतव्यं नित्यमेव ते ॥
163a	'मान्यानां माननं कुर्यान्निन्द्यानां निन्दनं तथा ।
163c	गोब्राह्मणार्थे युध्येत प्राणानपि परित्यजेत् ॥
164a	न स्त्रीषु सज्जेद्द्रष्टव्यं शक्त्या दानरुचिर्भवेत् ।
164c	न ब्राह्मणान्परिभवेत्कार्पण्यं ब्राह्मणैर्वृतम् ।
164e	पतितान्नाभिभाषेत नाह्वयेत रजस्वलाम् ॥'
165a	पत्नीं रजस्वलां चैव नाभिगच्छेन्न चाह्वयेत् ।
165c	स्नातां चतुर्थे दिवसे रात्रौ गच्छेद्विचक्षणः ॥
166a	पञ्चमे दिवसे नारी षष्ठेऽहनि पुमान्भवेत् ।
166c	'आषोडशादृतुर्मुख्यः पुत्रजन्मनि शब्दितः' ||
167a	एतेन विधिना पत्नीमुपगच्छेत पण्डितः ।
167c	ज्ञातिसम्बन्धिमित्राणि पूजनीयानि सर्वशः ॥
168a	यष्टव्यं च यथाशक्ति यज्ञैर्विविधदक्षिणैः ।
168c	अत ऊर्ध्वमरण्यं च सेवितव्यं नराधिप ॥
169a	एष ते लक्षणोद्देश आयुष्याणां प्रकीर्तितः ।
169c	शेषस्त्रैविद्यवृद्धेभ्यः प्रत्याहार्यो युधिष्ठिर ॥
170a	आचारो भूतिजनन आचारः कीर्तिवर्धनः ।
170c	आचाराद्वर्धते ह्यायुराचारो हन्त्यलक्षणम् ॥
171a	आगमानां हि सर्वेषामाचारः श्रेष्ठ उच्यते ।
171c	आचारप्रभवो धर्मो धर्मादायुर्विवर्धते ॥
172a	एतद्यशस्यमायुष्यं स्वर्ग्यं स्वस्त्ययनं महत् ।
172c	अनुकम्प्य सर्ववर्णान्ब्रह्मणा समुदाहृतम् ॥
173a	य इदं शृणुयान्नित्यं यश्चापि परिकीर्तयेत् ।
173c	स शुभान्प्राप्नुयाल्लोकान्सदाचारपरो नृप ॥ 

इति श्रीमन्महाभारते अनुशासनपर्वणि दानधर्मपर्वणि एकषष्ट्यधिकशततमोऽध्यायः ॥ 161 ॥

7-161-3 जपैर्होमैस्तथौषधैरिति झ. पाठः ॥ 7-161-5 वर्तयन् अनुतिष्ठन् ॥ 7-161-8 अलक्षणं कुष्ठापस्मारादिविरुद्धं लक्षणम् ॥ 7-161-10 श्रवात् श्रवणात् । तं पुरुषम् । जनाः साधवः ॥ 7-161-15 सङ्कुसुको दुर्जनः अस्थिरश्च । नित्योच्छिष्टः सूचकश्चेति क. थ. पाठः ॥ 7-161-17 उपसृष्टं राहुग्रस्तम् ॥ 7-161-29 उपानहौ च छत्रं च इति थ. पाठः ॥ 7-161-39 न रिष्यते न हिंस्यते ॥ 7-161-48 त्रीणि भोज्यानि । अदृष्टं शूद्रोदक्यादिभिः ॥ 7-161-52 अज्ञातामृतुमतीत्वेन कामुकत्वेन वा ॥ 7-161-52 अन्तर्धाने अत्यन्तमन्धकारे । संयुक्ते इतरेण स्त्र्यादिना ॥ 7-161-52 स्नात्वा वासो न निर्धुनेत् इति । न चैवार्द्राणि वासांसि इति च. झ. पाठः ॥ 7-161-60 प्रस्कन्दयेदन्नशेषं किञ्चित्त्यजेत् । भुक्त्वा च मनसाग्निमुपस्पृशेत् ॥ 7-161-61 ऋतं निःश्रेयसमिच्छन्निति शेषः ॥ 7-161-63 प्राणान्नासादीन् ऊर्ध्वच्छिद्राणि ॥ 7-161-64 अवस्नातं स्नानजलम् । अन्यस्य चाप्युपस्थानं दूरतः परिवर्जयेत् इति क. थ. ध.  पाठः ॥ 7-161-65 सावित्राणि मन्त्रविशेषान् । शान्तिहोमांश्च कुर्वीत पवित्राणि च कारयेत् इति क. थ. ध. पाठः ॥ 7-161-73 नरिष्यते हिंस्यते ॥ 7-161-74 शिरोभ्यक्तेन तैलेनेति क. थ. ध. पाठः ॥ 7-161-75 न चिन्तयेत् वेदम् ॥ 7-161-76 प्रजास्तस्याददे तथा इति झ. पाठः ॥ 7-161-85 मिथ्याप्रवृत्तेपि सम्यग्वर्तितव्यम् ॥ 7-161-90 विपर्ययमौत्तराधर्यम् । अपदशं दशाहीनम् । न चापदशमेव चेति झ. पाठः ॥ 7-161-93 उपवासं ब्रह्मचर्यम् ॥ 7-161-96 धर्मेषु श्राद्धादिषु ॥ 7-161-100 वालेन केशेन उपलक्षितम् । परश्राद्धं शत्रुश्राद्धम् ॥ 7-161-104 निरस्य पानीयादीन्विहाय । अन्येषां भक्षाणां शेषमन्यस्मै न देयम् ॥ 7-161-105 अधिकं तोयपानं तु न कर्तव्यम् इति ङ. पाठः । शङ्कां जीर्यति न वेति । दधीति तक्रं त्वनुपानं कर्तव्यमेव । यथेष्टं भुङ्क्ष्व माभैषीस्तक्रं सलवणं पिबेति तस्य दृष्टार्थत्वोक्तेः ॥ 7-161-108 प्राणान्नासादीन् ॥ 7-161-113 नच वर्धकीम् इति ड. थ. ध. पाठः । नच नर्तकीम् इति क. पाठः ॥ 7-161-121 एते तैलपायिकादिवन्न पापाय । अभ्युदयायेत्यर्थः । पारावतादयः सर्वे पक्षिविशेषा एव ॥ 7-161-125 शारणिकस्य रक्षणार्थिनः । तथा नागरिकस्य चेति ध. पाठः ॥ 7-161-128 प्रसाधनं केशानां संस्कारादिकम् । पानीयस्य क्रिया स्नानं न नक्तं स्रायादिति गृहे रात्रौ शिरःस्नाननिषेधः ॥ 7-161-132 पुत्राः प्रदेया ज्ञानेष्विति झ. पाठः । ज्ञानेषु बहुज्ञाननिमित्तं पुत्रा देया विद्वत्सु समर्पणीयाः ॥ 7-161-133 कुलात्सत्कुलसम्बन्धेन । निवेश्या विवाह्याः । लभ्या लम्भनीयाः ॥ 7-161-135 तैलाभ्यञ्जनमष्टम्यामिति ङ. थ. पाठः । आग्नेये कृत्तिकायाम् ॥ 7-161-136 स्वनक्षत्राद्दिननक्षत्रं यावद्गणयित्वा नवभिर्भागे हृते पञ्चमी तारा प्रत्यरिः ॥ 7-161-140 व्यङ्गिनीं न्यूनाङ्गीम् । व्यङ्गिकां विरुद्धाङ्गेनाधिकेन युक्ताम् । समार्षां समानप्रवराम् ॥ 7-161-142 अयोनिम् अज्ञातकुलाम् । वियोनिं हीनकुलाम् ॥ 7-161-150 नापितोच्छिष्टता श्मश्रुकर्मोत्तरमस्नातता ॥ 7-161-153 दर्शको द्रष्टा ॥ 7-161-154 परिव्रज्यं देशान्तरे गन्तव्यम् ॥ 7-161-157 मातुः पितुश्च पुत्राणां कार्यमिति थ. पाठः ॥ 7-161-169 आयुष्याणामामायुष्कराणां कर्मणाम् । उद्देशः सङ्क्षेपः ॥
