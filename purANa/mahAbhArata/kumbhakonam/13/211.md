अध्यायः 211

महेश्वरेण पार्वतीं प्रति निवृत्तिधर्मफलकथनम् ॥ 1 ॥ तथा गार्हस्थ्यप्रशंसनपूर्वकं तद्धर्मफलादिकथनम् ॥ 2 ॥

001	उमोवाच ।
001a	उक्तस्त्वया त्रिवर्गस्य धर्मश्च परमः शुभः ।
001c	सर्वव्यापी तु यो धर्मो भगवंस्तं ब्रवीतु मे ।
002	महेश्वर उवाच ।
002a	ब्रह्मणा लोकसंसारे सृष्टा धात्रा गुणार्थिना ।
002c	लोकांस्तारयितुं युक्ता मर्त्येषु क्षितिदेवताः ॥
003a	तेषु तावत्प्रवक्ष्यामि धर्मं शुभफलोदयम् ।
003c	ब्राह्मणेष्वभयो धर्मः परमः शुभलक्षणः ॥
004a	इमे च धर्मा लोकानां पूर्वं सृष्टाः स्वयम्भुवा ।
004c	पृथिव्यां सद्द्विजैर्नित्यं कीर्त्यमानं निबोध मे ॥
005a	स्वदारनिरतिर्धर्मो नित्यं जप्यं तथैव च ।
005c	सर्वातिथ्यं त्रिवर्गस्य यथाशक्ति दिवानिशम् ॥
006ac	शूद्रो धर्मपरो नित्यं शुश्रूषानिरतो भवेत् ॥
007a	त्रैविद्यो ब्राह्मणो वृद्धो न चाध्ययनजीवकः ।
007c	त्रिवर्गस्य व्यतिक्रान्तं तस्य धर्मः सनातनः ॥
008a	षट् कर्माणि च प्रोक्तानि सृष्टानि ब्रह्मणा पुरा ।
008c	धर्मिष्ठानि वरिष्ठानि तानि तानि शृणूत्तमे ॥
009a	यजनं याजनं चैव दानं पात्रे प्रतिग्रहः ।
009c	अध्यापनमध्ययनं षट्कर्मा धर्मभागृजुः ॥
010a	नित्यः स्वाध्यायतो धर्मः नित्ययज्ञः सनातनः ।
010c	दानं प्रशंसते नित्यं ब्राह्मणेषु त्रिकर्मसु ॥
011a	अयमेव परो धर्मः संवृतः सत्सु विद्यते ।
011c	गर्भस्थाने विशुद्धानां धर्मस्य नियमो महान् ॥
012a	पञ्चयज्ञविशुद्धात्मा ऋतुनित्योऽनसूयकः ।
012c	दान्तो ब्राह्मणसत्कर्ता सुसंमृष्टनिवेशनः ॥
013a	चक्षुःश्रोत्रमनोजिह्वास्निग्धवर्णप्रदः सदा ।
013c	अतिथ्यभ्यागतरतः शेषान्नकृतभोजनः ॥
014a	पाद्यमर्घ्यं यथान्यायमासनं शयनं तथा ।
014c	दीपं प्रतिश्रयं चैव यो ददाति स धार्मिकः ॥
015a	प्रातरुत्थाय वै पश्चाद्भोजने तु निमन्त्रयेत् ।
015c	सत्कृत्याऽनुव्रजेद्यश्च तस्य धर्मः सनातनः ॥
016a	प्रवृत्तिलक्षणो धर्मो गृहस्थेषु विधीयते ।
016c	तदहं कीर्तयिष्यामि त्रिवर्गेषु च यद्यथा ॥
017a	एकेनांशेन धर्मार्थः कर्तव्यो हितमिच्छता ।
017c	एकेनांशेन कामार्थमेकमंशं विवर्धयेत् ॥
018a	निवृत्तिलक्षणः पुण्यो धर्मो मोक्षो विधीयते ।
018c	तस्य वृत्तिं प्रवक्ष्यामि तां शृणुष्व समाहिता ॥
019a	सर्वभूतदया धर्मो निवृत्तेः परम सदा ।
019c	बुभुक्षितं पिपासार्तमतिथिं श्रान्तमागतम् ।
019e	अर्चयन्ति वरारोहे तेषामपि फलं महत् ॥
020a	पात्रमित्येव दातव्यं सर्वस्मै धर्मकाङ्क्षिभिः ।
020c	आगमिष्यति यत्पात्रं तत्पात्रं तारयिष्यति ॥
021a	काले सम्प्राप्तमतिथिं भोक्तुकाममुपस्थितम् ।
021c	यस्तं सम्भावयेत्तत्र व्यासोऽयं समुपस्थितः ॥
022a	तस्य पूजां यथाशक्त्या सौम्यचित्तः प्रयोजयेत् ।
022c	चित्तमूलो भवेद्धर्मो धर्ममूलं भवेद्यशः ॥
023a	तस्मात्सौम्येन चित्तेन दातव्यं देवि सर्वथा ।
023c	सौम्यचित्तस्तु यो दद्यात्तद्धि दानमनुत्तमम् ॥
024a	यथाम्बुबिन्दुभिः सूक्ष्मैः पतद्भिर्मेदिनीतले ।
024c	केदाराश्च तटाकानि सरांसि सरितस्तथा ॥
025a	तोयपूर्णानि दृश्यन्ते अप्रतर्क्योऽतिशोभने ।
025c	अल्पमल्पमपि ह्येकं दीयमानं विवर्धते ॥
026a	पीडयाऽपि च भृत्यानां दानमेव विशिष्यते ।
026c	पुत्रदारधनं धान्यं न मृताननुगच्छति ॥
027a	श्रेयो दानं च भोगश्च धनं प्राप्य यशस्विनि ।
027c	दानेन हि महाभागा भवन्ति मनुजाधिपाः ॥
028a	नास्ति भूमौ दानसमं नास्ति दानसमो निधिः ।
028c	नास्ति सत्यात्परो धर्मो नानृतात्पातकं परम् ॥
029a	आश्रमे यस्तु तप्येत तपो मूलफलाशनः ।
029c	आदित्याभिमुखो भूत्वा जटावल्कलसंवृतः ।
029e	मण्डूकशायी हेमन्ते ग्रीष्मे पञ्चतपा भवेत् ॥
030a	सम्यक्तपश्चरन्तीह श्रद्दधाना वनाश्रमे ।
030c	गृहाश्रमस्य ते देवि कलां नार्हन्ति षोडशीम् ॥
031	उमोवाच ।
031a	गृहाश्रमस्य या चर्या व्रतानि नियमाश्च ये ।
031c	तथा च देवताः पूज्याः सततं गृहमेधिना ॥
032a	यद्यच्च परिहर्तव्यं गृहीणातिथिपर्वसु ।
032c	तत्सर्वं श्रोतुमिच्छामि कथ्यमानं त्वया विभो ॥
033	महेश्वर उवाच ।
033a	गृहाश्रमस्य यन्मूलं फलं धर्मोऽयमुत्तमम् ।
033c	पादैश्चतुर्भिः सततं धर्मो यत्र प्रतिष्ठितः ॥
034a	सारभूतं वरारोहे दध्नो घृतमिवोद्धृतम् ।
034c	तदहं ते प्रवक्ष्यामि श्रूयतां धर्मचारिणि ॥
035a	`दम्पत्यलङ्करिष्णुश्च गृहदानरतिर्नरः ।
035c	कलत्रसौख्यं विन्देत नास्ति तत्र विचारणा ॥
036a	स्त्रियो वा पुरुषो वाऽपि दम्पतीन्पूजयन्ति ते ।036c	मनोभिलषितान्कामान्प्राप्नुवन्ति न संशयः ॥'
037a	शुश्रूषन्ते ये पितरं मातरं च गृहाश्रमे ।
037c	भर्तारं चैव या नारी अग्निहोत्रं च ये द्विजाः ॥
038a	तेषु तेषु च प्रीणन्ति देवा इन्द्रपुरोगमाः ।
038c	पितरः पितृलोकस्थाः स्वधर्मेण स रज्यते ॥
039	उमोवाच ।
039a	मातापितृवियुक्तानां का चर्या गृहमेधिनाम् ।
039c	विधवानां च नारीणां भवानेव ब्रवीतु मे ॥
040	महेश्वर उवाच ।
040a	देवतातिथिशुश्रूषा गुरुवृद्धाभिवादनम् ।
040c	अहिंसा सर्वभूतानामलोभः सत्यसन्धता ॥
041a	ब्रह्मचर्यं शरण्यत्वाशौचं पूर्वाभिभाषणम् ।
041c	कृतज्ञत्वमपैशुन्यं सततं धर्मशीलता ॥
042a	दिने द्विरभिषेकं च पितृदैवतपूजनम् ।
042c	गवाह्निकप्रदानं च संविभागोऽतिथिष्वपि ॥
043a	दीपप्रतिश्रयं चैव दद्यात्पाद्यासनं तथा ।
043c	पञ्चमेऽहनि षष्ठे वा द्वादशेऽप्यष्टमेऽथवा ।
043e	चतदुर्दशे पञ्चदशे ब्रह्मचारी सदा भवेत् ॥
044a	श्मश्रुकर्म शिरोभ्यङ्गमञ्जनं दन्तधावनम् ।
044c	नैतेष्वहस्सु कुर्वीत तेषु लक्ष्मीः प्रतिष्ठिता ॥
045a	व्रतोपवासनियमस्तपो दानं च शक्तितः ।
045c	भरणं भृत्यवर्गस्य दीनानामनुकम्पनम् ॥
046a	परदारान्निवृत्तिश्च स्वदारेषु रतिः सदा ।
046c	शरीरमेकं दंपत्योर्विधात्रा पूर्वनिर्मितम् ।
046e	तस्मात्स्वदारनिरतो ब्रह्मचारी विधीयते ॥
047a	शीलवृत्तविनीतस्य निगृहीतेन्द्रियस्य च ।
047c	आर्जवे वर्तमानस्य सर्वभूतहितैषिणः ॥
048a	प्रियातिथेश्च क्षान्तस्य धर्मार्जितधनस्य च ।
048c	गृहाश्रमपदस्थस्य किमन्यैः कृत्यमाश्रमैः ॥
049a	यथा मातरमाश्रित्य सर्वे जीवन्ति जन्तवः ।
049c	तथा गृहाश्रमं प्राप्य सर्वे जीवन्ति चाश्रमाः ॥
050a	राजानः सर्वपाषण्डाः सर्वे रङ्गोपजीविनः ।
050c	व्यालग्रहाश्च डम्याश्च चोरा राजभटास्तथा ॥
051a	सविद्याः सर्वजीवज्ञाः सर्वे वै विचिकित्सकाः ।
051c	दूराध्वानं प्रपन्नाश्च क्षीणपथ्योदना नराः ।
051e	एते चान्ये च बहवस्तर्कयन्ति गृहाश्रमम् ॥
052a	मार्जारा मूषिकाः श्वानः सूकराश्च शुकास्तथा ।
052c	कपोतका कावटकाः सरीसृपनिषेवणाः ।
052e	अरण्यवासिनश्चान्ये सङ्घा ये मृगपक्षिणाम् ॥
053a	एवं बहुविधा देवि लोकेऽस्मिन्सचराचराः ।
053c	गृहे क्षेत्रे बिले चैव शतशोऽथ सहस्रशः ॥
054a	गृहस्थेन कृतं कर्म सर्वैस्तैरिह भुज्यते ।
054c	उपयुक्तं च यत्तेषां मतिमान्नानुशोचति ॥
055a	धर्म इत्येव सङ्कल्प्य यस्तु तस्य फलं शृणु ।
055c	सर्वयज्ञप्रणीतस्य हयमेधेन यत्फलम् ।
055e	वर्षे स द्वादशे देवि फलेनैतेन युज्यते ॥
056a	आशापाशविमोक्षं च विधिधर्ममनुत्तमम् ।
056c	वृक्षमूलचरो नित्यं शून्यागारनिवेशनमम् ॥
057a	नदीपुलिनशायी च नदीतीरमनुव्रजन् ।
057c	विमुक्तः सर्वसङ्गेभ्यः स्नेहबन्धेन वै द्विजः ।
058a	आत्मन्येवात्मना भावं समायोज्येह तेन वै ।
058c	आत्मभूतो यताहारो मोक्षदृष्टेन कर्मणा ॥
059a	पवित्रनित्यो युक्तश्च तस्य धर्मः सनातनः ।
059c	नैकत्र रमते सक्तो न चैकग्रामगोचरः ।
059e	युक्तोऽप्यटति यो युक्तो न चैकपुलिनाश्रयः ॥
060ac	एष मोक्षविदां धर्मो वेदोक्तः सत्पथे स्थितः ॥ ॥

इति श्रीमन्महाभारते अनुशासनपर्वणि दानधर्मपर्वणि एकादशाधिकद्विशततमोऽध्यायः ॥ 211 ॥
