अध्यायः 243
	
महेश्वरेण पार्वतींप्रति नानाधर्मामामपि प्रत्येकं साफल्यकथनेन तेषु मोक्षधर्मस्यैव श्रैष्ठ्यप्रतिपादनम् ॥ 1 ॥ तथा ज्ञानस्य मोक्षसाधनत्वकथनपूर्वकं तत्प्राप्त्युपायकथनम् ॥ 2 ॥

KK-13-01-243-001	उमोवाच ।
KK-13-01-243-001a	देवदेव नमस्तेऽस्तु कालसूदन शङ्कर ।
KK-13-01-243-001c	लोकेषु विविधा धर्मास्त्वत्प्रसादान्मया श्रुताः ॥
KK-13-01-243-002a	विशिष्टं सर्वधर्मेभ्यः शाश्वतं ध्रुवमव्ययम् ।
KK-13-01-243-002c	श्रुतुमिच्छाम्यहं सर्वमत्र मुह्यति मे मनः ॥
KK-13-01-243-003a	केचिन्मोक्षं प्रशंसन्ति केचिद्यज्ञफलं द्विजाः ।
KK-13-01-243-003c	वानप्रस्थं पुनः केचिद्गार्हस्थ्यं केचिदाश्रमम् ॥
KK-13-01-243-004a	राजधर्माश्रयं केचित्केचित्स्वाध्यायमेव च ।
KK-13-01-243-004c	ब्रह्मचर्याश्रमं केचित्केचिद्वाक्संयमाश्रयम् ॥
KK-13-01-243-005a	मातरं पितरं केचित्सेवमाना दिवं गताः ।
KK-13-01-243-005c	अहिंसया परः स्वर्गे सत्येन च महीयते ॥
KK-13-01-243-006a	आहवेऽभिमुखाः केचिन्निहतास्त्रिदिवं गताः ।
KK-13-01-243-006c	केचिदुञ्छवृत्ते सिद्धाः स्वर्गमार्गं समाश्रिताः ॥
KK-13-01-243-007a	आर्जवेनापरे युक्ता महतां पूजते रताः ।
KK-13-01-243-007c	ऋजवो नाकपृष्ठे तु शुद्धात्मानः प्रतिष्ठिताः ॥
KK-13-01-243-008c	एवं बहुविधैर्लोके धर्मद्वारैः सुसंवृतैः ।
KK-13-01-243-008c	ममापि मतिराविद्धा मेघलेखेव वायुना ॥
KK-13-01-243-009a	एतस्मिन्संशयस्थाने संशयच्छेदकारि यत् ।
KK-13-01-243-009c	वचनं ब्रूहि देवेश निश्चयज्ञानसञ्ज्ञितम् ॥
KK-13-01-243-010	नारद उवाच ।
KK-13-01-243-010a	एवं पृष्टः स्वया देव्या महादेवः पिनाकधृक् ।
KK-13-01-243-010c	प्रोवाच मधुरं वाक्यं सूक्ष्ममध्यात्मसंश्रितम् ॥
KK-13-01-243-011	महेश्वर उवाच ।
KK-13-01-243-011a	न्यायतस्त्वं महाभागे श्रोतुकामाऽसि निश्चयम् ।
KK-13-01-243-011c	एतदेव विशिष्टं ते यत्त्वं पृच्छसि मां प्रिये ॥
KK-13-01-243-012a	सर्वत्र विहितो धर्मः स्वर्गलोकफलाश्रितः ।
KK-13-01-243-012c	बहुद्वारस्य धर्मस्य नेहास्ति विफलाः क्रियाः ॥
KK-13-01-243-013a	यस्मिन्यस्मिंश्च विषये योयो याति विनिश्चयम् ।
KK-13-01-243-013c	तं तमेवाभिजानाति नान्यं धर्मं शुचिस्मिते ॥
KK-13-01-243-014a	शृणु देवि समासेन मोक्षद्वारमनुत्तमम् ।
KK-13-01-243-014c	एतद्धि सर्वधर्माणां विशिष्टं शुभमव्ययम् ॥
KK-13-01-243-015a	नास्ति मोक्षात्परं देवि मोक्ष एव परा गतिः ।
KK-13-01-243-015c	सुखमात्यन्तिकं श्रेष्ठमनिवृत्तं च तद्विदुः ॥
KK-13-01-243-016a	नात्र देवि जरा मृत्युः शोको वा दुःखमेव वा ।
KK-13-01-243-016c	अनुत्तममचिन्त्यं च तद्देवि परमं सुखम् ॥
KK-13-01-243-017a	ज्ञानानामुत्तमं ज्ञानं मोक्षज्ञानं विदुर्बुधाः ।
KK-13-01-243-017c	ऋषिभिर्देवसङ्घैश्च प्रोच्यते परमं पदम् ॥
KK-13-01-243-018a	नित्यमक्षरमक्षोभ्यमजेयं शाश्वतं शिवम् ।
KK-13-01-243-018c	विशन्ति तत्पदं प्राज्ञाः स्पृहणीयं सुरोत्तमैः ॥
KK-13-01-243-019a	दुःखादिश्च दुरन्तश्च संसारोयं प्रकीर्तितः ।
KK-13-01-243-019c	शोकव्याधिजरादोषैर्मरणेन च संयुतः ॥
KK-13-01-243-020a	यथा ज्योतिर्गणा व्योम्नि विवर्तन्ते पुनःपुनः ।
KK-13-01-243-020c	तस्य मोक्षस्य मार्गोऽयं श्रुयतां शुभलक्षणे ॥
KK-13-01-243-021a	ब्रह्मादिस्थावरान्तश्च संसारो यः प्रकीर्तितः ।
KK-13-01-243-021c	संसारे प्राणिनः सर्वे निवर्तन्ते यथा पुनः ॥
KK-13-01-243-022a	तत्र संसारचक्रस्य मोक्षो ज्ञानेन दृश्यते ।
KK-13-01-243-022c	अध्यात्मतत्वविज्ञानं ज्ञानमित्यभिधीयते ॥
KK-13-01-243-023a	ज्ञानस्य ग्रहणोपायमाचारं ज्ञानिनस्तथा ।
KK-13-01-243-023c	यथावत्सम्प्रवक्ष्यामि तत्त्वमेकमनाः शृणु ॥
KK-13-01-243-024a	ब्राह्मणः क्षत्रियो वाऽपि भूत्वा पूर्वं गृहे स्थितः ।
KK-13-01-243-024c	आनृण्यं सर्वतः प्राप्य ततस्तान्सन्त्यजेद्गृहान् ॥
KK-13-01-243-025ac	ततः सन्त्यज्य गार्हस्थ्यं निश्चितो वनमाश्रयेत् ॥
KK-13-01-243-026a	वने गुरुं समाज्ञाय दीक्षितो विधिपूर्वकम् ।
KK-13-01-243-026c	दीक्षां प्राप्य यथान्यायं स्ववृत्तं परिपालयेत् ॥
KK-13-01-243-027a	गृह्णीयादप्युपाध्यायान्मोक्षज्ञानमनिन्दितः ।
KK-13-01-243-027c	द्विविधं च पुनर्मोक्षं साङ्ख्ययोगमिति स्मृतिः ॥
KK-13-01-243-028a	पञ्चविंशतिविज्ञानं साङ्ख्यमित्यभिधीयते ।
KK-13-01-243-028c	ऐश्वर्यं देवसारूप्यं योगशास्त्रस्य निर्णयः ।
KK-13-01-243-028e	तयोरन्यतरं ज्ञानं शृणुयाच्छिष्यतां गतः ॥
KK-13-01-243-029a	नाकालो नाप्यकाषायी नाप्यसंवत्सरोषितः ।
KK-13-01-243-029c	नासाङ्ख्ययोगो नाश्राद्धं गुरुणा स्नेहपूर्वकम् ।
KK-13-01-243-029e	समः शीतोष्णहर्षादीन्विषहेत स वै मुनिः ॥
KK-13-01-243-030a	अमृष्यः क्षुत्पिपासाभ्यामुचितेभ्यो निवर्तयेत् ।
KK-13-01-243-030c	त्यजेत्सङ्कल्पजान्ग्रन्थीन्सदा ध्यानपरो भवेत् ॥
KK-13-01-243-031a	कुण्डिकाचमसं शिक्यं छत्रं यष्टिमुपानहौ ।
KK-13-01-243-031c	चेलमित्येव नैतेषु स्थापयेत्साम्यमात्मनः ॥
KK-13-01-243-032a	गुरोः पूर्वं समुत्तिष्ठेज्जघन्यं तस्य संविशेत् ।
KK-13-01-243-032c	नैवाविज्ञाप्य भर्तारमावश्यकमपि व्रजेत् ॥
KK-13-01-243-033a	द्विरह्नि स्नानशाटेन सन्ध्ययोरभिषेचनम् ।
KK-13-01-243-033c	एककालाशनं चास्य विहितं यतिभिः पुरा ॥
KK-13-01-243-034a	भैक्षं सर्वत्र गृह्णीयाच्चिन्तयेत्सततं निशि ।
KK-13-01-243-034c	कारणे चापि सम्प्राप्ते न ज्ञाप्येत कदाचन ॥
KK-13-01-243-035a	ब्रह्मिचर्यं वने वासं शौचमिन्द्रियसंयमः ।
KK-13-01-243-035c	दया च सर्वभूतेषु तस्य धर्मः सनातनः ॥
KK-13-01-243-036a	विमुक्तः सर्वपापेभ्यो लघ्वाहारो जितेन्द्रियः ।
KK-13-01-243-036c	आत्मयुक्तः परां बुद्धिं लभते पापनाशिनीम् ॥
KK-13-01-243-037a	यदा भावं न कुरुते सर्वभूतेषु पापकम् ।
KK-13-01-243-037c	कर्मणा मनसा वाचा ब्रह्म सम्पद्यते तदा ॥
KK-13-01-243-038a	अनिष्ठुरोऽनहङ्कारो निर्द्वन्द्वो वीतमत्सरः ।
KK-13-01-243-038c	वीतशोकभयाबाधं पदं प्राप्नोत्यनुत्तमम् ॥
KK-13-01-243-039a	तुल्यनिन्दास्तुतिर्मौनी समलोष्टाश्मकाञ्चनः ।
KK-13-01-243-039c	समः शत्रौ च मित्रे च निर्वाणमधिगच्छति ॥
KK-13-01-243-040a	एवं युक्तसमाचारस्तत्परोऽध्यात्मचिन्तकः ।
KK-13-01-243-040c	ज्ञानाभ्यासेन तेनैव प्राप्नोति परमां गतिम् ॥ ॥
	
इति श्रीमन्महाभारते अनुशासनपर्वणि दानधर्मपर्वणि त्रिचत्वारिंशदधिकद्विशततमोऽध्यायः ॥ 243 ॥

