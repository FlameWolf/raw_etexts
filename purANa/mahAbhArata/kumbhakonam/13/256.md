अध्यायः 256

अथ दानधर्मपर्व ॥ 1 ॥

भीष्मेण युधिष्ठिरम्प्रति ब्राह्मणमहिमप्रशंसनपूर्वकं तेषां पूज्यत्वादिकथनम् ॥ 1 ॥

KK-13-01-256-001	युधिष्ठिर उवाच ।
KK-13-01-256-001a	के पूज्याः के नमस्कार्याः कथं वर्तेत केषु च ।
KK-13-01-256-001c	किमाचारः कीदृशेषु पितामह न रिष्यते ॥
KK-13-01-256-002	भीष्म उवाच ।
KK-13-01-256-002a	ब्राह्मणानां परिभवः सादयेदपि देवताः ।
KK-13-01-256-002c	ब्राह्मणांस्तु नमस्कृत्य युधिष्ठिर न रिष्यते ॥
KK-13-01-256-003a	ते पूज्यास्ते नमस्कार्या वर्तेथास्तेषु पुत्रवत् ।
KK-13-01-256-003c	ते हि लोकानिमान्सर्वान्धारयन्ति मनीषिणः ॥
KK-13-01-256-004a	ब्राह्मणाः सर्वलोकानां महान्तो धर्मसेतवः ॥
KK-13-01-256-004c	धनत्यागाभिरामाश्च वाक्सङ्गमधुराश्च ये ॥
KK-13-01-256-005a	रमणीयाश्च भूतानां नियमेन धृतव्रताः ।
KK-13-01-256-005c	प्रणेतारश्च कोशानां शास्त्राणां च यशस्विनः ॥
KK-13-01-256-006a	तपो येषां धनं नित्यं वाक्चैव विपुलं बलम् ।
KK-13-01-256-006c	प्रसवाश्चैव धर्माणां धर्मज्ञाः सूक्ष्मदर्शिनः ॥
KK-13-01-256-007a	धर्मकामाः स्थिता धर्मे सुकृतैर्धर्मसेवतः ।
KK-13-01-256-007c	यान्समाश्रित्य तिष्ठन्ति प्रजाः सर्वाश्चतुर्विधाः ॥
KK-13-01-256-008a	पन्थानः सर्वनेतारो यज्ञवाहाः सनातनाः ।
KK-13-01-256-008c	पितृपैतामहीं गुर्वीमुद्वहन्ति धुरं सदा ॥
KK-13-01-256-009a	धुरि ये नावसीदन्ति विषमे सद्धया इव ।
KK-13-01-256-009c	पितृदेवातिथिमुखा हव्यकव्याग्रभोजिनः ॥
KK-13-01-256-010a	भोजनादेव लोकांस्त्रींस्त्रायन्ते महतो भयात् ।
KK-13-01-256-010c	दीपः सर्वस्य लोकस्य चक्षुश्चक्षुष्मतामपि ॥
KK-13-01-256-011a	सर्वशिल्पादिनिधयो निपुणाः सूक्ष्मदर्शिनः ।
KK-13-01-256-011c	गतिज्ञाः सर्वभूतानामध्यात्मगतिचिन्तकाः ॥
KK-13-01-256-012a	आदिमध्यावसानानां ज्ञातारश्छिन्नसंशयाः ।
KK-13-01-256-012c	परावरविशेषज्ञा गन्तारः परमां गतिम् ॥
KK-13-01-256-013a	विमुक्ता धूतपाप्मानो निर्द्वन्द्वा निष्परिग्रहाः ।
KK-13-01-256-013c	मानार्हा मानिता नित्यं ज्ञानविद्भिर्महात्मभिः ॥
KK-13-01-256-014a	चन्दने मलपङ्के च भोजनेऽभोजने समाः ।
KK-13-01-256-014c	समं येषां दुकूलं च शाणक्षौमाजिनानि च ॥
KK-13-01-256-015a	तिष्ठेयुरप्यभुञ्जाना बहूनि दिवसान्यपि ।
KK-13-01-256-015c	शोषयेयुश्च गात्राणि स्वाध्यायैः संयतेन्द्रियाः ॥
KK-13-01-256-016a	अदैवं दैवतं कुर्युर्दैवतं चाप्यदैवतम् ।
KK-13-01-256-016c	लोकानन्यान्सृजेयुस्ते लोकपालांश्च कोपिताः ॥
KK-13-01-256-017a	अपेयः सागरो येषामपि शापान्महात्मनाम् ।
KK-13-01-256-017c	येषां कोपाग्निरद्यापि दण्डके नोपशाम्यति ॥
KK-13-01-256-018a	देवानामपि ये देवाः कारणं कारणस्य च ।
KK-13-01-256-018c	प्रमाणस्य प्रमाणं च तस्मान्नाभिभवेद्बुधः ॥
KK-13-01-256-019a	तेषां वृद्धाश्च बालाश्च सर्वे सन्मार्गदर्शिनः ।
KK-13-01-256-019c	तपोविद्याविशेषात्तु मानयन्ति परस्परम् ॥
KK-13-01-256-020a	अविद्वान्ब्राह्मणो देवः पात्रं वै पावनं महत् ।
KK-13-01-256-020c	विद्वान्भूयस्तरो देवः पूर्णसागरसन्निभः ॥
KK-13-01-256-021a	अविद्वांश्चैव विद्वांश्च ब्राह्मणो दैवतं महत् ।
KK-13-01-256-021c	प्रणीतश्चाप्रणीतश्च यथाऽग्निर्दैवतं महत् ॥
KK-13-01-256-022a	श्मशाने ह्यपि तेजस्वी पावको नैव दुष्यति ।
KK-13-01-256-022c	हविर्यज्ञे च विधिवद्भूय एवाभिशोभते ॥
KK-13-01-256-023a	एवं यद्यप्यनिष्टेषु वर्तते सर्वकर्मसु ।
KK-13-01-256-023c	सर्वथा ब्राह्मणो मान्यो दैवतं विद्धि तत्परम् ॥ ॥

इति श्रीमन्महाभारते अनुशासनपर्वणि दानधर्मपर्वणि षट्पञ्चाशदधिकद्विशततमोऽध्यायः ॥ 256 ॥

13-256-1 किमाचारः कथं धर्मः कीदृशेषु न रिष्यते इति क.पाठः ॥ 13-256-16 अदैवं दैवतं कुर्युर्भस्म कुर्युश्च ते जगत् इति क.थ.पाठः ॥
