श्रीः
अध्यायः 182

भीष्मेण युधिष्ठिरम् प्रति विद्यातपोदानानां मध्ये दानप्रशंसनपरव्यासमैत्रेयसंवादानुवादः ॥ 1 ॥

001	युधिष्ठिर उवाच 
001a	विद्या तपश्च दानं च किमेतेषां विशिष्यते ।
001c	पृच्छामि त्वां सतां श्रेष्ठ तन्मे ब्रूहि पितामह ॥
002	भीष्म उवाच 
002a	अत्राप्युदाहरन्तीममितिहासं पुरातनम् ।
002c	मैत्रेयस्य च संवादं कृष्णद्वैपायनस्य च ॥
003a	कृष्णद्वैपायनो राजन्नज्ञातचरितं चरन् ।
003c	वाराणस्यामुपातिष्ठन्मैत्रेयं स्वैरिणीकुले ॥
004a	तमुपच्छन्नमासीनं ज्ञात्वा स मुनिसत्तमः ।
004c	अर्चित्वा भोजयामास मैत्रेयोऽशनमुत्तमम् ॥
005a	तदन्नमुत्तमं भुक्त्वा गुणवत्सार्वकामिकम् ।
005c	उत्तिष्ठमानोऽस्मयत प्रीतः कृष्णो महामनाः ॥
006a	तमुत्स्मयन्तं सम्प्रेक्ष्य मैत्रेयः कृष्णमब्रवीत् ।
006c	कारणं ब्रूहि धर्मात्मन्व्यस्मयिष्ठाः कुतश्च ते ।
006e	तपस्विनो धृतिमतः प्रमोदः समुपागतः ॥
007a	एतदिच्छामि ते विद्वन्नभिवाद्य प्रणम्य च ।
007c	आत्मनश्च तपोभाग्यं सुखभाग्यं ममेह च ॥
008a	'तपोभाग्यान्महाभाग सुखभाग्यात्तथैव च ।'
008c	पृथगाचरितं तात पृथगाचरितात्मनः ।
008e	अल्पान्तरमहं मन्ये विशिष्टमपि चान्वयात् ॥
009	व्यास उवाच 
009a	अतिच्छेदातिवादाभ्यां स्मयोऽयं समुपागतः ।
009c	असत्यं वेदवचनं कस्माद्वेदोऽनृतं वदेत् ॥
010a	त्रीण्येव तु पदान्याहुः पुरुषस्योत्तमं प्रति ।
010c	न द्रुह्येच्चैव दद्याच्च सत्यं चैव परान्वदेत् ॥
011a	इति वेदोक्तमृषिभिः पुरस्तात्परिकल्पितम् ।
011c	इदानीं चैव नः कृत्यं पुरस्ताच्च परिश्रुतम् ॥
012a	अल्पोऽपि तादृशो न्यासो भवत्युत महाफलः ।
012c	तृषिताय च यद्दत्तं हृदयेनानसूयता ॥
013a	तोषितास्त्रिदशा यत्ते दत्त्वैतद्दर्शनं मम ।
013c	अजैषीर्महतो लोकान्महायज्ञैरिव प्रभो ॥
014a	ततो दानपवित्रेण प्रीतोऽस्मि तपसैव च ।
014c	दूरात्पुण्यवतो गन्धः पुण्यस्यैव च दर्शनात् ॥
015a	पुण्यश्च वातिगन्धस्ते मन्ये कर्म विधानजम् ।
015c	अथ कर्मार्जितस्तात यथाचैवानुलेपनात् ॥
016a	शुभं सर्वपवित्रेभ्यो दानमेव परं द्विज ।
016c	[नोचेत्सर्वपवित्रेभ्यो दानमेव परं भवेत् ॥]
017a	यानीमान्युत्तमानीह वेदोक्तानि प्रशंसति ।
017c	तेषां श्रेष्ठतरं दानमिति मे नात्र संशयः ॥
018a	दानवद्भिः कृतः पन्था येन यान्ति मनीषिणः ।
018c	ते हि प्राणस्य दातारस्तेषु धर्मः प्रतिष्ठितः ॥
019a	यथा वेदाः स्वधीताश्च यथा चेन्द्रियसंयमः ।
019c	सर्वत्यागो यता चेह तथा दानमनुत्तमम् ॥
020a	त्वं हि तात सुखादेव शुभमेष्यसि शोभनम् ।
020c	सुखात्सुखतरप्राप्तिमाप्नुते मतिमान्नरः ॥
021a	तन्नः प्रत्यक्षमेवेदमुपलक्ष्यमसंशयम् ।
021c	श्रीमन्तः प्राप्नुवन्त्यर्थान्दानं यज्ञं तथा सुखम् ॥
022a	सुखादेव परं दुःखं दुःखादन्यत्परं सुखम् ।
022c	दृश्यते हि महाप्राज्ञ नियतं वै स्वभावतः ॥
023a	विविधानीह वृत्तानि नरस्याहुर्मनीषिणः ।
023c	पुण्यमन्यत्पापमन्यन्न पुण्यं न च पापकम् ॥
024a	न वृत्तं मन्यतेऽन्यस्य मन्यतेऽन्यस्य पातकम् ।
024c	यथा स्वकर्मनिर्वृत्तं न पुण्यं न च पापकम् ॥
025a	यज्ञदानतपःशीला नरा वै पुण्यकर्मिणः ।
025c	येऽभिद्रुह्यन्ति भूतानि ते वै पापकृतो जनाः ॥
026a	द्रव्याण्याददते चैव दुःखं यान्ति पतन्ति च ।
026c	ततोऽन्यत्कर्म यत्किञ्चिन्न पुण्यं न च पातकम् ॥
027a	'नित्यं चाकृपणो भुङ्क्ते स्वजनैर्देहि याचतः ।
027c	भाग्यक्षयेण क्षीयन्ते नोपभोगेन सञ्चयाः ॥'
028a	रमस्वैधस्व मोदस्व देहि दाने रमस्व च ।
028c	न त्वामतिभविष्यन्ति वैद्या न च तपस्विनः ॥ 

इति श्रीमन्महाभारते अनुशासनपर्वणि दानधर्मपर्वणि द्व्यशीत्यधिकशततमोऽध्यायः ॥ 182 ॥

7-182-3 मैत्रेयमपि अज्ञातचरितं चरन्तमित्यर्थः । त्वम् ईरयति धर्माय प्रेरयति स्वैरिणी मुनिश्रेणी तस्याः कुले गृहे । स्वैरिणं कुल इति थ. पाठः ॥ 7-182-5 अस्मयत विस्मयं प्राप्तवान् ॥ 7-182-6 कुतश्च ते प्रमोद इति सम्बन्धः ॥ 7-182-7 इच्छामि ज्ञातुमिति शेषः ॥ 7-182-9 अतिच्छेदोऽत्यन्तमन्तरं मशकेन समुद्रशोषणमिव अतिवादस्तस्यैवार्थस्य कथनं लोके ताभ्यां विस्मयो मे भवेत् । इदं स्थानं क्रतुशतं विना न प्राप्यत इति वेदवचनमसत्यम् । जलमात्रदानेन तव तत्प्राप्तिदर्शनात् । देशकालपात्रश्रद्धाविशेषादल्पमपि महत्तमत्वं जलमौक्तिकन्यायेन प्राप्नोतीति दर्शनात् । कस्माद्वेदोऽनृतं वदेदिति उक्तम् ॥
