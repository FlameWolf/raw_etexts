अध्यायः 055
भीष्मेण युधिष्ठिरं प्रति कन्यानां प्रदानकालादिप्रतिपादकनारदमार्कण्डेयसंवादानुवादः ॥ 1 ॥

001	`मार्कण्डेय उवाच ।
001a	श्रुतं वर्णावरैर्दत्तं हव्यं कव्यं च नारद ।
001c	सम्प्रयोगे च पुत्राणां कन्यानां च ब्रवीहि मे ॥
002	नारद उवाच ।
002a	कन्याप्रदानं प्रत्राणां स्त्रीणां संयोगमेव च ।
002c	आनुपूर्व्यान्मया सम्यगुच्यमानं निबोध मे ॥
003a	जातमात्रा तु दातव्या कन्यका सदृशे वरे ।
003c	काले दत्तासु कन्यासु पिता धर्मेण युज्यते ॥
004a	यस्तु पुष्पवतीं कन्यां बान्धवो न प्रयच्छति ।
004c	मासि मासि गते बन्धुस्तस्या भ्रौणघ्न्यमाप्नुते ॥
005a	यस्तु कन्यां गृहे रुन्ध्याद्ग्राम्यैर्भोगैर्विवर्जिताम् ।
005c	अवध्यातः स कन्याया बन्धुः प्राप्नोति भ्रूणहाम् ॥
006a	दूषिता पाणिमात्रेण मृते भर्तरि दारिका ।
006c	संस्कारं लभते नारी द्वितीये सा पुनः पतौ ॥
007a	पुनर्भूर्नाम सा कन्या सपुत्रा हव्यकव्यदा ।
007c	अदूष्या सा प्रसूतीषु प्रजानां दारकर्मणि ॥
008	मार्कण्डेय उवाच ।
008a	या तु कन्या प्रसूयेत गर्भिणी या तु वा भवेत् ।
008c	कथं दारक्रियां भूयः सा भवेदृषिसत्तम ॥
009	नारद उवाच ।
009a	तत्वार्थनिश्चितं शब्दं कन्यका नयतेऽग्नये ।
009c	तस्मात्कुर्वन्ति वै भावं कुमार्यस्ता न कन्यकाः ॥
010a	ब्रह्महत्यात्रिभागेन गर्भाधानविशोधितः ।
010c	गृह्णीयात्तां चतुर्भागविशुद्धां सर्जनात्पुनः ॥
011	मार्कण्डेय उवाच ।
011a	कथं कन्यासु ये जाता बन्धूनां दूषिताः सदा ।
011c	कस्य ते हव्यकव्यानि प्रदास्यन्ति महामुने ॥
012	नारद उवाच ।
012a	कन्यायास्तु पितुः पुत्राः कानीना हव्यकव्यदाः ।
012c	अन्तर्वत्न्यास्तु यः पाणिं गृह्णीयात्स सहोढजः ॥
013	मार्कण्डेय उवाच ।
013a	अथ येनाहितो गर्भः कन्यायां तत्र नारद ।
013c	कथं पुत्रफलं तस्य भवेदेतत्प्रचक्ष्व मे ॥
014	नारद उवाच ।
014a	धर्माचारेषु ते नित्यं दूषकाः कृतशोधनाः ।
014c	बीजं च नश्यते तेषां मोघचेष्टा भवन्ति ते ॥
015	मार्कण्डेय उवाच ।
015a	अथ काचिद्भवेत्कन्या क्रीता दत्ता हृताऽपि वा ।
015c	कथं पुत्रकृतं तस्यास्तद्भवेद्दषिसत्तम ॥
016	नारद उवाच ।
016a	क्रीता दत्ता हृता चैव या कन्या पाणिवर्जिता ।
016c	कौमारी नाम सा भार्या प्रसवेदौरसान्सुतान् ।
016e	न पत्न्यर्थे शुभा प्रोक्ता तत्कर्मण्यपराजिते ॥
017	मार्कण्डेय उवाच ।
017a	केन मङ्गलकृत्येषु विनियुज्यन्ति कन्यकाः ।
017c	एतदिच्छामि विज्ञातुं तत्वेनेह महामुने ॥
018	नारद उवाच ।
018a	नित्यं निवसते लक्ष्मीः कन्यकासु प्रतिष्ठिता ।
018c	शोभना शुभयोग्या च पूज्या मङ्गलकर्मसु ॥
019a	आकरस्थं यथा रत्नं सर्वकामफलोपगम् ।
019c	तथा कन्या महालक्ष्मीः सर्वलोकस्य मङ्गलम् ॥
020a	एवं कन्या परा लक्ष्मी रतिस्तोषश्च देहिनाम् ।
020c	महाकुलानां चारित्रवृत्तेन निकषोपलम् ॥
021a	आनयित्वा स्वकाद्वर्णात्कन्यकां यो भजेन्नरः ।
021c	दातारं हव्यकव्यानां पुत्रकं या प्रसूयति ॥
022a	साध्वी कुलं वर्धयति साध्वी पुष्टिग्रहे परा ।
022c	साध्वी लक्ष्मी रतिः साक्षात्प्रतिष्ठा सन्ततिस्तथा ॥ ॥

इति श्रीमन्महाभारते अनुशासनपर्वणि दानधर्मपर्वणि पञ्चपञ्चाशोऽध्यायः ॥ 55 ॥

13-55-10 चतुर्भागविशुद्धात्स्वजनात्पुनरिति ध.पाठः ॥
