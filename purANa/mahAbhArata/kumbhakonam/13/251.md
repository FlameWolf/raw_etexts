अध्यायः 251

अथ दानधर्मपर्व ॥ 1 ॥

महेश्वरेण मुनिगणान्प्रति श्रीकृष्णस्य वंशानुक्रमवर्णनपूर्वकं गुणगणानुवर्णनम् ॥ 1 ॥

001	ऋषय ऊचुः ।
001a	पिनाकिन्भगनेत्रघ्न सर्वलोकनमस्कृत ।
001c	महात्म्यं वासुदेवस्य श्रोतुमिच्छाम शङ्कर ॥
002	ईश्वर उवाच ।
002a	पितामहादपि वरः शाश्वतः पुरुषो हरिः ।
002c	कृष्णो जाम्बूनदाभासो व्यभ्रे सूर्य इवोदितः ॥
003a	दशबाहुर्महातेजा देवतारिनिषूदनः ।
003c	श्रीवत्साङ्को हृषीकेशः सर्वदैवतपूजितः ॥
004a	ब्रह्मा तस्योदरभवस्तस्याहं च शिरोभवः ।
004c	शिरोरुहेभ्यो ज्योतींषि रोमभ्यश्च सुराऽसुराः ॥
005a	ऋषयो देहसम्भूतास्तस्य लोकाश्च शाश्वताः ।
005c	पितामहगृहं साक्षात्सर्वदेवगृहं च सः ॥
006a	सोस्याः पृथिव्याः कृत्स्नायाः स्रष्टा त्रिभुवनेश्वरः ।
006c	संहर्ता चैव भूतानां स्थावरस्य चरस्य च ॥
007a	स हि देववरः साक्षाद्देवनाथः परन्तपः ।
007c	सर्वज्ञः सर्वसंश्लिष्टः सर्वगः सर्वतोमुखः ॥
008a	परमात्मा हृषीकेशः सर्वव्यापी महेश्वरः ।
008c	न तस्मात्परमं भूतं त्रिषु लोकेषु किञ्चन ॥
009a	सनातनो वै मधुहा गोविन्द इति विश्रुतः ।
009c	स सर्वान्पार्थिवान्सङ्ख्ये घातयिष्यति मानदः ॥
010a	सुरकार्यार्थमुत्पन्नो मानुषं वपुरास्थितः ।
010c	न हि देवगणाः शक्तास्त्रिविक्रमविनाकृताः ॥
011a	भुवने देवकार्याणि कर्तुं नायकवर्जिताः ।
011c	नायकः सर्वभूतानां सर्वदेवनमस्कृतः ॥
012a	एतस्य देवनाथस्य देवकार्यपरस्य च ।
012c	ब्रह्मभूतस्य सततं ब्रह्मर्षिशरणस्य च ॥
013a	ब्रह्मा वसति गर्भस्थः शरीरे सुखसंस्थितः ।
013c	शर्वः सुखं संश्रितश्च शरीरे सुखसंस्थितः ॥
014a	सर्वाः सुखं संश्रिताश्च शरीरे तस्य देवताः ।
014c	स देवः पुण्डरीकाक्षः श्रीगर्भः श्रीसहोषितः ॥
015a	शार्ङ्गचक्रायुधः खड्गी सर्वनागरिपुध्वज ।
015c	उत्तमेन स शीलेन दमेन च शमेन च ॥
016a	पराक्रमेण वीर्येण वपुषा दर्शनेन च ।
016c	आरोहेण प्रमाणेन धैर्येणार्जवसम्पदा ॥
017a	आनृशंस्येन रूपेण बलेन न समन्वितः ।
017c	अस्त्रैः समुदितः सर्वैर्दिव्यैरद्भुतदर्शनैः ॥
018a	योगमायः सहस्राक्षो निरपायो महामनाः ।
018c	वीरो मित्रजनश्लाघी ज्ञातिबन्धुजनप्रियः ॥
019a	क्षमावांश्चानहंवादी ब्रह्मण्यो ब्रह्मनायकः ।
019c	भयहर्ता भयार्तानां मित्राणां नन्दिवर्धनः ॥
020a	शरण्यः सर्वभूतानां दीनानां पालने रतः ।
020c	श्रुतवानर्थसम्पन्नः सर्वभूतनमस्कृतः ॥
021a	समाश्रितानां वरदः शत्रूणामपि धर्मवित् ।
021c	नीतिज्ञो नीतिसम्पन्नो ब्रह्मवादी जितेन्द्रियः ॥
022a	भवार्थमिह देवानां बुद्ध्या परमया युतः ।
022c	प्राजापत्ये शुभे मार्गे मानवे धर्मसंस्कृते ॥
023a	समुत्पत्स्यति गोविन्दो मनोर्वंशे महात्मनः ।
023c	अङ्गो नाम मनोः पुत्रो अन्तर्धामा ततः परः ॥
024a	अन्तर्धाम्नो हविर्धामा प्रजापतिरनिन्दितः ।
024c	प्राचीनबर्हिर्भविता हविर्धाम्नः सुतो महान् ॥
025a	तस्य प्रचेतःप्रमुखा भविष्यन्ति दशात्मजाः ।
025c	प्राचेतसस्तथा दक्षो भवितेह प्रजापतिः ॥
026a	दाक्षायण्यास्तथाऽऽदित्यो मनुरादित्यतस्तथा ।
026c	मनोश्च वंशज इला सुद्युम्नश्च भविष्यति ॥
027a	बुधात्पुरूरवाश्चापि तस्मादायुर्भविष्यति ।
027c	नहुषो भविता तस्माद्ययातिस्तस्य चात्मजः ॥
028a	यदुस्तस्मान्महासत्वः क्रोष्टा तस्माद्भविष्यति ।
028c	क्रोष्टुश्चैव महान्पुत्रो वृजिनीवान्भविष्यति ॥
029a	वृजिनीवतश्च भविता उषङ्गुरपराजितः ।
029c	उषङ्गोर्भविता पुत्रः शूरश्चित्ररथस्तथा ।
029e	तस्य त्ववरजः पुत्रः शूरो नाम भविष्यति ॥
030a	तेषां विख्यातवीर्याणां चरित्रगुणशालिनाम् ।
030c	यज्वनां सुविशुद्धानां वंशे ब्राह्मणसम्मते ॥
031a	स शूरः क्षत्रियश्रेष्ठो महावीर्यो महायशाः ।
031c	स्ववंशविस्तरकरं जनयिष्यति मानदः ।
031e	वसुदेव इति ख्यातं पुत्रमानकदुन्दुभिम् ॥
032ac	तस्य पुत्रश्चतुर्बाहुर्वासुदेवो भविष्यति ॥
033a	दाता ब्राह्मणसत्कर्ता ब्रह्मभूतो द्विजप्रियः ।
033c	राज्ञो मागधसंरुद्धान्मोक्षयिष्यति यादवः ॥
034a	जरासन्धं तु राजानं निर्जित्य गिरिगह्वरे ।
034c	सर्वपार्थिवरत्नाढ्यो भविष्यति स वीर्यवान् ॥
035a	पृथिव्यामप्रतिहतो वीर्येण च भविष्यति ।
035c	विक्रमेण च सम्पन्नः सर्वपार्थिवपार्थिवः ॥
036a	शूरसेनेषु भूत्वा स द्वारकायां वसन्प्रभुः ।
036c	पालयिष्यति गां देवीं विजित्य नयवित्सदा ॥
037a	तं भवन्तः समासाद्य वाङ्भाल्यैरर्हणैर्वरैः ।
037c	अर्चयन्तु यथान्यायं ब्रह्माणमिव शाश्वतम् ॥
038a	यो हि मां द्रष्टुमिच्छेत ब्रह्माणं च पितामहम् ।
038c	द्रष्टव्यस्तेन भगवान्वासुदेवः प्रतापवान् ॥
039a	दृष्टे तस्मिन्नहं दृष्टो न मेऽत्रास्ति विचारणा ।
039c	पितामहो वा देवेश इति वित्त तपोधनाः ॥
040a	स यस्य पुण्डरीकाक्षः प्रीतियुक्तो भविष्यति ।
040c	तस्य देवगणः प्रीतो ब्रह्मपूर्वो भविष्यति ॥
041a	यश्च तं मानवे लोके संश्रयिष्यति केशवम् ।
041c	तस्य कीर्तिर्जयश्चैव स्वर्गश्चैव भविष्यति ॥
042a	धर्माणां देशिकः साक्षात्स भविष्यति धर्मभाक् ।
042c	धर्मवद्भिः स देवेशो नमस्कार्यः सदोद्यतैः ॥
043a	धर्म एव परो हि स्यात्तस्मिन्नभ्यर्चिते विभौ ।
043c	सहि देवो महातेजाः प्रजाहितचिकीर्षया ॥
044a	धर्मार्थं पुरुषव्याघ्र ऋषिकोटीः ससर्ज ह ।
044c	ताः सृष्टास्तेन विभुना पर्वते गन्धमादने ॥
045a	सनत्कुमारप्रमुखास्तिष्ठन्ति तपसाऽन्विताः ।
045c	तस्मात्स वाग्मी धर्मज्ञो नमस्यो द्विजपुङ्गवाः ॥
046a	दिवि श्रेष्ठो हि भगवान्हरिर्नारायणः प्रभुः ।
046c	वन्दितो हि स वन्देत मानितो मानयीत च ।
046e	अर्हितश्चार्हयेन्नित्यं पूजितः प्रतिपूजयेत् ॥
047a	दृष्टः पश्येदहरहः संश्रितः प्रतिसंश्रयेत् ।
047c	अर्चितश्चार्चयेन्नित्यं स देवो द्विजसत्तमाः ॥
048a	एतत्तस्यानवद्यस्य विष्णोर्वै परमं व्रतम् ।
048c	आदिदेवस्य महतः सज्जनाचरितं सदा ॥
049a	भुवनेऽभ्यर्चितो नित्यं देवैरपि सनातनः ।
049c	अभयेनानुरूपेण युज्यन्ते तमनुव्रताः ॥
050a	कर्मणा मनसा वाचा स नमस्यो द्विजैः सदा ।
050c	यत्नवद्भिरुपस्थाय द्रष्टव्यो देवकीसुतः ॥
051a	एष वोऽभिहितो मार्गो मया वै मुनिसत्तमाः ।
051c	तं दृष्ट्वा सर्वशो देवं दृष्टाः स्युः सुरसत्तमाः ॥
052a	महावराहं तं देवं सर्वलोकपितामहम् ।
052c	अहं चैव नमस्यामि नित्यमेव जगत्पतिम् ॥
053a	तत्र च त्रितयं दृष्टं भविष्यति न संशयः ।
053c	समस्ता हि वयं देवास्तस्य देहे वसामहे ॥
054a	तस्य चैवाग्रजो भ्राता सिताद्रिनिचयप्रभः ।
054c	हली बल इति ख्यातो भविष्यति धराधरः ॥
055a	त्रिशिरास्तस्य दिव्यश्च शातकुम्भमयो द्रुमः ।
055c	ध्वजस्तृणेन्द्रो देवस्य भविष्यति रथाश्रितः ॥
056a	शिरो नागैर्महाभोगैः परिकीर्णं महात्मभिः ।
056c	भविष्यति महाबाहोः सर्वलोकेश्वरस्य च ॥
057a	चिन्तितानि समेष्यन्ति शस्त्राण्यस्त्राणि चैव ह ।
057c	अनन्तश्च स एवोक्तो भगवान्हरिरव्ययः ॥
058a	समादिष्टश्च विबुधैर्दर्शय त्वमिति प्रभो ।
058c	सुपर्णो यस्य वीर्येण कश्यपस्यात्मजो बली ।
058e	अन्तं नैवाशकद्द्रष्टुं देवस्य परमात्मनः ॥
059a	स च शेषो विचरते परया वै मुदा युतः ।
059c	अन्तर्वसति भोगेन परिरभ्य वसुन्धराम् ॥
060a	य एव विष्णुः सोऽनन्तो भगवान्वसुधाधरः ।
060c	यो रामः स हृषीकेशो योच्युतः स धराधरः ॥
061a	तावुभौ पुरुषव्याघ्रौ दिव्यौ दिव्यपराक्रमौ ।
061c	द्रष्टव्यौ माननीयौ च चक्रलाङ्गलधारिणौ ॥
062a	एष वोऽनुग्रहः प्रोक्तो मया पुण्यस्तपोधनाः ।
062c	यद्भवन्तो यदुश्रेष्ठं पूजयेयुः प्रयत्नतः ॥ ॥

इति श्रीमन्महाभारते अनुशासनपर्वणि दानधर्मपर्वणि एकपञ्चाशदधिकद्विशततमोऽध्यायः ॥ 251 ॥

13-251-46 अर्हितः पुष्पधूपादिनार्चितः । पूजितः वाचा च महीकृतः ॥ 13-251-47 अर्चितः मनसा ध्यातः ॥ 13-251-55 तृणेंद्रः तालद्रुमः ॥
