श्रीः
अध्यायः 115

भीष्मेण युधिष्ठिरम् प्रति गोदानफलप्रशंसनपूर्वकं वसिष्ठवचनाद्गोमहिमावगमेन तद्दातुः सौदासस्य पुण्यलोकप्राप्तिकथनम् ॥ 1 ॥

KK-13-01-115-001	वसिष्ठ उवाच 
KK-13-01-115-001a	घृतक्षीरप्रदा गावो घृतयोन्यो घृतोद्भवाः ।
KK-13-01-115-001c	घृतनद्यो घृतावर्तास्ता मे सन्तु सदा गृहे ॥
KK-13-01-115-002a	घृतं मे हृदये नित्यं घृतं नाभ्यां प्रतिष्ठितम् ।
KK-13-01-115-002c	घृतं सर्वेषु गात्रेषु घृतं मे मनसि स्थितम् ॥
KK-13-01-115-003a	गावो ममाग्रतो नित्यं गावः पृष्ठत एव च ।
KK-13-01-115-003c	गावो मे सर्वतश्चैव गवां मध्ये वसाम्यहम् ॥
KK-13-01-115-004a	इत्याचम्य जपेत्सायं प्रातश्च पुरुषः सदा ।
KK-13-01-115-004c	यदह्ना कुरुते पापं तस्मात्स परिमुच्यते ॥
KK-13-01-115-005a	प्रासादा यत्र सौवर्णा वसोर्धाराश्च कामदाः ।
KK-13-01-115-005c	गन्धर्वाप्सरसो यत्र तत्र यान्ति सहस्रदाः ॥
KK-13-01-115-006a	नवनीतपङ्काः क्षीरोदा दधिशैवलसङ्कुलाः ।
KK-13-01-115-006c	वहन्ति यत्र वै नद्यस्तत्र यान्ति सहस्रदाः ॥
KK-13-01-115-007a	गवां शतसहस्रं तु यः प्रच्छेद्यथाविधि ।
KK-13-01-115-007c	परां वृद्धिमवाप्याथ स्वर्गलोके महीयते ॥
KK-13-01-115-008a	दश चोभयतः प्रेत्य मातापित्रोः पितामहान् ।
KK-13-01-115-008c	दधाति सुकृताँल्लोकान्पुनाति च कुलं नरः ॥
KK-13-01-115-009a	धेन्वाः प्रमाणेन समप्रमाणां धेनुं तिलानामपि च प्रदाय ।
KK-13-01-115-009c	पानीयवापीः स यमस्य लोके न यातनां काञ्चिदुपैति तत्र ॥
KK-13-01-115-010a	पवित्रमग्र्यं जगतः प्रतिष्ठा दिवौकसां मातरोऽथाप्रमेयाः ।
KK-13-01-115-010c	अन्वालभेद्दक्षिणतो व्रजेच्च दद्याच्च पात्रे प्रसमीक्ष्य कालम् ॥
KK-13-01-115-011a	धेनुं सवत्सां कपिलां भूरिशृङ्गीं कांस्योपदोहां वसनोत्तरीयाम् ।
KK-13-01-115-011c	प्रदाय तां गाहति दुर्विगाह्यां याम्यां सभां वीतभयो मनुष्यः ॥
KK-13-01-115-012a	सुरूपा बहुरूपाश्च विश्वरूपाश्च मातरः ।
KK-13-01-115-012c	गावो मामुपतिष्ठन्तामिति नित्यं प्रकीर्तयेत् ॥
KK-13-01-115-013a	नातः पुण्यतरं दानं नातः पुण्यतरं फलम् ।
KK-13-01-115-013c	नातो विशिष्टं लोकेषु भूतं भवितुमर्हति ॥
KK-13-01-115-014a	त्वचा लोम्नाऽथ शृङ्गैर्वा वालैः क्षीरेण मेदसा ।
KK-13-01-115-014c	यज्ञं वहति सम्भूय किमस्त्यभ्यधिकं ततः ॥
KK-13-01-115-015a	यया सर्वमिदं व्याप्तं जगत्स्थावरजङ्गमम् ।
KK-13-01-115-015c	तां धेनुं शिरसा वन्दे भूतभव्यस्य मातरम् ॥
KK-13-01-115-016a	गुणवचनसमुच्चयैकदेशो नृवर मयैष गवां प्रकीर्तितस्ते ।
KK-13-01-115-016c	न च परमिह दानमस्ति गोभ्यो भवति न चापि परायणं ततोऽन्यत् ॥
KK-13-01-115-017	भीष्म उवाच 
KK-13-01-115-017a	वरमिदमिति भूमिपो विचिन्त्य प्रवरमृषेर्वचनं ततो महात्मा ।
KK-13-01-115-017c	व्यसृजत नियतात्मवान्द्विजेभ्यः सुबहु च गोधनमाप्तवांश्च लोकान् ॥ 

इति श्रीमन्महाभारते अनुशासनपर्वणि दानधर्मपर्वणि पञ्चदशाधिकशततमोऽध्यायः ॥ 115 ॥
