अध्यायः 201

भीष्मेण युधिष्ठिरं प्रति दानस्य पञ्चविधत्वकथनपूर्वकं तत्तल्लक्ष्यप्रदर्शनम् ॥ 1 ॥

001	[युधिष्ठिर उवाच ।
001a	श्रुतं मे भवतस्तात सत्यव्रतपराक्रम ।
001c	दानधर्मेण महता ये प्राप्तास्त्रिदिवं नृपाः ॥
002a	इमांस्तु श्रोतुमिच्छामि ध्रमान्धर्मभृतांवर ।
002c	दानं कतिविधं देयं किं तस्य च फलं लभेत् ॥
003a	कथं केभ्यस्च धर्म्यं च दानं दातव्यमिष्यते ।
003c	कैः कारणैः कतिविधं श्रोतुमिच्छामि तत्त्वतः ॥
004	भीष्म उवाच ।
004a	शृणु तत्त्वेन कौन्तेय दानं प्रति ममानघ ।
004c	यथा दानं प्रदातव्यं सर्ववर्णेषु भारत ॥
005a	धर्मादर्थाद्भयात्कामात्कारुण्यादिति भारत ।
005c	दानं पञ्चविधं ज्ञेयं कारणैर्यैर्निबोध तत् ॥
006a	इह कीर्तिमवाप्नोति प्रेत्य चानुत्तमं सुखम् ।
006c	इति दानं प्रदातव्यं ब्राह्मणेभ्योऽनसूयता ॥
007a	ददाति वा दास्यति वा मह्यं दत्तमनेन वा ।
007c	इत्यर्तिभ्यो निशम्यैव सर्वं दातव्यमर्थिने ॥
008a	नास्याहं न मदीयोऽयं पापं कुर्याद्विमानितः ।
008c	इति दद्याद्भयादेव दृढं मूढाय पण्डितः ॥
009a	प्रियो मे यं प्रियोऽस्याहमिति सम्प्रेक्ष्य बुद्धिमान् ।
009c	वयस्यायैवमक्लिष्टं दानं दद्यादतन्द्रितः ॥
010a	दीनश्च याचते चायमल्पेनापि हि तुष्यति ।
010c	इति दद्याद्दरिद्राय कारुण्यादिति सर्वथा ॥
011a	इति पञ्चविधं दानं पुण्यकीर्तिविवर्धनम् ।011c	यथाशक्त्या प्रदातव्यमेवमाह प्रजापतिः ॥]

इति श्रीमन्महाभारते अनुशासनपर्वणि दानधर्मपर्वणि एकाधिकद्विशततमोऽध्यायः ॥ 201 ॥
13-201-6 धर्मद्दानं व्याचष्टे इहेति ॥ 13-201-7 अर्थादित्यस्य लक्षणमाह ददातीति ॥
