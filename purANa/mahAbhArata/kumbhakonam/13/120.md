श्रीः
अध्यायः 120

भीष्मेण युधिष्ठिरम् प्रति पेनपोपाख्यानकथनारम्भः ॥ 1 ॥ त्रिशिखरगिर्याश्रमवासिने सुमित्रनाम्ने विप्रवराय आङ्गिरसेनैकस्या गोर्दानम् ॥ 2 ॥ तस्या वंशेऽसङ्ख्येयानां गवां सम्भवः ॥ 3 ॥ सुमित्रेण वत्समुखोद्गतक्षीरफेनपानात्फेनप इति नामाधिगमः ॥ 4 ॥

KK-13-01-120-001	'युधिष्ठिर उवाच 
KK-13-01-120-001a	कः फेनपेति नाम्नाऽसौ कथं वा भक्षितः पुरा ।
KK-13-01-120-001c	मृत उज्जीवितः कस्मात्कथं गोलोकमाश्रितः ॥
KK-13-01-120-002a	विरुद्धे मानुषे लोके तथा समयवर्त्मसु ।
KK-13-01-120-002c	ऋते दैवं हि दुष्प्रापं मानुषेषु विशेषतः ।
KK-13-01-120-002e	संशयो मे महानत्र तन्मे व्याख्यातुमर्हसि ॥
KK-13-01-120-003	 भीष्म उवाच 
KK-13-01-120-003a	श्रूयते भार्गवे वंशे सुमित्रो नाम भारत ।
KK-13-01-120-003c	वेदाध्ययनसम्पन्नो विपुले तपसि स्थितः ॥
KK-13-01-120-004a	वानप्रस्थाश्रमे युक्तः स्वकर्मनिरतः सदा ।
KK-13-01-120-004c	विनयाचारतत्वज्ञः सर्वधर्मार्थकोविदः ॥
KK-13-01-120-005a	यत्नात्त्रिषवणस्नायी सन्ध्योपासनतत्परः ।
KK-13-01-120-005c	अग्निहोत्ररतः क्षान्तो जपञ्जुह्वच्च नित्यदा ॥
KK-13-01-120-006a	पितृदेवांश्च नियतमतिथींश्च स पूजयन् ।
KK-13-01-120-006c	प्राणसन्धारणार्थं च यत्किञ्चिदुपहारयन् ॥
KK-13-01-120-007a	गिरिस्त्रिशिखरो नाम यतः प्रभवते नदी ।
KK-13-01-120-007c	कुलजेति पुराणेषु विश्रुता रुद्रनिर्मिता ॥
KK-13-01-120-008a	तस्यास्तीरे समे देशे पुष्पमालासमाकुले ।
KK-13-01-120-008c	वन्यौषधिद्रुमोपेते नानापक्षिमृगायुते ॥
KK-13-01-120-009a	व्यपेतदंशमशके ध्वाङ्क्षगृध्रैरसेविते ।
KK-13-01-120-009c	कृष्णदर्भतृणप्राये सुरम्ये ज्योतिरश्मिनि ॥
KK-13-01-120-010a	सर्वोन्नतैः समैः श्यामैर्याज्ञीयैस्तरुभिर्वृते ।
KK-13-01-120-010c	तत्राश्रमपदं पुण्यं भृगूणामभवत्पुरा ||
KK-13-01-120-011a	उवास तत्र नियतः सुमित्रो नाम भार्गवः ।
KK-13-01-120-011c	यथोद्दिष्टेन पूर्वेषां भृगूणां साधुवर्त्मना ॥
KK-13-01-120-012a	तस्मा आङ्गिरसः कश्चिद्ददौ गां शर्करीं शुभाम् ।
KK-13-01-120-012c	वर्षासु पश्चिमे मासि पौर्णमास्यां शुचिव्रतः ॥
KK-13-01-120-013a	स तां लब्ध्वा धर्मशीलश्चिन्तयामास तत्परः ।
KK-13-01-120-013c	सुमित्रः परया भक्त्या जननीमिव मातरम् ॥
KK-13-01-120-014a	तेन सन्धुक्ष्यमाणा सा रोहिणी कामरूपिणी ।
KK-13-01-120-014c	प्रवृद्धिमगमच्छ्रेष्ठा प्राणतश्च सुदर्शना ॥
KK-13-01-120-015a	सिराविमुक्तपार्श्वान्ता विपुलां कान्तिमुद्वहत् ।
KK-13-01-120-015c	श्यामपार्श्वान्तपृष्ठा सा सुरभिर्मधुपिङ्गला ॥
KK-13-01-120-016a	बृहती सूक्ष्मरोमान्ता रूपोदग्रा तनुत्वचा ।
KK-13-01-120-016c	कृष्णपुच्छा श्वेतवक्त्रा समवृत्तपयोधरा ॥
KK-13-01-120-017a	पृष्ठोन्नता पूर्वनता शङ्कुकर्णी सुलोचना ।
KK-13-01-120-017c	दीर्घजिह्वा ह्रस्वशृङ्गी सम्पूर्णदशनान्तरा ॥
KK-13-01-120-018a	मांसाधिकगलान्ता सा प्रसन्ना शुभदर्शना ।
KK-13-01-120-018c	नित्यं शमयुता स्निग्धा सम्पूर्णोदात्तनिस्वना ॥
KK-13-01-120-019a	प्राजापत्यैर्गवां नित्यं प्रशस्तैर्लक्षणैर्युता ।
KK-13-01-120-019c	यौवनस्थेव वनिता शुशुभे रूपशोभया ॥
KK-13-01-120-020a	वृषेणोपगता सा तु कल्या मधुरदर्शना ।
KK-13-01-120-020c	मिथुनं जनयामास तुल्यरूपमिवात्मनः ॥
KK-13-01-120-021a	संवर्धयामास स तां सवत्सां भार्गवो मुनिः ।
KK-13-01-120-021c	तयोः प्रजाधिसंसर्गात्सहस्रं च गवामभूत् ॥
KK-13-01-120-022a	गवां जातिसहस्राणि सम्भूतानि परस्परम् ।
KK-13-01-120-022c	ऋषभाणां च राजेन्द्र नैवान्तः प्रतिदृश्यते ॥
KK-13-01-120-023a	तैराश्रमपदं रम्यमरण्यं चैव सर्वशः ।
KK-13-01-120-023c	समाकुलं समभवन्मेघैरिव नभस्थलम् ॥
KK-13-01-120-024a	कानि चित्पद्मवर्णानि किंशुकाभानि कानिचित् ।
KK-13-01-120-024c	रुक्मवर्णानि चान्यानि चन्द्रांशुसदृशानि च ॥
KK-13-01-120-025a	तथा राजतवर्णानि कानिचिल्लोहितानि वै ।
KK-13-01-120-025c	नीललोहितताम्राणि कृष्णानि कपिलानि च ।
KK-13-01-120-025e	नानारागविचित्राणि यूथानि कुलयूथप ॥
KK-13-01-120-026a	न च क्षीरं सुतस्नेहाद्वत्सानामुपजीवति ।
KK-13-01-120-026c	भार्गवः केवलं चासीद्गवां प्राणायने रतः ॥
KK-13-01-120-027a	तथा शुश्रूषतस्तस्य गवां हितमवेक्षतः ।
KK-13-01-120-027c	व्यतीयात्सुमाहान्कालो वत्सोच्छिष्टेन वर्ततः ॥
KK-13-01-120-028a	क्षुत्पिपासापरिश्रान्तः सततं प्रस्रवं गवाम् ।
KK-13-01-120-028c	वत्सैरुच्छिष्टमुदितं बहुक्षीरतया बहु ॥
KK-13-01-120-029a	पीतवांस्तेन नामास्य फेनपेत्यभिविश्रुतम् ।
KK-13-01-120-029c	गौतमस्याभिनिष्पन्नमेवं नाम युधिष्ठिर ॥ 

इति श्रीमन्महाभारते अनुशासनपर्वणि दानधर्मपर्वणि विंशत्यधिकशततमोऽध्यायः ॥ 120 ॥

7-120-7 कूलहेति पुराणेष्विति ट. ध. पाठः ॥
