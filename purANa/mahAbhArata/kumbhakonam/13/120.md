श्रीः
अध्यायः 120

भीष्मेण युधिष्ठिरम् प्रति पेनपोपाख्यानकथनारम्भः ॥ 1 ॥ त्रिशिखरगिर्याश्रमवासिने सुमित्रनाम्ने विप्रवराय आङ्गिरसेनैकस्या गोर्दानम् ॥ 2 ॥ तस्या वंशेऽसङ्ख्येयानां गवां सम्भवः ॥ 3 ॥ सुमित्रेण वत्समुखोद्गतक्षीरफेनपानात्फेनप इति नामाधिगमः ॥ 4 ॥

001	'युधिष्ठिर उवाच 
001a	कः फेनपेति नाम्नाऽसौ कथं वा भक्षितः पुरा ।
001c	मृत उज्जीवितः कस्मात्कथं गोलोकमाश्रितः ॥
002a	विरुद्धे मानुषे लोके तथा समयवर्त्मसु ।
002c	ऋते दैवं हि दुष्प्रापं मानुषेषु विशेषतः ।
002e	संशयो मे महानत्र तन्मे व्याख्यातुमर्हसि ॥
003	 भीष्म उवाच 
003a	श्रूयते भार्गवे वंशे सुमित्रो नाम भारत ।
003c	वेदाध्ययनसम्पन्नो विपुले तपसि स्थितः ॥
004a	वानप्रस्थाश्रमे युक्तः स्वकर्मनिरतः सदा ।
004c	विनयाचारतत्वज्ञः सर्वधर्मार्थकोविदः ॥
005a	यत्नात्त्रिषवणस्नायी सन्ध्योपासनतत्परः ।
005c	अग्निहोत्ररतः क्षान्तो जपञ्जुह्वच्च नित्यदा ॥
006a	पितृदेवांश्च नियतमतिथींश्च स पूजयन् ।
006c	प्राणसन्धारणार्थं च यत्किञ्चिदुपहारयन् ॥
007a	गिरिस्त्रिशिखरो नाम यतः प्रभवते नदी ।
007c	कुलजेति पुराणेषु विश्रुता रुद्रनिर्मिता ॥
008a	तस्यास्तीरे समे देशे पुष्पमालासमाकुले ।
008c	वन्यौषधिद्रुमोपेते नानापक्षिमृगायुते ॥
009a	व्यपेतदंशमशके ध्वाङ्क्षगृध्रैरसेविते ।
009c	कृष्णदर्भतृणप्राये सुरम्ये ज्योतिरश्मिनि ॥
010a	सर्वोन्नतैः समैः श्यामैर्याज्ञीयैस्तरुभिर्वृते ।
010c	तत्राश्रमपदं पुण्यं भृगूणामभवत्पुरा ||
011a	उवास तत्र नियतः सुमित्रो नाम भार्गवः ।
011c	यथोद्दिष्टेन पूर्वेषां भृगूणां साधुवर्त्मना ॥
012a	तस्मा आङ्गिरसः कश्चिद्ददौ गां शर्करीं शुभाम् ।
012c	वर्षासु पश्चिमे मासि पौर्णमास्यां शुचिव्रतः ॥
013a	स तां लब्ध्वा धर्मशीलश्चिन्तयामास तत्परः ।
013c	सुमित्रः परया भक्त्या जननीमिव मातरम् ॥
014a	तेन सन्धुक्ष्यमाणा सा रोहिणी कामरूपिणी ।
014c	प्रवृद्धिमगमच्छ्रेष्ठा प्राणतश्च सुदर्शना ॥
015a	सिराविमुक्तपार्श्वान्ता विपुलां कान्तिमुद्वहत् ।
015c	श्यामपार्श्वान्तपृष्ठा सा सुरभिर्मधुपिङ्गला ॥
016a	बृहती सूक्ष्मरोमान्ता रूपोदग्रा तनुत्वचा ।
016c	कृष्णपुच्छा श्वेतवक्त्रा समवृत्तपयोधरा ॥
017a	पृष्ठोन्नता पूर्वनता शङ्कुकर्णी सुलोचना ।
017c	दीर्घजिह्वा ह्रस्वशृङ्गी सम्पूर्णदशनान्तरा ॥
018a	मांसाधिकगलान्ता सा प्रसन्ना शुभदर्शना ।
018c	नित्यं शमयुता स्निग्धा सम्पूर्णोदात्तनिस्वना ॥
019a	प्राजापत्यैर्गवां नित्यं प्रशस्तैर्लक्षणैर्युता ।
019c	यौवनस्थेव वनिता शुशुभे रूपशोभया ॥
020a	वृषेणोपगता सा तु कल्या मधुरदर्शना ।
020c	मिथुनं जनयामास तुल्यरूपमिवात्मनः ॥
021a	संवर्धयामास स तां सवत्सां भार्गवो मुनिः ।
021c	तयोः प्रजाधिसंसर्गात्सहस्रं च गवामभूत् ॥
022a	गवां जातिसहस्राणि सम्भूतानि परस्परम् ।
022c	ऋषभाणां च राजेन्द्र नैवान्तः प्रतिदृश्यते ॥
023a	तैराश्रमपदं रम्यमरण्यं चैव सर्वशः ।
023c	समाकुलं समभवन्मेघैरिव नभस्थलम् ॥
024a	कानि चित्पद्मवर्णानि किंशुकाभानि कानिचित् ।
024c	रुक्मवर्णानि चान्यानि चन्द्रांशुसदृशानि च ॥
025a	तथा राजतवर्णानि कानिचिल्लोहितानि वै ।
025c	नीललोहितताम्राणि कृष्णानि कपिलानि च ।
025e	नानारागविचित्राणि यूथानि कुलयूथप ॥
026a	न च क्षीरं सुतस्नेहाद्वत्सानामुपजीवति ।
026c	भार्गवः केवलं चासीद्गवां प्राणायने रतः ॥
027a	तथा शुश्रूषतस्तस्य गवां हितमवेक्षतः ।
027c	व्यतीयात्सुमाहान्कालो वत्सोच्छिष्टेन वर्ततः ॥
028a	क्षुत्पिपासापरिश्रान्तः सततं प्रस्रवं गवाम् ।
028c	वत्सैरुच्छिष्टमुदितं बहुक्षीरतया बहु ॥
029a	पीतवांस्तेन नामास्य फेनपेत्यभिविश्रुतम् ।
029c	गौतमस्याभिनिष्पन्नमेवं नाम युधिष्ठिर ॥ 

इति श्रीमन्महाभारते अनुशासनपर्वणि दानधर्मपर्वणि विंशत्यधिकशततमोऽध्यायः ॥ 120 ॥

7-120-7 कूलहेति पुराणेष्विति ट. ध. पाठः ॥
