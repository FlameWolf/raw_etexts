अध्यायः 206

ईश्वरेण पार्वतीं प्रति स्वस्य चतुर्मुखत्वस्य नीलकण्ठतायाः पिनाककार्मुकताया वृषभवाहनत्वस्य च कारणाभिधानम् ॥ 1 ॥

KK-13-01-206-001	नारद उवाच ।
KK-13-01-206-001a	क्षणज्ञा देवदेवस्य श्रोतुकामा प्रियं हितम् ।
KK-13-01-206-001c	उमादेवी महादेवमपृच्छत्पुनरेव तु ॥
KK-13-01-206-002a	भगवन्देवदेवेश सर्वदेवनमस्कृत ।
KK-13-01-206-002c	चतुर्मुखो वै भगवानभवत्केन हेतुना ॥
KK-13-01-206-003a	भगवन्केन ते वक्त्रमैन्द्रमद्भुतदर्शनम् ।
KK-13-01-206-003c	उत्तरं चापि भगवन्पश्चिमं शुभदर्शनम् ।
KK-13-01-206-003e	दक्षिणं च मुखं रौद्रं केनोर्ध्वं जटिलावृतम् ॥
KK-13-01-206-004a	यथादृशं महाभाग श्रोतुमिच्छामि कारणम् ।
KK-13-01-206-004c	एष मे संशयो देव तन्मे शंसितुमर्हसि ॥
KK-13-01-206-005	महादेव उवाच ।
KK-13-01-206-005a	तदहं ते प्रवक्ष्यामि यत्त्वमिच्छसि भामिनि ।
KK-13-01-206-005c	पुराऽसुरो महाघोरौ लोकोद्वेगकरौ भृशम् ॥
KK-13-01-206-006a	सुन्दोपसुन्दनामानावासतुर्बलगर्वितौ ।
KK-13-01-206-006c	अशस्त्रवध्यौ बलिनौ परस्परहितैषिणौ ॥
KK-13-01-206-007a	तयोरेव विनाशाय निर्मिता विश्वकर्मणा ।
KK-13-01-206-007c	सर्वतः सारमुद्धृत्य तिलशो लोकपूजिता ।
KK-13-01-206-007e	तिलोत्तमेति विख्याता अप्सराः सा बभूव ह ॥
KK-13-01-206-008a	देवकार्यं करिष्यन्ती हासभावसमन्विता ।
KK-13-01-206-008c	सा तपस्यन्तमागम्य रूपेणाप्रतिमा भुवि ॥
KK-13-01-206-009a	मया बहुमता चेयं देवकार्यं करिष्यति ।
KK-13-01-206-009c	इति मत्वा तदा चाहं कुर्वन्तीं मां प्रदक्षिणम् ।
KK-13-01-206-009e	तथैव तां दिदृक्षुश्च चतुर्वक्त्रोऽभवं प्रिये ॥
KK-13-01-206-010a	ऐन्द्रं मुखमिदं पूर्वं तपश्चर्यापरं सदा ।
KK-13-01-206-010c	दक्षिणं मे मुखं दिव्यं रौद्रं संहरति प्रजाः ॥
KK-13-01-206-011a	लोककार्यपरं नित्यं पश्चिमं मे मुखं प्रिये ।
KK-13-01-206-011c	वेदानधीते सततमद्भुतं चोत्तरं मुखम् ।
KK-13-01-206-011e	एतत्ते सर्वमाख्यातं किं भूयः श्रोतुमिच्छसि ॥
KK-13-01-206-012	उमोवाच ।
KK-13-01-206-012a	भगवञ्श्रोतुमिच्छामि शूलपाणे वरप्रद ।
KK-13-01-206-012c	किमर्थं नीलता कण्ठे भाति बर्हिनिभा तव ॥
KK-13-01-206-013	महेश्वर उवाच।
KK-13-01-206-013ac	एतत्ते कथयिष्यामि शृणु देवि समाहिता ॥
KK-13-01-206-014a	पुरा युगान्तरे यत्नादमृतार्थं सुरासुरैः ।
KK-13-01-206-014c	बलवद्भिर्विमथितश्चिरकालं महोदधिः ॥
KK-13-01-206-015a	रज्जुना नागराजेन मथ्यमाने महोदधौ ।
KK-13-01-206-015c	विषं तत्र समुद्भूतं सर्वलोकविनाशनम् ॥
KK-13-01-206-016a	तद्दृष्ट्वा विबुधाः सर्वे तदा विमनसोऽभवन् ।
KK-13-01-206-016c	ग्रस्तं हि तन्मया देवि लोकानां हितकारणात् ॥
KK-13-01-206-017a	तत्कृता नीलता चासीत्कण्ठे बर्हिनिभा शुभे ।
KK-13-01-206-017c	तदाप्रभृति चैवाहं नीलकण्ठ इति स्मृतः ।
KK-13-01-206-017e	एतत्ते सर्वमाख्यातं किं भूयः श्रोतुमिच्छसि ॥
KK-13-01-206-018	उमोवाच ।
KK-13-01-206-018a	नीलकण्ठ नमस्तेऽस्तु सर्वलोकसुखावह ।
KK-13-01-206-018c	बहूनामायुधानां त्वं पिनाकं धर्तुमिच्छसि ।
KK-13-01-206-018e	किमर्थं देवदेवेश तन्मे शंसितुमर्हसि ॥
KK-13-01-206-019	महेश्वर उवाच ।
KK-13-01-206-019a	शस्त्रागमं ते वक्ष्यामि शृणु धर्म्यं शुचिस्मिते ।
KK-13-01-206-019c	युगान्तरे महादेवि कण्वो नाम महामुनिः ॥
KK-13-01-206-020a	स हि दिव्यां तपश्चर्यां कर्तुमेवोपचक्रमे ।
KK-13-01-206-020c	तथा तस्य तपो घोरं चरतः कालपर्ययात् ।
KK-13-01-206-020e	वल्मीकं पुनरुद्भूतं तस्यैव शिरसि प्रिये ॥
KK-13-01-206-021a	वेणुर्वल्मीकसंयोगान्मूर्ध्नि तस्य बभूव ह ।
KK-13-01-206-021c	धरमाणश्च तत्सर्वं तपश्चर्यां तथाऽकरोत् ॥
KK-13-01-206-022a	तस्मै ब्रह्मा वरं दातुं जगाम तपसार्चितः ।
KK-13-01-206-022c	दत्त्वा तस्मै वरं देवो वेणुं दृष्ट्वा त्वचिन्तयत् ॥
KK-13-01-206-023a	लोककार्यं समुद्दिश्य वेणुनाऽनेन भामिनि ।
KK-13-01-206-023c	चिन्तयित्वा तमादाय कार्मुकार्थे न्ययोजयत् ॥
KK-13-01-206-024a	विष्णोर्मम च सामर्थ्यं ज्ञात्वा लोकपितामहः ।
KK-13-01-206-024c	धनुषी द्वे तदा प्रादाद्विष्णवे च ममैव च ॥
KK-13-01-206-025a	पिनाकं नाम मे चापं शार्ङ्गं नाम हरेर्धनुः ।
KK-13-01-206-025c	तृतीयमवशेषेण गाण्डीवमभवद्धनुः ॥
KK-13-01-206-026a	तच्च सोमाय निर्दिश्य ब्रह्मा लोकं गतः पुनः ।
KK-13-01-206-026c	एतत्ते सर्वमाख्यातं शस्त्रागममनिन्दिते ॥
KK-13-01-206-027	उमोवाच ।
KK-13-01-206-027a	भगवन्देवदेवेश पिनाकपरमप्रिय ।
KK-13-01-206-027c	वाहनेषु तथाऽन्येषु सत्सु भूतपते तव ॥
KK-13-01-206-028a	अयं तु वृषभः कस्माद्वाहनं स यथाऽभवत् ।
KK-13-01-206-028c	एष मे सशयो देव तन्मे शंसितुमर्हसि ॥
KK-13-01-206-029	महादेव उवाच ।
KK-13-01-206-029ac	तदहं ते प्रवक्ष्यामि वाहनं स यथाऽभवत् ॥
KK-13-01-206-030a	आदिसर्गे पुरा गावः श्वेतवर्णाः शुचिस्मिते ।
KK-13-01-206-030c	बलसंहनना गावो दर्पयुक्ताश्चरन्ति ताः ॥
KK-13-01-206-031a	अहं तु तप आतिष्ठं तस्मिन्काले शुभानने ।
KK-13-01-206-031c	एकपादश्चोर्ध्वबाहुर्लोकार्थं हिमवद्गिरौ ॥
KK-13-01-206-032a	गावो मे पार्श्वमागम्य दर्पोत्सिक्ताः समन्ततः ।
KK-13-01-206-032c	स्थानभ्रंशं तदा देवि चक्रिरे बहुशस्तदा ॥
KK-13-01-206-033a	अपचारेण वै तासां मनःक्षोभोऽभवन्मम ।
KK-13-01-206-033c	तस्माद्दग्धा यदा गावो रोषाविष्टेन चेतसा ॥
KK-13-01-206-034a	तस्मिंस्तु व्यसने घोरे वर्तमाने पशून्प्रति ।
KK-13-01-206-034c	अनेन वृषभेणाहं शमितः सम्प्रसादनैः ॥
KK-13-01-206-035a	तदाप्रभृति शान्ताश्च वर्णभेदत्वमागताः ।
KK-13-01-206-035c	श्वेतोऽयं वृषभो देवि पूर्वसंस्कारसंयुतः ।
KK-13-01-206-035e	वाहनत्वे ध्वजत्वे मे तदाप्रभृति योजितः ॥
KK-13-01-206-036a	तस्मान्मे गोपतित्वं च देवैर्गोभिश्च कल्पितम् ।
KK-13-01-206-036c	प्रसन्नश्चाभवं देवि तदा गोपतितां गतः ॥

इति श्रीमन्महाभारते अनुशासनपर्वणि दानधर्मपर्वणि षडधिकद्विशततमोऽध्यायः ॥ 206 ॥
