अध्यायः 091

च्यवनेन कुशिकम्प्रति स्वकुले जनिष्यत ऋचीकस्यानुभावेन तद्भार्याश्वश्र्वो कुशिकपौत्रस्य गाधेः पुत्रीपत्र्योः क्रमेण पौत्रपुत्रभावेन परशुरामविश्वामित्रयोर्जन्मकथनम् ॥ 1 ॥

001	च्यवन उवाच ।
001a	अवश्यं कथनीयं मे तवैतन्नरपुङ्गव ।
001c	यदर्थं त्वाहमुच्छेत्तुं सम्प्राप्तो मनुजाधिप ॥
002a	भृगूणां क्षत्रिया याज्या नित्यमेतज्जनाधिप ।
002c	ते च भेदं गमिष्यन्ति दैवयुक्तेन हेतुना ॥
003a	क्षत्रियाश्च भृगून्सर्वान्वधिष्यन्ति नराधिप ।
003c	आगर्भादनुकृन्तन्तो दैवदण्डनिपीडिताः ॥
004a	तत उत्पत्स्यतेऽस्माकं कुले गोत्रविवर्धनः ।
004c	और्वो नाम महातेजा ज्वलितार्कसमद्युतिः ॥
005a	स त्रैलोक्यविनाशाय कोपाग्निं जनयिष्यति ।
005c	महीं सपर्वतवनां यः करिष्यति भस्मसात् ॥
006a	कञ्चित्कालं तु वह्निं च स एव शमयिष्यति ।
006c	समुद्रे वडवावक्त्रे प्रक्षिप्य मुनिसत्तमः ॥
007a	पुत्रं तस्य महाराज ऋचीकं भृगुनन्दनम् ।
007c	साक्षात्कृत्स्नो धनुर्वेदः समुपस्थास्यतेऽनघ ॥
008a	क्षत्रियाणामभावाय दैवयुक्तेनु हेतुना ।
008c	स तु तं प्रतिगृह्यैव पुत्रे सङ्क्रामयिष्यति ॥
009a	जमदग्नौ महाभागे तपसा भावितात्मनि ।
009c	स चापि भृगुशार्दूलस्तं वेदं धारयिष्यति ॥
010a	कुलात्तु तव धर्मात्मन्कन्यां सोऽधिगमिष्यति ।
010c	उद्भावनार्थं भवतो वंशस्य भरतर्षभ ॥
011a	`क्षत्रहन्ता भवेद्धिंस्र इति दैवं सनातनम् ।
011c	नारायणमुपास्यास्य वरात्तं पुत्रमृच्छति ॥'
012a	गाधेर्दुहितरं प्राप्य पौत्रीं तव महातपाः ।
012c	ब्राह्मणं क्षत्रधर्माणं पुत्रमुत्पादयिष्यति ॥
013a	क्षत्रियं विप्रधर्माणं बृहस्पतिमिवौजसा ।
013c	विश्वामित्रं तव कुले गाधेः पुत्रं सुधार्मिकम् ।
013e	तपसा महता युक्तं प्रदास्यति महाद्युते ॥
014a	स्त्रियौ तु कारणं तत्र परिवर्ते भविष्यतः ।
014c	पितामहनियोगाद्वै नान्यथैतद्भविष्यति ॥
015a	तृतीये पुरुषे तुभ्यं ब्राह्मणत्वमुपैष्यति ।
015c	भविता त्वं च सम्बन्धी भृगूणां भावितात्मनाम् ॥
016	भीष्म उवाच ।
016a	कुशिकस्तु मुनेर्वाक्यं च्यवनस्य महात्मनः ।
016c	श्रुत्वा हृष्टोऽभवद्राजा वाक्यं चेदमुवाच ह ।
016e	एवमस्त्विति धर्मात्मा तदा भरतसत्तम ॥
017a	च्यवनस्तु महातेजाः पुनरेव नराधिपम् ।
017c	वरार्थं चोदयामास तमुवाच स पार्थिवः ॥
018a	बाढमेवं ग्रहीष्यामि कामांस्त्वत्तो महामुने ।
018c	ब्रह्मभूतं कुलं मेऽस्तु धर्मे चास्य मनो भवेत् ॥
019a	एवमुक्तस्तथेत्येवं प्रत्युक्त्वा च्यवनो मुनिः ।
019c	अभ्यनुज्ञाय नृपतिं तीर्थयात्रां ययौ तदा ॥
020a	एतत्ते कथितं सर्वमशेषेण मया नृप ।
020c	भृगूणां कुशिकानां च अभिसम्बन्धकारणम् ॥
021a	यथोक्तमृषिणा चापि तदा तदभवन्नृप ।
021c	जन्म रामस्य च मुनेर्विश्वामित्रस्य चैव हि ॥ ॥

इति श्रीमन्महाभारते अनुशासनपर्वणि दानधर्मपर्वणि एकनवतितमोऽध्यायः ॥ 91 ॥

13-91-15 तुभ्यं तव । ब्राह्मणत्वं कर्तृ ॥
