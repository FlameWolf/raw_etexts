श्रीः
अध्यायः 119

भीष्मेण युधिष्ठिरम् प्रति इन्द्रस्य वत्सभावेन सुरभ्याः क्षीरपानादमरत्वादिलाभकथनम् ॥ 1 ॥ तथा इन्द्रदिदेवानां वासार्थं सुरभेरनुमत्या तदीयमुखाद्यवयवसमाश्रयणकथनम् ॥ 2 ॥

001	'युधिष्ठिर उवाच 
001a	सुरभ्यास्तु तदा देव्याः कीर्तिर्लक्ष्मीः सरस्वती ।
001c	मेधा च प्रवरा देवी याश्चतस्रोऽभिविश्रुताः ॥
002a	पृथग्गोभ्यः किमेताः स्युरुताहो गोषु संश्रिताः ।
002c	देवाः के वाऽऽश्रिता गोषु तन्मे ब्रूहि पितामह ॥
003	भीष्म उवाच 
003a	यं देवं संश्रिता गावस्तं देवं देवसञ्ज्ञितम् ।
003c	यद्यद्देवाश्रितं दैवं तत्तद्दैवं द्विजा विदुः ॥
004a	सर्वेषामेव देवानां पूर्वं किल समुद्भवे ।
004c	अमृतार्थे सुरपतिः सुरभिं समुपस्थितः ॥
005	इन्द्र उवाच 
005a	इच्छेयममृतं दत्तं त्वया देवि रसाधिकम् ।
005c	त्वत्प्रसादाच्छिवं मह्यममरत्वं भवेदिति ॥
006	सुरभिरुवाच 
006a	वत्सो भूत्वा सुरपते पिबस्व प्रस्रवं मम ।
006c	ततोऽमरत्वमपि तस्थानमैन्द्रमवाप्स्यसि ॥
007a	न च ते वृत्रहन्युद्धे व्यथाऽरिभ्यो भविष्यति ।
007c	बलार्थमात्मनः शक्र प्रस्रवं पिब मे विभो ॥
008	भीष्म उवाच 
008a	ततोऽपिबत्स्तनं तस्याः सुरभ्याः सुरसत्तमः ।
008c	अमरत्वं सुरूपत्वं बलं चापदनुत्तमम् ॥
009a	पुरन्दरोऽमृतं पीत्वा प्रहृष्टः समुपस्थितः ।
009c	पुत्रोऽहं तव भद्रं ते ब्रूहि किं करवाणि ते ॥
010	सुरभिरुवाच 
010a	कृतं पुत्र त्वया सर्वमुपयाहि त्रिविष्टपम् ।
010c	पालयस्व सुरान्सर्वाञ्जहि ये सुरशत्रवः ॥
011a	न च गोब्राह्मणेऽवज्ञा कार्या ते शान्तिमिच्छता ।
011c	गोब्राह्मणस्य निश्वासः शोषयेदपि देवताः ॥
012a	गोब्राह्मणप्रियो नित्यं स्वस्तिशब्दमुदाहरन् ।
012c	पृथिव्यामन्तरिक्षे च नाकपृष्ठे च विक्रमेत् ॥
013a	यच्च तेऽन्यद्भवेत्कृत्यं तन्मे ब्रूयाः समासतः ।
013c	तत्ते सर्वं करिष्यामि सत्येनैतद्ब्रवीमि ते ॥
014	इन्द्र उवाच 
014a	इच्छेयं गोषु नियतं वस्तुं देवि ब्रवीमि ते ।
014c	एभिः सुरगणैः सार्धं ममानुग्रहमाचर ॥
015	सुरभिरुवाच 
015a	गवां शरीरं प्रत्यक्षमेतत्कौशिक लक्षये ।
015c	यो यत्रोत्सहते वस्तुं स तत्र वसतां सुरः ॥
016a	सर्वं पवित्रं परमं गवां गात्रं सुपूजितम् ।
016c	तथा कुरुष्व भद्रं ते यथा त्वं शक्र मन्यसे ॥
017	भीष्म उवाच 
017a	तस्यास्तद्वचनं श्रुत्वा सुरभ्याः सुरसत्तमः ।
017c	सह सर्वैः सुरगणैरभजत्सौरभीं प्रजाम् ॥
018a	शृङ्गे वक्त्रे च जिह्वायां देवराजः समाविशत् ।
018c	सर्वच्छिद्रेषु पवनः पादेषु मरुतां गणाः ॥
019a	ककुदं सर्वगो रुद्रः कुक्षौ चैव हुताशनः ।
019c	सरस्वती स्तनेष्वग्र्या श्रीः पुरीषे जगत्प्रिया ॥
020a	मूत्रे कीर्तिश्च गङ्गा च मेधा पयसि शाश्वती ।
020c	वक्त्रे सोमश्च वै देवो हृदये भगवान्यमः ॥
021a	धर्मः पुच्छे क्रिया लोम्नि भास्करश्चक्षुषी श्रितः ।
021c	सिद्धाः सन्धिषु सिद्धिश्च तपस्तेजश्च चेष्टने ॥
022a	एवं सर्वे सुरगणा नियता गात्रवर्त्मसु ।
022c	महती देवता गावो ब्राह्मणैः परिसंस्कृताः ॥
023a	गामाश्रयन्ति सहिता देवा हि प्रभविष्णवः ।
023c	किमासां सर्वभावेन विदध्याद्भगवान्प्रियम् ॥
024a	भवांश्च परया भक्त्या पूजयस्व नरेश्वर ।
024c	गावस्तु परमं लोके पवित्रं पावनं हविः ॥
025a	निपात्य भक्षितः स्वर्गाद्भार्गवः फेनपः किल ।
025c	स च प्राणान्पुनर्लब्ध्वा ततो गोलोकमाश्रितः ॥' 

इति श्रीमन्महाभारते अनुशासनपर्वणि दानधर्मपर्वणि एकोनविंशत्यधिकशततमोऽध्यायः ॥ 119 ॥
