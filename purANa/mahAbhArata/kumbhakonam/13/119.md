श्रीः
अध्यायः 119

भीष्मेण युधिष्ठिरम् प्रति इन्द्रस्य वत्सभावेन सुरभ्याः क्षीरपानादमरत्वादिलाभकथनम् ॥ 1 ॥ तथा इन्द्रदिदेवानां वासार्थं सुरभेरनुमत्या तदीयमुखाद्यवयवसमाश्रयणकथनम् ॥ 2 ॥

KK-13-01-119-001	'युधिष्ठिर उवाच 
KK-13-01-119-001a	सुरभ्यास्तु तदा देव्याः कीर्तिर्लक्ष्मीः सरस्वती ।
KK-13-01-119-001c	मेधा च प्रवरा देवी याश्चतस्रोऽभिविश्रुताः ॥
KK-13-01-119-002a	पृथग्गोभ्यः किमेताः स्युरुताहो गोषु संश्रिताः ।
KK-13-01-119-002c	देवाः के वाऽऽश्रिता गोषु तन्मे ब्रूहि पितामह ॥
KK-13-01-119-003	भीष्म उवाच 
KK-13-01-119-003a	यं देवं संश्रिता गावस्तं देवं देवसञ्ज्ञितम् ।
KK-13-01-119-003c	यद्यद्देवाश्रितं दैवं तत्तद्दैवं द्विजा विदुः ॥
KK-13-01-119-004a	सर्वेषामेव देवानां पूर्वं किल समुद्भवे ।
KK-13-01-119-004c	अमृतार्थे सुरपतिः सुरभिं समुपस्थितः ॥
KK-13-01-119-005	इन्द्र उवाच 
KK-13-01-119-005a	इच्छेयममृतं दत्तं त्वया देवि रसाधिकम् ।
KK-13-01-119-005c	त्वत्प्रसादाच्छिवं मह्यममरत्वं भवेदिति ॥
KK-13-01-119-006	सुरभिरुवाच 
KK-13-01-119-006a	वत्सो भूत्वा सुरपते पिबस्व प्रस्रवं मम ।
KK-13-01-119-006c	ततोऽमरत्वमपि तस्थानमैन्द्रमवाप्स्यसि ॥
KK-13-01-119-007a	न च ते वृत्रहन्युद्धे व्यथाऽरिभ्यो भविष्यति ।
KK-13-01-119-007c	बलार्थमात्मनः शक्र प्रस्रवं पिब मे विभो ॥
KK-13-01-119-008	भीष्म उवाच 
KK-13-01-119-008a	ततोऽपिबत्स्तनं तस्याः सुरभ्याः सुरसत्तमः ।
KK-13-01-119-008c	अमरत्वं सुरूपत्वं बलं चापदनुत्तमम् ॥
KK-13-01-119-009a	पुरन्दरोऽमृतं पीत्वा प्रहृष्टः समुपस्थितः ।
KK-13-01-119-009c	पुत्रोऽहं तव भद्रं ते ब्रूहि किं करवाणि ते ॥
KK-13-01-119-010	सुरभिरुवाच 
KK-13-01-119-010a	कृतं पुत्र त्वया सर्वमुपयाहि त्रिविष्टपम् ।
KK-13-01-119-010c	पालयस्व सुरान्सर्वाञ्जहि ये सुरशत्रवः ॥
KK-13-01-119-011a	न च गोब्राह्मणेऽवज्ञा कार्या ते शान्तिमिच्छता ।
KK-13-01-119-011c	गोब्राह्मणस्य निश्वासः शोषयेदपि देवताः ॥
KK-13-01-119-012a	गोब्राह्मणप्रियो नित्यं स्वस्तिशब्दमुदाहरन् ।
KK-13-01-119-012c	पृथिव्यामन्तरिक्षे च नाकपृष्ठे च विक्रमेत् ॥
KK-13-01-119-013a	यच्च तेऽन्यद्भवेत्कृत्यं तन्मे ब्रूयाः समासतः ।
KK-13-01-119-013c	तत्ते सर्वं करिष्यामि सत्येनैतद्ब्रवीमि ते ॥
KK-13-01-119-014	इन्द्र उवाच 
KK-13-01-119-014a	इच्छेयं गोषु नियतं वस्तुं देवि ब्रवीमि ते ।
KK-13-01-119-014c	एभिः सुरगणैः सार्धं ममानुग्रहमाचर ॥
KK-13-01-119-015	सुरभिरुवाच 
KK-13-01-119-015a	गवां शरीरं प्रत्यक्षमेतत्कौशिक लक्षये ।
KK-13-01-119-015c	यो यत्रोत्सहते वस्तुं स तत्र वसतां सुरः ॥
KK-13-01-119-016a	सर्वं पवित्रं परमं गवां गात्रं सुपूजितम् ।
KK-13-01-119-016c	तथा कुरुष्व भद्रं ते यथा त्वं शक्र मन्यसे ॥
KK-13-01-119-017	भीष्म उवाच 
KK-13-01-119-017a	तस्यास्तद्वचनं श्रुत्वा सुरभ्याः सुरसत्तमः ।
KK-13-01-119-017c	सह सर्वैः सुरगणैरभजत्सौरभीं प्रजाम् ॥
KK-13-01-119-018a	शृङ्गे वक्त्रे च जिह्वायां देवराजः समाविशत् ।
KK-13-01-119-018c	सर्वच्छिद्रेषु पवनः पादेषु मरुतां गणाः ॥
KK-13-01-119-019a	ककुदं सर्वगो रुद्रः कुक्षौ चैव हुताशनः ।
KK-13-01-119-019c	सरस्वती स्तनेष्वग्र्या श्रीः पुरीषे जगत्प्रिया ॥
KK-13-01-119-020a	मूत्रे कीर्तिश्च गङ्गा च मेधा पयसि शाश्वती ।
KK-13-01-119-020c	वक्त्रे सोमश्च वै देवो हृदये भगवान्यमः ॥
KK-13-01-119-021a	धर्मः पुच्छे क्रिया लोम्नि भास्करश्चक्षुषी श्रितः ।
KK-13-01-119-021c	सिद्धाः सन्धिषु सिद्धिश्च तपस्तेजश्च चेष्टने ॥
KK-13-01-119-022a	एवं सर्वे सुरगणा नियता गात्रवर्त्मसु ।
KK-13-01-119-022c	महती देवता गावो ब्राह्मणैः परिसंस्कृताः ॥
KK-13-01-119-023a	गामाश्रयन्ति सहिता देवा हि प्रभविष्णवः ।
KK-13-01-119-023c	किमासां सर्वभावेन विदध्याद्भगवान्प्रियम् ॥
KK-13-01-119-024a	भवांश्च परया भक्त्या पूजयस्व नरेश्वर ।
KK-13-01-119-024c	गावस्तु परमं लोके पवित्रं पावनं हविः ॥
KK-13-01-119-025a	निपात्य भक्षितः स्वर्गाद्भार्गवः फेनपः किल ।
KK-13-01-119-025c	स च प्राणान्पुनर्लब्ध्वा ततो गोलोकमाश्रितः ॥' 

इति श्रीमन्महाभारते अनुशासनपर्वणि दानधर्मपर्वणि एकोनविंशत्यधिकशततमोऽध्यायः ॥ 119 ॥
