श्रीः
अध्यायः 167

सनत्कुमारेण रुद्रम् प्रति देहिदेहावयवाश्रितदेवताकथनपूर्वकं योगनिरूपणम् ॥ 1 ॥

001	'सनत्कुमार उवाच 
001a	प्रभवश्चाप्ययस्तात वर्णितस्तेऽनुपूर्वशः ।
001c	तथाऽध्यात्माधिभूतं च तथैवात्राधिदैवतम् ॥
002a	निखिलेन तु वक्ष्यामि दैवतानि ह देहिनाम् ।
002c	यान्याश्रितेषु देहेषु यानि पृच्छसि शङ्कर ॥
003a	वाच्यग्निस्त्वथ जिह्वायां सोमः प्राणे तु मारुतः ।
003c	रूपे चाप्यथ नक्षत्रं जिह्वायां चाप एव तु ॥
004a	नाभ्यां समुद्रश्च विभुर्नखरोम तथैव च ।
004c	वनस्पतिवनौषध्यस्त्वङ्गेषु मरुतस्तथा ॥
005a	संवत्सराः पर्वसु च आकाशे दैवमानुषे ।
005c	उदाने विद्युदभवद्व्याने पर्जन्य एव च ॥
006a	स्तनयोरेव चाकाशं बले चेन्द्रस्तथैव च ।
006c	मनसोऽप्यथ चेशानस्त्वपाने रुद्र एव च ॥
007a	गन्धर्वाप्सरसो व्याने सत्ये मित्रश्च शङ्कर ।
007c	प्रज्ञायां वरुणश्चैव चक्षुष्यादित्य एव च ॥
008a	शरीरे पृथिवी चैव पादयोर्विष्णुरेव च ।
008c	पायौ मित्रस्तथोपस्थे प्रजापतिररिन्दम ॥
009a	मूर्ध्नि चैव दिशः प्राहुर्बुद्धौ ब्रह्मा प्रतिष्ठितः ।
009c	बुध्यमानोऽऽत्मनिष्ठः स्यादधिष्ठाता तु शङ्करः ॥
010a	अबुद्धश्चाभवत्तस्माद्बुध्यमानान्न संशयः ।
010c	आभ्यामन्यः परो बुद्धो वेदवादेषु शङ्कर ॥
011a	यदाश्रितानि देहेषु दैवतानि पृथक्पृथक् ।
011c	योऽग्नये जायते नित्यमात्मयाजी समाहितः ॥
012a	य एवमनुपश्येत दैवतानि समाहितः ।
012c	सोत्र योगी भवत्येव य एवमनुपश्यति ।
012e	स सर्वज्ञयाजिभ्यो ह्यात्मयाजी विशिष्यते ॥
013a	मुखे जुहोति यो नित्यं कृत्स्नं विश्वमिदं जगत् ।
013c	सोत्मवित्प्रोच्यते तज्ज्ञैर्महादेव महात्मभिः ॥
014a	सर्वेभ्यः परमेभ्यो वै दैवतेभ्यो ह्यात्मयाजिना ।
014c	गन्तव्यं परमाकाङ्क्षन्परमेव च चिन्तयन् ॥
015a	यथा सङ्क्रमते देहाद्देही त्रिपुरसूदन ।
015c	तथास्य स्थानमाख्यास्ये पृथक्त्वेनेह शङ्कर ॥
016a	पादाभ्यां वैष्णवं स्थानमाप्नोति विनियोजनात् ।
016c	पायुना मित्रमाप्नोति उपस्थेन प्रजापतिम् ॥
017a	नाभ्या च वारुणं स्थानं स्तनाभ्यां तु भवो लभेत् |
017c	बाहुभ्यां वासवं स्थानं श्रोत्राभ्यामाप्नुयाद्दिशः ।
017e	आदित्यं चक्षुषा स्थानं मूर्ध्ना ब्रह्मण एव च ॥
018a	अथ मूर्धसु यः प्राणान्धारयेत समाहितः ।
018c	बुद्ध्या मानमवाप्नोति द्रव्यावस्थं च संशयः ॥
019a	अव्यक्तात्परमं शुद्धमप्रमेयमनामयम् ।
019c	तमाहुः परमं नित्यं यद्यदाप्नोति बुद्धिमान् ॥
020a	बुध्यमानाप्रबुद्धाभ्यां स बुद्ध इति पठ्यते ।
020c	बुध्यमानमबुद्धश्च नित्यमेवानुपश्यति ॥
021a	विकारपुरुषस्त्वेष बुध्यमान इति स्मृतः ।
021c	पञ्चविंशतितत्वं तत्प्रोच्यते तत्र संशयः ॥
022a	स एष प्रकृतिस्थत्वात्तस्थुरित्युपदिश्यते ।
022c	महानात्मा महादेव महानत्राधितिष्ठति ॥
023a	अधिष्ठानादधिष्ठाता प्रोच्यते शास्त्रदर्शनात् ।
023c	एष चेतयते देव मोहजालमबुद्धिमान् ॥
024a	अव्यक्तस्यैव साधर्म्यमेतदाहुर्मनीषिणः ।
024c	सोहं सोहमतो नित्यादज्ञानादिति मन्यते ॥
025a	यदि बुध्यति चैवायं मन्येयमिति भास्वरः ।
025c	न प्रबुद्धो न वर्तेत पानीयं मत्स्यको यथा ॥
026a	देवता निखिलेनैताः प्रोक्तास्त्रिभुवनेश्वर ।
026c	योगकृत्यं तु तावन्मे त्वं निबोधानुपूर्वशः ॥
027a	शून्यागारेष्वरण्येषु सागरे वा गुहासु वा ।
027c	विष्टम्भयित्वा त्रीन्दण्डानवाप्तो ह्यद्वयो भवेत् ॥
028a	प्राङ्मुखोदङ्मुखो वापि तथा पश्चान्मुखोपि वा ।
028c	दक्षिणावदनो वापि बद्ध्वा विधिवदासनम् ॥
029a	स्वस्तिकेनोपसंविष्टः कायमुन्नाम्य भास्वरम् ।
029c	यथोपदिष्टं गुरुणा तथा तद्ब्रह्म धारयेत् ॥
030a	लघ्वाहारो यतो दान्तस्त्रिकालपरिवर्जकः ।
030c	मूत्रोत्सर्गपुरीषाभ्यामाहारे च समाहितः ॥
031a	शेषकालं तु युञ्जीत मनसा सुसमाहितः ।
031c	इन्द्रियाणीन्द्रियार्थेभ्यो मनसा विनिवर्तयेत् ॥
032a	मनस्तथैव सङ्गृह्य बुद्ध्या बुद्धिमतां वर ।
032c	विधावमानं धैर्येण विस्फुरन्तमितस्ततः ॥
033a	निरुध्य सर्वसङ्कल्पांस्ततो वै स्थिरतां व्रजेत् ।
033c	एकाग्रस्तद्विजानीयात्सर्वं गुह्यतमं परम् ॥
034a	निवातस्थ इवालोलो यथा दीपोऽतिदीप्यते ।
034c	ऊर्ध्वमेव न तिर्यक्च तथैवाभ्रान्ति ते मनः ॥
035a	हृदिस्थस्तिष्ठते योसौ तस्यैवाभिमुखो यदा ।
035c	मनो भवति देवेश पाषाणमिव निश्चलम् ॥
036a	स निर्जने विनिर्घोषे सघोषे चाऽऽवसञ्जने ।
036c	युक्तो यो न विकम्पेत योगी योगविधिः श्रुतः ॥
037a	ततः पश्यति तद्ब्रह्म ज्वलदात्मनि संस्थितम् ।
037c	विद्युदम्बुधरे यद्वत्तद्वदेकमनाश्रयम् ॥
038a	तमस्यगाधे तिष्ठन्तं निस्तमस्कमचेतनम् ।
038c	चेतयानमचेतं च दीप्यमानं स्वतेजसा ॥
039a	अङ्गष्ठपर्वमात्रं तन्नैश्रेयसमनिन्दितम् ।
039c	महद्भूतमनन्तं च स्वतन्त्रं विगतज्वरम् ॥
040a	ज्योतिषां ज्योतिषं देवं विष्णुमत्यन्तनिर्मलम् ।
040c	नारायणमणीयांसमीश्वराणामधीश्वरम् ॥
041a	विश्वतः परमं नित्यं विश्वं नारायणं प्रभुम् ।
041c	अविज्ञाय निमज्जन्ति लोकाः संसारसागरे ॥
042a	यं दृष्ट्वा यतयस्तात न शोचन्ति गतज्वराः ।
042c	जन्ममृत्युभयान्मुक्तास्तीर्णाः संसारसागरम् ॥
043a	अणिमा लघिमा भूमा प्राप्तिः प्राकम्यमेव च ।
043c	ईशित्वं च वशित्वं च यत्र कामावसायिता ।
043e	एतदष्टुगुणं योगं योगानाममितं स्मृतम् ॥
044a	दृष्ट्वात्मानं निरात्मानमप्रमेयं सनातनम् ।
044c	ते विशन्ति शरीराणि योगेनानेन भास्वरम् ।
044e	दैत्यदेवमनुष्याणां बलेन बलवत्तमाः ॥
045a	एतत्तत्वमनाद्यन्तं यद्भवाननुपृच्छति ।
045c	नित्यं वयमुपास्यामो योगधर्मं सनातनम् ॥
046a	योगधर्मान्न धर्मोस्ति गरीयान्सुरसत्तम ।
046c	एतद्धर्मं हि धर्माणामपुनर्भवसंस्कृतम् ॥
047a	तत्वतः परमस्तीस्ति केचिदाहुर्मनीषिणः ।
047c	केचिदाहुः परं नास्ति ये ज्ञानफलमाश्रिताः ॥
048a	ज्ञानस्थः पुरुषस्त्वेष विकृतः स्वेन वर्णितः ।
048c	ये ध्यानेनानुपश्यन्ति नित्यं योगपरायणाः ॥
049a	तमेव पुरुषं देवं केचिदेव महेश्वर ।
049c	नित्यमन्यतमाः प्राहुर्ज्ञानं परमकं स्मृतम् ॥
050a	ज्ञानमेव विनिर्मुक्ताः साङ्ख्या गच्छन्ति केवलम् ।
050c	चिन्ताध्यात्मनि चान्यत्र योगाः परमबुद्धयः ॥
051a	उक्तमेतावदेतत्ते योगदर्शनमुत्तमम् ।
051c	साङ्ख्यज्ञानं प्रवक्ष्यामि परिसङ्ख्याविदर्शनम् ॥' 

इति श्रीमन्महाभारते अनुशासनपर्वणि दानधर्मपर्वणि सप्तषष्ट्यधिकशततमोऽध्यायः ॥ 167 ॥

7-167-11 योऽग्निं याजयते नित्यमिति थ. पाठः ॥ 7-167-21 पञ्चविंशतिकं तत्वमिति थ. पाठः ॥ 7-167-27 त्रीन्दण्डानवाप्नोति च योगविदिति ट. थ. पाठः ॥
