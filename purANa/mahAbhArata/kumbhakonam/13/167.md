श्रीः
अध्यायः 167

सनत्कुमारेण रुद्रम् प्रति देहिदेहावयवाश्रितदेवताकथनपूर्वकं योगनिरूपणम् ॥ 1 ॥

KK-13-01-167-001	'सनत्कुमार उवाच 
KK-13-01-167-001a	प्रभवश्चाप्ययस्तात वर्णितस्तेऽनुपूर्वशः ।
KK-13-01-167-001c	तथाऽध्यात्माधिभूतं च तथैवात्राधिदैवतम् ॥
KK-13-01-167-002a	निखिलेन तु वक्ष्यामि दैवतानि ह देहिनाम् ।
KK-13-01-167-002c	यान्याश्रितेषु देहेषु यानि पृच्छसि शङ्कर ॥
KK-13-01-167-003a	वाच्यग्निस्त्वथ जिह्वायां सोमः प्राणे तु मारुतः ।
KK-13-01-167-003c	रूपे चाप्यथ नक्षत्रं जिह्वायां चाप एव तु ॥
KK-13-01-167-004a	नाभ्यां समुद्रश्च विभुर्नखरोम तथैव च ।
KK-13-01-167-004c	वनस्पतिवनौषध्यस्त्वङ्गेषु मरुतस्तथा ॥
KK-13-01-167-005a	संवत्सराः पर्वसु च आकाशे दैवमानुषे ।
KK-13-01-167-005c	उदाने विद्युदभवद्व्याने पर्जन्य एव च ॥
KK-13-01-167-006a	स्तनयोरेव चाकाशं बले चेन्द्रस्तथैव च ।
KK-13-01-167-006c	मनसोऽप्यथ चेशानस्त्वपाने रुद्र एव च ॥
KK-13-01-167-007a	गन्धर्वाप्सरसो व्याने सत्ये मित्रश्च शङ्कर ।
KK-13-01-167-007c	प्रज्ञायां वरुणश्चैव चक्षुष्यादित्य एव च ॥
KK-13-01-167-008a	शरीरे पृथिवी चैव पादयोर्विष्णुरेव च ।
KK-13-01-167-008c	पायौ मित्रस्तथोपस्थे प्रजापतिररिन्दम ॥
KK-13-01-167-009a	मूर्ध्नि चैव दिशः प्राहुर्बुद्धौ ब्रह्मा प्रतिष्ठितः ।
KK-13-01-167-009c	बुध्यमानोऽऽत्मनिष्ठः स्यादधिष्ठाता तु शङ्करः ॥
KK-13-01-167-010a	अबुद्धश्चाभवत्तस्माद्बुध्यमानान्न संशयः ।
KK-13-01-167-010c	आभ्यामन्यः परो बुद्धो वेदवादेषु शङ्कर ॥
KK-13-01-167-011a	यदाश्रितानि देहेषु दैवतानि पृथक्पृथक् ।
KK-13-01-167-011c	योऽग्नये जायते नित्यमात्मयाजी समाहितः ॥
KK-13-01-167-012a	य एवमनुपश्येत दैवतानि समाहितः ।
KK-13-01-167-012c	सोत्र योगी भवत्येव य एवमनुपश्यति ।
KK-13-01-167-012e	स सर्वज्ञयाजिभ्यो ह्यात्मयाजी विशिष्यते ॥
KK-13-01-167-013a	मुखे जुहोति यो नित्यं कृत्स्नं विश्वमिदं जगत् ।
KK-13-01-167-013c	सोत्मवित्प्रोच्यते तज्ज्ञैर्महादेव महात्मभिः ॥
KK-13-01-167-014a	सर्वेभ्यः परमेभ्यो वै दैवतेभ्यो ह्यात्मयाजिना ।
KK-13-01-167-014c	गन्तव्यं परमाकाङ्क्षन्परमेव च चिन्तयन् ॥
KK-13-01-167-015a	यथा सङ्क्रमते देहाद्देही त्रिपुरसूदन ।
KK-13-01-167-015c	तथास्य स्थानमाख्यास्ये पृथक्त्वेनेह शङ्कर ॥
KK-13-01-167-016a	पादाभ्यां वैष्णवं स्थानमाप्नोति विनियोजनात् ।
KK-13-01-167-016c	पायुना मित्रमाप्नोति उपस्थेन प्रजापतिम् ॥
KK-13-01-167-017a	नाभ्या च वारुणं स्थानं स्तनाभ्यां तु भवो लभेत् |
KK-13-01-167-017c	बाहुभ्यां वासवं स्थानं श्रोत्राभ्यामाप्नुयाद्दिशः ।
KK-13-01-167-017e	आदित्यं चक्षुषा स्थानं मूर्ध्ना ब्रह्मण एव च ॥
KK-13-01-167-018a	अथ मूर्धसु यः प्राणान्धारयेत समाहितः ।
KK-13-01-167-018c	बुद्ध्या मानमवाप्नोति द्रव्यावस्थं च संशयः ॥
KK-13-01-167-019a	अव्यक्तात्परमं शुद्धमप्रमेयमनामयम् ।
KK-13-01-167-019c	तमाहुः परमं नित्यं यद्यदाप्नोति बुद्धिमान् ॥
KK-13-01-167-020a	बुध्यमानाप्रबुद्धाभ्यां स बुद्ध इति पठ्यते ।
KK-13-01-167-020c	बुध्यमानमबुद्धश्च नित्यमेवानुपश्यति ॥
KK-13-01-167-021a	विकारपुरुषस्त्वेष बुध्यमान इति स्मृतः ।
KK-13-01-167-021c	पञ्चविंशतितत्वं तत्प्रोच्यते तत्र संशयः ॥
KK-13-01-167-022a	स एष प्रकृतिस्थत्वात्तस्थुरित्युपदिश्यते ।
KK-13-01-167-022c	महानात्मा महादेव महानत्राधितिष्ठति ॥
KK-13-01-167-023a	अधिष्ठानादधिष्ठाता प्रोच्यते शास्त्रदर्शनात् ।
KK-13-01-167-023c	एष चेतयते देव मोहजालमबुद्धिमान् ॥
KK-13-01-167-024a	अव्यक्तस्यैव साधर्म्यमेतदाहुर्मनीषिणः ।
KK-13-01-167-024c	सोहं सोहमतो नित्यादज्ञानादिति मन्यते ॥
KK-13-01-167-025a	यदि बुध्यति चैवायं मन्येयमिति भास्वरः ।
KK-13-01-167-025c	न प्रबुद्धो न वर्तेत पानीयं मत्स्यको यथा ॥
KK-13-01-167-026a	देवता निखिलेनैताः प्रोक्तास्त्रिभुवनेश्वर ।
KK-13-01-167-026c	योगकृत्यं तु तावन्मे त्वं निबोधानुपूर्वशः ॥
KK-13-01-167-027a	शून्यागारेष्वरण्येषु सागरे वा गुहासु वा ।
KK-13-01-167-027c	विष्टम्भयित्वा त्रीन्दण्डानवाप्तो ह्यद्वयो भवेत् ॥
KK-13-01-167-028a	प्राङ्मुखोदङ्मुखो वापि तथा पश्चान्मुखोपि वा ।
KK-13-01-167-028c	दक्षिणावदनो वापि बद्ध्वा विधिवदासनम् ॥
KK-13-01-167-029a	स्वस्तिकेनोपसंविष्टः कायमुन्नाम्य भास्वरम् ।
KK-13-01-167-029c	यथोपदिष्टं गुरुणा तथा तद्ब्रह्म धारयेत् ॥
KK-13-01-167-030a	लघ्वाहारो यतो दान्तस्त्रिकालपरिवर्जकः ।
KK-13-01-167-030c	मूत्रोत्सर्गपुरीषाभ्यामाहारे च समाहितः ॥
KK-13-01-167-031a	शेषकालं तु युञ्जीत मनसा सुसमाहितः ।
KK-13-01-167-031c	इन्द्रियाणीन्द्रियार्थेभ्यो मनसा विनिवर्तयेत् ॥
KK-13-01-167-032a	मनस्तथैव सङ्गृह्य बुद्ध्या बुद्धिमतां वर ।
KK-13-01-167-032c	विधावमानं धैर्येण विस्फुरन्तमितस्ततः ॥
KK-13-01-167-033a	निरुध्य सर्वसङ्कल्पांस्ततो वै स्थिरतां व्रजेत् ।
KK-13-01-167-033c	एकाग्रस्तद्विजानीयात्सर्वं गुह्यतमं परम् ॥
KK-13-01-167-034a	निवातस्थ इवालोलो यथा दीपोऽतिदीप्यते ।
KK-13-01-167-034c	ऊर्ध्वमेव न तिर्यक्च तथैवाभ्रान्ति ते मनः ॥
KK-13-01-167-035a	हृदिस्थस्तिष्ठते योसौ तस्यैवाभिमुखो यदा ।
KK-13-01-167-035c	मनो भवति देवेश पाषाणमिव निश्चलम् ॥
KK-13-01-167-036a	स निर्जने विनिर्घोषे सघोषे चाऽऽवसञ्जने ।
KK-13-01-167-036c	युक्तो यो न विकम्पेत योगी योगविधिः श्रुतः ॥
KK-13-01-167-037a	ततः पश्यति तद्ब्रह्म ज्वलदात्मनि संस्थितम् ।
KK-13-01-167-037c	विद्युदम्बुधरे यद्वत्तद्वदेकमनाश्रयम् ॥
KK-13-01-167-038a	तमस्यगाधे तिष्ठन्तं निस्तमस्कमचेतनम् ।
KK-13-01-167-038c	चेतयानमचेतं च दीप्यमानं स्वतेजसा ॥
KK-13-01-167-039a	अङ्गष्ठपर्वमात्रं तन्नैश्रेयसमनिन्दितम् ।
KK-13-01-167-039c	महद्भूतमनन्तं च स्वतन्त्रं विगतज्वरम् ॥
KK-13-01-167-040a	ज्योतिषां ज्योतिषं देवं विष्णुमत्यन्तनिर्मलम् ।
KK-13-01-167-040c	नारायणमणीयांसमीश्वराणामधीश्वरम् ॥
KK-13-01-167-041a	विश्वतः परमं नित्यं विश्वं नारायणं प्रभुम् ।
KK-13-01-167-041c	अविज्ञाय निमज्जन्ति लोकाः संसारसागरे ॥
KK-13-01-167-042a	यं दृष्ट्वा यतयस्तात न शोचन्ति गतज्वराः ।
KK-13-01-167-042c	जन्ममृत्युभयान्मुक्तास्तीर्णाः संसारसागरम् ॥
KK-13-01-167-043a	अणिमा लघिमा भूमा प्राप्तिः प्राकम्यमेव च ।
KK-13-01-167-043c	ईशित्वं च वशित्वं च यत्र कामावसायिता ।
KK-13-01-167-043e	एतदष्टुगुणं योगं योगानाममितं स्मृतम् ॥
KK-13-01-167-044a	दृष्ट्वात्मानं निरात्मानमप्रमेयं सनातनम् ।
KK-13-01-167-044c	ते विशन्ति शरीराणि योगेनानेन भास्वरम् ।
KK-13-01-167-044e	दैत्यदेवमनुष्याणां बलेन बलवत्तमाः ॥
KK-13-01-167-045a	एतत्तत्वमनाद्यन्तं यद्भवाननुपृच्छति ।
KK-13-01-167-045c	नित्यं वयमुपास्यामो योगधर्मं सनातनम् ॥
KK-13-01-167-046a	योगधर्मान्न धर्मोस्ति गरीयान्सुरसत्तम ।
KK-13-01-167-046c	एतद्धर्मं हि धर्माणामपुनर्भवसंस्कृतम् ॥
KK-13-01-167-047a	तत्वतः परमस्तीस्ति केचिदाहुर्मनीषिणः ।
KK-13-01-167-047c	केचिदाहुः परं नास्ति ये ज्ञानफलमाश्रिताः ॥
KK-13-01-167-048a	ज्ञानस्थः पुरुषस्त्वेष विकृतः स्वेन वर्णितः ।
KK-13-01-167-048c	ये ध्यानेनानुपश्यन्ति नित्यं योगपरायणाः ॥
KK-13-01-167-049a	तमेव पुरुषं देवं केचिदेव महेश्वर ।
KK-13-01-167-049c	नित्यमन्यतमाः प्राहुर्ज्ञानं परमकं स्मृतम् ॥
KK-13-01-167-050a	ज्ञानमेव विनिर्मुक्ताः साङ्ख्या गच्छन्ति केवलम् ।
KK-13-01-167-050c	चिन्ताध्यात्मनि चान्यत्र योगाः परमबुद्धयः ॥
KK-13-01-167-051a	उक्तमेतावदेतत्ते योगदर्शनमुत्तमम् ।
KK-13-01-167-051c	साङ्ख्यज्ञानं प्रवक्ष्यामि परिसङ्ख्याविदर्शनम् ॥' 

इति श्रीमन्महाभारते अनुशासनपर्वणि दानधर्मपर्वणि सप्तषष्ट्यधिकशततमोऽध्यायः ॥ 167 ॥

7-167-11 योऽग्निं याजयते नित्यमिति थ. पाठः ॥ 7-167-21 पञ्चविंशतिकं तत्वमिति थ. पाठः ॥ 7-167-27 त्रीन्दण्डानवाप्नोति च योगविदिति ट. थ. पाठः ॥
