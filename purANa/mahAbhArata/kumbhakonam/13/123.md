श्रीः
अध्यायः 123

फेनपस्य गोभी रन्तिदेवम् प्रति तत्सत्रे स्वेषां पशुत्वेन विनियोगप्रार्थना ॥ 1 ॥ तेन गवां मध्ये कस्याश्चिदपि सकामत्वज्ञाने सत्रविरामरूपसमयकरणेन सत्रारम्भः ॥ 2 ॥ कदाचन कस्याश्चिद्गोर्वत्सस्नेहाद्विशसने दुःखावगमेन यागोपरमः ॥ 3 ॥
	
001	'भीष्म उवाच 
001a	ता गावो रन्तिदेवस्य गत्वा यज्ञं मनीषिणः ।
001c	आत्मानं ज्ञापयामासुर्महर्षीणां समक्षतः ॥
002a	रन्तिदेवस्ततो राजा प्रयतः प्राञ्जलिः शुचिः ।
002c	उवाच गावः प्रणतः किमागमनमित्यपि ॥
003	गाव ऊचुः 
003a	इच्चामस्तव राजेन्द्र सत्रेऽस्मिन्विनियोजनम् ।
003c	पशुत्वमुपसम्प्राप्तुं प्रसादं कर्तुमर्हसि ॥
004	रन्तिदेव उवाच 
004a	नास्ति शक्तो गवां घातं कर्तुं शतसहस्रशः ।
004c	घातयित्वा त्वहं युष्मान्कथमात्मानमुत्तरे ॥
005a	यः पशुत्वेन संयोज्य युष्मान्स्वर्गं नयेदिह ।
005c	आत्मानं चैव तपसा गावः समुपगम्यताम् ॥
006	गाव ऊचुः 
006a	अस्माकं तारणे युक्तो धर्मात्मा तपसि स्थितः ।
006c	श्रुतोऽस्माभिर्भवान्राजंस्ततस्तु स्वयमागताः ॥
007	रन्तिदेव उवाच 
007a	मम सत्रे पशुत्वं वो यद्येवं हि मनीषितम् ।
007c	समयेनाहमेतेन जुहुयां वो हुताशने ॥
008a	कदाचिद्यदि वः काचिदकामा विनियुज्यते ।
008c	तदा समाप्तिः सत्रस्य गवां स्यादिति नैष्ठिकी ॥
009	गाव ऊचुः 
009a	एवमस्तु महाराज यथा त्वं प्रब्रवीषि नः ।
009c	अकामाः स्युर्यदा गावस्तदा सत्रं समाप्यताम् ॥
010	भीष्म उवाच 
010a	ततः प्रवृत्ते गोसत्रे रन्तिदेवस्य धीमतः ।
010c	गोसहस्राण्यहरहर्नियुज्यन्ते शमीतृभिः ॥
011a	एवं बहूनि वर्षाणि व्यतीतानि नराधिप ।
011c	गवां वै वध्यमानानां न चान्तः प्रत्यदृश्यत ॥
012a	गवां चर्मसहस्रैस्तु राशयः पर्वतोपमाः ।
012c	बभूवुः कुरुशार्दूल बहुधा मेघसन्निभाः ॥
013a	मेदःक्लेदवहा चैव प्रावर्तत महानदी ।
013c	अद्यापि भुवि विख्याता नदी चर्मण्वती शुभा ॥
014a	ततः कदाचित्स्वं वत्सं गौरुपामन्त्र्य दुःखिता ।
014c	एहि वत्स स्तनं पाहि मा त्वं पश्चात्क्षुधार्दितः ॥
015a	तप्स्यसे विमना दुःखं घातितायां मयि ध्रुवम् ।
015c	एते ह्यायान्ति चण्डालाः सशस्त्रा मां जिघांसवः ॥
016a	अथ शुश्राव तां वाणीं मानुषीं समुदाहृताम् ।
016c	रन्तिदेवो महाराज ततस्तां समवारयत् ॥
017a	स्थापयामास गोसत्रमथ तं पार्थिवर्षभ ।
017c	सत्रोत्सृष्टाः परित्यक्ता गावोऽन्याः समुपाश्रिताः ॥
018a	यास्तस्य राज्ञो निहता गावो यज्ञे महात्मनः ।
018c	ता गोलोकमुपाजग्मुः प्रेक्षिता ब्रह्मवादिभिः ॥
019a	रन्तिदेवोपि राजर्षिरिष्ट्वा यज्ञं यथाविधि ।
019c	ततः सख्यं सुरपतेस्त्रिदिवं चाक्षयं ययौ ॥
020a	फेनपो दिवि गोलोके मुमुदे शाश्वतीः समाः ।
020c	अवशिष्टश्च या गावस्ता बभूवुर्वनेचराः ॥
021a	फेनपाख्यानमेतत्ते गवां माहात्म्यमेव च ।
021c	कथितं पावनं पुण्यं कृष्णद्वैपायनेरितम् ॥
022a	नारायणोऽपि भगवान्दृष्ट्वा गोषु परं यशः ।
022c	शुश्रूषां परमां चक्रे भक्तिं च भरतर्षभ ॥
023a	तस्मात्त्वमपि राजेन्द्र गा वै पूजय भारत ।
023c	द्विजेभ्यश्चैव सततं प्रयच्छ कुरुसत्तम ॥ 

इति श्रीमन्महाभारते अनुशासनपर्वणि दानधर्मपर्वणि त्रयोविंशत्यधिकशततमोऽध्यायः ॥ 123 ॥

7-123-8 कदाचित् कदापि । काचित् कापि ॥ 7-123-10 शमीतृभिः शमितृभिः । दीर्घ आर्षः ॥
