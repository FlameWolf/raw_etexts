अध्यायः 020

कश्यपेन स्वभार्ययोः कद्रूविनतयोः क्रमेण पुत्रसहस्रतद्द्वयलाभरूपवरदानम् ॥ 1 ॥ कद्र्वा अण्डसहस्रात्सर्पसहस्रविनिर्गमे उत्कण्ठितया विनतया स्वीयाण्डद्वये एकतराण्डविभेदनम् ॥ 2 ॥ अकालेऽण्डभेदनादसमग्राङ्गतया जातेनारूपेण विनतायै दास्यप्राप्तिरूपशापदानम् ॥ 3 ॥

001	`भीष्म उवाच ।
001	युधिष्ठिर महाबाहो शृणु राजन्यथा तथम् ।
001c	गरुडं पक्षिणां श्रेष्ठं वैनतेयं महाबलम् ॥
002a	तथा च गरुडो राजन्सुपर्णश्च यथाऽभवत् ।
002c	यथा च भुजगान्हन्ति तथा मे ब्रुवतः शृणु ॥
003a	पुराऽहं तात रामेणि जामदग्न्येन धीमता ।
003c	कैलासशिखरे रम्ये मृगान्निघ्नन्सहस्रशः ॥
004a	तमहं तात दृष्टैव शस्त्रण्युत्सृज्य सर्वशः ।
004c	अभिवाद्य पूर्वं रामाय विनयेनोपतस्थिवान् ॥
005a	तमहं कथान्ते वरदं सुपर्णस्य बलौजसी ।
005c	अपृच्छं स च मां प्रीतः प्रत्युवाच युधिष्ठिर ॥
006a	कद्रूश्च विनता चास्तां प्रजापतिसुते उभे ।
006c	ते तु धर्मेणोपयेमे मारीचः कश्यपः प्रभुः ॥
007ac	प्रादात्ताभ्यां वरं प्रीतो भार्याभ्यां सुमहातपाः ॥
008a	तत्र कद्रूर्वरं वव्रे पुत्राणां दशतः शतम् ।
008c	तुल्यतेजःप्रभावानां सर्वेषां तुल्यजन्मनाम् ॥
009a	विनता तु वव्रे द्वौ पुत्रौ वीरौ भरतसत्तम ।
009c	कद्रूपुत्रसहस्रेण तुल्यवेगपराक्रमौ ॥
010a	स तु ताभ्यां वरं प्रादात्तथेत्युक्त्वा महातपाः ।
010c	जनयामास तान्पुत्रांस्ताभ्यामासीद्यथा पुरा ॥
011a	कद्रूः प्रजज्ञे ह्यण्डानां तथैव दशतःशतम् ।
011c	अण्डे द्वे विनता चैव दर्शनीयतरे शुभे ॥
012a	तानि त्वण्डानि तु तयोः कद्रूविनतयोर्द्वयोः ।
012c	सोपस्वेदेषु पात्रेषु निदधुः परिचारिणः ॥
013a	निस्सरन्ति तदाऽण्डेभ्यः कद्रूपुत्रा भुजङ्गमाः ।
013c	पञ्चवर्षशते काले दृष्ट्वाऽमोघबलौजसः ॥
014a	विनता तेषु जातेषु पन्नगेषु महात्मसु ।
014c	विपुत्रा पुत्रसनतापाद्दण्डमेकं बिभेद ह ॥
015a	किमनेन करिष्येऽहमिति वाक्यमभाषत ।
015c	नहि पञ्चशते काले पुरा पुत्रौ ददर्श सा ॥
016a	सापश्यदण्डान्निष्क्रान्तं विनापत्रं मनस्विनम् ।
016c	पूर्वकायोपसम्पन्नं वियुक्तमितरेण ह ॥
017a	दृष्ट्वा तु तं तथारूपमसमग्रशरीरिणम् ।
017c	पुत्रदुःखान्विताऽशोचत्स च पक्षी तथा गतः ॥
018a	अब्रवीच्च मुदा युक्तः पर्यश्रुनयनस्तदा ।
018c	मातरं च पलाशी ह हतोऽहमिति चासकृत् ॥
019a	न त्वया काङ्क्षितः कालो यावानेवात्यगात्पुरा ।
019c	आवां भवाव पुत्रौ ते श्वसनाद्बलवत्तरौ ॥
020a	ईर्ष्याक्रोधाभिभूतत्वाद्योहमेवं कृतस्त्वया ।
020c	तस्मात्त्वमपि मे मातर्दासीभावं गमिष्यसि ॥
021a	पञ्चवर्षशतानि त्वं स्पर्धसे वै यया सह ।
021c	दासी तस्या भवित्रीति साश्रुपातमुवाच ह ॥
022a	एष चैव महाभागे बली बलवतांवरः ।
022c	मोक्षयिष्यति ते मातर्दासीभावान्ममानुजः ॥' ॥

इति श्रीमन्महाभारते अनुशासनपर्वणि दानधर्मपर्वणि विंशोऽध्यायः ॥ 20 ॥

13-20-3 रामेण सङ्गत इति शेषः ॥
