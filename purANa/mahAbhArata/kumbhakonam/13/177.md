श्रीः
अध्यायः 177

भीष्मेण युधिष्ठिरम् प्रति मांसभक्षणाभक्षणयोः क्रमेण निन्दाप्रशंसने ॥ 1 ॥

KK-13-01-177-001	युधिष्ठिर उवाच 
KK-13-01-177-001a	अहिंसा परमो धर्म इत्युक्तं बहुशस्त्वया ।
KK-13-01-177-001c	श्राद्धेषु च भवानाह पितॄणां मांसमीप्सितम् ॥
KK-13-01-177-002a	मांसैर्बहुविधैः प्रोक्तस्त्वया श्राद्धविधिः पुरा ।
KK-13-01-177-002c	अहत्वा च कुतो मांसमेवमेतद्विरुध्यते ॥
KK-13-01-177-003a	जातो नः संशयो धर्मे मांसस्य परिवर्जने ।
KK-13-01-177-003c	दोषो भक्षयतः कः स्यात्कश्चाभक्षयतो गुणः ॥
KK-13-01-177-004a	हत्वा भक्षयतो वाऽपि परेणोपहृतस्य वा ।
KK-13-01-177-004c	हन्याद्वा यः परस्यार्थे क्रीत्वा वा भक्षयेन्नरः ॥
KK-13-01-177-005a	एतदिच्छामि तत्त्वेन कथ्यमानं त्वयाऽनघ ।
KK-13-01-177-005c	निश्चयेन चिकीर्षामि धर्ममेतं सनातनम् ॥
KK-13-01-177-006a	कथमायुरवाप्नोति कथं भवति सत्ववान् ।
KK-13-01-177-006c	कथमव्यङ्गतामेति लक्षण्यो जायते कथम् ॥
KK-13-01-177-007	भीष्म उवाच 
KK-13-01-177-007a	मांसस्याभक्षणाद्राजन्यो धर्मः कुरुनन्दन ।
KK-13-01-177-007c	तं मे शृणु यथातत्त्वं यश्चास्य विधिरुत्तमः ॥
KK-13-01-177-008a	रूपमव्यङ्गतामायुर्बुद्धिं सत्वं बलं स्मृतिम् ।
KK-13-01-177-008c	प्राप्तुकामैर्नरैर्हिंसा वर्जनीया कृतात्मभिः ॥
KK-13-01-177-009a	ऋषीणामत्र संवादो बहुशः कुरुनन्दन ।
KK-13-01-177-009c	बभूव तेषां तु मतं यत्तच्छृणु युधिष्ठिर ॥
KK-13-01-177-010a	यो यजेताश्वमेधेन मासिमासि यतव्रतः ।
KK-13-01-177-010c	वर्जयेन्मधु मांसं च सममेतद्युधिष्ठिर ॥
KK-13-01-177-011a	सप्तर्षयो वालखिल्यास्तथैव च मरीचिपाः ।
KK-13-01-177-011c	मांसस्याभक्षणं राजन्प्रशंसन्ति मनीषिणः ॥
KK-13-01-177-012a	न भक्षयति यो मांसं न च हन्यान्न घातयेत् ।
KK-13-01-177-012c	तन्मित्रं सर्वभूतानां मनुः स्वायम्भुवोऽब्रवीत् ॥
KK-13-01-177-013a	अधृष्यः सर्वभूतानां विश्वास्यः सर्वजन्तुषु ।
KK-13-01-177-013c	साधूनां सम्मतो नित्यं भवेन्मांसं विवर्जयन् ॥
KK-13-01-177-014a	स्वमांसं परमांसेन यो वर्धयितुमिच्छति ।
KK-13-01-177-014c	अविश्वास्योऽवसीदेत्स इति होवाच नारदः ॥
KK-13-01-177-015a	ददाति यजते चापि तपस्वी च भवत्यपि ।
KK-13-01-177-015c	मधुमांसनिवृत्त्येति प्राह चैवं बृहस्पतिः ॥
KK-13-01-177-016a	मासिमास्यश्वमेधेन यो यजेत शतं समाः ।
KK-13-01-177-016c	न खादति च यो मांसं सममेतन्मतं मम ॥
KK-13-01-177-017a	सदा यजति सत्रेण सदा दानं प्रयच्छति ।
KK-13-01-177-017c	सदा तपस्वी भवति मद्यमांसविवर्जनात् ॥
KK-13-01-177-018a	सर्वे वेदा न तत्कुर्युः सर्वे यज्ञाश्च भारत ।
KK-13-01-177-018c	यो भक्षयित्वा मांसानि पश्चादपि निवर्तते ॥
KK-13-01-177-019a	'भक्षयित्वा निमित्तेऽपि दुष्करं कुरुते तपः ।'
KK-13-01-177-019c	दुष्करं च रसज्ञेन मांसस्य परिवर्जनम् ।
KK-13-01-177-019e	चर्तुं व्रतमिदं श्रेष्ठं सर्वप्राण्यभयप्रदम् ॥
KK-13-01-177-020a	सर्वभूतेषु यो विद्वान्ददात्यभयदक्षिणाम् ।
KK-13-01-177-020c	दाता भवति लोके स प्राणानां नात्र संशयः ।
KK-13-01-177-020e	एवं वै परमं धर्मं प्रशंसन्ति मनीषिणः ॥
KK-13-01-177-021a	प्राणा यथाऽऽत्मनोऽभीष्टा भूतानामपि वै तथा ।
KK-13-01-177-021c	आत्मौपम्येन गन्तव्यं बुद्धिमद्भिः कृतात्मभिः ॥
KK-13-01-177-022a	विकीर्णकर्णकेनापि तृणमस्पन्दने भयम् ।
KK-13-01-177-022c	किं पुनर्हन्यमानानां तरसा जीवितार्थिनाम् ।
KK-13-01-177-022e	अरोगाणामपापानां पापैर्मांसोपजीविभिः ॥
KK-13-01-177-023a	मृत्युतो भयमस्तीति शङ्कायां दुःखमुत्तरम् ।
KK-13-01-177-023c	धर्मस्यायतनं तस्मान्मांसस्य परिवर्जनम् ॥
KK-13-01-177-024a	अहिंसा परमो धर्मस्तथाऽहिंसा परं तपः ।
KK-13-01-177-024c	अहिंसा परमं सत्यं ततो धर्मः प्रवर्तते ॥
KK-13-01-177-025a	न हि मांसं तृणात्काष्ठादुपलाद्वाऽपि जायते ।
KK-13-01-177-025c	हत्वा जन्तुं ततो मांसं तस्माद्दोषस्तु भक्षणे ॥
KK-13-01-177-026a	स्वाहास्वाधामृतभुजो देवाः सत्यार्जवप्रियाः ।
KK-13-01-177-026c	राक्षसेन्द्रभयान्मुक्ताः सर्वभूतपरायणाः ॥
KK-13-01-177-027a	कान्तारेष्वथ घोरेषु दुर्गेषु गहनेषु च ।
KK-13-01-177-027c	रात्रावहनि सन्ध्यासु चत्वरेषु सभासु च ॥
KK-13-01-177-028a	उद्यतेषु च शस्त्रेषु मृगव्यालहतेषु च ।
KK-13-01-177-028c	अमांसभक्षणाद्राजन्न भयं तेषु विद्यते ॥
KK-13-01-177-029a	शरण्यः सर्वभूतानां विश्वास्यः सर्वजन्तुषु ।
KK-13-01-177-029c	अनुद्वेगकरो लोके न चाप्युद्विजते सदा ॥
KK-13-01-177-030a	यदि चेत्खादको न स्यान्न तदा घातको भवेत् ।
KK-13-01-177-030c	घातकः खादकार्थाय तद्घातयति वै नरः ॥
KK-13-01-177-031a	अभक्ष्यमेतदिति वै इति हिंसा निवर्तते ।
KK-13-01-177-031c	खादकक्रमतो हिंसा मृगादीनां प्रवर्तते ॥
KK-13-01-177-032a	यस्माद्ग्रसति चैवायुर्हिंसकानां महाद्युते ।
KK-13-01-177-032c	तस्माद्विवर्जयेन्मांसं य इच्छेद्भूतिमात्मनः ॥
KK-13-01-177-033a	त्रातारं नाधिगच्छन्ति रौद्राः प्राणिविहिंसकाः ।
KK-13-01-177-033c	उद्वेजकास्तु भूतानां यथा व्यालमृगास्तथा ॥
KK-13-01-177-034a	लोभाद्वा बुद्धिमोहाद्वा बलवीर्यार्थमेव च ।
KK-13-01-177-034c	संसर्गादथ पापानामधर्मो रुचितो नृणाम् ॥
KK-13-01-177-035a	स्वमांसं परमांसेन यो वर्धयितुमिच्छति ।
KK-13-01-177-035c	उद्विग्नराष्ट्रे वसति यत्र यत्राभिजायते ॥
KK-13-01-177-036a	धन्यं यशस्यमायुष्यं स्वर्ग्यं स्वस्त्ययनं महत् ।
KK-13-01-177-036c	मांसस्याभक्षणं प्राहुर्नियताः परमर्षयः ॥
KK-13-01-177-037a	इदं तु खलु कौन्तेय श्रुतमासीत्पुरा मया ।
KK-13-01-177-037c	मार्कण्डेयस्य वदतो ये दोषा मांसभक्षणे ॥
KK-13-01-177-038a	यो हि खादति सांसानि प्राणिनां जीवितैषिणाम् ।
KK-13-01-177-038c	सदा भवति वै पापः प्राणिहन्ता तथैव सः ॥
KK-13-01-177-039a	धनेन क्रयिको हन्ति खादकश्चोपभोगतः ।
KK-13-01-177-039c	घातको वधबन्धाभ्यामित्येष त्रिविधो वधः ॥
KK-13-01-177-040a	अखादन्ननुमोदंश्च भावदोषेण मानवः ।
KK-13-01-177-040c	योऽनुमोदति हन्यन्तं सोऽपि दोषेण लिप्यते ॥
KK-13-01-177-041a	अधृष्यः सर्वभूतानामायुष्मान्निरुजः सदा ।
KK-13-01-177-041c	भवत्यभक्षयन्मासं दयावान्प्राणिनामिह ॥
KK-13-01-177-042a	हिरण्यदानैर्गोदानैर्भूमिदानैश्च सर्वशः ।
KK-13-01-177-042c	मांसस्याभक्षणे धर्मो विशिष्ट इति नः श्रुतिः ॥
KK-13-01-177-043a	अप्रोक्षितं वृथामासं विधिहीनं न भक्षयेत् ।
KK-13-01-177-043c	भक्षयन्निरयं याति नरो नास्त्यत्र संशयः ॥
KK-13-01-177-044a	प्रोक्षिताभ्युक्षितं मांसं तथा ब्राह्मणकाम्यया ।
KK-13-01-177-044c	अल्पदोषमिति ज्ञेयं विपरीते तु लिप्यते ॥
KK-13-01-177-045a	खादकस्य कृते जन्तून्यो हन्यात्पुरुषाधमः ।
KK-13-01-177-045c	महादोषकरस्तत्र घातको न तु खादकः ॥
KK-13-01-177-046a	इज्यायज्ञश्रुतिकृतैर्या मार्गैरबुधोऽधमः ।
KK-13-01-177-046c	हन्याज्जन्तून्मांसगृध्नुः स वै नरकभाङ्नरः ॥
KK-13-01-177-047a	भक्षयित्वाऽपि यो मांसं पश्चादपि निवर्तते ।
KK-13-01-177-047c	तस्यापि सुमहान्धर्मो यः पापाद्विनिवर्तते ॥
KK-13-01-177-048a	आहर्ता चानुमन्ता च विशस्ता क्रयविक्रयी ।
KK-13-01-177-048c	संस्कर्ता चोपभोक्ता च घातकाः सर्व एव ते ॥
KK-13-01-177-049a	इदमन्यत्तु वक्ष्यामि प्रमाणं विधिनिर्मितम् ।
KK-13-01-177-049c	पुराणमृषिभिर्जुष्टं वेदेषु परिनिश्चितम् ॥
KK-13-01-177-050a	प्रवृत्तिलक्षणे धर्मे फलार्थिभिरभिद्रुते ।
KK-13-01-177-050c	यथोक्तं राजशार्दूल न तु तन्मोक्षकारणम् ॥
KK-13-01-177-051a	हविर्यत्संस्कृतं मन्त्रैः प्रोक्षिताभ्युक्षितं शुचि ।
KK-13-01-177-051c	वेदोक्तेन प्रमाणेन पितॄणां प्रक्रियासु च ।
KK-13-01-177-051e	प्रवृत्तिधर्मिणा भक्ष्यं नान्यथा मनुरब्रवीत् ॥
KK-13-01-177-052a	अस्वर्ग्यमयशस्यं च रक्षोवद्भरतर्षभ ।
KK-13-01-177-052c	विधिहीनं नरः पूर्वं मांसं राजन्न भक्षयेत् ॥
KK-13-01-177-053a	य इच्छेत्पुरुषोऽत्यन्तमात्मानं निरुपद्रवम् ।
KK-13-01-177-053c	स वर्जयेत मांसानि प्राणिनामिह सर्वशः ॥
KK-13-01-177-054a	श्रूयते हि पुराकल्पे नृणां व्रीहिमयः पशुः ।
KK-13-01-177-054c	येनायजन्त विद्वांसः पुण्यलोकपरायणाः ॥
KK-13-01-177-055a	ऋषिभिः संशयं पृष्टो वसुश्चेदिपतिः पुरा ।
KK-13-01-177-055c	अभक्ष्यमपि मांसं यः प्राह भक्ष्यमिति प्रभो ॥
KK-13-01-177-056a	आकाशादवनिं प्राप्तस्ततः स पृथिवीपतिः ।
KK-13-01-177-056c	यस्तदेव पुनश्चोक्त्वा विवेश धरणीतलम् ॥
KK-13-01-177-057a	प्रजानां हितकामेन त्वगस्त्येन महात्मना ।
KK-13-01-177-057c	आरण्याः सर्वदैवत्याः प्रोक्षितास्तापसैर्मृगाः ॥
KK-13-01-177-058a	क्रिया ह्येवं न हीयन्ते पितृदैवतसंश्रिताः ।
KK-13-01-177-058c	प्रीयन्ते पितरश्चैव न्यायतो मांसतर्पिताः ॥
KK-13-01-177-059a	इदं तु शृणु राजेन्द्र मांसस्याभक्षणे गुणाः ।
KK-13-01-177-059c	[अभक्षणे सर्वसुखं मांसस्य मनुजाधिप ॥]
KK-13-01-177-060a	यस्तु वर्षशतं पूर्णं तपस्तप्येत्सुदारुणम् ।
KK-13-01-177-060c	यश्चैव वर्जयेन्मांसं सममेतन्मतं मम ॥
KK-13-01-177-061a	कौमुद्यास्तु विशेषेण शुक्लपक्षे नराधिप ।
KK-13-01-177-061c	वर्जयेत्सर्वमांसानि धर्मो ह्यत्र विधीयते ॥
KK-13-01-177-062a	[चतुरो वार्षिकान्मासान्यो मांसं परिवर्जयेत् ।
KK-13-01-177-062c	चत्वारि भद्राण्याप्नोति कीर्तिमायुर्यशो बलम् ॥
KK-13-01-177-063a	अथवा मासमेकं वै सर्वमांसान्यभक्षयन् ।
KK-13-01-177-063c	अतीत्य सर्वदुःखानि सुखं जीवेन्निरामयः ॥
KK-13-01-177-064a	वर्जयन्ति हि मांसानि मासशः पक्षशोपि वा ।
KK-13-01-177-064c	तेषां हिंसानिवृत्तानां ब्रह्मलोको विधीयते ॥]
KK-13-01-177-065a	मांसं तु कौमुदं पक्षं वर्जितं पार्थ राजभिः ।
KK-13-01-177-065c	सर्वभूतात्मभूतस्थैर्विदितार्थपरावरैः ॥
KK-13-01-177-066a	नाभागेनाम्बरीषेण गयेन च महात्मना ।
KK-13-01-177-066c	आयुषाऽथानरण्येन दिलीपरघुसूनुभिः ॥
KK-13-01-177-067a	कार्तवीर्यानिरुद्धाभ्यां नहुषेण ययातिना ।
KK-13-01-177-067c	नृगेण विष्वगश्वेन तथैव शशबिन्दुना ॥
KK-13-01-177-068a	युवनाश्वेन च तथा शिबिनौशीनरेण च ।
KK-13-01-177-068c	मुचुकुन्देन मान्धात्रा हरिश्चन्द्रेण वा विभो ॥
KK-13-01-177-069a	सत्यं वदत माऽसत्यं सत्यं धर्मः सनातनः ।
KK-13-01-177-069c	हरिश्चन्द्रश्चरति वै दिवि सत्येन चन्द्रवत् ॥
KK-13-01-177-070a	श्येनचित्रेण राजेन्द्र सोमकेन वृकेण च ।
KK-13-01-177-070c	रैवते रन्तिदेवेन वसुना सृञ्जयेन च ॥
KK-13-01-177-071a	एतैश्चान्यैश्च राजेन्द्र कृपेण भरतेन च ।
KK-13-01-177-071c	दुष्यन्तेन करूशेन रामालर्कनलैस्तथा ।
KK-13-01-177-071e	विचकाश्वेन निमिना जनकेन च धीमता ॥
KK-13-01-177-072a	ऐलेन पृथुना चैंव वीरसेनेन चैव ह ।
KK-13-01-177-072c	इक्ष्वाकुणा शम्भुना च श्वेतेन सगरेण च ॥
KK-13-01-177-073a	अजेन धुन्धुना चैव तथैव च सुबाहुना ।
KK-13-01-177-073c	हर्यश्वेन च राजेन्द्र क्षुपेण भरतेन च ॥
KK-13-01-177-074a	एतैश्चान्यैश्च राजेन्द्र पुरा मांसं न भक्षितम् ।
KK-13-01-177-074c	शारदं कौमुदं मासं ततस्ते स्वर्गमाप्नुवन् ॥
KK-13-01-177-075a	ब्रह्मलोके च तिष्ठन्ति ज्वलमानाः श्रियाऽन्विताः ।
KK-13-01-177-075c	उपास्यमाना गन्धर्वैः स्त्रीसहस्रसमन्विताः ॥
KK-13-01-177-076a	तदेतदुत्तमं धर्ममहिंसाधर्मलक्षणम् ।
KK-13-01-177-076c	ये चरन्ति महात्मानो नाकपृष्ठे वसन्ति ते ॥
KK-13-01-177-077a	मधु मांसं च ये नित्यं वर्जयन्तीह धार्मिकाः ।
KK-13-01-177-077c	जन्मप्रभृति मद्यं च सर्वे ते मुनयः स्मृताः ॥
KK-13-01-177-078a	इमं धर्मममांसादं यश्चरेनच्छ्रावयीत वा ।
KK-13-01-177-078c	अपि चेत्सुदुराचारो न जातु निरयं व्रजेत् ॥
KK-13-01-177-079a	पठेद्वा च इदं राजञ्शृणुयाद्वाऽप्यभीक्ष्णशः ।
KK-13-01-177-079c	अमांसभक्षणविधिं पवित्रमृषिपूजितम् ॥
KK-13-01-177-080a	विमुक्तः सर्वपापेभ्यः सर्वकामैर्महीयते ।
KK-13-01-177-080c	विशिष्टतां ज्ञातिषु च लभते नात्र संशयः ।
KK-13-01-177-080e	'अहिंस्रो दानशीलश्च मधुमांसविवर्जितः ॥'
KK-13-01-177-081a	आपन्नश्चापदो मुच्येद्बद्धो मुच्येत बन्धनात् ।
KK-13-01-177-081c	मुच्येत्तथाऽऽतुरो रोगाद्दुःखान्मुच्येत दुःखितः ॥
KK-13-01-177-082a	तिर्यग्योनिं न गच्छेत रूपवांश्च भवेन्नरः ।
KK-13-01-177-082c	ऋद्धिमान्वै कुरुश्रेष्ठ प्राप्नुयाच्च महद्यशः ॥
KK-13-01-177-083a	एतत्ते कथितं राजन्मांसस्य परिवर्जने ।
KK-13-01-177-083c	प्रवृत्तौ च निवृत्तौ च विधानमृषिनिर्मितम् ॥ 

इति श्रीमन्महाभारते अनुशासनपर्वणि दानधर्मपर्वणि सप्तसप्तत्यधिकशततमोऽध्यायः ॥ 177 ॥

7-177-18 नहि कृत्स्नो वेदस्तथा तद्बोधिता यज्ञाश्च पुरुषं हिंसायां प्रवर्तयन्ति । किन्तु परिसङ्ख्याविधया निवृत्तिमेव बोधयन्तीत्यर्थः ॥ 7-177-33 व्यालमृगाः मांसादपशवः ॥ 7-177-40 हन्यन्तं हन्यमानम् ॥ 7-177-46 इज्या देवपूजा यज्ञोऽश्वमेधादिस्तदर्थं श्रुतिकृतैर्मार्गैरुपायैरबुधो यज्ञोपनिषदमजानन्मांसगृध्नुः । केवलं यज्ञव्याजेन मांसं भोक्तुकामः ॥ 7-177-50 प्रवत्तिलक्षणो धर्मः प्रजार्थिभिरुदाहृतः । यथोक्तं राजशार्दूल नतु तन्मोक्षकाङ्क्षिणाम् । इति झ. पाठः ॥ 7-177-57 आरण्याः प्रोक्षिता इति पर्यग्निकृतानारण्यानुत्सृजन्तीति श्रुतेरारण्यैर्यज्ञं कृत्वापि तेषां वधो न कृत इत्यर्थः ॥
