श्रीः
अध्यायः 177

भीष्मेण युधिष्ठिरम् प्रति मांसभक्षणाभक्षणयोः क्रमेण निन्दाप्रशंसने ॥ 1 ॥

001	युधिष्ठिर उवाच 
001a	अहिंसा परमो धर्म इत्युक्तं बहुशस्त्वया ।
001c	श्राद्धेषु च भवानाह पितॄणां मांसमीप्सितम् ॥
002a	मांसैर्बहुविधैः प्रोक्तस्त्वया श्राद्धविधिः पुरा ।
002c	अहत्वा च कुतो मांसमेवमेतद्विरुध्यते ॥
003a	जातो नः संशयो धर्मे मांसस्य परिवर्जने ।
003c	दोषो भक्षयतः कः स्यात्कश्चाभक्षयतो गुणः ॥
004a	हत्वा भक्षयतो वाऽपि परेणोपहृतस्य वा ।
004c	हन्याद्वा यः परस्यार्थे क्रीत्वा वा भक्षयेन्नरः ॥
005a	एतदिच्छामि तत्त्वेन कथ्यमानं त्वयाऽनघ ।
005c	निश्चयेन चिकीर्षामि धर्ममेतं सनातनम् ॥
006a	कथमायुरवाप्नोति कथं भवति सत्ववान् ।
006c	कथमव्यङ्गतामेति लक्षण्यो जायते कथम् ॥
007	भीष्म उवाच 
007a	मांसस्याभक्षणाद्राजन्यो धर्मः कुरुनन्दन ।
007c	तं मे शृणु यथातत्त्वं यश्चास्य विधिरुत्तमः ॥
008a	रूपमव्यङ्गतामायुर्बुद्धिं सत्वं बलं स्मृतिम् ।
008c	प्राप्तुकामैर्नरैर्हिंसा वर्जनीया कृतात्मभिः ॥
009a	ऋषीणामत्र संवादो बहुशः कुरुनन्दन ।
009c	बभूव तेषां तु मतं यत्तच्छृणु युधिष्ठिर ॥
010a	यो यजेताश्वमेधेन मासिमासि यतव्रतः ।
010c	वर्जयेन्मधु मांसं च सममेतद्युधिष्ठिर ॥
011a	सप्तर्षयो वालखिल्यास्तथैव च मरीचिपाः ।
011c	मांसस्याभक्षणं राजन्प्रशंसन्ति मनीषिणः ॥
012a	न भक्षयति यो मांसं न च हन्यान्न घातयेत् ।
012c	तन्मित्रं सर्वभूतानां मनुः स्वायम्भुवोऽब्रवीत् ॥
013a	अधृष्यः सर्वभूतानां विश्वास्यः सर्वजन्तुषु ।
013c	साधूनां सम्मतो नित्यं भवेन्मांसं विवर्जयन् ॥
014a	स्वमांसं परमांसेन यो वर्धयितुमिच्छति ।
014c	अविश्वास्योऽवसीदेत्स इति होवाच नारदः ॥
015a	ददाति यजते चापि तपस्वी च भवत्यपि ।
015c	मधुमांसनिवृत्त्येति प्राह चैवं बृहस्पतिः ॥
016a	मासिमास्यश्वमेधेन यो यजेत शतं समाः ।
016c	न खादति च यो मांसं सममेतन्मतं मम ॥
017a	सदा यजति सत्रेण सदा दानं प्रयच्छति ।
017c	सदा तपस्वी भवति मद्यमांसविवर्जनात् ॥
018a	सर्वे वेदा न तत्कुर्युः सर्वे यज्ञाश्च भारत ।
018c	यो भक्षयित्वा मांसानि पश्चादपि निवर्तते ॥
019a	'भक्षयित्वा निमित्तेऽपि दुष्करं कुरुते तपः ।'
019c	दुष्करं च रसज्ञेन मांसस्य परिवर्जनम् ।
019e	चर्तुं व्रतमिदं श्रेष्ठं सर्वप्राण्यभयप्रदम् ॥
020a	सर्वभूतेषु यो विद्वान्ददात्यभयदक्षिणाम् ।
020c	दाता भवति लोके स प्राणानां नात्र संशयः ।
020e	एवं वै परमं धर्मं प्रशंसन्ति मनीषिणः ॥
021a	प्राणा यथाऽऽत्मनोऽभीष्टा भूतानामपि वै तथा ।
021c	आत्मौपम्येन गन्तव्यं बुद्धिमद्भिः कृतात्मभिः ॥
022a	विकीर्णकर्णकेनापि तृणमस्पन्दने भयम् ।
022c	किं पुनर्हन्यमानानां तरसा जीवितार्थिनाम् ।
022e	अरोगाणामपापानां पापैर्मांसोपजीविभिः ॥
023a	मृत्युतो भयमस्तीति शङ्कायां दुःखमुत्तरम् ।
023c	धर्मस्यायतनं तस्मान्मांसस्य परिवर्जनम् ॥
024a	अहिंसा परमो धर्मस्तथाऽहिंसा परं तपः ।
024c	अहिंसा परमं सत्यं ततो धर्मः प्रवर्तते ॥
025a	न हि मांसं तृणात्काष्ठादुपलाद्वाऽपि जायते ।
025c	हत्वा जन्तुं ततो मांसं तस्माद्दोषस्तु भक्षणे ॥
026a	स्वाहास्वाधामृतभुजो देवाः सत्यार्जवप्रियाः ।
026c	राक्षसेन्द्रभयान्मुक्ताः सर्वभूतपरायणाः ॥
027a	कान्तारेष्वथ घोरेषु दुर्गेषु गहनेषु च ।
027c	रात्रावहनि सन्ध्यासु चत्वरेषु सभासु च ॥
028a	उद्यतेषु च शस्त्रेषु मृगव्यालहतेषु च ।
028c	अमांसभक्षणाद्राजन्न भयं तेषु विद्यते ॥
029a	शरण्यः सर्वभूतानां विश्वास्यः सर्वजन्तुषु ।
029c	अनुद्वेगकरो लोके न चाप्युद्विजते सदा ॥
030a	यदि चेत्खादको न स्यान्न तदा घातको भवेत् ।
030c	घातकः खादकार्थाय तद्घातयति वै नरः ॥
031a	अभक्ष्यमेतदिति वै इति हिंसा निवर्तते ।
031c	खादकक्रमतो हिंसा मृगादीनां प्रवर्तते ॥
032a	यस्माद्ग्रसति चैवायुर्हिंसकानां महाद्युते ।
032c	तस्माद्विवर्जयेन्मांसं य इच्छेद्भूतिमात्मनः ॥
033a	त्रातारं नाधिगच्छन्ति रौद्राः प्राणिविहिंसकाः ।
033c	उद्वेजकास्तु भूतानां यथा व्यालमृगास्तथा ॥
034a	लोभाद्वा बुद्धिमोहाद्वा बलवीर्यार्थमेव च ।
034c	संसर्गादथ पापानामधर्मो रुचितो नृणाम् ॥
035a	स्वमांसं परमांसेन यो वर्धयितुमिच्छति ।
035c	उद्विग्नराष्ट्रे वसति यत्र यत्राभिजायते ॥
036a	धन्यं यशस्यमायुष्यं स्वर्ग्यं स्वस्त्ययनं महत् ।
036c	मांसस्याभक्षणं प्राहुर्नियताः परमर्षयः ॥
037a	इदं तु खलु कौन्तेय श्रुतमासीत्पुरा मया ।
037c	मार्कण्डेयस्य वदतो ये दोषा मांसभक्षणे ॥
038a	यो हि खादति सांसानि प्राणिनां जीवितैषिणाम् ।
038c	सदा भवति वै पापः प्राणिहन्ता तथैव सः ॥
039a	धनेन क्रयिको हन्ति खादकश्चोपभोगतः ।
039c	घातको वधबन्धाभ्यामित्येष त्रिविधो वधः ॥
040a	अखादन्ननुमोदंश्च भावदोषेण मानवः ।
040c	योऽनुमोदति हन्यन्तं सोऽपि दोषेण लिप्यते ॥
041a	अधृष्यः सर्वभूतानामायुष्मान्निरुजः सदा ।
041c	भवत्यभक्षयन्मासं दयावान्प्राणिनामिह ॥
042a	हिरण्यदानैर्गोदानैर्भूमिदानैश्च सर्वशः ।
042c	मांसस्याभक्षणे धर्मो विशिष्ट इति नः श्रुतिः ॥
043a	अप्रोक्षितं वृथामासं विधिहीनं न भक्षयेत् ।
043c	भक्षयन्निरयं याति नरो नास्त्यत्र संशयः ॥
044a	प्रोक्षिताभ्युक्षितं मांसं तथा ब्राह्मणकाम्यया ।
044c	अल्पदोषमिति ज्ञेयं विपरीते तु लिप्यते ॥
045a	खादकस्य कृते जन्तून्यो हन्यात्पुरुषाधमः ।
045c	महादोषकरस्तत्र घातको न तु खादकः ॥
046a	इज्यायज्ञश्रुतिकृतैर्या मार्गैरबुधोऽधमः ।
046c	हन्याज्जन्तून्मांसगृध्नुः स वै नरकभाङ्नरः ॥
047a	भक्षयित्वाऽपि यो मांसं पश्चादपि निवर्तते ।
047c	तस्यापि सुमहान्धर्मो यः पापाद्विनिवर्तते ॥
048a	आहर्ता चानुमन्ता च विशस्ता क्रयविक्रयी ।
048c	संस्कर्ता चोपभोक्ता च घातकाः सर्व एव ते ॥
049a	इदमन्यत्तु वक्ष्यामि प्रमाणं विधिनिर्मितम् ।
049c	पुराणमृषिभिर्जुष्टं वेदेषु परिनिश्चितम् ॥
050a	प्रवृत्तिलक्षणे धर्मे फलार्थिभिरभिद्रुते ।
050c	यथोक्तं राजशार्दूल न तु तन्मोक्षकारणम् ॥
051a	हविर्यत्संस्कृतं मन्त्रैः प्रोक्षिताभ्युक्षितं शुचि ।
051c	वेदोक्तेन प्रमाणेन पितॄणां प्रक्रियासु च ।
051e	प्रवृत्तिधर्मिणा भक्ष्यं नान्यथा मनुरब्रवीत् ॥
052a	अस्वर्ग्यमयशस्यं च रक्षोवद्भरतर्षभ ।
052c	विधिहीनं नरः पूर्वं मांसं राजन्न भक्षयेत् ॥
053a	य इच्छेत्पुरुषोऽत्यन्तमात्मानं निरुपद्रवम् ।
053c	स वर्जयेत मांसानि प्राणिनामिह सर्वशः ॥
054a	श्रूयते हि पुराकल्पे नृणां व्रीहिमयः पशुः ।
054c	येनायजन्त विद्वांसः पुण्यलोकपरायणाः ॥
055a	ऋषिभिः संशयं पृष्टो वसुश्चेदिपतिः पुरा ।
055c	अभक्ष्यमपि मांसं यः प्राह भक्ष्यमिति प्रभो ॥
056a	आकाशादवनिं प्राप्तस्ततः स पृथिवीपतिः ।
056c	यस्तदेव पुनश्चोक्त्वा विवेश धरणीतलम् ॥
057a	प्रजानां हितकामेन त्वगस्त्येन महात्मना ।
057c	आरण्याः सर्वदैवत्याः प्रोक्षितास्तापसैर्मृगाः ॥
058a	क्रिया ह्येवं न हीयन्ते पितृदैवतसंश्रिताः ।
058c	प्रीयन्ते पितरश्चैव न्यायतो मांसतर्पिताः ॥
059a	इदं तु शृणु राजेन्द्र मांसस्याभक्षणे गुणाः ।
059c	[अभक्षणे सर्वसुखं मांसस्य मनुजाधिप ॥]
060a	यस्तु वर्षशतं पूर्णं तपस्तप्येत्सुदारुणम् ।
060c	यश्चैव वर्जयेन्मांसं सममेतन्मतं मम ॥
061a	कौमुद्यास्तु विशेषेण शुक्लपक्षे नराधिप ।
061c	वर्जयेत्सर्वमांसानि धर्मो ह्यत्र विधीयते ॥
062a	[चतुरो वार्षिकान्मासान्यो मांसं परिवर्जयेत् ।
062c	चत्वारि भद्राण्याप्नोति कीर्तिमायुर्यशो बलम् ॥
063a	अथवा मासमेकं वै सर्वमांसान्यभक्षयन् ।
063c	अतीत्य सर्वदुःखानि सुखं जीवेन्निरामयः ॥
064a	वर्जयन्ति हि मांसानि मासशः पक्षशोपि वा ।
064c	तेषां हिंसानिवृत्तानां ब्रह्मलोको विधीयते ॥]
065a	मांसं तु कौमुदं पक्षं वर्जितं पार्थ राजभिः ।
065c	सर्वभूतात्मभूतस्थैर्विदितार्थपरावरैः ॥
066a	नाभागेनाम्बरीषेण गयेन च महात्मना ।
066c	आयुषाऽथानरण्येन दिलीपरघुसूनुभिः ॥
067a	कार्तवीर्यानिरुद्धाभ्यां नहुषेण ययातिना ।
067c	नृगेण विष्वगश्वेन तथैव शशबिन्दुना ॥
068a	युवनाश्वेन च तथा शिबिनौशीनरेण च ।
068c	मुचुकुन्देन मान्धात्रा हरिश्चन्द्रेण वा विभो ॥
069a	सत्यं वदत माऽसत्यं सत्यं धर्मः सनातनः ।
069c	हरिश्चन्द्रश्चरति वै दिवि सत्येन चन्द्रवत् ॥
070a	श्येनचित्रेण राजेन्द्र सोमकेन वृकेण च ।
070c	रैवते रन्तिदेवेन वसुना सृञ्जयेन च ॥
071a	एतैश्चान्यैश्च राजेन्द्र कृपेण भरतेन च ।
071c	दुष्यन्तेन करूशेन रामालर्कनलैस्तथा ।
071e	विचकाश्वेन निमिना जनकेन च धीमता ॥
072a	ऐलेन पृथुना चैंव वीरसेनेन चैव ह ।
072c	इक्ष्वाकुणा शम्भुना च श्वेतेन सगरेण च ॥
073a	अजेन धुन्धुना चैव तथैव च सुबाहुना ।
073c	हर्यश्वेन च राजेन्द्र क्षुपेण भरतेन च ॥
074a	एतैश्चान्यैश्च राजेन्द्र पुरा मांसं न भक्षितम् ।
074c	शारदं कौमुदं मासं ततस्ते स्वर्गमाप्नुवन् ॥
075a	ब्रह्मलोके च तिष्ठन्ति ज्वलमानाः श्रियाऽन्विताः ।
075c	उपास्यमाना गन्धर्वैः स्त्रीसहस्रसमन्विताः ॥
076a	तदेतदुत्तमं धर्ममहिंसाधर्मलक्षणम् ।
076c	ये चरन्ति महात्मानो नाकपृष्ठे वसन्ति ते ॥
077a	मधु मांसं च ये नित्यं वर्जयन्तीह धार्मिकाः ।
077c	जन्मप्रभृति मद्यं च सर्वे ते मुनयः स्मृताः ॥
078a	इमं धर्मममांसादं यश्चरेनच्छ्रावयीत वा ।
078c	अपि चेत्सुदुराचारो न जातु निरयं व्रजेत् ॥
079a	पठेद्वा च इदं राजञ्शृणुयाद्वाऽप्यभीक्ष्णशः ।
079c	अमांसभक्षणविधिं पवित्रमृषिपूजितम् ॥
080a	विमुक्तः सर्वपापेभ्यः सर्वकामैर्महीयते ।
080c	विशिष्टतां ज्ञातिषु च लभते नात्र संशयः ।
080e	'अहिंस्रो दानशीलश्च मधुमांसविवर्जितः ॥'
081a	आपन्नश्चापदो मुच्येद्बद्धो मुच्येत बन्धनात् ।
081c	मुच्येत्तथाऽऽतुरो रोगाद्दुःखान्मुच्येत दुःखितः ॥
082a	तिर्यग्योनिं न गच्छेत रूपवांश्च भवेन्नरः ।
082c	ऋद्धिमान्वै कुरुश्रेष्ठ प्राप्नुयाच्च महद्यशः ॥
083a	एतत्ते कथितं राजन्मांसस्य परिवर्जने ।
083c	प्रवृत्तौ च निवृत्तौ च विधानमृषिनिर्मितम् ॥ 

इति श्रीमन्महाभारते अनुशासनपर्वणि दानधर्मपर्वणि सप्तसप्तत्यधिकशततमोऽध्यायः ॥ 177 ॥

7-177-18 नहि कृत्स्नो वेदस्तथा तद्बोधिता यज्ञाश्च पुरुषं हिंसायां प्रवर्तयन्ति । किन्तु परिसङ्ख्याविधया निवृत्तिमेव बोधयन्तीत्यर्थः ॥ 7-177-33 व्यालमृगाः मांसादपशवः ॥ 7-177-40 हन्यन्तं हन्यमानम् ॥ 7-177-46 इज्या देवपूजा यज्ञोऽश्वमेधादिस्तदर्थं श्रुतिकृतैर्मार्गैरुपायैरबुधो यज्ञोपनिषदमजानन्मांसगृध्नुः । केवलं यज्ञव्याजेन मांसं भोक्तुकामः ॥ 7-177-50 प्रवत्तिलक्षणो धर्मः प्रजार्थिभिरुदाहृतः । यथोक्तं राजशार्दूल नतु तन्मोक्षकाङ्क्षिणाम् । इति झ. पाठः ॥ 7-177-57 आरण्याः प्रोक्षिता इति पर्यग्निकृतानारण्यानुत्सृजन्तीति श्रुतेरारण्यैर्यज्ञं कृत्वापि तेषां वधो न कृत इत्यर्थः ॥
