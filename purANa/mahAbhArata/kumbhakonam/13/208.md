अध्यायः 208

ईश्वरेण पार्वतीं प्रति वर्णाश्रमधर्मकथनम् ॥ 1 ॥

001	महेश्वर उवाच ।
001a	हन्त ते कथयिष्यामि यत्ते देवि मनःप्रियम् ।
001c	शृणु तत्सर्वमखिलं धर्मं वर्णाश्रमाश्रितम् ॥
002a	ब्राह्मणाः क्षत्रिया वैश्याः शुद्राश्चेति चतुर्विधम् ।
002c	ब्राह्मणा विहिताः पूर्वं लोकतन्त्रमभीप्सता ।
002e	कर्माणि च तदर्हाणि शास्त्रेषु विहितानि वै ॥
003a	यदीदमेकवर्णं स्याज्जगत्सर्वं विनश्यति ।
003c	सहैव देवि वर्णानि चत्वारि विहितान्यतः ॥
004a	मुखतो ब्राह्मणाः सृष्टस्तस्मात्ते वाग्विशारदाः ।
004c	बाहुभ्यां क्षत्रियाः सृष्टास्तस्मात्ते बाहुगर्विताः ॥
005a	ऊरुभ्यामुद्गता वैश्यास्तस्माद्वार्तोपजीविनः ।
005c	शूद्राश्च पादतः सृष्टास्तस्मात्ते परिचारकाः ॥
006a	तेषां धर्मांश्च कर्माणि शृणु देवि समाहिता ।
006c	विप्राः कृता भूमिदेवा लोकानां धारणे कृताः ।
006e	ते कैश्चिन्नावमन्तव्या ब्राह्मणा हितमिच्छुभिः ॥
007a	यदि ते ब्राह्मणा न स्युर्दानयोगवहाः सदा ।
007c	उभयोर्लोकयोर्देवि स्थितिर्न स्यात्समासतः ॥
008a	लोकेषु दुर्लभं किंतु ब्राह्मणत्वमिति स्मृतम् ।
008c	अबुधो वा दरिद्रो वा पूजनीयः सदैव सः ॥
009a	ब्राह्मणान्योऽवमन्येत निन्देच्च क्रोधयेच्च वा ।
009c	प्रहरेत हरेद्वाऽपि धनं तेषां नराधमः ॥
010a	कारयेद्धीनकर्मणि कामलोभविमोहनात् ।
010c	स च मामवमन्येत मां क्रोधयति निन्दति ॥
011a	मामेव प्रहरेन्मूढो मद्धनस्यापहारकः ।
011c	मामेव प्रेषणं कृत्वा निदन्ते मूढचेतनः ॥
012a	स्वाध्यायो यजनं दानं तस्य धर्म इति स्थितिः ।
012c	कर्मण्यध्यापनं चैव याजनं च प्रतिग्रहः ।
012e	सत्यं शान्तिस्तपः शौचं तस्य धर्मः सनातनः ॥
013a	विक्रयो रसधान्यानां ब्राह्मणस्य विगर्हितः ।
013c	अनापदि च शूद्रान्नं वृषलीसङ्ग्रहस्तथा ॥
014a	तप एव सदा धर्मो ब्राह्मणस्य न संशयः ।
014c	स तु धर्मार्थमुत्पन्नः पूर्वं धात्रा तपोबलात् ॥
015a	तस्योपनयनं धर्मो नित्यं चोदकधारणम् ।
015c	शास्त्रस्य श्रवणं धर्मो देवव्रतनिषेवणम् ॥
016a	अग्निकार्यं परो धर्मो नित्ययज्ञोपवीतिता ।
016c	शूद्रान्नवर्जनं धर्मो धर्मः सत्पथसेवनम् ।
016e	धर्मो नित्योपवासित्वं ब्रह्मचर्यं परं तथा ॥
017a	गृहस्थस्य परो धर्मो गृहस्थाश्रमिणस्तथा ।
017c	गृहसम्मार्जनं धर्म आलेपनविधिस्तथा ॥
018a	अतिथिप्रियता धर्मो धर्मस्त्रेताग्निधारणम् ।
018c	इष्टिर्वा पशुबन्धाश्च विधिपूर्वं परन्तप ॥
019a	दम्पत्योः समशीलत्वं धर्मो वै गृहमेधिनाम् ।
019c	एवं द्विजन्मनो धर्मो गार्हस्थ्ये धर्मधारणम् ॥
020a	यस्तु क्षत्रगतो धर्मस्त्वया देवि प्रचोदितः ।
020c	तमहं ते प्रवक्ष्यामि शृणु देवि समाहिता ॥
021a	क्षत्रियास्तु ततो देवि द्विजानां पालने स्मृताः ।
021c	यदि निःक्षत्रियो लोको जगत्स्यादधरोत्तरम् ॥
022a	रक्षणात्क्षत्रियैरेव जगद्भवति शाश्वतम् ।
022c	तस्याप्यध्ययनं दानं यजनं धर्मतः स्मृतम् ॥
023a	दीनानां रक्षणं चैव पापनामनुशासनम् ।
023c	सतां सम्पोषणं चैव कर्मषण्मार्गजीवनम् ॥
024a	उत्साहः शस्त्रजीवित्वं तस्य धर्मः सनातनः ।
024c	भृत्यानां भरणं धर्मः कृते कर्मण्यमोघता ॥
025a	सम्यग्गुणयुतो धर्मो धर्मः पौरहितक्रिया ।
025c	व्यवहारस्थितिर्नित्यं गुणयुक्तो महीपतिः ॥
026a	आर्तवित्तप्रदो राजा धर्मं प्राप्नोत्यनुत्तमम् ।
026c	एवं तैर्विहितः पूर्वैर्धर्मः कर्मविधानतः ॥
027a	तथैव देवि वैश्याश्च लोकयात्राहिताः स्मृताः ।
027c	अन्ये तानुपजीवन्ति प्रत्यक्षफलदा हि ते ॥
028a	यदि न स्युस्तथा वैश्या न भवेयुस्तथा परे ।
028c	तेषामध्ययनं दानं यजनं धर्म उच्यते ॥
029a	वैश्यस्य सततं धर्मः पाशुपाल्यं कृषिस्तथा ।
029c	अग्निहोत्रपरिस्पन्दास्त्रयो वर्णा द्विजातयः ॥
030a	वाणिज्यं सत्पथे स्थानमातिथेयत्वमेव च ।
030c	विप्राणां स्वागतन्यायो वैश्यधर्मः सनातनः ॥
031a	तिलगन्धरसाश्चैव न विक्रेयाः कथञ्चन ।
031c	वणिक्पथमुपासद्भिर्वैश्यैर्वैश्यपथि स्थितैः ॥
032a	सर्वातिथ्यं त्रिवर्गस्य यथाशक्ति दिवानिशम् ।
032c	एवं ते विहिता देवि लोकयात्रा स्वयम्भुवा ॥
033a	तथैव शूद्रा विहिताः सर्वधर्मप्रसाधकाः ।
033c	शूद्राश्च यदि ते न स्युः कर्मकर्ता न विद्यते ॥
034a	त्रयः पूर्वे शूद्रमूलाः सर्वे कर्मकराः स्मृताः ।
034c	ब्राह्मणादिषु शुश्रूषा दासधर्म इति स्मृतः ॥
035a	वार्ता च कारुकर्माणि शिल्यं नाट्यं तथैव च ।
035c	अहिंसकः शुभाचारो दैवतद्विजवन्दकः ॥
036a	शूद्रो धर्मफलैरिष्टैः स्वधर्मेणोपपद्यते ।
036c	एवमादि तथाऽन्यच्च शूद्रधर्म इति स्मृतः ॥
037ac	तेऽप्येवं विहिता लोके कर्मयोग्याः शुभानने ॥
038a	एवं चतुर्णां वर्णानां वर्णलोकाः परत्र च ।
038c	विहिताश्च तथा दृष्टा यथावद्धर्मचारिणि ॥
039a	एष वर्णाश्रयो धर्मः कर्म चैव तदर्पणम् ।
039c	कथितं श्रोतुकामायाः किं भूयः श्रोतुमिच्छसि ॥
040	उमोवाच ।
040a	भगवन्देवदेवेश नमस्ते वृषभध्वज ।
040c	श्रोतुमिच्छाम्यहं देव धर्ममाश्रमिणां विभो ॥
041	महेश्वर उवाच ।
041a	तथाऽऽश्रमगतं धर्मं शृणु देवि समाहिता ।
041c	आश्रमाणां तु यो धर्मः क्रियते ब्रह्मवादिभिः ॥
042a	गृहस्थः प्रवरस्तेषां गार्हस्थ्यं धर्ममाश्रितः ।
042c	पञ्चयज्ञक्रियाशौचं दारतुष्टिरतन्द्रिता ॥
043a	ऋतुकालाभिगमनं दानयज्ञतपांसि च ।
043c	अविप्रवासस्तस्येष्टः स्वाध्यायश्वाग्निपूर्वकम् ॥
044a	अतिथीनामाभिमुख्यं शक्त्या चेष्टनिमन्त्रणम् ।
044c	अनुग्रहश्च सर्वेषां मनोवाक्कायकर्मभिः ॥
045a	एवमादि शुभं चान्यत्कुर्यात्तद्वृत्तिमान्गृही ।
045c	एवं सञ्चरतस्तस्य पुण्यलोका न संशयः ।
046ac	तथैव वानप्रस्थस्य धर्माः प्रोक्ताः सनातनाः ॥
047a	गृहवासं समुत्सृकज्य निश्चित्यैकमनाः शुभैः ।
047c	वन्यैरेव तदाहारैः वर्तयेदिति च स्थितिः ॥
048a	भूमिशय्या जटाश्मश्रुचर्मवल्कलधारणम् ।
048c	देवतातिथिसत्कारो महाकृच्छ्राभिपूजनम् ॥
049a	अग्निहोत्रं त्रिषवणं नित्यं तस्य विधीयते ।
049c	ब्रह्मचर्यं क्षमा शौचं तस्य धर्मः सनातनः ।
049e	एवं स विगते प्राणे देवलोके महीयते ॥
050a	यतिधर्मास्तथा देवि गृहांस्त्यक्त्वा यतस्ततः ।
050c	आकिञ्चन्यमनारम्भः सर्वतः शौचमार्जवम् ॥
051a	सर्वत्र भैक्षचर्या च सर्वत्रैव विवासनम् ।
051c	सदा ध्यानपरत्वं च देहशुद्धिः क्षमा दया ।
051e	तत्वानुगतबुद्धित्वं तस्य धर्मविधिर्भवेत् ॥
052a	ब्रह्मचारी च यो देवि जन्मप्रभृति भिक्षितः ।
052c	ब्रह्मचर्यपरो भूत्वा साधयेद्गुरुमात्मनः ।
052e	सर्वकालेषु सर्वत्र गुरुपूजां समाचरेत् ॥
053a	भैक्षचर्याग्निकार्यं च सदा जलनिषेवणम् ।
053c	स्वाध्यायः सततं तस्य एष धर्मः सनातनः ॥
054a	तस्य चेष्टा तु गुर्वर्थमाप्राणान्तमिति स्थितिः ।
054c	गुरोरभावे तत्पुत्रे गुरुवद्वृत्तिमाचरेत् ॥
055a	एवं सोप्यमलाँल्लोकान्ब्राह्मणः प्रतिपद्यते ।
055c	एष ते कथितो देवि धर्मश्चाश्रमवासिनाम् ॥
056a	चतुर्णामाश्रमो युक्तो लोक इत्येव विद्यते ।
056c	कथितं ते समासेन किं भूयः श्रोतुमिच्छसि ॥ ॥

इति श्रीमन्महाभारते अनुशासनपर्वणि दानधर्मपर्वणि अष्टोत्तरद्विशततमोऽध्यायः ॥ 208 ॥
13-208-9 ब्राह्मणोऽभिहिता शुचिः इति क.पाठः ॥ 13-208-55 आयुष्कामो द्विजो देवि धारयेद्भस्म नित्यशः । मोक्षकामी च यो विप्रो भूतिकामोथवा पुनः । पुनरावृत्तिरहितं लोकं सम्प्रतिपद्यते । इति थ.पाठः ॥
