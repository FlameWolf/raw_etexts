अध्यायः 075

भीष्मेण युधिष्ठिरं प्रति स्त्रीणां पुरुषचित्तप्रमथनाय शक्तिशेषदानपूर्वकं ब्रह्मणा सृष्टतया तद्रक्षणस्य दुष्करत्वकथनम् ॥ 1 ॥ स्त्रीणां रक्षणस्य दुश्शकत्वे दृष्टान्ततया विपुलोपाख्यानकथनारम्भः ॥ 2 ॥ गुरुणा स्वभार्यारक्षणं नियुक्तेन विपुलनाम्ना तदर्थं योगेन तच्छरीरप्रवेशः ॥ 3 ॥
	
001	भीष्म उवाच ।
001a	एवमेतन्महाबाहो नात्र मिथ्याऽस्ति किञ्चन ।
001c	यथा ब्रवीषि कौरव्य नारीं प्रति जनाधिप ॥
002a	अत्र ते वर्तयिष्यामि इतिहासं पुरातनम् ।
002c	यथा रक्षा कृता पूर्वं विपुलेन महात्मना ॥
003a	प्रमदाश्च यथा सृष्टा ब्रह्मणा भरतर्षभ ॥
003c	यदर्थं तच्च ते तात प्रवक्ष्यामि नराधिप ॥
004a	न हि स्त्रीभ्यः परं पुत्र पापीयः किञ्चिदस्ति वै ।
004c	अग्निर्हिः प्रमदा दीप्तो मायाश्च मयजा विभो ।
004e	क्षुरधारा विषं सर्पो मृत्युरित्येकतः स्त्रियः ॥
005a	प्रजा इमा महाबाहो धार्मिक्य इति नः श्रुतम् ।
005c	स्वयं गच्छन्ति देवत्वं ततो देवानियाद्भयम् ॥
006a	अथाभ्यागच्छन्देवास्ते पितामहमरिंदम ।
006c	निवेद्य मानसं चापि तूष्णीमासन्नधोमुखाः ॥
007a	तेषामन्तर्गतं ज्ञात्वा देवानां स पितामहः ।
007c	मानवानां प्रमोहार्थं कृत्या नार्योऽसृजत्प्रभुः ॥
008a	पूर्वसर्गे तु कौन्तेय साध्व्यो नार्य इहाभवन् ।
008c	असाध्व्यस्तु समुत्पन्नाः कृत्याः सर्गात्प्रजापतेः
009a	ताभ्यः कामान्यथाकामं प्रादाद्धि स पितामहः ।
009c	ताः कामलुब्धाः प्रमदाः प्रामथ्नन्त नरान्सदा ॥
010a	क्रोधं कामस्य देवेशः सहायं चासृजत्प्रभुः ।
010c	असज्जन्त प्रजाः सर्वाः कामक्रोधवशङ्गताः ॥
011a	`द्विजानां च गुरूणां च महागुरुनृपादिनाम् ।
011c	क्षणस्त्रीसङ्गकामोत्था यातनाहो निरन्तरा ॥
012a	अरक्तमनसां नित्यं ब्रह्मचर्यामलात्मनाम् ।
012c	तपोदमार्चनाध्यानयुक्तानां शुद्धिरुत्तमा ॥'
013a	न च स्त्रीणां क्रियाः काश्चिदिति धर्मो व्यवस्थितः ।
013c	निरिन्द्रिया ह्यशास्त्राश्च स्त्रियोऽनृतमिति श्रुतिः ॥
014a	शय्यासनमलङ्कारमन्नपानमनार्यताम् ।
014c	दुर्वाग्भावं रतिं चैव ददौ स्त्रीभ्यः प्रजापतिः ॥
015a	न तासां रक्षणं शक्यं कर्तुं पुंसां कथञ्चन ।
015c	अपि विस्वकृता तात कुतस्तु पुरुषैरिह ॥
016a	वाचा च वधबन्धैर्वा क्लेशैर्वा विविधैस्तथा ।
016c	न शक्या रक्षितुं नार्यस्ता हि नित्यमसंयताः ॥
017a	इदं तु पुरुषव्याघ्र पुरस्ताच्छ्रुतवानहम् ।
017c	यथा रक्षा कृता पूर्वं विपुलेन गुरुस्त्रियाः ॥
018a	ऋषिरासीन्महाभागो देवशर्मेति विश्रुतः ।
018c	तस्य भार्या रुचिर्नाम रूपेणासदृशी भुवि ॥
019a	तस्या रूपेण सम्मत्ता देवगन्धर्वदानवाः ।
019c	विशेषेण तु राजेन्द्र वृत्रहा पाकशासनः ॥
020a	नारीणां चरितज्ञश्च देवशर्मा महामतिः ।
020c	यथाशक्ति यथोत्साहं भार्यां तामभ्यरक्षत ॥
021a	पुरंदरं च जानंश्च परस्त्रीकामचारिणम् ।
021c	तस्माद्यत्नेन भार्याया रक्षणं स चकार ह ॥
022a	स कदाचिदृषिस्तात यज्ञं कर्तुमनास्तदा ।
022c	भार्यासंरक्षणं कार्यं कथं स्यादित्यचिन्तयत् ॥
023a	रक्षाविधानं मनसा स सञ्चिन्त्य महातपाः ।
023c	आहूय दयितं शिष्यं विपुलं प्राह भार्गवम् ॥
024a	यज्ञकारो गमिष्यामि रुचिं चेमां सुरेश्वरः ।
024c	यतः प्रार्थयते नित्यं तां रक्षस्व यथाबलम् ॥
025a	अप्रमत्तेन ते भाव्यं सदा प्रति पुरंदरम् ।
025c	स हि रूपाणि कुरुते विविधानि भृगूत्तम ॥
026	भीष्म उवाच ।
026a	इत्युक्तो विपुलस्तेन तपस्वी नियतेन्द्रियः ।
026c	सदैवोग्रतपा राजन्नग्र्यर्कसदृशद्युतिः ॥
027a	धर्मज्ञः सत्यवादी च तथेति प्रत्यभाषत ।
027c	पुनश्चेदं महाराज पप्रच्छ प्रस्थितं गुरुम् ॥
028a	कानि रूपाणि शक्रस्य भवन्त्यागच्छतो मुने ।
028c	वपुस्तेजश्च कीदृग्वै तन्मे व्याख्यातुमर्हसि ॥
029	भीष्म उवाच ।
029a	ततः स भगवांस्तस्मै विपुलाय महात्मने ।
029c	आचचक्षे यथातत्त्वं मायां शक्रस्य भारत ॥
030a	बहुमायः स विप्रर्षे बलहा पाकशासनः ।
030c	तांस्तान्विकुरुते भावान्बहूनथ मुहुर्मुहुः ॥
031a	किरीटी वज्रधृग्धन्वी मुकुटी बद्धकुण्डलः ।
031c	भवत्यथ मुहूर्तेन चण्डालसमदर्शनः ॥
032a	शिखी जटी चीरवासाः पुनर्भवति पुत्रक ।
032c	बृहच्छरीरश्च पुनश्चीरवासाः पुनः कृशः ॥
033a	गौरं श्यामं च कृष्णं च वर्णं विकुरुते पुनः ।
033c	विरूपो रूपवांश्चैव युवा वृद्धस्तथैव च ॥
034a	`प्राज्ञो जडश्च मूकश्च ह्रस्वो दीर्घस्तथैव च ।
034c	'ब्राह्मणः क्षत्रियश्चैव वैश्यः शूद्रस्तथैव च ॥
035a	प्रतिलोमोऽनुलोमश्च भवत्यथ शतक्रतुः ।
035c	शुकवायसरूपी च हंसकोकिलरूपवान् ॥
036a	सिंहव्याघ्रगजानां च रूपं धारयते पुनः ।
036c	दैवं दैत्यमथो राज्ञां वपुर्धारयतेऽपि च ॥
037a	अकृशो मायुभग्नाङ्गः शकुनिर्विकृतस्तथा ।
037c	चतुष्पाद्बहुरूपश्च पुनर्भवति बालिशः ॥
038a	मक्षिकामशकादीनां वपुर्धारयतेऽपि च ।
038c	न शक्यमस्य ग्रहणं कर्तुं विपुल केनचित् ॥
039a	अपि विश्वकृता तात येन सृष्टमिदं जगत् ।
039c	पुनरन्तर्हितः शक्रो दृश्यते ज्ञानचक्षुषा ॥
040a	वायुभूतश्च स पुनर्देवराजो भवत्युतः ।
040c	एवंरूपाणि सततं कुरुते पाकशासनः ।
040e	तस्माद्विपुल यत्नेन रक्षेमां तनुमध्यमाम् ॥
041a	यथा रुचिं नवलिहेद्देवेन्द्रो भृगुसत्तम ।
041c	क्रतावुपहिते न्यस्तं हविः श्वेव दुरात्मवान् ॥
042a	एवमाख्याय स मुनिर्यज्ञकारोऽगमत्तदा ।
042c	देवशर्मा महाभागस्ततो भरतसत्तम ॥
043a	विपुलस्तु वचः श्रुत्वा गुरोश्चिन्तामुपेयिवान् ।
043c	रक्षां च परमां चक्रे देवराजान्महाबलात् ॥
044a	किं नु शक्यं मया कर्तुं गुरुदाराभिरक्षणे ।
044c	मायावी हि सुरेन्द्रोसौ दुर्धर्षश्चापि वीर्यवान् ॥
045a	नापिधायाश्रमं शक्यो रक्षितुं पाकशासनः ।
045c	उटजं वा तथा ह्यस्य नानाविधसरूपता ॥
046a	वायुरूपेण वा शक्रो गुरुपत्नीं प्रधर्षयेत् ।
046c	तस्मादिमां सम्प्रविश्य रुचिं स्थास्येहमद्य वै ॥
047a	अथवा पौरुषेणेयं न शक्या रक्षितुं मया ।
047c	बहुरूपो हि भगवाञ्छ्रूयते पाकशासनः ॥
048a	सोहं योगबलादेनां रक्षिष्ये पाकशासनात् ।
048c	गात्राणि गात्रैरस्याहं सम्प्रवेक्ष्ये हि रक्षितुम् ॥
049a	यद्युच्छिष्टामिमां पत्नीमद्य पश्यति मे गुरुः ।
049c	शप्स्यत्यसंशयं कोपाद्दिव्यज्ञानो महातपाः ॥
050a	न चेयं रक्षितुं शक्या यथाऽन्या प्रमदा नृभिः ।
050c	मायावी हि सुरेन्द्रोसावहो प्राप्तोस्मि संशयम् ॥
051a	अवश्यं करणीयं हि गुरोरिह हि शासनम् ।
051c	यदि त्वेतदहं कुर्यामाश्चर्यं स्यात्कृतं मया ॥
052a	योगेनाथ प्रविश्येदं गुरुपत्न्याः कलेवरम् ।
052c	असक्तः पद्मपत्रस्थो जलबिन्दुर्यथा चलः ॥
053a	एवमेव शरीरेऽस्या निवत्स्यामि समाहितः ।
053c	निर्मुक्तस्य रजोरूपान्नापराधो भवेन्मम ॥
054a	यथाहि शून्यां पथिकः सभामध्यावसेत्पथि ।
054c	तथाऽद्यावासयिष्यामि गुरुपत्न्याः कलेवरम् ।
054e	एवमेव शरीरेऽस्य निवत्स्यामि समाहितः ॥
055a	इत्येवं धर्ममालोक्य वेदवेदांश्च सर्वशः ।
055c	तपश्च विपुलं दृष्ट्वा गुरोरात्मन एव च ॥
056a	इति निश्चित्य मनसा रक्षां प्रति स भार्गवः ।
056c	अन्वतिष्ठत्परं यत्नं यथा तच्छृणु पार्थिव ॥
057a	गुरुपत्नीं समासीनो विपुलः स महातपाः ।
057c	उपासीनामनिन्द्याङ्गी कथार्थैः समलोभयत् ॥
058a	नेत्राभ्यां नेत्रयोरस्या रश्मिं संयोज्य रश्मिभिः ।
058c	विवेश विपुलः कायमाकाशं पवनो यथा ॥
059a	लक्षणं लक्षणेनैव वदनं वदनेन च ।
059c	अविचेष्टन्नतिष्ठद्वै छायेवान्तर्गतो मुनिः ॥
060a	ततो विष्टभ्य विपुलो गुरुपत्न्याः कलेवरम् ।
060c	उवास रक्षणे युक्तो न च सा तमबुध्यत ॥
061a	यं कालं नागतो राजन्गुरुस्तस्य महात्मनः ।
061c	क्रतुं समाप्य स्वगृहं तं कालं सोऽभ्यरक्षत ॥

13-75-4 अस्ति हि प्रमदा दीप्तेति ट.थ. पाठः ॥ 13-75-13 दरिद्राश्च ह्यमन्त्रश्च स्त्रियो नित्यमिति श्रुतिरिति ध.पाठः ॥ 13-75-51 अशक्यकरणीयं हीति ध.पाठः ॥		
