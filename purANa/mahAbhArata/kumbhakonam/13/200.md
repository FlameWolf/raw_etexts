श्रीः
अध्यायः 200

भीष्मेण युधिष्ठिरम् प्रति दृष्टान्तप्रदर्शनपूर्वकं दानप्रशंसनम् ॥ 1 ॥

001	युधिष्ठिर उवाच 
001a	दानेन वर्ततेत्याह तपसा चैव भारत ।
001c	तदेतन्मे मनोदुःखं व्यपोह त्वं पितामह ।
001e	किंस्वित्पृथिव्यां ह्येतन्मे भवाञ्शंसितुमर्हति ॥
002	भीष्म उवाच 
002a	शृणु यैर्धर्मनिरतैस्तपसा भावितात्मभिः ।
002c	लोका ह्यसंशयं प्राप्ता दानपुण्यरतैर्नृपैः ॥
003a	सत्कृतश्च तथाऽऽत्रेयः शिष्येभ्यो ब्रह्म निर्गुणम् ।
003c	उपदिश्य तदा राजन्गतो लोकाननुत्तमान् ॥
004a	शिबिरोशीनरः प्राणान्प्रियस्य तनयस्य च ।
004c	ब्राह्मणार्थमुपाकृत्य नाकपृष्ठमितो गतः ॥
005a	प्रतर्दनः काशिपतिः प्रदाय तनयं स्वकम् ।
005c	ब्राह्मणायातुलां कीर्तिमिह चामुत्र चाश्नुते ॥
006a	रन्तिदेवश्च साङ्कृत्यो वसिष्ठाय महात्मने ।
006c	अर्घ्यं प्रदाय विधिवल्लेभे लोकाननुत्तमान् ॥
007a	दिव्यं शतशलाकं च यज्ञार्थं काञ्चनं शुभम् ।
007c	छत्रं देवावृधो दत्त्वा ब्राह्मणायास्थितो दिवम् ॥
008a	भगवानम्बरीषश्च ब्राह्मणायामितौजसे ।
008c	प्रदाय सकलं राष्ट्रं सुरलोकमवाप्तवान् ॥
009a	सावित्रः कुण्डलं दिव्यं यानं च जनमेजयः ।
009c	ब्राह्मणाय च गा दत्त्वा गतो लोकाननुत्तमान् ॥
010a	वृषादर्भिश्च राजर्षी रत्नानि विविधानि च ।
010c	रम्यांश्चावसथान्दत्त्वा द्विजेभ्यो दिवमागतः ॥
011a	निमी राष्ट्रं च वैदर्भिः कन्यां दत्त्वा महात्मने ।
011c	अगस्त्याय गतः स्वर्गं सपुत्रपशुबान्धवः ॥
012a	जामदग्न्यश्च विप्राय भूमिं दत्त्वा महायशाः ।
012c	रामोऽक्षयांस्तथा लोकाञ्जगाम मनसोऽधिकान् ॥
013a	अवर्षति च पर्जन्ये सर्वभूतानि देवराट् ।
013c	वसिष्ठो जीवयामास येन यातोऽक्षयां गतिम् ॥
014a	रामो दाशरथिश्चैव हुत्वा यज्ञेषु वै वसु ।
014c	स गतो ह्यक्षयाँल्लोकान्यस्य लोके महद्यशः ॥
015a	कक्षसेनश्च राजर्षिर्वसिष्ठाय महात्मने ।
015c	न्यासं यथावत्संन्यस्य जगाम सुमहायशः ॥
016a	करन्धमस्य पौत्रस्तु मरुत्तोऽविक्षितः सुतः ।
016c	कन्यामाङ्गिरसे दत्त्वा दिवामाशु जगाम सः ॥
017a	ब्रह्मदत्तश्च पाञ्चाल्यो राजा धर्मभृतांवरः ।
017c	निधिं शङ्खमनुज्ञाप्य जगाम परमां गतिम् ॥
018a	राजा मित्रसहश्चैव वसिष्ठाय महात्मने ।
018c	मदयन्तीं प्रियां भार्यां दत्त्वा च त्रिदिवं गतः ॥
019a	मनोः पुत्रश्च सुद्युम्नो लिखिताय महात्मने ।
019c	दण्डमुद्धृत्य धर्मेण गतो लोकाननुत्तमान् ॥
020a	सहस्रचित्यो राजर्षिः प्राणानिष्टान्महायशाः ।
020c	ब्राह्मणार्थे परित्यज्य गतो लोकाननुत्तमान् ॥
021a	सर्वकामैश्च सम्पूर्णं दत्त्वा वेश्म हिरण्मयम् ।
021c	मौद्गल्याय गतः स्वर्गं शतद्युम्नो महीपतिः ॥
022a	भक्ष्यभोज्यस्य च कृतान्राशयः पर्वतोपमान् ।
022c	शाण्डिल्याय पुरा दत्त्वा सुमन्युर्दिवमास्थितः ॥
023a	नाम्ना च द्युतिमान्नाम साल्वराजो महाद्युतिः ।
023c	दत्त्वा राज्यमृचीकाय गतो लोकाननुत्तमान् ॥
024a	मदिराश्वश्च राजर्षिर्दत्त्वा कन्यां सुमध्यमाम् ।
024c	हिरण्यहस्ताय गतो लोकान्देवैरधिष्ठितान् ॥
025a	लोमपादश्च राजर्षिः शान्तां दत्त्वा सुतां प्रभुः ।
025c	ऋश्यशृङ्गाय विपुलैः सर्वैः कामैरयुज्यत ॥
026a	कौत्साय दत्त्वा कन्यां तु हंसीं नाम यशस्विनीम् ।
026c	गतोऽक्षयानतो लोकान्राजर्षिश्च भगीरथः ॥
027a	दत्त्वा शतसहस्रं तु गवां राजा भगीरथः ।
027c	स वत्सानां कोहलाय गतो लोकाननुत्तमान् ॥
028a	एते चान्ये च बहवो दानेन तपसा च ह ।
028c	युधिष्ठिर गताः स्वर्गं निवर्तन्ते पुनःपुनः ॥
029a	तेषां प्रतिष्ठिता कीर्तिर्यावत्स्थास्यति मेदिनी ।
029c	गृहस्थैर्दानतपसा यैर्लोका वै विनिर्जिताः ॥
030a	शिष्टानां चरितं ह्येतत्कीर्तितं मे युधिष्ठिर ।
030c	दानयज्ञप्रजासर्गैरेते हि दिवमास्थिताः ॥
031a	दत्त्वा तु सततं तेऽस्तु कौरवाणां धुरन्धर ।
031c	दानयज्ञक्रियायुक्ता बुद्धिर्धर्मोपचायिनी ॥
032a	यत्र ते नृपशार्दूल सन्देहो वै भविष्यति ।
032c	श्वः प्रभाते हि वक्ष्यामि सन्ध्या हि समुपस्थिता ॥ 

इति श्रीमन्महाभारते अनुशासनपर्वणि दानधर्मपर्वणि द्विशततमोऽध्यायः ॥ 200 ॥

13-200-1 दानतपसोर्मध्ये किं श्रेष्ठमिति प्रश्नः । वर्तते स्वर्गे इति शेषः सन्धिरार्षः ॥ 13-200-9 सावित्रः कर्णः ॥ 13-200-12 मनसो मनःसङ्कल्पादप्यधिकान् ॥ 13-200-13 देवराट् भूदेवाराट् वसिष्ठः ॥ 13-200-15 न्यासं दानरूपेण स्थापनम् ॥ 13-200-17 अनुज्ञाप्य दत्त्वा ॥ 13-200-19 दण्डं चोरयोग्यं हस्तच्छेदरूपम् ॥ 13-200-22 राशयः राशीन् ॥
