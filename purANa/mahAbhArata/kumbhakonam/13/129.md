श्रीः
अध्यायः 129

भीष्मेण युधिष्ठिरम् प्रति गोलोकस्य देवलोकस्य देवलोकादप्युपरितनत्वे निमित्तप्रतिपादकब्रह्मशक्रसंवादानुवादः ॥ 1 ॥

KK-13-01-129-001	भीष्म उवाच 
KK-13-01-129-001a	ये च गाः सम्प्रयच्छन्ति हुतशिष्टाशिनश्च ये ।
KK-13-01-129-001c	तेषां सत्राणि यज्ञाश्च नित्यमेव युधिष्ठिर ॥
KK-13-01-129-002a	ऋते दधिघृतेनेह न यज्ञः सम्प्रवर्तते ।
KK-13-01-129-002c	तेन यज्ञस्य यज्ञत्वमतो मूलं च लक्ष्यते ॥
KK-13-01-129-003a	दानानामपि सर्वेषां गवां दानं प्रशस्यते ।
KK-13-01-129-003c	गावः श्रेष्ठाः पवित्राश्च पावनं ह्येतदुत्तमम् ॥
KK-13-01-129-004a	पुष्ट्यर्थमेताः सेवेत शान्त्यर्थमपि चैव ह ।
KK-13-01-129-004c	पयो दधि घृतं चासां सर्वपापप्रमोचनम् ॥
KK-13-01-129-005a	गावस्तेजः परं प्रोक्तमिह लोके परत्र च ।
KK-13-01-129-005c	न गोभ्यः परमं किञ्चित्पवित्रं भरतर्षभ ॥
KK-13-01-129-006a	अत्राप्युदाहरन्तीममितिहासं पुरातनम् ।
KK-13-01-129-006c	पितामहस्य संवादमिन्द्रस्य च युधिष्ठिर ॥
KK-13-01-129-007a	पराभूतेषु दैत्येषु शक्रस्त्रिभुवनेश्वरः ।
KK-13-01-129-007c	प्रजाः समुदिताः सर्वाः सत्यधर्मपरायणाः ॥
KK-13-01-129-008a	अथर्षयः सगन्धर्वाः किन्नरोरगराक्षसाः ।
KK-13-01-129-008c	देवासुरसुपर्णाश्च प्रजानां पतयस्तथा ।
KK-13-01-129-008e	पर्युपासत कौन्तेय कदाचिद्वै पितामहम् ॥
KK-13-01-129-009a	नारदः पर्वतश्चैव विश्वावसुहहाहुहूः ।
KK-13-01-129-009c	दिव्यतानेषु गायन्तः पर्युपासत तं प्रभुम् ॥
KK-13-01-129-010a	तत्र दिव्यानि पुष्पाणि प्रावहत्पवनस्तदा ।
KK-13-01-129-010c	आजह्रुर्ऋतवश्चापि सुगन्धीनि पृथक्पृथक् ॥
KK-13-01-129-011a	तस्मिन्देवसमावाये सर्वभूतसमागमे ।
KK-13-01-129-011c	दिव्यवादित्रसङ्घुष्टे दिव्यस्त्रीचारणावृते ।
KK-13-01-129-011e	इन्द्रः पप्रच्छ देवेशमभिवाद्य प्रणम्य च ॥
KK-13-01-129-012a	देवानां भगवन्कस्माल्लोकेशानां पितामह ।
KK-13-01-129-012c	उपरिष्टाद्गवां लोक एतदिच्छामि वेदितुम् ॥
KK-13-01-129-013a	किं तपो ब्रह्मचर्यं वा गोभिः कृतमिहेश्वर |
KK-13-01-129-013c	देवानामुपरिष्टाद्यद्वसन्त्यरजसः सुखम् ॥
KK-13-01-129-014a	ततः प्रोवाच ब्रह्मा तं शक्रं बलनिषूदनम् ।
KK-13-01-129-014c	अवज्ञातास्त्वया नित्यं गावो बलनिषूदन ॥
KK-13-01-129-015a	तेन त्वमासां माहात्म्यं न वेत्सि शृणु यत्प्रभो ।
KK-13-01-129-015c	गवां प्रभावं परमं माहात्म्यं च सुरर्षभ ॥
KK-13-01-129-016a	यज्ञाङ्गं कथिता गावो यज्ञ एव च वासव ।
KK-13-01-129-016c	एताभिश्च विना यज्ञो न वर्तेत कथञ्चन ॥
KK-13-01-129-017a	धारयन्ति प्रजाश्चैताः पयसा हविषा तथा ।
KK-13-01-129-017c	एतासां तनयाश्चापि कृषियोगमुपासते ॥
KK-13-01-129-018a	जनयन्ति च धान्यानि बीजानि विविधानि च ।
KK-13-01-129-018c	ततो यज्ञाः प्रवर्तन्ते हव्यं कव्यं च सर्वशः ॥
KK-13-01-129-019a	पयो दधि घृतं चैव पुण्याश्चैताः सुराधिप ।
KK-13-01-129-019c	वहन्ति विविधान्भोगान्क्षुत्तृष्णापरिपीडिताः ॥
KK-13-01-129-020a	मुनींश्च धारयन्तीह प्रजाश्चैवापि कर्मणा ।
KK-13-01-129-020c	वासवाऽकूटवाहिन्यः कर्मणा सुकृतेन च ॥
KK-13-01-129-021a	उपरिष्टात्ततोऽस्माकं वसन्त्येताः सदैव हि ।
KK-13-01-129-021c	एतत्ते कारणं शक्र निवासकृतमद्य वै ।
KK-13-01-129-021e	गावो देवोपरिष्टाद्धि समाख्याताः शतक्रतो ॥
KK-13-01-129-022a	एता हि वरदत्ताश्च वरदाश्चापि वासव ।
KK-13-01-129-022c	सुरभ्यः पुण्यकर्मिण्यः पावनाः शुभलक्षणाः ॥
KK-13-01-129-023a	यदर्थं गां गताश्चैव सुरभ्यः सुरसत्तम ।
KK-13-01-129-023c	तच्च मे शृणु कार्स्न्येन वदतो बलसूदन ॥
KK-13-01-129-024a	पुरा देवयुगे तात दैत्येन्द्रेषु महात्मसु ।
KK-13-01-129-024c	त्रीँल्लोकाननुशासत्सु विष्णौ गर्भत्वमागते ॥
KK-13-01-129-025a	अदित्यां तप्यमानायां तपो घोरं सुदुश्चरम् ।
KK-13-01-129-025c	पुत्रार्थममरश्रेष्ठ पादेनैकेन नित्यदा ॥
KK-13-01-129-026a	तां तु दृष्ट्वा महादेवीं तप्यमानां महत्तपः ।
KK-13-01-129-026c	दक्षस्य दुहिता देवी सुरभिर्नाम नामतः ॥
KK-13-01-129-027a	अतप्यत तपो घोरं हृष्टा धर्मपरायणा ।
KK-13-01-129-027c	कैलासशिखरे रम्ये देवगन्धर्वसेविते ॥
KK-13-01-129-028a	व्यतिष्ठदेकपादेन परमं योगमास्थिता ।
KK-13-01-129-028c	दशवर्षसहस्राणि दशवर्षशतानि च ॥
KK-13-01-129-029a	सन्तप्तास्तपसा तस्या देवाः सर्षिमहोरगाः ।
KK-13-01-129-029c	तत्र गत्वा मया सार्धं पर्युपासत तां शुभाम् ॥
KK-13-01-129-030a	अथाहमब्रवं तत्र देवीं तां तपसाऽन्विताम् ।
KK-13-01-129-030c	किमर्थं तप्यसे देवि तपो घोरमनिन्दिते ॥
KK-13-01-129-031a	प्रीतस्तेऽहं महाभागो तपसाऽनेन शोभने ।
KK-13-01-129-031c	वरयस्व वरं देवि दातास्मीति पुरन्दर ॥
KK-13-01-129-032	सुरभिरुवाच 
KK-13-01-129-032a	वरेण भगवन्मह्यं कृतं लोकपितामह ।
KK-13-01-129-032c	एष एव वरो मेऽद्य यत्प्रीतोसि ममानघ ॥
KK-13-01-129-033	ब्रह्मोवाच 
KK-13-01-129-033a	तामेवं ब्रुवतीं देवीं सुरभिं त्रिदशेश्वर ।
KK-13-01-129-033c	प्रत्यब्रवं यद्देवेन्द्र तन्निबोध शचीपते ॥
KK-13-01-129-034a	अलोभकाम्यया देवि तपसा शुचिना च ते ।
KK-13-01-129-034c	प्रसन्नोऽहं वरं तस्मादमरत्वं ददामि ते ॥
KK-13-01-129-035a	त्रयाणामपि लोकानामुपरिष्टान्निवत्स्यसि ।
KK-13-01-129-035c	मत्प्रसादाच्च विख्यातो गोलोकः सम्भविष्यति ॥
KK-13-01-129-036a	मानुषेषु च कुर्वाणाः प्रजाः कर्म शुभास्तव ।
KK-13-01-129-036c	निवत्स्यन्ति महाभागो सर्वा दुहितरश्च ते ॥
KK-13-01-129-037a	मनसा चिन्तिता भोगास्त्वया वै दिव्यमानुषाः ।
KK-13-01-129-037c	यच्च स्वर्गसुखं देवि तत्ते सम्पत्स्यते शुभे ॥
KK-13-01-129-038a	तस्या लोकाः सहस्राक्ष सर्वकामसमन्विताः ।
KK-13-01-129-038c	न तत्र क्रमते मृत्युर्न जरा न च पावकः ।
KK-13-01-129-038e	न दैन्यं नाशुभं किञ्चिद्विद्यते तत्र वासव ॥
KK-13-01-129-039a	तत्र दिव्यान्यरण्यानि दिव्यानि भवनानि च ।
KK-13-01-129-039c	विमानानि सुयुक्तानि कामगानि च वासव ॥
KK-13-01-129-040a	ब्रह्मचर्येण तपसा सत्येन च दमेन च ।
KK-13-01-129-040c	दानैश्च विविधैः पुण्यैस्तथा तीर्थानुसेवनात् ॥
KK-13-01-129-041a	तपसा महता चैव सुकृतेन च कर्मणा ।
KK-13-01-129-041c	शक्यः समासादयितुं गोलोकः पुष्करेक्षण ॥
KK-13-01-129-042a	एतत्ते सर्वमाख्यातं मया शक्रानुपृच्छते ।
KK-13-01-129-042c	न ते परिभवः कार्यो गवामसुरसूदन ॥
KK-13-01-129-043	भीष्म उवाच 
KK-13-01-129-043a	एतच्छ्रुत्वा सहस्राक्षः पूजयामास नित्यदा ।
KK-13-01-129-043c	गाश्चक्रे बहुमानं च तासु नित्यं युधिष्ठिर ॥
KK-13-01-129-044a	एतत्ते सर्वमाख्यातं पावनं च महाद्युते ।
KK-13-01-129-044c	पवित्रं परमं चापि गवां माहात्म्यमुत्तमम् ||
KK-13-01-129-045a	कीर्तितं पुरुषव्याघ्र सर्वपापविमोचनम् ।
KK-13-01-129-045c	य इदं कथयेन्नित्यं ब्राह्मणेभ्यः समाहितः ॥
KK-13-01-129-046a	हव्यकव्येषु यज्ञेषु पितृकार्येषु चैव ह ।
KK-13-01-129-046c	सार्वकामिकमक्षय्यं पितॄंस्तस्योपतिष्ठते ॥
KK-13-01-129-047a	गोषु भक्तश्च लभते यद्यदिच्छति मानवः ।
KK-13-01-129-047c	स्त्रियोपि भक्ता या गोषु ताश्च काममवाप्नुयुः ॥
KK-13-01-129-048a	पुत्रार्थी लभते पुत्रं कन्यार्थी तामवाप्नुयात् ।
KK-13-01-129-048c	धनार्थी लभते वित्तं धर्मार्थी धर्ममाप्नुयात् ॥
KK-13-01-129-049a	विद्यार्थी चाप्नुयाद्विद्यां सुखार्थी प्राप्नुयात्सुखम् ।
KK-13-01-129-049c	न किञ्चिद्दुर्लभं चैव गवां भक्तस्य भारत ॥ 

इति श्रीमन्महाभारते अनुशासनपर्वणि दानधर्मपर्वणि एकोनत्रिंशदधिकशततमोऽध्यायः ॥ 128 ॥

7-129-20 वासव अकूटवाहिन्यः अमायाव्यवहारिण्यः ॥ 7-129-21 निवासार्थं कृतं निवासकृतम् ॥ 7-129-48 कन्या पतिमवाप्नुयादिति क. थ. ध. पाठः ॥
