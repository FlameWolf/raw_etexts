अध्यायः 216

महेश्वरेण पार्वतीं प्रति त्रिवर्गनिरूपणम् ॥ 1 ॥

001	महेश्वर उवाच ।
001a	पशवः पशुबन्धेषु ये हन्यन्तेऽध्वरेषु च ।
001c	यूपे निबध्य मन्त्रैश्च यथान्यायं यथाविधि ।
001e	मन्त्राहुतिविपूतास्ते स्वर्गं यान्ति यशस्विनि ॥
002a	तर्पिता यज्ञभागेषु तेषां मांसैर्वरानने ।
002c	अग्नयस्त्रिदशाश्चैव लोकपाला महेश्वराः ॥
003a	तेषु तुष्टेषु जायेत यस्य यज्ञस्य यत्फलम् ।
003c	तेन संयुज्यते देवि यजमानो न संशयः ॥
004a	सपत्नीकः सपुत्रश्च पित्रा च भ्रातृभिः सह ।
004c	ये तत्र दीक्षिता देवि सर्वे स्वर्गं प्रयान्ति ते ॥
005ac	एतत्ते सर्वमाख्यातं किं भूयः श्रोतुमिच्छसि ॥
006	उमोवाच ।
006a	भगवन्सर्वभूतेश शूलपाणे महाद्युते ।
006c	श्रोतुमिच्छाम्यहं वृत्तं सर्वेषां गृहमेधिनाम् ॥
007a	कीदृशं चरितं तेषां त्रिवर्गसहितं प्रभो ।
007c	प्रत्यायतिः कथं तेषां जीवनार्थमुदाहृतम् ॥
008a	वर्तमानाः कथं सर्वे प्राप्नुवन्त्युत्तमां गतिम् ।
008c	एतत्सर्वं समासेन वक्तुमर्हसि मानद ॥
009	महेश्वर उवाच ।
009a	न्यायतस्त्वं महाभागे श्रोतुकामाऽसि भामिनि ।
009c	प्रायशो लोकसद्वृत्तमिष्यते गृहवासिनाम् ॥
010a	तेषां संरक्षणार्थाय राजानः संस्कृता भुवि ।
010c	सर्वेषामथ मर्त्यानां वृत्तिं सामान्यतः शृणुः ॥
011a	विद्या वार्ता च सेवा च कारुत्वं नाट्यता तथा ।
011c	इत्यते जीवनार्थाय मर्त्यानां विहिताः प्रिये ॥
012a	अपि जन्मफलं तावन्मानुषाणां विशेषतः ।
012c	विहितं तत्स्ववृत्तेन तन्मे शृणु समाहिताः ॥
013a	कर्मक्षेत्रं हि मानुष्यं सुखदुःखयुताः परे ।
013c	सर्वेषां प्राणिनां तस्मान्मानुष्ये वृत्तिरिष्यते ॥
014a	विद्यायोगस्तु सर्वेषां पूर्वमेव विधीयते ।
014c	कार्याकार्यं विजानन्ति विद्यया देवि नान्यथा ॥
015a	विद्यया स्फीयते ज्ञानं ज्ञानात्तत्वनिदर्शनम् ।
015c	दृष्टतत्वो विनीतात्मा सर्वार्थस्य च भाजनम् ॥
016ac	शक्यं विद्याविनीतेन लोके सञ्जीवनं शुभम् ॥
017a	आत्मानं विद्यया तस्मात्पूर्वं वृत्वा तु भाजनम् ।
017c	वश्येन्द्रियो जितक्रोधो भूतात्मानं तु भावयेत् ।
017e	भावयित्वा तदाऽऽत्मानं पूजनीयः सतामपि ॥
018a	कुलानुवृत्तं वृत्तं वा पूर्वमात्मा समाश्रयेत् ।
018c	इत्येतत्कुलवासाय दानकर्म यथा पुरा ॥
019a	यदि चेद्विद्यया चैव वृत्तिं काङ्क्षेदथात्मनः ।
019c	राजविद्यानुवादेऽपि लोकविद्यामथापि वा ।
019e	तीर्थतश्चापि गृह्णीयाच्छुश्रूषादिगुणैर्युतः ॥
020a	ग्रन्थतश्चार्थतश्चैव दृढं कुर्यात्प्रयत्नतः ।
020c	एवं विद्याफलं देवि प्राप्नुयान्नान्यथा नरः ।
020e	न्यायाद्विद्याफलानीच्छेदधर्मं तत्र वर्जयेत् ॥
021a	यदिच्छेद्वार्तया वृत्तिं काङ्क्षेत विधिपूर्वकम् ।
021c	क्षेत्रे जलोपपन्ने च तद्योग्यां कृषिमाचरेत् ॥
022a	वाणिज्यं वा यथाकालं कुर्यात्तद्देशयोगतः ।
022c	मूल्यमर्थं प्रयासं च विचार्यैव व्ययोदयौ ॥
023a	पशुसञ्जीवनं चैव दश गाः पोषयेद्ध्रुवम् ।
023c	बहुप्रकारा बहवः पशवस्तस्य साधकाः ॥
024a	यः कश्चित्सेवया वृत्तिं काङ्क्षेत मतिमान्नरः ।
024c	यतात्मा श्रवणीयानां भवेद्वै सम्प्रयोजकः ॥
025a	बुद्ध्या वा कर्मयोगाद्वा बोधनाद्वा समाश्रयेत् ।
025c	मार्गतस्तु समाश्रित्य तदा तत्सम्प्रयोजयेत् ॥
026a	यथायथा स तुष्येत तथा सन्तोषयेत्तु तम् ।
026c	अनुजीविगुणोपेतः कुर्यादात्मार्थमाश्रितम् ॥
027a	विप्रियं नाचरेत्तस्य एषा सेवा समासतः ।
027c	विप्रयोगात्पुरा तेन गतिमन्यां न लक्षयेत् ॥
028a	कारुकर्म च नाट्यं च प्रायशो नीचयोनिषु ।
028c	तयोरपि यथायोगं न्यायतः कर्मवेतनम् ॥
029a	आजीवेभ्योऽपि सर्वेभ्यः स्वार्जवाद्वेतनं हरेत् ।
029c	अनार्जवादाहरतस्तत्तु पापाय कल्पते ॥
030a	सर्वेषां पूर्वमारम्भांश्चिन्तयेन्नयपूर्वकम् ।
030c	आत्मशक्तिमुपायांश्च देशकालौ च युक्तितः ।
030e	कारणानि प्रयासं च प्रक्षेपं च फलोदयम् ॥
031a	एवमादीनि सञ्चिन्त्य दृष्ट्वा दैवानुकूलताम् ।
031c	अतः परं समारम्भेद्यत्रात्महितमाहितम् ॥
032a	वृत्तिमेव समासाद्य तां सदा परिपालयेत् ।
032c	देवमानुषविघ्नेभ्यो न पुनर्मन्यते यथा ॥
033a	पालयन्वर्धयन्भुञ्जंस्तां प्राप्य न विनाशयेत् ।
033c	क्षीयते गिरिसङ्काशमश्नतो ह्यनपेक्षया ॥
034a	आजीवेभ्यो धनं प्राप्य चतुर्धा विभजेद्बुधः ।
034c	धर्मायार्थाय कामाय आपत्प्रशमनाय च ॥
035ac	चतुर्ष्वपि विभागेषु विधानं शृणु शोभने ॥
036a	यज्ञार्थं चान्नदानार्थं दीनानुग्रहकारणात् ।
036c	देवब्राह्मणपूजार्थं पितृपूजार्थमेव च ॥
037a	मूलार्थं सन्निवासार्थं क्रियानित्यैश्चि धार्मिकैः ।
037c	एवमादिषु चान्येषु धर्मार्थं सन्त्यजेद्धनम् ॥
038a	धर्मकार्ये धनं दद्यादनवेक्ष्य फलोदयम् ।
038c	ऐश्वर्यस्थानलाभार्थं राजवाल्लभ्यकारणात् ॥
039a	वार्तायां च समारम्भेऽमात्यमित्रपरिग्रहे ।
039c	आवाहे च विवाहे च पुत्राणां वृत्तिकारणात् ॥
040a	अर्थोदयसमावाप्तावनर्थस्य विघातने ।
040c	एवमादिषु चान्येषु अर्थार्थं विसृजेद्धनम् ॥
041a	अनुबन्धं हेतुयुक्तं दृष्ट्वा वित्तं परित्यजेत् ।
041c	अनर्थं बाधते ह्यर्थो अर्थं चैव फलान्युत ॥
042a	नाधनाः प्राप्नुन्त्यर्थं नरा यत्नशतैरपि ।
042c	तस्माद्धनं रक्षितव्यं दातव्यं च विधानतः ॥
043a	शरीरपोषणार्थाय आहारस्य विशोषणे ।
043c	नटगान्धर्वसंयोगे कामयात्राविहारयोः ॥
044a	मनःप्रियाणां संयोगे प्रीतिदाने तथैव च ।
044c	एवमादिषु चान्येषु कामार्तं विसृजेद्धनम् ॥
045a	विचार्य गुणदोषांस्तु त्रयाणां तत्र सन्त्यजेत् ।
045c	चतुर्थं सन्निदध्याच्च आपदर्थं शुचिस्मिते ॥
046a	राज्यभ्रंशविनाशार्थं दुर्भिक्षार्थं च शोभने ।
046c	महाव्याधिविमोक्षार्थं वार्धकस्यैव कारणात् ॥
047a	शत्रूणां प्रतिकाराय साहसैश्चाप्यमर्षणात् ।
047c	प्रस्थाने चान्यदेशार्थमापदां विप्रमोक्षणे ।
047e	एवमादि समुद्दिश्य सन्निदध्यात्स्वकं धनम् ॥
048a	सुखमर्थवतां लोके कृच्छ्राणां विप्रमोक्षणम् ।
048c	यस्य नास्ति धनं किञ्चित्तस्य लोकद्वयं न च ॥
049a	अशनादिन्द्रियाणीव सर्वमर्थात्प्रवर्तते ।
049c	निधानमात्रं यस्तेषामन्यथा विलयं व्रजेत् ।
049e	एवं देवि मनुष्याणां लोकानां जीवनं प्रति ॥
050a	एवं लोकस्य वृत्तस्य लोकवृत्तं पुनः शृणु ।
050c	धन्यं यशस्यमायुष्यं स्वर्ग्यं च परमं यशः ॥
051a	त्रिवर्गो हि वशे युक्तः सर्वेषां संविधीयते ।
051c	तथा संवर्तमानास्तु लोकयोर्हितमाप्नुयुः ॥
052a	काल्योत्थानं च शौचं च देवब्राह्मणभक्तितः ।
052c	गुरुणामेव शुश्रूषा ब्राह्मणेष्वभिवादनम् ॥
053a	प्रत्युत्थानं च वृद्धानां देवस्थानप्रणामनम् ।
053c	आभिमुख्यं पुरस्कृत्य अतिथीनां च पूजनम् ॥
054a	वृद्धोपदेशकरणं श्रवणं हितपथ्ययोः ।
054c	पोषणं भृत्यवर्गस्य सान्त्वदानपरिग्रहे ॥
055a	न्यायतः कर्मकरणमन्यायाहितवर्जितम् ।
055c	सम्यग्वृत्तं स्वदारेषु दोषाणां प्रतिषेधनम् ॥
056a	पुत्राणां विनयं कुर्यात्तत्तत्कार्यनियोजनम् ।
056c	वर्जनं चाशुभार्थानां शुभानां जोषणं तथा ॥
057a	कुलोचितानां धर्माणां यथावत्परिपालनम् ।
057c	कुलसन्धारणं चैव पौरुषेणैव सर्वशः ।
057e	एवमादि शुभं सर्वं तस्य वृत्तमिति स्थितम् ॥
058a	वृद्धसेवी भवेन्नित्यं हितार्थं ज्ञानकाङ्क्षया ।
058c	परार्थं नाहरेद्द्रव्यमनामन्त्र्य तु सर्वथा ।
058e	न याचेत परान्धीरः स्वबाहुबलमाश्रयेत् ॥
059a	स्वशरीरं सदा रक्षेदाहाराचारयोरपि ।
059c	हितं पथ्यं सदाहारं जीर्णं भुञ्जीत मात्रया ॥
060a	देवतातिथिसत्कारं कृत्वा सर्वं यथाविधि ।
060c	शेषं भुञ्जेच्छुचिर्भूत्वा न च भाषेत विप्रियम् ॥
061a	प्रतिश्रयं च पानीयं बलिं भिक्षां च सर्वतः ।
061c	गृहस्थवासी सततं तद्याद्गाश्चैव पोषयेत् ॥
062a	बहिर्निष्क्रमणं चैव कुर्यात्कारणतोपि वा ।
062c	मध्याह्ने वाऽर्धरात्रे वा गमनाय न रोचयेत् ॥
063a	विषयान्नावगाहेत स्वशक्त्या तु समाचरेत् ।
063c	यथाऽऽयव्ययता लोके गृहस्थानां प्रपूजितम् ॥
064a	अयशस्करमर्थघ्नं कर्म यत्परपीडनम् ।
064c	भयाद्वा यदि लोभाद्वा न कुर्वीत कदाचन ॥
065a	बुद्धिपूर्वं समालोक्य दूरतो गुणदोषतः ।
065c	आरभेत तदा कर्म शुभं वा यदि वेतरत् ॥
066a	आत्मसाक्षी भवेन्नित्यमात्मनस्तु शुभाशुभे ।
066c	मनसा कर्मणा वाचा न च काङ्क्षेत पातकम् ॥ ॥

इति श्रीमन्महाभारते अनुशासनपर्वणि दानधर्मपर्वणि षोडशाधिकद्विशततमोऽध्यायः ॥ 216 ॥
