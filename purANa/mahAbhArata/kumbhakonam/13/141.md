श्रीः
अध्यायः 141

भीष्मेण युधिष्ठिरम्प्रत्यसाधुभ्यः प्रतिग्रहस्य निन्द्यत्वे प्रमाणतया सप्तर्षिवृषादर्भिसंवादानुवादः ॥ 1 ॥ वृषादर्भिणा राज्ञा कश्यपादिसप्तर्षिभिः स्वस्मात्प्रतिग्रहनिराकरणे तज्जिघांसया कृत्योत्पादनम् ॥ 2 ॥ तन्नामार्थपरिज्ञानेन तद्वधं चोदितया कृत्यया वने तत्समीपम् प्रति गमनम् ॥ 3 ॥

KK-13-01-141-001	युधिष्ठिर उवाच 
KK-13-01-141-001a	ब्राह्मणेभ्यः प्रयच्छन्ति दानानि विविधानि च ।
KK-13-01-141-001c	दातृप्रतिग्रहीत्रोर्वै को विशेषः पितामह ॥
KK-13-01-141-002	भीष्म उवाच 
KK-13-01-141-002a	साधोर्यः प्रतिगृह्णीयात्तथैवासाधुतो द्विजः ।
KK-13-01-141-002c	गुणवत्यल्पदोषः स्यान्निर्गुणे तु निमज्जति ॥
KK-13-01-141-003a	अत्राप्युदाहरन्तीममितिहासं पुरातनम् ।
KK-13-01-141-003c	वृषादर्भेश्च संवादं सप्तर्षीणां च भारत ॥
KK-13-01-141-004a	कश्यपोऽत्रिर्वसिष्ठश्च भरद्वाजोऽथ गौतमः ।
KK-13-01-141-004c	विश्वामित्रो जमदग्निः साध्वी चैवाप्यरुन्धती ॥
KK-13-01-141-005a	सर्वेषामथ तेषां तु गण्डाभूत्परिचारिका ।
KK-13-01-141-005c	शूद्रः पशुसखश्चैव भर्ता चास्या बभूव ह ॥
KK-13-01-141-006a	ते च सर्वे तपस्यन्तः पुरा चेरुर्महीमिमाम् ।
KK-13-01-141-006c	समाधिना प्रतीक्षन्तो ब्रह्मलोकं सनातनम् ॥
KK-13-01-141-007a	अथाभवदनावृष्टिर्महती कुरुनन्दन ।
KK-13-01-141-007c	कृच्छ्रप्राणोऽभवद्यत्र लोकोऽयं वै क्षुधान्वितः ॥
KK-13-01-141-008a	कस्मिंश्चिच्च पुरा यज्ञे याज्येन शिबिसूनुना ।
KK-13-01-141-008c	दक्षिणार्थेऽथ ऋत्विग्भ्यो दत्तः पुत्रोऽनिलः किल ||
KK-13-01-141-009a	अस्मिन्कालेऽथ सोऽल्पायुर्दिष्टान्तमगमत्प्रभुः ।
KK-13-01-141-009c	ते तं क्षुधाभिसन्तप्ताः परिवार्योपतस्थिरे ॥
KK-13-01-141-010a	याज्यात्मजमथो दृष्ट्वा गतासुमृषिसत्तमाः ।
KK-13-01-141-010c	अपचन्त तदा स्थाल्यां क्षुधार्ताः किल भारत ||
KK-13-01-141-011a	नाजीव्ये मर्त्यलोकेऽस्मिन्नात्मानं ते परीप्सवः ।
KK-13-01-141-011c	कृच्छ्रामापेदिरे वृत्तिमन्नहेतोस्तपस्विनः ॥
KK-13-01-141-012a	अटमानोऽथ तान्मार्गे पचमानान्महीपतिः ।
KK-13-01-141-012c	राजा शैब्यो वृषादर्भिः क्लिश्यमानान्ददर्श ह ॥
KK-13-01-141-013	वृषादर्भिरुवाच 
KK-13-01-141-013a	प्रतिग्रहस्तारयति पुष्टिर्वै प्रतिगृह्णताम् ।
KK-13-01-141-013c	मयि यद्विद्यते वित्तं तद्वृणुध्वं तपोधनाः ॥
KK-13-01-141-014a	'प्रतिग्रहो ब्राह्मणानां सृष्टा वृत्तिरनिन्दिता ।
KK-13-01-141-014c	तस्माद्ददामि वो वित्तं तद्वृणुध्वं तपोधनाः ॥'
KK-13-01-141-015a	प्रियो हि मे ब्राह्मणो याचमानो दद्यामहं वोऽश्वतरीसहस्रम् ।
KK-13-01-141-015c	धेनूनां दद्यामयुतं समग्रमेकैकशः सवृषाः सम्प्रसूताः ॥
KK-13-01-141-016a	अश्वांस्तथा शीघ्रगाञ्श्वेतरूपांन्मनोजवान्प्रददाम्यर्बुदानि ।
KK-13-01-141-016c	कुलम्भराननडुहः शतं शतान्धुर्याञ्श्वेतान्सर्वशोऽहं ददामि ।
KK-13-01-141-016e	प्रष्ठौहीनां पीवराणां च तावदग्र्या गृष्टीर्धेनवः सुव्रताश्च ॥
KK-13-01-141-017a	वरान्ग्रामान्व्रीहिरसं यवांश्च रत्नं चान्यद्दुर्लभं किं ददानि ।
KK-13-01-141-017c	नास्मिन्नभक्ष्ये भावमेवं कुरुध्वं पुष्ट्यर्थं वः किं प्रयच्छाम्यहं वै ॥
KK-13-01-141-018	ऋषय ऊचुः 
KK-13-01-141-018a	राजन्प्रतिग्रहो राज्ञं मध्वास्वादो विषोपमः ।
KK-13-01-141-018c	तज्जानमानः कस्मात्त्वं कुरुषे नः प्रलोभनम् ॥
KK-13-01-141-019a	'दशसूनासमश्चक्री दशचक्रिसमो ध्वजी ।
KK-13-01-141-019c	दशध्वजिसमा वेश्या दशवेश्यासमो नृपः ॥
KK-13-01-141-020a	दशसूनासहस्राणि यो वाहयति सौनिकः ।
KK-13-01-141-020c	तेन तुल्यो भवेद्राजा घोरस्तस्य प्रतिग्रहः ॥'
KK-13-01-141-021a	क्षेत्रं हि दैवतमिव ब्राह्मणान्समुपाश्रितम् ।
KK-13-01-141-021c	अमलो ह्येष तपसा प्रीतः प्रीणाति देवताः ॥
KK-13-01-141-022a	अह्नायेह तपो जातु ब्राह्मणस्योपजायते ।
KK-13-01-141-022c	तद्दाव इव निर्दह्यात्प्राप्तो राजप्रतिग्रहः ॥
KK-13-01-141-023a	कुशलं सह दानेन राजन्नस्तु सदा तव ।
KK-13-01-141-023c	अर्थिभ्यो दीयतां सर्वमित्युक्त्वा तेन्यतो ययुः ॥
KK-13-01-141-024a	अपक्वमेव तन्मांसमभूत्तेषां महात्मनाम् ।
KK-13-01-141-024c	अथ हित्वा ययुः सर्वे वनमाहारकाङ्क्षिणः ॥
KK-13-01-141-025a	ततः प्रचोदिता राज्ञा वनं गत्वाऽस्य मन्त्रिणः ।
KK-13-01-141-025c	प्रचीयोदुम्बराणि स्म दातुं तेषां प्रचक्रिरे ॥
KK-13-01-141-026ac	'दृष्ट्वा फलानि मुनयस्ते ग्रहीतुमुपाद्रवन् ॥'
KK-13-01-141-027a	उदुम्बराण्यथान्यानि हेमगर्भाण्युपाहरन् ।
KK-13-01-141-027c	भृत्यास्तेषां ततस्तानि प्रग्राहितुमुपाद्रवन् ॥
KK-13-01-141-028a	गुरूणीति विदित्वाऽथ न ग्राह्याण्यत्रिरब्रवीत् ।
KK-13-01-141-028c	नास्महे मन्दविज्ञाना नास्म मानुषबुद्धयः ॥
KK-13-01-141-029a	हैमानीमानि जानीमः प्रतिबुद्धाः स्म जागृम ।
KK-13-01-141-029c	इह ह्येतदुपावृत्तं प्रेत्य स्यात्कटुकोदयम् ।
KK-13-01-141-029e	अप्रतिग्राह्यमेवैतत्प्रेत्येह च सुखेप्सुना ॥
KK-13-01-141-030	वसिष्ठ उवाच 
KK-13-01-141-030a	शतेन निष्कगुणितं सहस्रेण च सम्मितम् ।
KK-13-01-141-030c	तथा बहु प्रतीच्छन्वै पापिष्ठां लभते गतिम् ॥
KK-13-01-141-031	कश्यप उवाच 
KK-13-01-141-031a	यत्पृथिव्यां व्रीहियवं हिरण्यं पशवः स्त्रियः ।
KK-13-01-141-031c	सर्वं तन्नालमेकस्य तस्माद्विद्वाञ्शमं व्रजेत् ॥
KK-13-01-141-032	भरद्वाज उवाच 
KK-13-01-141-032a	उत्पन्नस्य रुरोः शृङ्गं वर्धमानस्य वर्धते ।
KK-13-01-141-032c	प्रार्थना पुरुषस्येव तस्य मात्रा न विद्यते ॥
KK-13-01-141-033	गौतम उवाच 
KK-13-01-141-033a	न तल्लोके द्रव्यमस्ति यल्लोभं प्रतिपूरयेत् ।
KK-13-01-141-033c	समुद्रकल्पः पुरुषो न कदाचन पूर्यते ॥
KK-13-01-141-034	विश्वामित्र उवाच 
KK-13-01-141-034a	कामं कामयमानस्य यदा कामः समृध्यते ।
KK-13-01-141-034c	अथैनमपरः काम इष्टो विध्यति बाणवत् ॥
KK-13-01-141-035	'अत्रिरुवाच 
KK-13-01-141-035a	न जातु कामः कामानामुपभोगेन शाम्यति ।
KK-13-01-141-035c	हविषा कृष्णवर्त्मेव भूय एवाभिवर्धते ॥'
KK-13-01-141-036	जमदग्निरुवाच 
KK-13-01-141-036a	प्रतिग्रहे संयमो वै तपो धारयते ध्रुवम् ।
KK-13-01-141-036c	तद्धनं ब्राह्मणस्येह लुभ्यमानस्य विस्रवेत् ॥
KK-13-01-141-037	अरुन्धत्युवाच 
KK-13-01-141-037a	धर्मार्थं सञ्चयो यो वा द्रव्याणां पक्षसम्मतः ।
KK-13-01-141-037c	तपःसञ्चय एवेह विशिष्टो द्रव्यसञ्चयात् ॥
KK-13-01-141-038	चण्डोवाच 
KK-13-01-141-038a	उग्रादितो भयाद्यस्माद्बिभ्यतीमे ममेश्वराः ।
KK-13-01-141-038c	बलीयसो दुर्बलवद्बिभेम्यहमतः परम् ॥
KK-13-01-141-039	पशुसख उवाच 
KK-13-01-141-039a	यद्वै धर्मात्परं नास्ति तादृशं ब्राह्मणा विदुः ।
KK-13-01-141-039c	विनयात्साधु विद्वांसमुपासेयं यथातथम् ॥
KK-13-01-141-040	ऋषय ऊचुः 
KK-13-01-141-040a	कुशलं सह दानेन तस्मै यस्य प्रजा इमाः ।
KK-13-01-141-040c	फलान्युपधियुक्तानि य एवं नः प्रयच्छति ॥
KK-13-01-141-041	भीष्म उवाच 
KK-13-01-141-041a	इत्युक्त्वा हेमगर्भाणि हित्वा तानि फलानि ते ।
KK-13-01-141-041c	ऋषयो जग्मुरन्यत्र सर्व एव दृढव्रताः ॥
KK-13-01-141-042a	अथ ते मन्त्रिणः सर्वे राजानमिदमब्रुवन् ।
KK-13-01-141-042c	उपधिं शङ्कमानास्ते हित्वा तानि फलानि वै ।
KK-13-01-141-042e	ततोऽन्यत्रैव गच्छन्ति विदितं तेऽस्तु पार्थिव ॥
KK-13-01-141-043a	इत्युक्तः स तु भृत्यैस्तैर्वृषादर्भिश्चुकोप ह ।
KK-13-01-141-043c	तेषां वै प्रतिकर्तुं च सर्वेषामगमद्गृहम् ॥
KK-13-01-141-044a	स गत्वाऽऽहवनीयेऽग्नौ तीव्रं नियममास्थितः ।
KK-13-01-141-044c	जुहाव संस्कृतैर्मन्त्रैरेकैकामाहुतिं नृपः ॥
KK-13-01-141-045a	तस्मादग्नेः समुत्तस्थौ कृत्या लोकभयङ्करी ।
KK-13-01-141-045c	तस्या नाम वृषादर्भिर्यातुधानीत्यथाकरोत् ॥
KK-13-01-141-046a	सा कृत्या कालरात्रीव कृताञ्जलिरुपस्थिता ।
KK-13-01-141-046c	वृषादर्भिं नरपतिं किं करोमीति चाब्रवीत् ॥
KK-13-01-141-047	वृषादर्भिरुवाच 
KK-13-01-141-047a	ऋषीणां गच्छ सप्तानामरुन्धत्यास्तथैव च ।
KK-13-01-141-047c	दासीभर्तुश्च दास्याश्च मनसा नाम धारय ॥
KK-13-01-141-048a	ज्ञात्वा नामानि चैवैषां सर्वानेतान्विनाशय ।
KK-13-01-141-048c	विनष्टेषु तथा स्वैरं गच्छ यत्रेप्सितं तव ॥
KK-13-01-141-049a	सा तथेति प्रतिश्रुत्य यातुधानी स्वरूपिणी ।
KK-13-01-141-049c	जगाम तद्वनं यत्र विचेरुस्ते महर्षयः ॥ 

इति श्रीमन्महाभारते अनुशासनपर्वणि दानधर्मपर्वणि एकचत्वारिंशदधिकशततमोऽध्यायः ॥ 141 ॥

7-141-3 वृषा दर्वेश्च संवादमिति थ. ध. पाठः ॥ 7-141-5 गण्डाभूत्कर्मकारिकेति झ. पाठः । गण्डा नामतः ॥ 7-141-9 दिष्टान्तं मरणम् ॥ 7-141-11 आत्मानं शरीरं परीप्सवः रक्षितुकामाः । निरन्ने मर्त्यलोकेऽस्मिन्निति झ. पाठः ॥ 7-141-13 पुष्टिः पुष्टिहेतुः । तच्छृणुध्वं तपोधना इति ट. थ. ध. पाठः ॥ 7-141-30 प्रतीच्छन् प्रतिगृह्णन् ॥ 7-141-32 तस्य लाभसुखस्य मात्रा इयत्ता ॥ 7-141-36 तद्धनं तपोधनम् ॥ 7-141-37 पक्षसम्मतः पाक्षिकत्वेन मतः ॥ 7-141-39 यद्वै धर्मे परं नास्ति ब्राह्मणास्तद्धनं विदुरिति झ. पाठः । यत् यतो हेतोः । वैधर्मे विधर्म एव वैधर्मः तस्मिँलोभादिदोषे सति परम् उत्कृष्टं पदं नास्ति न लभ्यतेऽतस्तदलोभाख्यमेव धनं ब्राह्मणा विदुः ॥ 7-141-40 उपधिश्छलम् । कश्मलाधमदानाय प्रतियत्नः प्रजाधमाः । फलान्युपधियुक्तानि यत्र यः सम्प्रच्छतीति थ. ध. पाठः ॥ 7-141-47 नाम नाम्नोर्थम् ॥ 7-141-48 ज्ञात्वा नामानुरूपं तेषां सामर्थ्यं परीक्ष्य तान् विनाशय । अन्यथा त्वामेव ते विनाशयिष्यन्तीति भावः ॥
