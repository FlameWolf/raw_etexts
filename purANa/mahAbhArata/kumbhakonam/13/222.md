अध्यायः 222

महेश्वरेणोमां प्रति स्त्रीणां पुंश्चलीत्वादिदोषहेतुभूतदुष्कर्मकथनम् ॥ 1 ॥ तथा प्राणिसाधारण्येन दास्यादिप्रयोजकदुष्कर्मकथनम् ॥ 2 ॥
	
001	उमोवाच ।
001a	भगवन्देवदेवेश शूलपाणे वृषध्वज ।
001c	पुंश्चल्य इव या स्त्रीषु नीचवृत्तिरताः स्मृताः ।
001e	केन कर्मविपाकेन तन्मे शंसितुमर्हसि ॥
002	महेश्वर उवाच ।
002a	याः पुरा मनुजा देवि बुद्धिमोहसमन्विताः ।
002c	कामरागसमायुक्ताः पतीनतिचरन्ति वै ॥
003a	प्रतिकूलपरा यास्तु पतीन्प्रति यथा तथा ।
003c	शौचं लज्जां तु विस्मृत्य यथेष्टपरिचारणाः ॥
004a	एवंयुक्तसमाचारा यमलोके सुदण्डिताः ।
004c	यदि वै मानुषं जन्म लभेरंस्तास्तथाविधाः ।
004e	बहुसाधारणा एव पुंश्चल्यश्च भवन्ति ताः ॥
005a	पौश्चल्यं यत्तु तद्वृत्तं स्त्रीणां कष्टतमं स्मृतम् ।
005c	ततःप्रभृति ता देवि पतन्त्येव न संशयः ॥
006ac	शोचन्ति चेत्तु तद्वृत्तं मनसा हितमाप्नुयुः ॥
007	उमोवाच ।
007a	भगवन्देवदेवेश प्रमदा विधवा भृशम् ।
007c	दृश्यन्ते मानुषा लोके सर्वकल्याणवर्जिताः ।
007e	केन कर्मविपाकेन तन्मे शंसितुमर्हसि ॥
008	महेश्वर उवाच ।
008a	याः पुरा मनुजा देवि बुद्धिमोहसमन्विताः ।
008c	कुटुम्बं तत्र वै पत्युर्नाशयन्ति वृथा तथा ॥
009a	विषदाश्चाग्निदाश्चैव पतीन्प्रति सुनिर्दयाः ।
009c	अन्यासां हि पतीन्यान्ति स्वपतिद्वेषकारणात् ॥
010a	एवं युक्तसमाचारा यमलोके सुदण्डिताः ।
010c	निरयस्थाश्चिरं कालं कथञ्चित्प्राप्य मानुषम् ।
010e	तत्र ता भोगरहिता विधवास्तु भवन्ति वै ॥
011	उमोवाच ।
011a	भगवन्प्रमदा लोके पत्यौ ज्ञातिषु सत्सु च ।
011c	लिङ्गिन्यः सम्प्रदृश्यन्ते पाषण्डं मतमाश्रिताः ।
011e	केन कर्मविपाकेन तन्मे शंसितुमर्हसि ॥
012	महेश्वर उवाच ।
012a	याः पुरा भावदोषेणि लोभमोहसमन्विताः ।
012c	परद्रव्यपरा लोभात्परेषां द्रव्यहारकाः ॥
013a	अभ्यसूयापरा यास्तु सपत्नीनां प्रदूषकाः ।
013c	ईर्ष्यापराः कोपनाश्च बन्धूनां विफलाः सदा ॥
014a	एवंयुक्तसमाचाराः पुनर्जन्मनि ताः स्त्रियः ।
014c	अलक्षणसमायुक्ताः पाषण्डं धर्ममाश्रिताः ।
014e	स्त्रियः प्रव्राजशीलाश्च भवन्त्येव न संशयः ॥
015	उमोवाच ।
015a	भगवन्मानुषाः केचित्कारुवृत्तिसमाश्रिताः ।
015c	प्रदृश्यन्ते मनुष्येषु नीचकर्मरतास्तथा ।
0015e	केन कर्मविपाकेन तन्मे शंसितुमर्हति ॥
016	महेश्वर उवाच ।
016a	ये पुरा मनुजा देवि स्तब्धमानयुता भृशम् ।
016c	दर्पाहङ्कारसंयुक्ताः केवलात्मपरायणाः ॥
017a	तादृशा मानुषा देवि पुनर्जन्मनि शोभने ।
017c	कारवो नटगन्धर्वाः सम्भवन्ति यथा तथा ॥
018a	नापिता बन्दिनश्चैव तथा वैतालिकाः प्रिये ।
018c	एवंभूतास्त्वधोवृत्तिं जीवन्त्याश्रित्य मानवाः ॥
019a	परप्रसाधनकरास्ते परैः कृतवेतनाः ।
019c	परावमानस्य फलं भुञ्जते पौर्वदैहिकम् ॥
020	उमोवाच ।
020a	भगवन्देवदेवेश मानुषेष्वेव केचन ।
020c	दासभूताः प्रदृश्यन्ते सर्वकर्मपरा भृशम् ॥
021a	आघातभर्त्सनसहाः पीड्यमानाश्च सर्वशः ।
021c	केन कर्मविपाकेन तन्मे शंसितुमर्हसि ॥
022	महेश्वर उवाच ।
022ac	तदहं ते प्रवक्ष्यामि शृणु कल्याणि कारणम् ॥
023a	ये पुरा मनुजा देवि परेषां वित्तहारकाः ।
023c	ऋणवृद्धिकरं कृष्या न्यासदत्तं तथैव च ॥
024a	निक्षेपकारणाद्दत्तपरद्रव्यापहारिणः ।
024c	प्रमादाद्विस्मृतं नष्टं परेषां धनहारकाः ॥
025a	वधबन्धपरिक्लेशैर्दासत्वं कुर्वते परान् ।
025c	तादृशा मरणं प्राप्ता दण्डिता यमशासनैः ॥
026a	कथञ्चित्प्राप्य मानुष्यं तत्र ते देवि सर्वथा ।
026c	दासभूता भविष्यन्ति जन्मप्रभृति मानवाः ॥
027a	तेषां कर्माणि कुर्वन्ति येषां ते धनहारकाः ।
027c	आसमाप्तेः स्वपापस्य कुर्वन्तीति विनिश्चयः ॥
028a	पशुभूतास्तथा चान्ये भवन्ति धनहारकाः ।
028c	तत्तथा क्षीयते कर्म तेषां पूर्वापराधजम् ।
028e	अतोऽन्यथा न तच्छक्यं कर्म भोक्तुं सुरासुरैः ॥
029a	किन्तु मोक्षविधिस्तेषां सर्वता तत्प्रसादनम् ।
029c	अयथावन्मोक्षकामः पुनर्जन्मनि चेष्यते ॥
030a	मोक्षकामी यथान्यायं कुर्वन्कर्माणि सर्वशः ।
030c	भर्तुः प्रसादमाकाङ्क्षेदायासान्सर्वथा सहन् ॥
031a	प्रीतिपूर्वं तु यो भर्त्रा मुक्तो मुक्तः स्वपापतः ।
031c	तथाभूतान्कर्मकरान्सदा सन्तोषयेत्पतिः ॥
032a	यथार्हं कारयेत्कर्म दण्डकारणतः क्षिपेत् ।
032c	वृद्धान्बालांस्तथा क्षीणान्पालयन्धर्ममाप्नुयात् ॥
033ac	इति ते कथितं देवि भूयः श्रोतुं किमिच्छसि ॥ ॥

इति श्रीमन्महाभारते अनुशासनपर्वणि दानधर्मपर्वणि द्वाविंशत्यधिकद्विशततमोऽध्यायः ॥ 222 ॥
