अध्यायः 250
	
पार्वत्या महेश्वरम्प्रति स्त्रीधर्मकथनम् ॥ 1 ॥ नारदेन कृष्णम्प्रति उमामहेश्वरसंवादानुवादोपसंहारः ॥ 2 ॥

001	उमोवाच ।
001a	पतिमत्या दिवारात्रं वृत्तान्तं श्रूयतां शुभम् ।
001c	पत्युः पूर्वं समुत्थाय प्रातःक्रम समाचरेत् ॥
002a	पत्युर्भावं विदित्वा तु पश्चात्सम्बोधयेत्तु तम् ।
002c	नित्यं पौर्वाह्णिकं कार्यं स्वयं कुर्याद्यथाविधि ॥
003a	निवेद्य च तथाऽऽहारं यथा सम्पद्यतामिति ।
003c	तथैव कुर्यात्तत्सर्वं यथा पत्युः प्रियं भवेत् ॥
004ac	यथा भर्ता तथा नारी गुरूणां प्रतिपद्यते ॥
005a	शुश्रूषापोषणविधौ पतिप्रियचिकीर्षया ।
005c	भर्तुर्निष्क्रमणे कार्यं संस्मरेदप्रमादतः ॥
006a	आगतं तु पतिं दृष्ट्वा सहसा परिचारणम् ।
006c	स्वयं कुर्वीत सम्प्रीत्या कायश्रमहरं परम् ॥
007a	पाद्यसनाभ्यां शयनैर्वाक्यैश्च हृदयप्रियैः ।
007c	अतिथीनामागमेन प्रीतियुक्ता सदा भवेत् ॥
008a	कर्मणा वचनेनापि तोषयेदतिथीन्सदा ।
008c	मङ्गलं गृहशौचं च सर्वोपकरणानि च ॥
009a	सर्वकालमवेक्षेत कारयन्ती च कुर्वती ।
009c	धर्मकार्ये तु सम्प्राप्ते तद्वद्धर्मपरा भवेत् ॥
010a	अर्थकार्ये पुनर्भर्तुः प्रमादालस्यवर्जिता ।
010c	सा यत्नं परमं कुर्यात्तस्य साहाय्यकारणात् ॥
011a	धुरन्धरा भवेद्भर्तुः साध्वी धर्मार्थयोः सदा ।
011c	विहारकाले वै भर्तुर्ज्ञात्वा भावं हृदि स्थितम् ॥
012a	अलङ्कृत्य यथायोगं मन्दहाससमन्वितम् ।
012c	वाक्यैर्मधुरसंयुक्तैः स्मयन्ती तोषयेत्पतिम् ॥
013a	कठोराणि न वाच्यानि अन्यथा प्रमदान्तरे ।
013c	यस्यां कामी भवेद्भर्ता तस्याः प्रीतिकरी भवेत् ॥
014a	अप्रमादं पुरस्कृत्य मनसा तोषयेत्पतिम् ।
014c	अनन्तरमथान्येषां भोजनावेक्षणं चरेत् ॥
015a	दासीदासबलीवर्दांश्चण्डालं च शुनस्तथा ।015c	अनाथान्कृपणांश्चैव भिक्षुकांश्च तथैव च ।
015e	पूजयेद्बलिभैक्षेण पत्युर्धर्मं विवर्धयेत् ॥
016a	कुपितं वाऽर्थहीनं वा श्रान्तं वोपचरेत्पतिम् ।
016c	यथा स तुष्टः स्वस्थश्च तथा सन्तोषयेत्पतिम् ॥
017a	यथा कुटुम्बचिन्तायां विवादे वाऽर्थसञ्चये ।
017c	आहूता तत्सहायार्थं तथा प्रियहितं वदेत् ॥
018a	अप्रियं च हितं ब्रूयात्तस्य धर्मार्थकाङ्क्षया ।
018c	एकान्तचर्याकथनं कलहं वर्जयेत्परैः ॥
019a	बहिरालोकनं चैव मोहं व्रीडां च पैशुनम् ।
019c	बह्वाशित्वं दिवास्वप्नमेवमादि विवर्जयेत् ॥
020a	रहस्येकासनं साध्वी न कुर्यादात्मजैरपि ।
020c	यद्यद्दद्यान्नियत्स्वेति न्यासवत्परिपालयेत् ॥
021a	विस्मृतं वाऽपि यद्द्रव्यं प्रतिपद्यात्स्वशौचतः ।
021c	यत्किञ्चित्पतिना दत्तं लब्ध्वा तत्सा सुखी भवेत् ॥
022a	अतीवाज्ञामतीर्ष्यां च दूरतः परिवर्जयेत् ।
022c	बालवद्वृद्धवद्भार्या सदैवानुचरेत्पतिम् ॥
023a	भार्याया व्रतमित्येव कर्तव्यं सततं विभो ।
023c	एतत्पतिव्रतावृत्तमुक्तं देव समासतः ॥
024a	न च भोगे न चैश्वर्ये न सुखे न धने तथा ।
024c	स्पृहा यस्यास्तथा भर्तुः सा नारीणां पतिव्रता ॥
025a	पतिर्हि दैवतं स्त्रीणां पतिर्बन्धुः पतिर्गतिः ।
025c	नान्यं गतिमहं पश्ये प्रमदाया यथा पतिः ॥
026a	जातिष्वपि च वै स्त्रीत्वं विशिष्टं मे मतिः प्रभो ।
026c	कायक्लेशेन महता पुरुषः प्राप्नुयात्फलम् ।
026e	तत्सर्वं लभते नारी सुखेन पतिपूजया ॥
027a	यथासुखं पतिमती सर्वं पत्यनुकूलतः ।
027c	ईदृशं धर्मसाकल्यं पश्य त्वं प्रमदां प्रति ।
027c	एतद्विसृज्य पच्यन्ते कुस्त्रियः पापमोहिताः ॥
028a	तपश्चर्या च दानं च पतौ तस्याः समर्पितम् ।
028c	रूपं कुलं यशस्तेजः सर्वं तस्मिन्प्रतिष्ठितम् ॥
029a	एवं व्रतसमाचाराः स्ववृत्तेनैव शोभनाः ।
029c	स्वभर्त्रा च समं गच्छेत्पुण्यलोकान्सुकर्मणा ॥
030a	वृद्धो विरुपो बीभत्सो धनवान्निर्धनोऽपि वा ।
030c	एवम्भूतोपि वै भर्ता स्त्रीणां भूषणमुत्तमम् ॥
031a	आढ्यं वा रूपयुक्तं वा विरूपं धनवर्जितम् ।
031c	या पतिं तोषयेत्साध्वी सा पत्नीनां विशिष्यते ॥
032a	दरिद्रांश्च विरूपाश्च प्रमूढान्कुष्टसंयुतान् ।
032c	पतीनुपचरेल्लोकानक्षयान्प्रतिपद्यते ॥
033a	एवं प्रवर्तमानायाः पतिः पूर्वं म्रियेत चेत् ।
033c	तदाऽनुमरणं गच्छेत्पुनर्धर्मं चरेत वा ॥
034a	एतदेवं मया प्रोक्तं स्त्रियस्तु बहुधा स्मृताः ।
034c	देवदानवगन्धर्वा मनुष्या इति नैकधा ॥
035a	सौम्यशीलाः शुभाचाराः सर्वास्ताः सम्भवन्ति च ।
035c	यथा शुभं प्रवक्ष्यामि स्त्रीणां धर्मं महेश्वर ॥
036a	आसुर्यश्चैव पैशाच्यो राक्षस्यश्च भन्ति हि ।
036c	तासां वृत्तमशेषेण श्रूयतां लोककारणात् ॥
037a	न्यायतो वाऽन्यथा प्रोक्ता भावदोषसमन्विताः ।
037c	भर्तॄनुपचरन्त्येव रागद्वेषबलात्कृताः ॥
038a	स्वधर्मविमुखा भूत्वा प्रदूष्यन्ति यतस्ततः ।
038c	प्रवृद्दविषया नित्यं प्रतिकूलं वदन्ति च ॥
039a	अर्थान्विनाशयन्त्येवं न गृह्णन्ति हितं क्वचित् ।
039c	स्वबुद्धिनिरता भूत्वा जीवन्ति च यथा तथा ॥
040a	गुणवत्यः क्वचिद्भूत्वा पतिधर्मपरा इव ।
040c	पुनर्भवन्ति पापिष्ठा विषमं वृत्तमास्थिताः ॥
041a	अनवस्थितमर्यादा बहुवेषा व्यवस्थिताः ।
041c	असन्तुष्टाश्च लुब्धाश्च ईर्ष्याक्रोधयुता भृशम् ॥
042a	भोगप्रिया हितद्वेष्याः कामभोगपरायणाः ।
042c	प्रायशोऽनृतभूयिष्ठा गुरूणां प्रतिलोमकाः ॥
043a	एवंवृत्तसमाचारा आसुरं भावमाश्रिताः ।
043c	अपकारपरा नित्यं सततं कलहप्रिया ॥
044a	परुषा रुक्षवचना निर्घृणा निरपत्रपाः ।
044c	निःस्नेहाः क्रोधनाश्चैव भर्तृपुत्रस्वबन्धुषु ॥
045a	घोरा मांसप्रिया नित्यं हसन्ति च रुदन्ति च ।045c	पतीन्व्यभिचरन्त्येव दुर्मार्गेण यथा तथा ।
046a	अथवा भर्त्सिता देव निवृत्ताः स्वेषु कर्मसु ।
046c	तथैवात्मवधं घोरं व्यवस्येयुर्न संशयः ॥
047a	निर्दया निरनुक्रोशाः कुटुम्बार्थविलोपकाः ।
047c	धर्मर्थरहिता घोराः सततं कुर्वते क्रियाः ॥
048a	अनर्थे निपुणाः पापाः परप्राणेषु निर्दयाः ।
048c	एवंयुक्तसमाचाराः स्त्रियः पैशाचमाश्रिताः ॥
049a	अपरा मोहसंयुक्ता निर्लज्जा रोदनप्रियाः ।049c	अशुद्धा मलदिग्धाङ्ग्य पानमांसरता भृशम् ।
049e	वदन्त्यनृतवाक्यानि हसन्ति विलपन्ति च ॥
050a	दुष्प्रसादा महाक्रोधाः स्वप्नशीला निरन्तरम् ।
050c	तामस्यो नष्टतत्वार्था मन्दशीला महोदराः ।
050e	भुञ्जते विविधं सिद्धं भोजनं तीव्रसम्भ्रमाः ॥
051a	गुणरूपवयोयुक्तं पतिं कामिनमुत्तमम् ।
051c	हित्वाऽन्येनैव गच्छन्ति सर्वधा भृशतापिताः ॥
052a	निर्लज्जा धर्मसन्दिग्धाः प्रतिकूलाः समन्ततः ।
052c	एवंरूपसमाचाराः स्त्रियो राक्षसमाश्रिताः ॥
053a	एवंविधानां सर्वासां न परत्र महासुखम् ।
053c	नरकाद्विप्रमुक्तानां मानुष्यं दुर्लभं भवेत् ॥
054a	कष्टं तत्रापि भुञ्जन्ते स्वकृतं दुःखजं बहु ।
054c	दरिद्राः क्लेशभूयिष्ठा विरूपाः कुत्सिताः परैः ।
054e	विधवा दुर्भगा वाऽपि लभन्ते दुःखमीदृशम् ॥
055a	शतवर्षसहस्राणि निरयं व्यभिचारिणी ।
055c	व्रजेत्पतिं च पापेन संयोज्य स्वकुलं तथा ॥
056a	एतद्विज्ञाय पतितं पुनश्चेद्धितमात्मनः ।
056c	कुर्याद्भर्तारमाश्रित्य तथा धर्मवमाप्नुयात् ॥
057a	अतिसंयान्ति ताँल्लोकान्पुण्यान्परमशोभनान् ।
057c	अवमत्य च याः पूर्वं पतिं दुष्टेन चेतसा ॥
058a	वर्तमानास्च सततं भर्तॄणां प्रतिकूलतः ।
058c	भर्त्रानुमरणं काले याः कुर्वन्ति तथाविधाः ॥
059a	कामात्क्रोधाद्भयाल्लोभादपहास्या भवन्ति ताः ।
059c	आदिप्रभृति कुस्त्रीणां तथाऽनुमरणं वृथा ॥
060a	आदिप्रभृति या साध्वी पत्युः प्रियपरायणा ।
060c	ऊर्ध्वं गच्छति सा पूता भर्त्राऽनुमरणं गता ॥
061a	एवं मृताया वै लोकानहं पश्यामि चक्षुषा ।
061c	स्पृहणीयान्सुरगणैर्यान्गच्छन्ति पतिव्रताः ॥
062a	अथवा भर्तरि मृते वैधव्यं धर्ममाश्रिताः ।
062c	तूष्णीं भौमं जले नित्यमञ्जलिस्नानमुत्तमम् ।
062e	व्रतं च पतिमुद्दिश्य कुर्यश्चैव विधिं ततः ॥
063a	एवं गच्छति सा नारी पतिलोकमनुत्तमम् ।
063c	रमणीयमनिर्देश्यं दुष्प्रापं देवमानुषैः ॥
064a	प्राप्नुयात्तादृशं लोकं केवलं या पतिव्रता ।
064c	इति ते कथितं देव स्त्रीणां धर्ममनुत्तमम् ॥
065a	भवतः प्रियकामिन्या यन्मयोक्तं तवाग्रतः ।
065c	चापल्यान्मम देवेश तद्भवान्क्षन्तुमर्हति ॥
066	नारद उवाच ।
066a	एवं वदन्तीं रुद्राणीं लज्जाभावसमन्विताम् ।
066c	प्रशशंस च देवेशो वाचा सञ्जनयन्प्रियम् ॥
067a	ऋषयो देवगन्धर्वाः प्रमदाश्च सहस्रशः ।
067c	प्रणम्य शिरसा देवीं स्तुतिभिश्चाभितुष्टुवुः ॥
068a	पूजयामासुरपरे देवदेव मुदा युताः ।
068c	संवादं चिन्तयन्त्यन्ते श्रद्दधानाः सुचेतसः ॥
069a	ततस्तु देवदेवेशो देवीं वचनमब्रवीत् ।
069c	शृणु कल्याणि मद्वाक्यं संवादोऽयं मया तव ।
069e	पुण्यं पवित्रं ख्यातं च भविता नात्र संशयः ॥
070a	य इमं श्रावयेद्विद्वान्संवादं चावयोः प्रिये ।
070c	शुचिर्भूत्वा नरान्युक्तान्स तैः स्वर्गं व्रजेत्सुखम् ॥
071a	यस्त्वेनं शृणुयान्नित्यं संवादं चावयोः शुभम् ।
071c	कीर्तिमायुष्यमारोग्यं लभते स गतिं पराम् ॥ ॥

इति श्रीमन्महाभारते अनुशासनपर्वणि दानधर्मपर्वणि पञ्चाशदधिकद्विशततमोऽध्यायः ॥ 250 ॥

13-250-59 सर्वाः पूता भवन्ति ता इति थ.पाठः ॥

