अध्यायः 271

अथ दानधर्मपर्व ॥ 1 ॥

भीष्मेण युधिष्ठिरम्प्रति देवदेवर्षिगिरिनदीतीर्थक्षेत्रादीनां विस्तरेण पृथङ्नामनिर्देशपूर्वकं प्रातःसायं तत्कीर्तनस्य दुरितनिवृत्तिसुकृतप्राप्तिहेतुत्वोत्कीर्तनम् ॥ 1 ॥

001	वैशम्पायन उवाच ।
001a	शरतल्पगतं भीष्मं पाण्डवोऽथ कुरूद्वहः ।
001c	युधिष्ठिरो हितं प्रेप्सुरपृच्छत्कल्मषापहम् ॥
002	युधिष्ठिर उवाच ।
002a	किं श्रेयः पुरुषस्येह किं कुर्वन्सुखमेधते ।
002c	विपाप्मा स भवेत्केन किं वा कल्मषनाशनम् ॥
003	वैशम्पायन उवाच ।
003a	तस्मै शुश्रूषमाणाय भूयः शान्तनवस्तदा ।
003c	दैवं वंशं यथान्यायमाचष्ट पुरुषर्षभ ॥
004	भीष्म उवाच ।
004a	अयं दैवतवंशो वै ऋषिवंशसमन्वितः ।
004c	त्रिसन्ध्यं पठितः पुत्र कल्मषापहरः परः ॥
005a	यदह्ना कुरुते पापमिन्द्रियैः पुरुषश्चरन् ।
005c	बुद्धिपूर्वमबुद्धिर्वा रात्रौ यच्चापि सन्ध्ययोः ॥
006a	मुच्यते सर्वपापेभ्यः कीर्तयन्वै शुचिः सदा ।
006c	नान्धो न बधिरः काले कुरुते स्वस्तिमान्सदा ॥
007a	तिर्यग्योनिं न गच्छेच्च नरकं सङ्कराणि च ।
007c	न च दुःखभयं तस्य मरणे स न मुह्यति ॥
008a	देवासुरगुरुर्देवः सर्वभूतनमस्कृतः ।
008c	अचिन्त्योथाप्यनिर्देश्यः सर्वप्राणो ह्ययोनिजः ॥
009a	पितामहो जगन्नाथः सावित्री ब्रह्मणः सती ।
009c	वेदभूरथ कर्ता च विष्णुर्नारायणः प्रभुः ॥
010a	उमापतिर्विरूपाक्षः स्कन्दः सेनापतिस्तथा ।
010c	विशाखो हुतभुग्वायुश्चन्द्रसूर्यौ प्रभाकरौ ॥
011a	शक्रः शचीपतिर्देवो यमो धूमोर्णया सह ।
011c	वरुणः सह गौर्या च सह ऋद्ध्या धनेश्वरः ॥
012a	सौम्या गौः सुरभिर्देवी विश्रवाश्च महानृषिः ।
012c	सङ्कल्पः सागरो गङ्गा स्रवन्त्योऽथ मरुद्गणः ॥
013a	वालखिल्यास्तपःसिद्धाः कृष्णद्वैपायनस्तथा ।
013c	नारदः पर्वतश्चैव विश्वावसुर्हहाहुहूः ॥
014a	तुम्बुरुश्चित्रसेनश्च देवदूतश्च विश्रुतः ।
014c	देवकन्या महाभागा दिव्याश्चाप्सरसां गणाः ॥
015a	उर्वशी मेनका रम्भा मिश्रकेशी ह्यलम्बुषा ।
015c	विश्वाची च घृताची च पञ्चचूडा तिलोत्तमा ॥
016a	आदित्या वसवो रुद्राः साश्विनः पितरोपि च ।
016c	धर्मः श्रुतं तपो दीक्षा व्यवसायः पितामहः ॥
017a	शर्वर्यो दिवसाश्चैव मारीचः कश्यपस्तथा ।
017c	शुक्रो बृहस्पतिर्भौमो बुधो राहुः शनैश्चरः ॥
018a	नक्षत्राण्यृतवश्चैव मासाः पक्षाः सवत्सराः ।
018c	वैनतेयाः समुद्राश्च कद्रुजाः पन्नगास्तथा ॥
019a	शतद्रुश्च विपाशा च चन्द्रभागा सरस्वती ।
019c	सिन्धुश्च देविका चैव प्रभासं पुष्कराणि च ॥
020a	गङ्गा महानदी वेणा कावेरी नर्मदा तथा ।
020c	कुलम्पुना विशल्या च करतोयाम्बुवाहिनी ॥
021a	सरयूर्गण्डकी चैव लोहितश्च महानदः ।
021c	ताम्रारुणा वेत्रवती पर्णाशा गौतमी तथा ॥
022a	गोदावरी च वेण्या च कृष्णवेणा तथाऽद्रिजा ।
022c	दृषद्वती च कावेरी चक्षुर्मन्दाकिनी तथा ॥
023a	प्रयागं च प्रभासं च पुण्यं नैमिषमेव च ।
023c	तच्च विश्वेश्वरस्थानं यत्र तद्विमलं सरः ॥
024a	पुण्यतीर्थं सुसलिलं कुरुक्षेत्रं प्रकीर्तितम् ।
024c	सिन्धूत्तमं तपो दानं जम्बूमार्गमथापि च ॥
025a	हिरण्वती वितस्ता च तथा प्लक्षवती नदी ।
025c	वेदस्मृतिर्वेदवती मालवाऽथाश्ववत्यपि ॥
026a	भूमिभागास्तथा पुण्या गङ्गाद्वारमथापि च ।
026c	ऋषिकुल्यास्तथा मेध्या नद्यः सिन्धुवहास्तथा ॥
027a	चर्मण्वती नदी पुण्या कौशिकी यमुना तथा ।
027c	नदी भीमरथी चैव बाहुदा च महानदी ॥
028a	माहेन्द्रवाणी त्रिदिवा नीलिका च सरस्वती ।
028c	नन्दा चापरनन्दा च तथा तीर्थमहाह्रदः ॥
029a	गयाऽथ फल्गुतीर्थं च धर्मारण्यं सुरैर्वृतम् ।
029c	तथा देवनदी पुण्या सरश्च ब्रह्मनिर्मितम् ॥
030a	पुण्यं त्रिलोकविख्यातं सर्वपापहरं शिवम् ।
030c	हिमवान्पर्वतश्चैव दिव्यौषधिसमन्वितः ॥
031a	विन्ध्यो धातुविचित्राङ्गस्तीर्थवानौषधान्वितः ।
031c	मेरुर्महेन्द्रो मलयः श्वेतश्च रजतावृतः ॥
032a	शृङ्गवान्मन्दरो नीलो निषधो दर्दुरस्तथा ।
032c	चित्रकूटोऽञ्जनाभश्च पर्वतो गन्धमादनः ॥
033a	पुण्यः सोमगिरिश्चैव तथैवान्ये महीधराः ।
033c	दिशश्च विदिशश्चैव क्षितिः सर्वे महीरुहाः ॥
034a	विश्वेदेवा नभश्चैव नक्षत्राणि ग्रहास्तथा ।
034c	पान्तु नः सततं देवाः कीर्तिताऽकीर्तिता मया ॥
035a	कीर्तयानो नरो ह्येतान्मुच्यते सर्वकिल्बिषैः ।
035c	स्तुवंश्च प्रतिनन्दंश्च मुच्यते सर्वतो भयात् ॥
036a	सर्वसङ्करपापेभ्यो देवतास्तवनन्दकः ।
036c	देवतानन्तरं विप्रांस्तपःसिद्धांस्तपोधिकान् ॥
037a	कीर्तितान्कीर्तयिष्यामि सर्वपापप्रमोचनान् ।
037c	यवक्रीतोऽथ रैम्यश्च कक्षीवानौशिजस्तथा ॥
038a	भृग्वङ्गिरास्तथा कण्वो मेधातिथिरथ प्रभुः ।
038c	बर्ही च गुणसम्पन्नः प्राचीं दिशमुपाश्रिताः ॥
039a	भद्रां दिशं महाभागा उल्मुचुः प्रमुचुस्तथा ।
039c	मुमुचुश्च महाभागः स्वस्त्यात्रेयश्च वीर्यवान् ॥
040a	मित्रावरुणयोः पुत्रस्तथाऽगस्त्यः प्रतापवान् ।
040c	दृढायुश्चोर्ध्वबाहुश्च विश्रुतावृषिसत्तमौ ॥
041a	पश्चिमां दिशमाश्रित्य य एधन्ते निबोध तान् ।
041c	उषङ्गुः सह सोदर्यैः परिव्याधश्च वीर्यवान् ॥
042a	ऋषिर्दीर्घतमाश्चैव गौतमः काश्यपस्तथा ।
042c	एकतश्च द्वितश्चैव त्रितश्चैव महानृषिः ॥
043a	अत्रेः पुत्रश्च धर्मात्मा तथा सारस्वतः प्रभुः ।
043c	उत्तरां दिशमाश्रित्य य एधन्ते निबोध तान् ।
044a	अत्रिर्वसिष्ठः शक्तिश्च पाराशर्यश्च वीर्यवान् ।
044c	विश्वामित्रो भरद्वाजो जमदग्निस्तथैव च ॥
045a	ऋचीकपुत्रो रामश्च ऋषिरौद्दालकिस्तथा ।
045c	श्वेतकेतुः कोहलश्च विपुलो देवलस्तथा ॥
046a	देवशर्मा च धौम्यश्च हस्तिकाश्यप एव च ।
046c	लोमशो नाचिकेतश्च लोमहर्षण एव च ॥
047a	ऋषिरुग्रश्रवाश्चैव भार्गवश्च्यवनस्तथा ।
047c	एष वै समवायश्च ऋषिदेवसमन्वितः ॥
048a	आद्यः प्रकीर्तितो राजन्सर्वपापप्रमोचनः ।
048c	नृगो ययातिर्नहुषो यदुः पूरुश्च वीर्यवान् ॥
049a	धुन्धुमारो दिलीपश्च सगरश्च प्रतापवान् ।
049c	कृशाश्वो यौवनाश्वश्च चित्राश्वः सत्यवांस्तथा ॥
050a	दुष्यन्तो भरतश्चैव चक्रवर्ती महायशाः ।
050c	पवनो जनकश्चैव तथा दृष्टरथो नृपः ॥
051a	रघुर्नरवरश्चैव तथा दशरथो नृपः ।
051c	रामो राक्षसहा वीरः शशबिन्दुर्भगीरथः ॥
052a	हरिश्चन्द्रो मरुत्तश्च तथा दृढरथो नृपः ।
052c	महोदर्यो ह्यलर्कश्च ऐलश्चैव नराधिपः ॥
053a	करन्धमो नरश्रेष्ठः कध्मोरश्च नराधिपः ।
053c	दक्षोऽम्बरीषः कुकुरो रैवतश्च महायशाः ॥
054a	कुरु संवरणश्चैव मान्धाता सत्यविक्रमः ।
054c	मुचुकुन्दश्च राजर्षिर्जह्नुर्जाह्नविसेवितः ॥
055a	आदिराजः पृथुर्वैन्यो मित्रभानुः प्रियङ्करः ।
055c	त्रसद्दस्युस्तथा राजा श्वेतो राजर्षिसत्तमः ॥
056a	महाभिषश्च विख्यातो निमी राजा तथाऽष्टकः ।
056c	आयुः क्षुपश्च राजर्षिः कक्षेयुस्च नराधिपः ॥
057a	प्रतर्दनो दिवोदासः सुदासः कोसलेश्वरः ।
057c	ऐलो नलश्च राजर्षिर्मनुश्चैव प्रजापतिः ॥
058a	हविध्रश्च पृषध्रश्च प्रतीपः शान्तनुस्तथा ।
058c	अजः प्राचीनबर्हिश्च तथैक्ष्वाकुर्महायशाः ॥
059a	अनरण्यो नरपतिर्जानुजङ्घस्तथैव च ।
059c	कक्षसेनश्च राजर्षिर्ये चान्ये चानुकीर्तिताः ॥
060a	कल्यमुत्थाय यो नित्यं सन्ध्ये द्वेऽस्तमयोदये ।
060c	पठेच्छुचिरनावृत्तः स धर्मफलभाग्भवेत् ॥
061a	देवा देवर्षयश्चैव स्तुता राजर्षयस्तथा ।
061c	पुष्टिमायुर्यशः स्वर्गं विधास्यन्ति ममेश्वराः ॥
062a	मा विघ्नं मा च मे पापं मा च मे परिपन्थिनः ।
062c	ध्रुवो जयो मे नित्यः स्यात्परत्र च शुभा गतिः ॥
063a	`पालय त्वं प्रजाः सर्वाः शान्तात्मा त्वनुशासिता ।
063c	द्वैपायनः स्वयंचक्षुः कृष्णस्तेऽस्तु परायणम् ॥
064	वैशम्पायन उवाच ।
064ac	इत्युक्त्वोपासनार्थाय विरराम महामतिः ॥' ॥

इति श्रीमन्महाभारते अनुशासनपर्वणि दानधर्मपर्वणि एकसप्तत्यधिकद्विशततमोऽध्यायः ॥ 271 ॥
