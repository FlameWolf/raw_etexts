श्रीः
अध्यायः 185

भीष्मेण युधिष्ठिरम् प्रति पतिव्रताधर्मप्रतिपादकशाण्डिलीसुमनासंवादानुवादः ॥ 1 ॥

001	युधिष्ठिर उवाच 
001a	स्त्रीणां हि समुदाचारं सर्वधर्मविदांवर ।
001c	श्रोतुमिच्छाम्यहं त्वत्तस्तन्मे ब्रूहि पितामह ॥
002	भीष्म उवाच 
002a	सर्वज्ञां सर्वतत्त्वज्ञां देवलोके मनस्विनीम् ।
002c	कैकेयी सुमना नाम शाण्डिलीं पर्यपृच्छत ॥
003a	केन वृत्तेन कल्याणि समाचारेण केन वा ।
003c	विधूय सर्वपापानि देवलोकं त्वमागता ॥
004a	हुताशनशिखेव त्वं ज्वलमाना स्वतेजसा ।
004c	सुता ताराधिपस्येव प्रभया दिवमागता ॥
005a	अरजांसि च वस्त्राणि धारयन्ती गतक्लमा ।
005c	विमानस्था शुभा भासि सहस्रगुणमोजसा ॥
006a	न त्वमल्पेन तपसा दानेन नियमेन वा ।
006c	इमं लोकमनुप्राप्ता त्वं हि तत्त्वं वदस्व मे ॥
007a	इति पृष्टा सुमनया मधुरं चारुहासिनी ।
007c	शाण्डिली निभृतं वाक्यं सुमनामिदमब्रवीत् ॥
008a	नाहं काषायवसना नापि वल्कलधारिणी ।
008c	न च मुण्डा च जटिला भूत्वा देवत्वमागता ॥
009a	अहितानि च वाक्यानि सर्वाणि परुषाणि च ।
009c	अप्रमत्ता च भर्तारं कदाचिन्नाहमब्रवम् ॥
010a	देवतानां पितॄणां च ब्राह्मणानां च पूजने ।
010c	अप्रमत्ता सदा युक्ता श्वश्रूश्वशुरवर्तिनी ॥
011a	पैशुन्ये न प्रवर्तामि न ममैतन्मनो गतम् ।
011c	अद्वारि न च तिष्ठामि चिरं न कथयामि च ॥
012a	असद्वा हसितं किञ्चिदहितं वाऽपि कर्मणा ।
012c	रहस्यमरहस्यं वा न प्रवर्तामि सर्वथा ॥
013a	कार्यार्थे निर्गतं चापि भर्तारं गृहमागतम् ।
013c	आसनेनोपसंयोज्य पूजयामि समाहिता ॥
014a	यदन्नं नाभिजानाति यद्भोज्यं नाभिनन्दति ।
014c	भक्ष्यं वा यदि वा लेह्यं तत्सर्वं वर्जयाम्यहम् ॥
015a	कुटुम्बार्थे समानीतं यत्किञ्चित्कार्यमेव तु ।
015c	पुनरुत्थाय तत्सर्वं कारयामि करोमि च ॥
016a	अग्निसंरक्षणपरा गृहशुद्धिं च कारये ।
016c	कुमारान्पालये नित्यं कुमारीं परिशिक्षये ॥
017a	आत्मप्रियाणि हित्वाऽपि गर्भसंरक्षणे रता ।
017c	बालानां वर्जये नित्यं शापं कोपं प्रतापनम् ॥
018a	अविक्षिप्तानि धान्यानि नान्नविक्षेपणं गृहे ।
018c	रक्तवत्स्पृहये गेहे गावः सयवसोदकाः ।
018e	समुद्गम्य च शुद्धाऽहं भिक्षां दद्यां द्विजातिषु ॥
019a	प्रवासं यदि मे याति भर्ता कार्येण केनचित् ।
019c	मङ्गलैर्बहुभिर्युक्ता भवामि नियता तदा ॥
020a	अञ्जनं रोचनां चैव स्नानं माल्यानुलेपनम् ।
020c	प्रसाधनं च निष्क्रान्ते नाभिनन्दामि भर्तरि ॥
021a	नोत्थापयामि भर्तारं सुखं सुप्तमहं सदा ।
021c	आतुरेष्वपि कार्येषु तेन तुष्यति मे मनः ।
021e	नोत्थापये सुखं सुप्तं ह्यातुरं पालये पतिम् ॥
022a	नायासयामि भर्तारं कुटुम्बार्थेऽपि सर्वदा ।
022c	गुप्तगुह्या सदा चास्मि सुसम्मृष्टनिवेशना ॥
023a	इमं धर्मपथं नारी पालयन्ती समाहिता ।
023c	अरुन्धतीव नारीणीस्वर्गलोके महीयते ॥
024	भीष्म उवाच 
024a	एतदाख्याय सा देवी सुमनायै तपस्विनी ।
024c	पतिधर्मं महाभागा जगामादर्शनं तदा ॥
025a	यश्चेदं पाण्डवाख्यानं पठेत्पर्वणि पर्वणि ।
025c	स देवलोकं सम्प्राप्य नन्दने स सुखी वसेत् ॥ 

इति श्रीमन्महाभारते अनुशासनपर्वणि दानधर्मपर्वणि पञ्चाशीत्यधिकशततमोऽध्यायः ॥ 185 ॥

7-185-19 मङ्गलैर्नियतेति मङ्गलसूत्रमात्रं धारयामि नतु ताम्बूलादीनित्यर्थः ॥ 7-185-25 पाण्डवाख्यानं पाण्डवेति च्छेदः ॥
