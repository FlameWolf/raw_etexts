अध्यायः 274

अथ भीषस्वर्गारोहणपर्व ॥ 2 ॥

भीष्मेण भगवद्ध्यानपूर्वकं स्वशरीरमूर्धमध्योद्भेदनेन तेजो ज्वालारूपेण सर्वापरोक्षमाकाशप्रवेशनेन क्षणादन्तर्धानम् ॥ 1 ॥ ततो धृतराष्ट्रयुधिष्ठिरादिभी राजवैभवेन चितारोपणेन विधिवदग्निना समुद्दीपनम् ॥ 2 ॥ ततो गङ्गामवगाह्य कृतोदकेषु युधिष्ठिरादिषु मूर्तीभूय जलादुद्गत्य भीष्मम्प्रति सकरुणं विलापेन शोचन्तीं गङ्गाम्प्रति कृष्णादिभिराश्वासनम् ॥ 3 ॥

001	वैशम्पायन उवाच ।
001a	एवमुक्त्वा कुरून्सर्वान्भीष्मः शान्तनवस्तदा ।
001c	तूष्णीं बभूव कौरव्यः स मुहूर्तमरिन्दम ॥
002a	धारयामास चात्मानं धारणासु यथाक्रमम् ।
002c	तस्योर्ध्वमगमन्प्राणाः सन्निरुद्धा महात्मनः ॥
003a	इदमाश्चर्यमासीच्च मध्ये तेषां महात्मनाम् ।
003c	सहितैर्ऋषिभिः सर्वैस्तदा व्यासादिभिः प्रभो ॥
004a	यद्यन्मुञ्चति गात्रं हि स शन्तनुसुतस्तदा ।
004c	तत्तद्विशल्यमभवद्योगयुक्तस्य वै क्रमात् ।
004e	क्षणेन प्रेक्षतां तेषां विशल्यः सोऽभवत्तदा ॥
005a	तद्दृष्ट्वा विस्मिताः सर्वे वासुदेवपुरोगमाः ।
005c	सह तैर्मुनिभिः सर्वैस्तदा व्यासादिभिर्नृप ॥
006a	सन्निरुद्धस्तु तेनात्मा सर्वेष्वायतनेषु च ।
006c	जगाम भित्त्वा मूर्धानं दिवमभ्युत्पपात ह ॥
007a	देवदुन्दुभिनादश्च पुष्पवर्षैः सहाभवत् ।
007c	सिद्धा ब्रह्मर्षयश्चैव साधुसाध्विति हर्षिताः ॥
008a	महोल्केव च भीष्मस्य मूर्धदेशाज्जनाधिप ।
008c	निःसृकत्याकाशमाविश्य क्षणेनान्तरधीयत ॥
009a	एवं स राजशार्दूल नृपः शान्तनवस्तदा ।
009c	समयुज्यत लोकैः स्वैर्भरतानां कुलोद्वहः ॥
010a	ततस्त्वादाय दारूणि गन्धांश्च विविधान्बहून् ।
010c	चितां चक्रुर्महात्मानः पाण्डवा विदुरस्तथा ।
010e	युयुत्सुश्चापि कौरव्यं प्रेक्षकास्त्वितरेऽभवन् ॥
011a	युधिष्ठिरश्च गाङ्गेयं धृतराष्ट्रश्च दुःखितौ ।
011c	छादयामासतुरुभौ क्षौमैर्माल्यैश्च कौरवम् ॥
012a	धारयामास तस्याथ युयुत्सुश्छत्रमुत्तमम् ।
012c	चामरे व्यजने शुभ्रे भीमसेनार्जुनावुभौ ।
012e	उष्णीषे परिगृह्णीतां माद्रीपुत्रावुभौ तथा ॥
013a	युधिष्ठिरेण सहितो धृतराष्ट्रश्च पादतः ।
013c	वृद्धा स्त्रियः कौरवाणां भीष्मं कुरुकुलोद्वहम् ।
013e	तालवृन्तान्युपादाय पर्यवीजन्त सर्वशः ॥
014a	ततोस्य विधिवच्चक्रुः पितृमेधं महात्मनः ।
014c	याजका जुहुवुश्चाग्नौ जगुः सामानि समागाः ॥
015a	ततश्चन्दनकाष्ठैश्च तथा कालीयकैरपि ।
015c	कालागुरुप्रभृतिभिर्गन्धैश्चोच्चावच्चैस्तथा ॥
016a	समवच्छाद्य गाङ्गेयं सम्प्रज्वाल्य हुताशनम् ।
016c	अपसव्यमकुर्वन्त धृतराष्ट्रमुखाश्चिताम् ॥
017a	संस्कृत्य च कुरुश्रेष्ठं गाङ्गेयं कुरुसत्तमाः ।
017c	जग्मुर्भागीरथीं पुण्यामृषिजुष्टां कुरूद्वहाः ॥
018a	अनुगम्यमाना व्यासेन नारदेनासितेन च ।
018c	कृष्णेन भरतस्त्रीभिर्ये च पौराः समागताः ॥
019a	उदकं चक्रिरे सर्वे गाङ्गेयस्य महात्मनः ।
019c	विधिवत्क्षत्रियश्रेष्ठाः स च सर्वो जनस्तदा ॥
020a	ततो भागीरथी देवी तनयस्योदके कृते ।
020c	उत्थाय सलिलात्तस्माद्रुदती शोकविह्वला ।
020e	परिदेवयती तत्र कौरकवानभ्यभाषत ॥
021a	निबोधत यथावृत्तमुच्यमानं मया नृपाः ।
021c	राजवृत्तेन सम्पन्नः प्रज्ञयाभिजनेन च ।
021e	सत्कर्ता कुरुवृद्धानां पितृभक्तो दृढव्रतः ॥
022a	जामदग्न्येन रामेण यः पुरा न पराजितः ।
022c	दिव्यैरस्त्रैर्महावीर्यः स हतोऽद्य शिखण्डिना ॥
023a	अश्मसारमयं नूनं हृदयं मम पार्थिवाः ।
023c	अपश्यन्त्याः प्रियं पुत्रं यन्न दीर्यति मेऽद्य वै ॥
024a	समेतं पार्थिवं क्षत्रं काशिपुर्यां स्वयंवरे ।
024c	विजित्यैकरथेनाजौ कन्याश्चायं जहारह ॥
025a	यस्य नास्ति बले तुल्यः पृथिव्यामपि कश्चन ।
025c	हतं शिखण्डिना श्रुत्वा यन्न दीर्यति मे मनः ॥
026a	जामदग्न्यः कुरुक्षेत्रे युधि येन महात्मना ।
026c	पीडितो नातियत्नेन स हतोऽद्य शिखण्डिना ॥
027a	एवंविधं बहु तदा विलपन्तीं महानदीम् ।
027c	आश्वासयामास तदा साम्ना दामोदरो विभुः ॥
028a	समाश्वसिहि भद्रे त्वं मा शुचः शुभदर्शने ।
028c	गतः स परमं लोकं तव पुत्रो न संशयः ॥
029a	वसुरेष महातेजाः शापदोषेण शोभने ।
029c	मानुषत्वमनुप्राप्तो नैनं शोचितुमर्हसि ॥
030a	स एष क्षत्रधर्मेण युध्यमानो रणाजिरे ।
030c	धनञ्जयेन निहतो नैष देवि शिखण्डिना ॥
031a	भीष्मं हि कुरुशार्दूलमुद्यतेषुं महारणे ।
031c	न शक्तः संयुगे हन्तुं साक्षादपि शतक्रतुः ॥
032a	स्वच्छन्दतस्तव सुतो गतः स्वर्गं शुभानने ।
032c	न शक्ता विनिहन्तुं हि रणे तं सर्वदेवताः ॥
033a	तस्मान्मा त्वं सरिच्छ्रेष्ठे शोचस्य कुरुनन्दनम् ।
033c	वसूनेष गतो देवि पुत्रस्ते विज्वरा भव ॥
034	वैशम्पायन उवाच ।
034a	इत्युक्ता सा तु कृष्णेन व्यासेन तु सरिद्वरा ।
034c	त्यक्त्वा शोकं महाराज स्वं वार्यवततार ह ॥
035a	सत्कृत्य ते तां सरितं ततः कृष्णमुखा नृप ।
035c	अनुज्ञातास्तया सर्वे न्यवर्तन्त जनाधिपाः ॥ ॥

इति श्रीमन्महाभारते शतसाहस्रिकायां संहितायां वैयासिक्यां अनुशासनपर्वणि भीष्मस्वर्गारोहणपर्वणि चतुःसप्तत्यधिकद्विशततमोऽध्यायः ॥ 274 ॥ इति अनुशासनपर्व समाप्तम् ॥ 13 ॥

13-274-2 समादधत्स्वमात्मानं धारणानुक्रमस्थितः । इति क.ध.पाठः ॥ 13-274-12 उष्णीषे किरीटशिरोवेष्टे ॥ 13-274-21 समर्थः कुरुवृद्धानामिति ट.थ.पाठः ॥ 13-274-23 दृष्टाप्येवंविधं पुत्रं न दीर्यति सहस्रधेति क.ट.थ.पाठः ॥ 13-274-35 अनुज्ञाप्य च ते सर्वे इति ट.थ.ध.पाठः ॥

अतः परमाश्वमेधिकं पर्व भविष्यति ॥ 14 ॥ तस्यायमाद्यः श्लोकः ॥ 
वैशम्पायन उवाच । 
कृतोदकं तु राजनं धृतराष्ट्रं युधिष्ठिरः । 
पुरस्कृत्य महाबाहुरुत्तताराकुलेन्द्रियः ॥ 

इदं अनुशासनपर्व कुम्भघोणस्थेन टी.आर्.कृष्णाचार्येण टी.आर्.व्यासाचार्येण च मुम्बय्यां निर्णयसागरमुद्रायन्त्रे मुद्रापितम् । शकाब्दाः 1831 सन 1910.
