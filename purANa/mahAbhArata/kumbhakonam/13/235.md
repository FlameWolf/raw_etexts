अध्यायः 235

परमेश्वरेण पार्वतीं प्रति अन्नस्वर्णगोभूकन्याविद्यादानानां महिमप्रतिपादनम् ॥ 1 ॥

001	उमोवाच ।
001a	भगवन्कानि देयानि धर्ममुद्दिश्य मानवैः ।
001c	तान्यहं श्रोतुमिच्छामि तन्मे शंसितुमर्हसि ॥
002	महेश्वर उवाच ।
002a	अजस्रं धर्मकार्यं च तथा नैमित्तिकं प्रिये ।
002c	अन्नं प्रतिश्रयो दीपः पानीयं तृणमिन्धनम् ॥
003a	स्नेहो गन्धश्च भैषज्यं तिलाश्च लवणं तथा ।
003c	एवमादि तथाऽन्यश्च दानमाजस्रमुच्यते ॥
004a	अजस्रदानात्सततमाजस्रमिति निश्चितम् ।
004c	सामान्यं सर्ववर्णानां दानं शृणु समाहिता ॥
005a	अन्नं प्राणो मनुष्याणामन्नदः प्राणदो भवेत् ।
005c	तस्माकदन्नं विशेषेण दातुमिच्छति मानवः ॥
006a	ब्राह्मणायाभिरूपाय यो दद्यादन्नमीप्सितम् ।
006c	निदधाति निधिं श्रेष्ठं सोऽनन्तं पारलौकिकम् ॥
007a	श्रान्तमध्वपरिश्रान्तमतिथिं गृहमागतम् ।
007c	अर्चयीत प्रयत्नेन स हि यज्ञो वरप्रदः ॥
008a	कृत्वा तु पातकं कर्म यो दद्यादन्नमर्थिनाम् ।
008c	ब्राह्मणानां विशेषेण सोपहन्ति स्वकं तमः ॥
009a	पितरस्तस्य नन्दन्ति सुवृष्ट्या कर्षका इव ।
009c	पुत्रो यस्य तु पौत्रो वा श्रोत्रियं भोजयिष्यति ॥
010a	अपि चण्डालशूद्राणामन्नदानं न गर्ह्यते ।
010c	तस्मात्सर्वप्रयत्नेन दद्यादन्नममत्सरः ॥
011a	कलत्रं पीडयित्वाऽपि पोषयेदतिथीन्सदा ।
011c	जन्मापि मानुषे लोके तदर्थं हि विधीयते ॥
012a	अन्नदानाच्च लोकांस्तान्सम्प्रवक्ष्याम्यनिन्दिते ।
012c	भवनानि प्रकाशन्ते दिवि तेषां महात्मनाम् ॥
013a	अनेकशतभौमानि सान्तर्जलवनानि च ।
013c	वैडूर्यार्चिःप्रकाशानि हेमरूप्यमयानि च ॥
014a	नानारूपाणि संस्थानां नानारत्नमयानि च ।
014c	चन्द्रमण्डलशुभ्राणि किङ्किणीजालवन्ति च ॥
015a	तरुणादित्यवर्णानि स्थावराणि चराणि च ।
015c	यथेष्टभक्ष्यभोज्यानि शयनासनवन्ति च ॥
016a	सर्वकामफलाश्चात्र वृक्षा भवनसंस्थिताः ।
016c	वाप्यो बह्व्यश्च कूपाश्च दीर्घिकाश्च सहस्रशः ॥
017a	अरुजानि विशोकानि नित्यानि विविधानि च ।
017c	भवनानि विचित्राणि प्राणदानां त्रिविष्टपे ॥
018a	विवस्वतश्च सोमस्य ब्रह्मणश्च प्रजापतेः ।
018c	विशन्ति लोकांस्ते नित्यं जगत्यन्नोदकप्रदाः ॥
019a	तत्र ते सुचिरं कालं विहृत्याप्सरसां गणैः ।
019c	जायन्ते मानुषे लोके सर्वकल्याणसंयुताः ॥
020a	बलसंहननोपेता नीरोगाश्चिरजीविनः ।
020c	कुलीना मतिमन्तश्च भवन्त्यन्नप्रदा नराः ॥
021a	तस्मादन्नं विशेषेण दातव्यं भूतिमिच्छता ।
021c	सर्वकालं च सर्वस्य सर्वत्र च सदैव च ॥
022a	सुवर्णदानं परमं स्वर्ग्यं स्वस्त्ययनं महत् ।
022c	तस्मात्ते वर्णयिष्यामि यथावदनुपूर्वशः ॥
023ac	अपि पापकृतं क्रूरं दत्तं रुक्मं प्रकाशयेत् ॥
024a	सुवर्णं ये प्रयच्छन्ति श्रोत्रिभेभ्यः सुचेतसः ।
024c	देवतास्ते तर्पयन्ति समस्ता इति वैदिकम् ॥
025a	अग्निर्हि देवताः सर्वाः सुवर्णं चाग्निरुच्यते ।
025c	तस्मात्सुवर्णदानेन तृप्ताः स्युः सर्वदेवताः ॥
026a	अग्न्यभावे तु कुर्वन्ति वह्निस्थानेषु काञ्चनम् ।
026c	तस्मात्सुवर्णदातारः सर्वान्कामानवाप्नुयुः ॥
027a	आदित्यस्य हुताशस्य लोकान्नानाविधाञ्शुभान् ।
027c	काञ्चनं सम्प्रदायाशु प्रविशन्ति न संशयः ॥
028a	अलङ्कारं कृतं चापि केवलान्प्रविशिष्यते ।
028c	सौवर्णैर्ब्राह्मणं काले तैरलङ्कृत्य भोजयेत् ॥
029a	य एतत्परमं दानं दत्त्वा सौवर्णमद्भुतम् ।
029c	द्युतिं मेधां वपुः कीर्तिं पुनर्जाते लभेद्ध्रुवम् ॥
030a	तस्मात्स्वशक्त्या दातव्यं काञ्चनं भुवि मानवैः ।
030c	न ह्येतस्मात्परं लोकेष्वन्यत्पापात्प्रमुच्यते ॥
031a	अत ऊर्ध्वं प्रवक्ष्यामि गवां दानमनिन्दिते ।
031c	नहि गोभ्यः परं दानं विद्यते जगति प्रिये ॥
032a	लोकान्सिसृक्षुणा पूर्वं गावः सृष्टाः स्वयम्भुवा ।
032c	वृत्त्यर्थं सर्वभूतानां तस्मात्ता मातरः स्मृताः ॥
033a	लोकज्येष्ठा लोकवृत्त्या प्रवृत्ता मय्यायत्ताः सोमनिष्यन्दभूताः ।
033c	सौम्याः पुण्याः प्राणदाः कामदाश्चतस्मात्पूज्याः पुण्यकामैर्मनुष्यैः ॥
034a	धेनुं दत्त्वा निभृतां सुशीलां कल्याणवत्सां च पयस्विनीं च ।
034c	यावन्ति रोमाणि भवन्ति तस्यास्तावत्समाः स्वर्गफलानि भुङ्क्ते ॥
035a	प्रयच्छते यः कपिलां सचेलां सकांस्यदोहां कनकाग्र्यशृङ्गीम् ।
035c	पुत्राश्च पौत्रांश्च कुलं च सर्वमासप्तमं तारयते परत्र च ॥
036a	अन्तर्जाताः क्रीतका द्यूतलब्धाः प्राणक्रीताः सोदकाश्चौजसा वा ।
036c	कृच्छ्रोत्सृष्टाः पोषणार्थागताश्च द्वारैरेतैस्ताः प्रलब्धाः प्रदद्यात् ॥
037a	कृशाय बहुपुत्राय श्रोत्रियायाहिताग्नये ।
037c	प्रदाय नीरुजां धेनुं लोकान्प्राप्नोत्यनुत्तमान् ॥
038a	नृशंसस्य कृतघ्नस्य लुब्धस्यानृतवादिनः ।
038c	हव्यकव्यव्यपेतस्य न दद्याद्गाः कथञ्चन ॥
039a	समानवत्सां यो दद्याद्धेर्नुं विप्रे पयस्विनीम् ।
039c	सुवृत्तां वस्त्रसञ्छन्नां सोमलोके महीयते ॥
040a	समानवत्सां यो दद्यात्कृष्णां धेनुं पयस्विनीम् ।
040c	सुवृत्तां वस्त्रसञ्छन्नां लोकान्प्राप्नोत्यपांपतेः ॥
041a	हिरण्यवर्णां पिङ्गाक्षीं सवत्सां कांस्यदोहनाम् ।
041c	प्रदाय वस्त्रसम्पन्नां यान्ति कौबेरसद्मनः ॥
042a	वायुरेणुसवर्णाञ्च सवत्सां कांस्यदोहनाम् ।
042c	प्रदाय वस्त्रसम्पन्नां वायुलोके महीयते ॥
043a	समानवत्सां यो धेनुं दत्त्वा गौरीं पयस्विनीम् ।
043c	सुवृत्तां वस्त्रसञ्छन्नामग्निलोके महीयते ॥
044a	युवानं बलिनं श्यामं शतेन सह यूथपम् ।
044c	गवेन्द्रं ब्राह्मणेन्द्राय भूरिशृङ्गमलङ्कृतम् ॥
045a	ऋषभं ये प्रयच्छन्ति श्रोत्रियाणां महात्मनाम् ।
045c	ऐश्वर्यमभिजायन्ते जायमानाः पुनःपुनः ॥
046a	गवां मूत्रपुरीषाणि नोद्विजेन कदाचन ।
046c	न चासां मांसमश्नीयाद्गोषु भक्तः सदा भवेत् ॥
047a	ग्रासमुष्टिं परगवे दद्यात्संवत्सरं शुचि ।
047c	अकृत्वा स्वयमाहारं व्रतं तत्सार्वकामिकम् ॥
048a	गवामुभयतः काले नित्यं स्वस्त्ययनं वदेत् ।
048c	न चासां चिन्तयेत्पापमिति धर्मविदो विदुः ॥
049a	गावः पवित्रं परमं गोषु लोकाः प्रतिष्ठिताः ।
049c	कथञ्चिन्नावमन्तव्या गावो लोकस्य मातरः ॥
050a	तस्मादेव गवां दानं विशिष्टमिति कथ्यते ।
050c	गोषु पूजा च भक्तिश्च नरस्यायुष्यतां वहेत् ॥
051a	अतःपरं प्रवक्ष्यामि भूमिदानं महाफलम् ।
051c	भूमिदानसमं दानं लोके नास्तीति निश्चयः ॥
052a	गृहयुक्क्षेत्रयुग्वाऽपि भूमिभागः प्रदीयते ।
052c	सुखभोगं निराक्रोशं वास्तुपूर्वं प्रकल्प्य च ॥
053a	ग्रहीतारमलङ्कृत्य वस्त्रपुष्पानुलेपनैः ।
053c	सभृत्यं सपरीवारं भोजयित्वा यथेष्टतः ।
053e	यो दद्याद्दक्षिणां काले त्रिरद्भिर्गृह्यतामिति ॥
054a	एवं भूम्यां प्रदत्तायां श्रद्धया वीतमत्सरैः ।
054c	यावत्तिष्ठति सा भूमिस्तावद्दत्तफलं विदुः ॥
055a	भूमिदः स्वर्गमारुह्य रमते शाश्वतीः समाः ।
055c	अचला ह्यक्षया भूमिः सर्वकामान्दुधुक्षति ॥
056a	यत्किञ्चित्कुरुते पापं पुरुषो वृत्तिकर्शितः ।
056c	अपि गोकर्णमात्रेण भूमिदानेन मुच्यते ॥
057a	सुवर्णं रजतं वस्त्रं मणिमुक्तावसूनि च ।
057c	सर्वमेतन्महाभागे भूमिदाने प्रतिष्ठितम् ॥
058a	भर्तुर्निः श्रेयसे युक्तास्त्यक्तात्मानो रणे हताः ।
058c	ब्रह्मलोकाय संसिद्धा नातिक्रामन्ति भूमिदम् ॥
059a	हलकृष्टां महीं दद्यात्सर्वबीजफलान्विताम् ।
059c	सुकूपशरणां वाऽपि सा भवेत्सर्वकामदा ॥
060a	निष्पन्नसस्यां पृथिवीं यो ददाति द्विजन्मनाम् ।
060c	विमुक्तः कलुषैः सर्वैः शक्रलोकं स गच्छति ॥
061a	यथा जनित्री क्षीरेण स्वपुत्रमभिवर्धयेत् ।
061c	एवं सर्वफलैर्भूमिर्दातारमभिवर्धयेत् ॥
062a	ब्राह्मणं वृत्तसम्पन्नमाहिताग्निं शुचिव्रतम् ।
062c	ग्राहयित्वा निजां भूमिं न यान्ति यमसादनम् ॥
063a	यथा चन्द्रमसो वृद्धिरहन्यहनि दृश्यते ।
063c	तथा भूमेः कृतं दानं सस्ये सस्ये विवर्धते ॥
064a	यथा बीजानि रोहन्ति प्रकीर्णानि महीतले ।
064c	तथा कामाः प्ररोहन्ति भूमिदानगुणार्जिताः ॥
065a	पितरः पितृलोकस्था देवताश्च दिवि स्थिताः ।
065c	सन्तर्पयन्ति भोगैस्तं यो ददाति वसुन्धराम् ॥
066a	दीर्घायुष्यं वराङ्गत्वं स्फीतां च श्रियमुत्तमाम् ।
066c	परत्र लभते मर्त्यः सम्प्रदाय वसुन्धराम् ॥
067a	एतत्सर्वं मयोद्दिष्टं भूमिदानस्य यत्फलम् ।
067c	श्रद्दधानैर्नरैर्नित्यं श्राव्यमेतत्सनातनम् ॥
068a	अतः परं प्रवक्ष्यामि कन्यादानं यथाविधि ।
068c	कन्या देया महादेवि परेषामात्मनोपि वा ॥
069a	कन्यां शुद्धव्रताचारां कुलरूपसमन्विताम् ।
069c	यस्मै दित्सति पात्राय तेनापि भृशकामिताम् ॥
070a	प्रथमं तत्समाकल्प्य बन्धुभिः कृतनिश्चयः ।
070c	कारयित्वा गृहं पूर्वं दासीदासपरिच्छदैः ॥
071a	गृहोपकरणैश्चैव पशुधान्येन संयुताम् ।
071c	तदर्थिने तदर्हाय कन्यां तां समलङ्कृताम् ॥
072a	सविवाहं यथान्यायं प्रयच्छेदग्निसाक्षिकम् ।
072c	वृत्त्यायतीं यथा कृत्वा सद्गृहे तौ निवेशयेत् ॥
073a	एवं कृत्वा वधूदानं तस्य दानस्य गौरवात् ।
073c	प्रेत्यभावे महीयेत स्वर्गलोके यथासुखम् ॥
074ac	पुनर्जातस्य सौभाग्यं कुलवृद्धिं तथाऽऽप्नुयात् ॥
075a	विद्यादानं तथा देवि पात्रभूताय वै ददत् ।
075c	प्रेत्यभावे लभेन्मर्त्यो मेधां वृद्धिं धृतिं स्मृतिम् ॥
076a	अनुरूपाय शिष्याय यश्च विद्यां प्रयच्छति ।
076c	यथोक्तस्य प्रदानस्य फलमानन्त्यमश्नुते ॥
077a	दापनं त्वथ विद्यानां दरिद्रेभ्योऽर्थवेदनैः ।
077c	स्वयं दत्तेन तुल्यं स्यादिति विद्धि शुभानने ॥
078a	एवं ते कथितान्येव महादानानि मानिनि ।
078c	त्वत्प्रियार्थं मया देवि भूयः श्रोतुं किमिच्छसि ॥ ॥

इति श्रीमन्महाभारते अनुशासनपर्वणि दानधर्मपर्वणि पञ्चत्रिंशदधिकद्विशततमोऽध्यायः ॥ 235 ॥	
