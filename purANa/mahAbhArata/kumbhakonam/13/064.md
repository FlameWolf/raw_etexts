अध्यायः 064

भीष्मेण युधिष्ठिरमं प्रति नद्यादितीर्थानां तत्तन्नामविशेषनिर्देशेन तत्सेवनफलप्रतिपादकगौतमाङ्गिरःसंवादानुवादः ॥ 1 ॥
	
KK-13-01-064-001	युधिष्ठिर उवाच ।
KK-13-01-064-001a	तीर्थानां दर्शनं श्रेयः स्नानं च भरतर्षभ ।
KK-13-01-064-001c	श्रवणं च महाप्राज्ञ श्रोतुमिच्छामि तत्त्वतः ।
KK-13-01-064-002a	पृथिव्यां यानि तीर्थानि पुण्यानि भरतर्षभ ।
KK-13-01-064-002c	वक्तुमर्हसि मे तानि श्रोताऽस्मि नियतं प्रभो ॥
KK-13-01-064-003	भीष्म उवाच ।
KK-13-01-064-003a	इममङ्गिरसा प्रोक्तं तीर्थवंशं महाद्युते ।
KK-13-01-064-003c	श्रोतुमर्हसि भद्रं ते प्राप्स्यसे धर्ममुत्तमम् ॥
KK-13-01-064-004a	तपोवनगतं विप्रमभिगम्य महामुनिम् ।
KK-13-01-064-004c	पप्रच्छाङ्गिरसं धीरं गौतमः संशितव्रतः ।
KK-13-01-064-005a	अस्ति मे भगवन्कश्चित्तीर्थेभ्यो धर्मसंशयः ।
KK-13-01-064-005c	तत्सर्वं श्रोतुमिच्छामि तन्मे शंस महामुने ॥
KK-13-01-064-006a	उपस्पृश्य फलं किं स्यात्तेषु तीर्थेषु वै मुने ।
KK-13-01-064-006c	प्रेत्यभावे महाप्राज्ञ तद्यथाऽस्ति तथा वद ॥
KK-13-01-064-007	अङ्गिरा उवाच ।
KK-13-01-064-007a	सप्ताहं चन्द्रभागां वै वितस्तामूर्मिमालिनीम् ।
KK-13-01-064-007c	विगाह्य वै निराहारो निर्मलो मुनिवद्भवेत् ॥
KK-13-01-064-008a	काश्मीरमण्डले नद्यो याः पतन्ति महास्वनम् ।
KK-13-01-064-008c	ता नदीः सिन्धुमासाद्य शीलवान्स्वर्गमाप्नुयात् ॥
KK-13-01-064-009a	पुष्करं च प्रभासं च नैमिषं सागरोदकम् ।
KK-13-01-064-009c	देविकामिन्द्रमार्गं च स्वर्णबिन्दुं विगाह्य च ॥
KK-13-01-064-010a	विबोध्यते विमानस्थः सोऽप्सरोभिरभिष्टुतः ।
KK-13-01-064-010c	हिरण्यबिन्दुमालक्ष्य प्रयतश्चाभिवाद्य च ॥
KK-13-01-064-011a	कुशेशये च देवत्वं धूयते तस्य किल्बिषम् ।
KK-13-01-064-011c	इन्द्रतोयां समासाद्य गन्धमादनसन्निधौ ॥
KK-13-01-064-012a	करतोयां कुरङ्गे च त्रिरात्रोपोषितो नरः ।
KK-13-01-064-012c	अश्वमेधमवाप्नोति विगाह्य प्रयतः शुचिः ॥
KK-13-01-064-013a	गङ्गाद्वारे कुशावर्ते बिल्वके नीलपर्वते ।
KK-13-01-064-013c	तथा कनखले स्नात्वा धूतपाप्मा दिवं व्रजेत् ॥
KK-13-01-064-014a	अपां ह्रद उपस्पृश्य वाजिमेधफलं लभेत् ।
KK-13-01-064-014c	ब्रह्मचारी जितक्रोधः सत्यसन्धस्त्वहिंसकः ॥
KK-13-01-064-015a	यत्र भागीरथी गङ्गा वहते दिशमुत्तरम् ।
KK-13-01-064-015c	महेश्वरस्य त्रिस्थाने यो नरस्त्वभिषिच्यते ॥
KK-13-01-064-016a	एकमासं निराहारः स पश्यति हि देवताः ।
KK-13-01-064-016c	सप्तगङ्गे त्रिगङ्गे च इन्द्रमार्गे च तर्पयन् ॥
KK-13-01-064-017a	अर्थान्वै लभते भोक्तुं यो नरो जायते पुनः ।
KK-13-01-064-017c	महाश्रम उपस्पृश्य योऽग्निहोत्रपरः शुचिः ॥
KK-13-01-064-018a	एकमासं निराहारः सिद्धिं मासेन स व्रजेत् ।
KK-13-01-064-018c	महाह्रद उपस्पृश्य भृगुतुङ्गे त्वलोलुपः ॥
KK-13-01-064-019a	त्रिरात्रोपोषितो भूत्वा मुच्यते ब्रह्महत्यया ।
KK-13-01-064-019c	कन्याकूप उपस्पृश्य बलाकायां कृतोदकः ॥
KK-13-01-064-020ac	देवेषु लभते कीर्तिं यशसा च विराजते ॥
KK-13-01-064-021a	देविकायामुपस्पृश्य तथा सुन्दरिकाह्रदे ।
KK-13-01-064-021c	अश्विन्यां रूपवर्चस्कं प्रेत्य वै लभते नरः ॥
KK-13-01-064-022a	महागङ्गामुपस्पृश्य कृत्तिकाङ्गारके तथा ।
KK-13-01-064-022c	पक्षमेकं निराहारः स्वर्गमाप्नोति निर्मलः ॥
KK-13-01-064-023a	वैमानिक उपस्पृश्य किङ्किणीकाश्रमे तथा ।
KK-13-01-064-023c	निवासेऽप्सरसां दिव्ये कामचारी महीयते ॥
KK-13-01-064-024a	कालिकाश्रममासाद्य विपाशायां कृतोदकः ।
KK-13-01-064-024c	ब्रह्मचारी जितक्रोधस्त्रिरात्रं मुच्यते भवात् ॥
KK-13-01-064-025a	आश्रमे कृत्तिकानां तु स्नात्वा यस्तर्पयेत्पितॄन् ।
KK-13-01-064-025c	तोषयित्वा महादेवं निर्मलः स्वर्गमाप्नुयात् ॥
KK-13-01-064-026a	महाकूपमुपस्पृश्य त्रिरात्रोपोषितः शुचिः ।
KK-13-01-064-026c	त्रसानां स्थावराणां च द्विपदानां भयं त्यजेत् ॥
KK-13-01-064-027a	देवदारुवने स्नात्वा धूतपाप्मा कृतोदकः ।
KK-13-01-064-027c	देवशब्दमवाप्नोति सप्तरात्रोषितः शुचिः ॥
KK-13-01-064-028a	शरस्तम्बे कुशस्तम्बे द्रोणशर्मपदे तथा ।
KK-13-01-064-028c	अपांप्रपतनासेवी सेव्यते सोप्सरोगणैः ॥
KK-13-01-064-029a	चित्रकूटे जनस्थाने तथा मन्दाकिनीजले ।
KK-13-01-064-029c	विगाह्य वै निराहारो राजलक्ष्म्या निषेव्यते ॥
KK-13-01-064-030a	श्यामायास्त्वाश्रमं गत्वा उषित्वा चाभिषिच्य च ।
KK-13-01-064-030c	एकपक्षं निराहारस्त्वन्तर्धानफलं लभेत् ॥
KK-13-01-064-031a	कौशिकीं तु समासाद्य वायुभक्षस्त्वलोलुपः ।
KK-13-01-064-031c	एकविंशतिरात्रेण स्वर्गमारोहते नरः ॥
KK-13-01-064-032a	मतङ्गवाप्यां यः स्नायादेकरात्रेण सिध्यति ।
KK-13-01-064-032c	विगाहति ह्यनालम्बमन्धकं वै सनातनम् ॥
KK-13-01-064-033a	नैमिषे स्वर्गतीर्थे च उपस्पृश्य जितेन्द्रियः ।
KK-13-01-064-033c	फलं पुरुषमेधस्य लभेन्मासं कृतोदकः ॥
KK-13-01-064-034a	गङ्गाह्रद उपस्पृस्य तथा चैवोत्पलावने ।
KK-13-01-064-034c	अश्वमेघमवाप्नोति तत्र मासं कृतोदकः ॥
KK-13-01-064-035a	गङ्गायमुनयोस्तीर्थे तथा कालञ्जरे गिरौ ।
KK-13-01-064-035c	दशाश्वमेधानाप्नोति तत्र मासं कृतोदकः ॥
KK-13-01-064-036ac	यष्टिह्रद उपस्पृश्य चान्नदानाद्विशिष्यते ॥
KK-13-01-064-037a	दशतीर्थसहस्राणि तिस्रः कोट्यस्तथाऽपराः ।
KK-13-01-064-037c	समागच्छन्ति माघ्यां तु प्रयागे भरतर्षभ ॥
KK-13-01-064-038a	माघमासं प्रयागे तु नियतः संशितव्रतः ।
KK-13-01-064-038c	स्नात्वा तु भरतश्रेष्ठ निर्मलः स्वर्गमाप्नुयात् ॥
KK-13-01-064-039a	मरुद्गण उपस्पृश्य पितॄणामाश्रमे शुचिः ।
KK-13-01-064-039c	वैवस्वतस्य तीर्थे च तीर्थभूतो भवेन्नरः ॥
KK-13-01-064-040a	तथा ब्रह्मसरो गत्वा भागीरथ्यां कृतोदकः ।
KK-13-01-064-040c	एकमासं निराहारः सोमलोकमवाप्नुयात् ॥
KK-13-01-064-041a	उत्पातके नरः स्नात्वा अष्टावक्रे कृतोदकः ।
KK-13-01-064-041c	द्वादशाहं निराहारो नरमेधफलं लभेत् ॥
KK-13-01-064-042a	अश्मपृष्ठे गयायां च निरविन्दे च पर्वते ।
KK-13-01-064-042c	तृतीयां क्रौञ्चपद्यां च ब्रह्महत्यां विशुध्यते
KK-13-01-064-043a	कलविङ्क उपस्पृश्य विद्याच्च बहुशो जलम् ।
KK-13-01-064-043c	अग्नेः पुरे नरः स्नात्वा अग्निकन्यापुरे वसेत् ॥
KK-13-01-064-044a	करवीरपुरे स्नात्वा विशालायां कृतोदकः ।
KK-13-01-064-044c	देवह्रद उपस्पृश्य ब्रह्मभूतो विराजते ॥
KK-13-01-064-045a	पुनरावर्तनन्दां च महानन्दां च सेव्य वै ।
KK-13-01-064-045c	नन्दने सेव्यते दान्तस्त्वप्सरोभिरहिंसकः ॥
KK-13-01-064-046a	उर्वशीं कृत्तिकायोगे गत्वा चैव समाहितः ।
KK-13-01-064-046c	लौहित्ये विधिवत्स्नात्वा पुण्डरीकफलं लभेत् ॥
KK-13-01-064-047a	रामह्रद उपस्पृश्य विपाशायां कृतोदकः ।
KK-13-01-064-047c	द्वादशाहं निराहारः कल्मषाद्विप्रमुच्यते ॥
KK-13-01-064-048a	महाह्रद उपस्पृश्य शुद्धेन मनसा नरः ।
KK-13-01-064-048c	एकमासं निराहारो जमदग्निगतिं लभेत् ॥
KK-13-01-064-049a	विन्ध्ये संताप्य चात्मानं सत्यसन्धस्त्वहिंसकः ।
KK-13-01-064-049c	विनयात्तप आस्थाय मासेनैकेन सिध्यति ॥
KK-13-01-064-050a	`मुण्डे ब्रह्मगवा चैव निरिचिं देवपर्वतम् ।
KK-13-01-064-050c	देवह्रदमुपस्पृश्य ब्रह्मभूतो विराजते ।
KK-13-01-064-050e	कुमारपदमास्थाय मासेनैकेन शुध्यति ॥'
KK-13-01-064-051a	नर्मदायामुपस्पृश्य तता शूर्पारकोदके ।
KK-13-01-064-051c	एकपक्षं निराहारो राजपुत्रो विधीयते ॥
KK-13-01-064-052a	जम्बूमार्गे त्रिभिर्मासैः संयतः सुसमाहितः ।
KK-13-01-064-052c	अहोरात्रेण चैकेन सिद्धिं समधिगच्छति ॥
KK-13-01-064-053a	कोकामुखे विगाह्याथ गत्वा चाञ्जलिकाश्रमम् ।
KK-13-01-064-053c	शाकभक्षश्चीरवासाः कुमारीर्विन्दते दश ॥
KK-13-01-064-054a	वैवस्वतस्य सदनं न स गच्छेत्कदाचन ।
KK-13-01-064-054c	यस्य कन्याह्रदे वासो देवलोकं स गच्छति ॥
KK-13-01-064-055a	प्रभासे त्वेकरात्रेण अमावास्यां ममाहितः ।
KK-13-01-064-055c	सिद्ध्यते तु महाबाहो यो नरो जायतेऽमरः ॥
KK-13-01-064-056a	उज्जानक उपस्पृस्य आर्ष्टिषेणस्य चाश्रमे ।
KK-13-01-064-056c	पिङ्गायाश्चाश्रमे स्नात्वा सर्वपापैः प्रमुच्यते ॥
KK-13-01-064-057a	कुल्यायां समुपस्पृश्य जप्त्वा चैवाघमर्षणम् ।
KK-13-01-064-057c	अश्वमेधमवाप्नोति त्रिरात्रोपोषितो नरः ॥
KK-13-01-064-058a	पिण्डारक उपस्पृश्य एकरात्रोषितो नरः ।
KK-13-01-064-058c	अग्निष्टोममवाप्नोति प्रभातां शर्वरीं शुचिः ॥
KK-13-01-064-059a	तथा ब्रह्मसरो गत्वा धर्मारण्योपशोभितम् ।
KK-13-01-064-059c	पुण्डरीकमवाप्नोति उपस्पृश्य नरः शुचिः ॥
KK-13-01-064-060a	मैनाके पर्वते स्नात्वा तथा सन्ध्यामुपास्य च ।
KK-13-01-064-060c	कामं जित्वा च वै मासं सर्वयज्ञफलं लभेत् ॥
KK-13-01-064-061a	कालोदकं नन्दिकुण्डं तथा चोत्तरमानसम् ।
KK-13-01-064-061c	अभ्येत्य योजनशताद्भ्रूणहा विप्रमुच्यते ॥
KK-13-01-064-062a	नन्दीश्वरस्य मूर्तिं तु दृष्ट्वा मुच्येत किल्बिषैः ।
KK-13-01-064-062c	स्वर्गमार्गे नरः स्नात्वा ब्रह्मलोकं स गच्छति ॥
KK-13-01-064-063a	विख्यातो हिमवान्पुण्यः शंकरश्वशुरो गिरिः ।
KK-13-01-064-063c	आकरः सर्वरत्नानां सिद्धचारणसेवितः ॥
KK-13-01-064-064a	`दर्शनाद्गमनात्पूतो भवेदनशनादपि ।' 
KK-13-01-064-064c	शरीरमुत्सृजेत्तत्र विधिपूर्वमनाशके ॥
KK-13-01-064-065a	अध्रुवं जीवितं ज्ञात्वा यो वै वेदान्तगो द्विजः ।
KK-13-01-064-065c	अभ्यर्च्य देवतास्तत्र नमस्कृत्य मुनींस्तथा ।
KK-13-01-064-065e	ततः क्रोधं च लोभं च यो जित्वा तीर्थमावसेत् ।
KK-13-01-064-06a	कामं क्रोधं च लोभं च यो जित्वा तीर्थमावसेत् ।
KK-13-01-064-066c	न तेन किञ्चिन्न प्राप्तं तीर्थाभिगमनाद्भवेत् ॥
KK-13-01-064-067a	यान्यगम्यानि तीर्थानि दुर्गाणि विषमाणि च ।
KK-13-01-064-067c	मनसा तानि गम्यानि सर्वतीर्थसमीक्षया ॥
KK-13-01-064-068a	इदं मेध्यमिदं पुण्यमिदं स्वर्ग्यमनुत्तमम् ।
KK-13-01-064-068c	इदं रहस्यं वेदानामाप्लाव्यं पावनं तथा ॥
KK-13-01-064-069a	इदं दद्याद््द्विजातीनां साधोरात्महितस्य च ।
KK-13-01-064-069c	सुहृदां च जपेत्कर्णे शिष्यस्यानुगतस्य च ।
KK-13-01-064-070a	दत्तवान्गौतमस्यैतदङ्गिरा वै महातपाः ।
KK-13-01-064-070c	अङ्गिराः समनुज्ञातः काश्यपेन च धीमता ॥
KK-13-01-064-071a	महर्षीणामिदं जप्यं पावनानां तथोत्तमम् ।
KK-13-01-064-071c	जपंश्चाभ्युत्थितः शश्वन्निर्मलः स्वर्गमाप्नुयात् ॥
KK-13-01-064-072a	इदं यश्चापि शृणुयाद्रहस्यं त्वङ्गिरोमतम् ।
KK-13-01-064-072c	उत्तमे च कुले जन्म लभेज्जाजातीश्च संस्मरेत् ॥ ॥

इति श्रीमन्महाभारते अनुसासनपर्वणि दानधर्मपर्वणि चतुःषष्टितमोऽध्यायः ॥ 64 ॥
	
13-64-3 तीर्थवंशं तीर्थसंघम् ॥ 13-64-5 तीर्थेभ्यः तीर्थान्युद्दिश्य ॥ 13-64-6 प्रेत्यभावे जन्मान्तरे ॥ 13-64-7 मुनिवद्भवेत् मुनीनां गतिं लभेतेत्यर्थः ॥ 13-64-8 सिन्धुं समुद्रं पतन्तीत्यन्वयः ॥ 13-64-9 स्वर्गबिन्दुं विगाह्येति थ.ध. पाठः ॥ 13-64-21 रूपवर्चसोः समाहारः रूपवर्चस्कम् । वर्चस्तेजः ॥ 13-64-26 त्रसानां जङ्गमानाम् ॥ 13-64-30 अन्तर्धानफलं गन्धर्वादिभोगम् ॥ 13-64-35 कालाञ्जने गिराविति थ.ध.पाठः ॥ 13-64-37 समागच्छन्त्यगावास्यामिति थ.पाठः ॥ 13-64-46 उर्वशीं उर्वशीतीर्थम् । कृत्तिकायोगे कार्तिक्यां पौर्णमास्याम् ॥ 13-64-68 इदं तीर्थसेवनम् । मेध्यं यज्ञफलप्रदम् । पुण्यं पापघ्नम् ॥ 13-64-70 समनुज्ञातः प्रार्थितः । काश्यपेन एतद्विज्ञातुकामेनेति शेषः ॥ 	
