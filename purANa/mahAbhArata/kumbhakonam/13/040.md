अध्यायः 040

kk-13-01-040-0	ब्रह्मणा देवान्प्रति नारायणमहिमप्रतिपादकगरुडकश्यपसंवादानुवादः ॥ 1 ॥
	
kk-13-01-040-001	युधिष्ठर उवाच ।
kk-13-01-040-001a	आत्मन्यग्नौ समाधाय य एते कुरुनन्दन ।
kk-13-01-040-001c	द्विजातयो व्रतोपेता जपयज्ञपरायणाः ॥
kk-13-01-040-002a	यजन्त्यारम्भयज्ञैश्च मानसं यज्ञमास्थिताः ।
kk-13-01-040-002c	अग्निभ्यश्च परं नास्ति येषामेषोऽव्यवस्थितः ॥
kk-13-01-040-003a	तेषां गतिर्महाप्राज्ञ कीदृशी किम्पराश्च ते ।
kk-13-01-040-003c	एतदिच्छामि तत्वेन त्वत्तः श्रोतुं पितामह ॥
kk-13-01-040-004	भीष्म उवाच ।
kk-13-01-040-004a	अत्र ते वर्तयिष्यामि इतिहासं पुरातनम् ।
kk-13-01-040-004c	वैकुण्ठस्य च संवादं सुपर्णस्य च भारत ॥
kk-13-01-040-005a	अमृतस्य समुत्पत्तौ देवानामसुरैः सह ।
kk-13-01-040-005c	षष्टिवर्षसहस्राणि दैवासुरमवर्तत ।
kk-13-01-040-006a	तत्र देवास्तु दैतेयैर्वध्यन्ते भृशदारुणैः ।
kk-13-01-040-006c	त्रातारं नाधिगच्छन्ति वध्यमाना महासुरैः ॥
kk-13-01-040-007a	आर्तास्ते देवदेवेशं प्रपन्नाः शरणैषिणः ।
kk-13-01-040-007c	पितामहं महाप्राज्ञं वध्यमानाः सुरेतरैः ॥
kk-13-01-040-008a	ता दृष्ट्वा देवता ब्रह्मा सम्भ्रान्तेन्द्रियमानसः ।
kk-13-01-040-008c	वैकुण्ठं शरणं देवं प्रतिपेदे च तैः सह ॥
kk-13-01-040-009a	ततः स देवैः सहितः पद्मयोनिर्नरेश्वर ।
kk-13-01-040-009c	तुष्टाव प्राञ्जलिर्भूत्वा नारायणमनामयम् ॥
kk-13-01-040-010a	त्वद्रूपचिन्तनान्नाम्नां स्मरणादर्चनादपि ।
kk-13-01-040-010c	तपोयोगादिभिश्चैव श्रेयो यान्ति मनीषिणः ॥
kk-13-01-040-011a	भक्तवत्सल पद्माक्ष परमेश्वर पापहन् ।
kk-13-01-040-011c	परमात्माऽविकाराद्य नारायण नमोस्तु ते ॥
kk-13-01-040-012a	नमस्ते सर्वलोकादे सर्वात्मामितविक्रम ।
kk-13-01-040-012c	सर्वभूतभविष्येश सर्वभूतमहेश्वर
kk-13-01-040-013a	देवानामपि देवस्त्वं सर्वविद्यापरायणः ।
kk-13-01-040-013c	जगद्वीजसमाहार जगतः परमो ह्यसि ॥
kk-13-01-040-014a	त्रायस्व देवता वीर दानवाद्यैः सुपीडिताः ।
kk-13-01-040-014c	लोकांश्च लोकपालांश्च ऋषींश्च जयतांवर ॥
kk-13-01-040-015a	वेदाः साङ्गोपनिषदः सरहस्याः ससङ्ग्रहाः ।
kk-13-01-040-015c	सोङ्काराः सवषट्काराः प्राहुस्त्वां यज्ञमुत्तमम् ॥
kk-13-01-040-016a	पवित्राणां पवित्रं च मङ्गलानां च मङ्गलम् ।
kk-13-01-040-016c	तपस्विनां तपश्चैव दैवतं देवतास्वपि ॥
kk-13-01-040-017a	एवमादिपुरस्कारैर्ऋक्सामयजुषां गणैः ।
kk-13-01-040-017c	वैकुण्ठं तुष्टुवुर्देवाः सर्वे ब्रह्मर्षिभिः सह ॥
kk-13-01-040-018a	ततोऽन्तरिक्षे वागासीन्मेघगम्भीरनिस्वना ।
kk-13-01-040-018c	जेष्यध्वं दानवान्यूयं मयैव सह सङ्गरे ॥
kk-13-01-040-019a	ततो देवगणानां च दानवानां च युध्यताम् ।
kk-13-01-040-019c	प्रादुरासीन्महातेजाः शार्ङ्गचक्रगदाधरः ॥
kk-13-01-040-020a	सुपर्णपृष्ठमास्थाय तेजसा प्रदहन्निव ।
kk-13-01-040-020c	व्यधमद्दानवान्सर्वान्बाहुद्रविणतेजसा ॥
kk-13-01-040-021a	तं समासाद्य समरे दैत्यदानवपुङ्गवाः ।
kk-13-01-040-021c	व्यनश्यन्त महाराज पतङ्गा इव पावकम् ॥
kk-13-01-040-022a	स विजित्यासुरान्सर्वान्दानवांश्च महामतिः ।
kk-13-01-040-022c	पश्यतामेव देवानां तत्रैवान्तरधीयत ॥
kk-13-01-040-023a	तं दृष्ट्वान्तर्हितं देवा विष्णुं देवामितद्युतिम् ।
kk-13-01-040-023c	विस्मयोत्फुल्लनयना ब्रह्माणमिदमब्रुवन् ॥
kk-13-01-040-024a	भगवन्सर्वलोकेश सर्वलोकपितामह ।
kk-13-01-040-024c	इदमत्यद्भुतं वृत्तं तन्नः शंसितुमर्हसि ॥
kk-13-01-040-025a	दैवासुरेऽस्मिन्सङ्ग्रामे त्राता येन वयं विभो ।
kk-13-01-040-025c	एतद्विज्ञातुमिच्छामः कुतोसौ कश्च तत्वतः ॥
kk-13-01-040-026a	कोऽयमस्मान्परित्राय तूष्णीमेव यथागतम् ।
kk-13-01-040-026c	प्रतिप्रयातो दिव्यात्मा तं नः शंसितुमर्हसि ॥
kk-13-01-040-027a	एवमुक्तः सुरैः सर्वैर्वचनं वचनार्थवित् ।
kk-13-01-040-027c	उवाच पद्मनाभस्य पूर्वरूपं प्रति प्रभो ॥
kk-13-01-040-028	ब्रह्मोवाच ।
kk-13-01-040-028a	न ह्येनं वेद तत्वेन भुवनं भुवनेश्वरम् ।
kk-13-01-040-028c	सङ्ख्यातुं नैव चात्मानं निर्गुणं गुणिनां वरम् ॥
kk-13-01-040-029a	अत्र ते वर्तयिष्यामि इतिहासं पुरातनम् ।
kk-13-01-040-029c	सुपर्णस्य च संवादमृषीणां चापि देवताः ॥
kk-13-01-040-030a	पुरा ब्रह्मर्षयश्चैव सिद्दाश्च भुवनेश्वरम् ।
kk-13-01-040-030c	आश्रित्य हिमवत्पृष्ठे चक्रिरे विविधाः कथाः ॥
kk-13-01-040-031a	तेषां कथयतां तत्र कथान्ते पततां वरः ।
kk-13-01-040-031c	प्रादुरासीन्महातेजा वाहश्चक्रगदाभृतः ॥
kk-13-01-040-032a	स तानृषीन्समासाद्य विनयावनताननः ।
kk-13-01-040-032c	अवतीर्य महावीर्यस्तानृषीनभिजग्मिवान् ॥
kk-13-01-040-033a	अभ्यर्चितः स ऋषिभिः स्वागतेन महाबलः ।
kk-13-01-040-033c	उपाविशत तेजस्वी भूमौ वेगवतां वरः ॥
kk-13-01-040-034a	तमासीनं महात्मानं वैनतेयं महाद्युतिम् ।
kk-13-01-040-034c	ऋषयः परिपप्रच्छुर्महात्मानस्तपस्विनः ॥
kk-13-01-040-035a	कौतूहलं वैनतेय परं नो हृदि वर्तते ।
kk-13-01-040-035c	तस्य नान्योस्ति वक्तेह त्वामृते पन्नगाशन ॥
kk-13-01-040-036a	तदाख्यातमिहेच्छामो भवता प्रश्नमुत्तमम् ।
kk-13-01-040-036c	एवमुक्तः प्रत्युवाच प्राञ्जलिर्विनतासुतः ॥
kk-13-01-040-037a	धन्योस्म्यनुगृहीतोस्मि यन्मां ब्रह्मर्षिसत्तमाः ।
kk-13-01-040-037c	प्रष्टव्यं प्रष्टुमिच्छन्ति प्रीतिमन्तोऽनसूयकाः ॥
kk-13-01-040-038a	किं मया ब्रूत वक्तव्यं कार्यं च वदतां वराः ।
kk-13-01-040-038c	यूयं हि मां यथायुक्तं सर्वं वै प्रष्टुमर्हथ ॥
kk-13-01-040-039a	नमस्कृत्वा ह्यनन्ताय ततस्त ऋषिसत्तमाः ।
kk-13-01-040-039c	प्रष्टुं प्रचक्रमुस्तत्र वैनतेयं महाबलम् ॥
kk-13-01-040-040a	देवदेवं महात्मानं नारायणमनामयम् ।
kk-13-01-040-040c	भवानुपास्ते वरदं कुतोऽसौ कश्च तत्वतः ॥
kk-13-01-040-041a	प्रकृतिर्विकृतिर्वाऽस्य कीदृशी क्वनु संस्थितिः ।
kk-13-01-040-041c	एतद्भवन्तं पृच्छामो देवोऽयं क्व कृतालयः ॥
kk-13-01-040-042a	एष  भक्तप्रियो देवः प्रियभक्तस्तथैव च ।
kk-13-01-040-042c	त्वं प्रियश्चास्य भक्तश्च नान्यः काश्यप विद्यते ॥
kk-13-01-040-043a	मुष्णन्निव मनश्चक्षूंष्यविभाव्यतनुर्विभुः ।
kk-13-01-040-043c	अनादिमध्यनिधनो न विद्मैनं कुतो ह्यसौ ॥
kk-13-01-040-044a	वेदेष्वपि च विश्वात्मा गीयते न च विद्महे ।
kk-13-01-040-044c	तत्वतस्तत्वभूतात्मा विभुर्नित्यः सनातनः ॥
kk-13-01-040-045a	पृथिवी वायुराकाशमापो ज्योतिश्च पञ्चमम् ।
kk-13-01-040-045c	गुणाश्चैषां यथासङ्ख्यं भावाभावौ तथैव च ॥
kk-13-01-040-046a	तमः सत्वं रजश्चैव भावाश्चैव तदात्मकाः ।
kk-13-01-040-046c	मनो बुद्धिश्च तेजश्च बुद्धिगम्यानि तत्वतः ।
kk-13-01-040-046e	जायन्ते तात तस्माद्धि तिष्ठते तेष्वसौ विभुः ॥
kk-13-01-040-047a	सञ्चिन्त्य बहुधा बुद्ध्या नाध्यवस्यामहे परम् ।
kk-13-01-040-047c	तस्य देवस्य तत्वेन तन्नः शंस यथातथम् ॥
kk-13-01-040-048a	एतमेव परं प्रश्नं कौतूहलसमन्विताः ।
kk-13-01-040-048c	एवं भवन्तं पृच्छामस्तन्नः शंसितुमर्हसि ॥
kk-13-01-040-049	सुपर्ण उवाच ।
kk-13-01-040-049a	स्थूलतो यस्तु भगवांस्तेनैव स्वेन हेतुना ।
kk-13-01-040-049c	त्रैलोक्यस्य तु रक्षार्थं दृश्यते रूपमास्थितः ॥
kk-13-01-040-050a	मया तु महदाश्चर्यं पुरा दृष्टं सनातने ।
kk-13-01-040-050c	देवे श्रीवत्सनिलये तच्छृणुध्वमशेषतः ॥
kk-13-01-040-051a	न स्म शक्यो मया वेत्तुं न भवद्भिः कथञ्चन ।
kk-13-01-040-051c	यथा मां प्राह भगवांस्तथा तच्छ्रूयतां मम ॥
kk-13-01-040-052a	मयाऽमृतं देवतानां मिषतामृषिसत्तमाः ।
kk-13-01-040-052c	हृतं विपाट्य तं यन्त्रं विद्राव्यामृतरक्षिणः ॥
kk-13-01-040-053a	देवता विमुखीकृत्य सेन्द्राः समरुतो मृधे ।
kk-13-01-040-053c	उन्मथ्याशु गिरींश्चैव विक्षोभ्य च महोदधिं ॥
kk-13-01-040-054a	तं दृष्ट्वा मम विक्रान्तं वागुवाचाशरीरिणी ।
kk-13-01-040-054c	प्रीतोस्मि ते वैनतेय कर्मणाऽनेन सुव्रत ।
kk-13-01-040-054e	अवृथा तेऽस्तु मद्वाक्यं ब्रूहि किं करवाणि ते ॥
kk-13-01-040-055a	तामेवंवादिनीं वाचमहं प्रत्युक्तवांस्तदा ।
kk-13-01-040-055c	ज्ञातुमिच्छामि कस्त्वं हि ततो मे दास्यसे वरम् ।
kk-13-01-040-055e	प्रकृतिर्विकृतिर्वा त्वं देवो वा दानवोपि वा ॥
kk-13-01-040-056a	ततो जलदगम्भीरं प्रहस्य वदतांवरः ।
kk-13-01-040-056c	उंवाच वरदः प्रीतः काले त्वं माऽभिवेत्स्यसि ॥
kk-13-01-040-057a	वाहनं भव मे साधो वरं दद्मि तवोत्तमम् ।
kk-13-01-040-057c	न ते वीर्येण सदृशः कश्चिल्लोके भविष्यति ॥
kk-13-01-040-058a	पतङ्ग पततांश्रेष्ठ न देवो नापि दानवः ।
kk-13-01-040-058c	मत्सखित्वमनुप्राप्तो दुर्धर्षश्च भविष्यसि ॥
kk-13-01-040-059a	तमब्रवं देवदेवं मामेवंवादिनं परम् ।
kk-13-01-040-059c	प्रयतः प्राञ्जलिर्भूत्वा प्रणम्य शिरसा विभुम् ॥
kk-13-01-040-060a	एवमेतन्महाबाहो सर्वमेतद्भविष्यति ।
kk-13-01-040-060c	वाहनं ते भविष्यामि यथा वदति मां भवान् ॥
kk-13-01-040-061a	मम चापि महाबुद्धे निश्चयं श्रूयतामिति ।
kk-13-01-040-061c	ध्वजस्तेऽहं भविष्यामि रथस्थस्य न संशयः ॥
kk-13-01-040-062a	तथास्त्विति स मामुक्त्वा भूयः प्राह महामनाः ।
kk-13-01-040-062c	न ते गतिविघातोऽद्य भविष्यत्यमृतं विना ॥
kk-13-01-040-063a	एवं कृत्वा तु समयं देवदेवः सनातनः ।
kk-13-01-040-063c	मामुक्त्वा साधयस्वेति यथाऽभिप्रायतो गतः ॥
kk-13-01-040-064a	ततोऽहं कृतसंवादो येन केनापि सत्तमाः ।
kk-13-01-040-064c	कौतूहलसमाविष्टः पितरं कश्यपं गतः ॥
kk-13-01-040-065a	सोहं पितरमासाद्य प्रणिपत्याभिवाद्य च ।
kk-13-01-040-065c	सर्वमेतद्यथातथ्यमुक्तवान्पितुरन्तिके ॥
kk-13-01-040-066a	श्रुत्वा तु भगवान्मह्यं ध्यानमेवान्वपद्यत ।
kk-13-01-040-066c	स मुहूर्तमिव ध्यात्वा मामाह वदतां वरः ॥
kk-13-01-040-067a	धन्योस्यनुगृहीतश्च यत्त्वं तेन महात्मना ।
kk-13-01-040-067c	संवादं कृतवांस्तात गुह्येन परमात्मना ॥
kk-13-01-040-068a	स्थूलदृश्यः स भगवांस्तेन तेनैव हेतुना ।
kk-13-01-040-068c	दृश्यतेऽव्यक्तरूपस्थः प्रधानप्रभवाप्ययः ॥
kk-13-01-040-069a	मया हि स महातेजा नान्ययोगसमाधिना ।
kk-13-01-040-069c	तपसोग्रेण तेजस्वी तोषितस्तपसांनिधिः ॥
kk-13-01-040-070a	ततो मे दर्शयामास तोषयन्निव पुत्रक ।
kk-13-01-040-070c	श्वेतपीतारुणनिभः कद्रूकपिलपिङ्गलः ॥
kk-13-01-040-071a	रक्तनीलासितनिभः सहस्रोदरपाणिमान् ।
kk-13-01-040-071c	द्विसाहस्रमहावक्त्र एकाक्षः शतलोचनः ॥
kk-13-01-040-072a	अनिष्पन्दा निराहाराः समानाः सूर्यतेजसा ।
kk-13-01-040-072c	तमुपासन्ति परमं गुह्यमक्षरमव्ययम् ॥
kk-13-01-040-073a	समासाद्य तु तं विश्वमहं मूर्ध्ना प्रणम्य च ।
kk-13-01-040-073c	ऋग्यजुःसामभिः स्तुत्वा शरण्यं शरणं गतः ॥
kk-13-01-040-074a	महामेघौघधीरेण स्वरेण जयतांवरः ।
kk-13-01-040-074c	आभाष्य पुत्र पुत्रेति इदमाह धृतं वचः ॥
kk-13-01-040-075a	त्वयाऽभ्युदयकामेन तपश्चीर्णं महामुने ।
kk-13-01-040-075c	अमुक्तस्त्वं समासङ्गैरविमुक्तोऽद्य पश्यसि ॥
kk-13-01-040-076a	यदा सङ्गैर्विमुक्तश्च गतमोहो गतस्पृहः ।
kk-13-01-040-076c	भविष्यसि सदा ब्रह्म मामनुध्यास्यसे द्विज ॥
kk-13-01-040-077a	ऐकान्तिकीं मतिं कृत्वा मद्भक्तो मत्परायणः ।
kk-13-01-040-077c	ज्ञास्यसे मां ततो ब्रह्मन्वीतमोहश्च तत्वतः ॥
kk-13-01-040-078a	तेन त्वं कृतसंवादः स्वतः सर्वहितैषिणा ।
kk-13-01-040-078c	विश्वरूपेण देवेन पुरुषेण महात्मना ।
kk-13-01-040-079a	तमेवाराधय क्षिप्रं तमाराध्य न सीदसि ॥
kk-13-01-040-079c	सोहमेवं भगवता पित्रा ब्रह्मर्षिसत्तमाः ।
kk-13-01-040-080a	अनुनीतो यथान्यायं स्वमेव भवनं गतः ॥
	
इति श्रीमन्महाभारते अनुशासनपर्वणि दानधर्मपर्वणि चत्वारिंशोऽध्यायः ॥ 40 ॥

13-40-13 जगद्बीजसमारम्भेति पाठान्तरम् ।।	
