अध्यायः 047

उपमन्युना कृष्णंप्रति तण्डिकृतमहादेवस्तुत्यनुवादः ॥ 1 ॥
	
KK-13-01-047-001	उपमन्युरुवाच ।
KK-13-01-047-001a	ऋषिरासीत्कृते तात तण्डिरित्येव विश्रुतः ।
KK-13-01-047-001c	दशवर्षसहस्राणि तेन देवः समाधिना ॥
KK-13-01-047-002a	आराधितोऽभूद्भक्तेन तस्योदर्कं निशामय ।
KK-13-01-047-002c	स दृष्टवान्महादेवमस्तौषीच्च स्तवैर्विभुम् ॥
KK-13-01-047-003a	[इति तण्डिस्तपोयोगात्परमात्मानमव्ययम् ।
KK-13-01-047-003c	चिन्तयित्वा महात्मानमिदमाह सुविस्मितः ॥
KK-13-01-047-004a	यं पठन्ति सदा साङ्ख्याश्चिन्तयन्ति च योगिनः ।
KK-13-01-047-004c	परं प्रधानं पुरुषमधिष्ठातारमीश्वरम् ।
KK-13-01-047-005a	उत्पत्तौ च विनाशे च कारणं यं विदुर्बुधाः ।
KK-13-01-047-005c	देवासुरमुनीनां च परं यस्मान्न विद्यते ॥
KK-13-01-047-006a	अजं तमहमीशानमनादिनिधनं प्रभुम् ।
KK-13-01-047-006c	अत्यन्तसुखिनं देवमनघं शरणं व्रजे ॥
KK-13-01-047-007a	एवं ब्रुवन्नेव तदा ददर्श तपसांनिधिम् ।
KK-13-01-047-007c	तमव्ययमनौपम्यमचिन्त्यं शाश्वतं ध्रुवम् ॥
KK-13-01-047-008a	निष्कलं सकलं ब्रह्म निर्गुणं गुणगोचरम् ।
KK-13-01-047-008c	योगिनां परमानन्दमक्षरं मोक्षसंज्ञितम् ॥
KK-13-01-047-009a	मनोरिन्द्राग्निमरुतां विश्वस्य ब्रह्मणो गतिम्् ।
KK-13-01-047-009c	अग्राह्यमचलं शुद्धं बुद्धिग्राह्यं मनोमयम् ॥
KK-13-01-047-010a	दुर्विज्ञेयमसङ्ख्ये दुष्प्रापमकृतात्मभिः ।
KK-13-01-047-010c	योनिं विश्वस्य जगतस्तमसः परतः परम् ॥
KK-13-01-047-011a	यः प्राणवन्तमात्मानं ज्योतिर्जीवस्थितं मनः ।
KK-13-01-047-011c	तं देवं दर्शनाकाङ्क्षी बहून्वर्षगणानृषिः ।
KK-13-01-047-011e	तपस्युग्रे स्थितो भूत्वा दृष्ट्वा तुष्टाव चेश्वरम् ॥]
KK-13-01-047-012	तण्डिरुवाच ।
KK-13-01-047-012ac	पवित्राणां पवित्रस्त्वं गतिर्गतिमतांवर ॥
KK-13-01-047-013a	अत्युग्रं तेजसां तेजस्तपसां परमं तपः ।
KK-13-01-047-013c	विश्वावसुहिरण्याक्षपुरुहूतनमस्कृत ॥
KK-13-01-047-014a	भूरिकल्याणद विभो परं सत्यं नमोस्तु ते ।
KK-13-01-047-014c	जातीमरणभीरूणां यतीनां यततां विभो ॥
KK-13-01-047-015a	निर्वाणद सहस्रांशो नमस्तेऽस्तु सुखाश्रय ।
KK-13-01-047-015c	ब्रह्मा शतक्रतुर्विष्णुर्विश्वेदेवा महर्षयः ॥
KK-13-01-047-016a	न विदुस्त्वां तु तत्त्वेन कुतो वेत्स्यामहे वयम् ।
KK-13-01-047-016c	त्वत्तः प्रवर्तते सर्वं त्वयि सर्वं प्रतिष्ठितम् ॥
KK-13-01-047-017a	कालाख्यः पुरुषाख्यश्च ब्रह्माख्यश्च त्वमेव हि ।
KK-13-01-047-017c	तनवस्ते स्मृतास्तिस्रः पुराणज्ञैः सुरर्षिभिः ॥
KK-13-01-047-018a	अधिपौरुषमध्यात्ममधिभूताधिदैवतम् ।
KK-13-01-047-018c	अधिलोकाधिविज्ञानमधियज्ञस्त्वमेव हि ॥
KK-13-01-047-019a	त्वां विदित्वाऽऽत्मदेवस्थं दुर्विदं दैवतैरपि ।
KK-13-01-047-019c	विद्वांसो यान्ति निर्मुक्ताः परं भावमनामयम् ॥
KK-13-01-047-020a	अनिच्छतस्तव विभो जन्ममृत्युरनेकतः ।
KK-13-01-047-020c	द्वारं तु स्वर्गमोक्षाणामाक्षेप्ता त्वं ददासि च ॥
KK-13-01-047-021a	त्वं वै स्वर्गश्च मोक्षश्च कामः क्रोधस्त्वमेव च ।
KK-13-01-047-021c	सत्वं रजस्ममश्चैव अधश्चोर्ध्वं त्वमेव हि ॥
KK-13-01-047-022a	ब्रह्मा भवश्च विष्णुश्च स्कन्देन्द्रौ सविता यमः ।
KK-13-01-047-022c	वरुणेन्दू मनुर्धाता विधाता त्वं धनेश्वरः ॥
KK-13-01-047-023a	भूर्वायुः सलिलाग्निश्च खं वाग्बुद्धिः स्थितिर्मतिः ।
KK-13-01-047-023c	कर्म सत्यानृते चोभे त्वमेवास्ति च नास्ति च ॥
KK-13-01-047-024a	इन्द्रियाणीन्द्रियार्थाश्च प्रकृतिभ्यः परं ध्रुवम् ।
KK-13-01-047-024c	विश्वाविश्वपरो भावश्चिन्त्याचिन्त्यस्त्वमेव हि ॥
KK-13-01-047-025a	यच्चैतत्परमं ब्रह्म यच्च तत्परमं पदम् ।
KK-13-01-047-025c	या गतिः साङ्ख्ययोगानां स भवान्नात्र संशयः ॥
KK-13-01-047-026a	नूनमद्य कृतार्थाः स्म नूनं प्राप्ताः सतां गतिम् ।
KK-13-01-047-026c	यां गतिं प्रार्तयन्तीह ज्ञाननिर्मलबुद्धयः ॥
KK-13-01-047-027a	अयो मूढाः स्म सुचिरमिमं कालमचेतसा ।
KK-13-01-047-027c	यन्न विद्मः परं देवं शाश्वतं यं विदुर्बुधाः ॥
KK-13-01-047-028a	सेयमासादिता साक्षात्त्वद्भक्तिर्जन्मभिर्मया ।
KK-13-01-047-028c	भक्तानुग्रहकृद्देवो यं ज्ञात्वाऽमृतमश्नुते ॥
KK-13-01-047-029a	देवासुरमुनीनां तु यच्च गुह्यं सनातनम् ।
KK-13-01-047-029c	गुहायां निहितं ब्रह्म दुर्विज्ञेयं मुनेरपि ॥
KK-13-01-047-030a	स एष भगवान्देवः सर्वकृत्सर्वतोमुखः ।
KK-13-01-047-030c	सर्वात्मा सर्वदर्शी च सर्वगः सर्ववेदिता ॥
KK-13-01-047-031a	देहकृद्देहभृद्देही देहभुग्देहिनां गतिः ।
KK-13-01-047-031c	प्राणकृत्प्राणभृत्प्राणी प्राणदः प्राणिनां गतिः ॥
KK-13-01-047-032a	अध्यात्मगतिरिष्टानां ध्यायिनामात्मवेदिनाम् ।
KK-13-01-047-032c	अपुनर्भवकामानां या गतिः सोऽयमीश्वरः ॥
KK-13-01-047-033a	अयं च सर्वभूतानां शुभाशुभगतिप्रदः ।
KK-13-01-047-033c	अयं च जन्ममरणे विदध्यात्सर्वजन्तुषु ।
KK-13-01-047-033e	अयं संसिद्धिकामानां या गतिः सोयमीस्वरः ।
KK-13-01-047-034a	भूराद्यान्सर्वभुवनानुत्पाद्य सदिवौकसः ।
KK-13-01-047-034c	दधाति देवस्तनुभिरष्टाभिर्यो बिभर्ति च ॥
KK-13-01-047-035a	अतः प्रवर्तते सर्वमस्मिन्सर्वं प्रतिष्ठितम् ।
KK-13-01-047-035c	अस्मिंश्च प्रलयं याति अयमेकः सनातनः ॥
KK-13-01-047-036a	अयं स सत्यकामानां सत्यलोकः परं सताम् ।
KK-13-01-047-036c	अपवर्गश्च मुक्तानां कैवल्यं चात्मवेदिनाम् ॥
KK-13-01-047-037a	अयं ब्रह्मादिभिः सिद्धैर्गुहायां गोपितः प्रुभुः ।
KK-13-01-047-037c	देवासुरमनुष्याणामप्रकाशो भवेदिति ॥
KK-13-01-047-038a	तं त्वां देवासुरनरास्तत्त्वेन न विदुर्भवम् ।
KK-13-01-047-038c	मोहिताः खल्वनेनैव हृदिस्थेनाप्रकाशिना
KK-13-01-047-039a	ये चैनं प्रतिपद्यन्ते भक्तियोगेन भाविताः ।
KK-13-01-047-039c	तेषामेवात्मनात्मानं दर्शयत्येष हृच्छयः ॥
KK-13-01-047-040a	यं ज्ञात्वा न पुनर्जन्म मरणं चापि विद्यते ।
KK-13-01-047-040c	यं विदित्वा परं वेद्यं वेदितव्यं न विद्यते ॥
KK-13-01-047-041a	यं लब्ध्वा परमं लाभं नाधिकं मन्यते बुधः ।
KK-13-01-047-041c	यां सूक्ष्मां परमां प्राप्तिं गच्छन्नव्ययमक्षयम् ॥
KK-13-01-047-042a	यं साङ्ख्या गुणतत्त्वज्ञाः साङ्ख्यशास्त्रविशारदाः ।
KK-13-01-047-042c	सूक्ष्मज्ञानतराः सूक्ष्मं ज्ञात्वा मुच्यन्ति बन्धनैः
KK-13-01-047-043a	यं च वेदविदो वेद्यं वेदान्ते च प्रतिष्ठितम् ।
KK-13-01-047-043c	प्राणायामपरा नित्यं यं विशन्ति जपन्ति च ॥
KK-13-01-047-044a	ओंकाररथमारुह्य ते विशन्ति महेश्वरम् ।
KK-13-01-047-044c	अयं स देवयानानामादित्यो द्वारमुच्यते ॥
KK-13-01-047-045a	अयं च पितृयानानां चन्द्रमा द्वारमुच्यते ।
KK-13-01-047-045c	एष काष्ठा दिशश्चैव संवत्सरयुगादि च ॥
KK-13-01-047-046a	दिव्यादिव्यः परो लाभ अयने दक्षिणोत्तरे ।
KK-13-01-047-046c	एनं प्रजापतिः पूर्वमाराध्य बहुभिः स्तवैः ॥
KK-13-01-047-047a	प्रजार्थं वरयामास नीललोहितसंज्ञितम् ।
KK-13-01-047-047c	ऋग्भिर्यमनुशासन्ति तत्त्वे कर्मणि बह्वृचाः ॥
KK-13-01-047-048a	यजुर्भिर्यत्त्रिधा वेद्यं जुह्वत्यध्वर्यवोऽध्वरे ।
KK-13-01-047-048c	सामभिर्यं च गायन्ति सामगाः शुद्धबुद्धयः ॥
KK-13-01-047-049a	ऋतं सत्यं परं ब्रह्म स्तुवन्त्याथर्वणा द्विजाः ।
KK-13-01-047-049c	यज्ञस्य परमा योनिः परिश्चायं परः स्मृतः ॥
KK-13-01-047-050a	रात्र्यहः श्रोत्रनयनः पक्षमासशिरोभुजः ।
KK-13-01-047-050c	ऋतुवीर्यस्तपोधैर्यो ह्यब्दगुह्योरुपादवान् ॥
KK-13-01-047-051a	मृत्युर्यमो हुताशश्च कालः संहारवेगवान् ।
KK-13-01-047-051c	कालस्य परमा योनिः कालश्चायं सनातनः ॥
KK-13-01-047-052a	चन्द्रादित्यौ सनक्षत्रौ ग्रहाश्च सह वायुना ।
KK-13-01-047-052c	ध्रुवः सप्तर्षयश्चैव भुवनाः सप्त एव च ॥
KK-13-01-047-053a	प्रधानं महदव्यक्तं विशेषान्तं सवैकृतम् ।
KK-13-01-047-053c	ब्रह्मादिस्तम्बपर्यन्तं भूतादि सदसच्च यत् ॥
KK-13-01-047-054a	अष्टौ प्रकृतयश्चैव प्रकृतिभ्यश्च यः परः ।
KK-13-01-047-054c	अस्य देवस्य यद्भागं कृत्स्नं सम्परिवर्तते ॥
KK-13-01-047-055a	एतत्परममानन्दं यत्तच्छाश्वतमेव च ।
KK-13-01-047-055c	एषा गतिर्विरक्तानामेष भावः परः सताम् ॥
KK-13-01-047-056a	एतत्पदमनुद्विग्नमेतद्ब्रह्म सनातनम् ।
KK-13-01-047-056c	शास्त्रवेदाङ्गविदुषामेतद्ध्यानं परं पदम् ॥
KK-13-01-047-057a	इयं सा परमा काष्ठा इयं सा परमा कला ।
KK-13-01-047-057c	इयं सा परमा सिद्धिरियं सा परमा गतिः ॥
KK-13-01-047-058a	इयं सा परमा शान्तिरियं सा निर्वृतिः परा ।
KK-13-01-047-058c	यं प्राप्य कृतकृत्याः स्म इत्यमन्यन्त योगिनः ॥
KK-13-01-047-059a	इयं तुष्टिरियं सिद्धिरियं श्रुतिरियं स्मृतिः ।
KK-13-01-047-059c	अध्यात्मगतिरिष्टानां विदुषां प्राप्तिरव्यया ॥
KK-13-01-047-060a	यजतां कामयानानां मखैर्विपुलदक्षिणैः ।
KK-13-01-047-060c	या गतिर्यज्ञशीलानां सा गतिस्त्वं न संशयः ॥
KK-13-01-047-061a	सम्यग्योगजपैः शान्तिर्नियमैर्देहतापनैः ।
KK-13-01-047-061c	तप्यतां या गतिर्देव परमा सा गतिर्भवान् ॥
KK-13-01-047-062a	कर्मन्यासकृतानां च विरक्तानां ततस्ततः ।
KK-13-01-047-062c	या गतिर्ब्रह्मसदने सा गतिस्त्वं सनातन ॥
KK-13-01-047-063a	अपुनर्भवकामानां वैराग्ये वर्ततां च या ।
KK-13-01-047-063c	प्रकृतीनां लयानां च सा गतिस्त्वं सनातन ॥
KK-13-01-047-064a	ज्ञानविज्ञानयुक्तानां निरुपाख्या निरञ्जना ।
KK-13-01-047-064c	कैवल्या या गतिर्देव परमा सा गतिर्भवान् ॥
KK-13-01-047-065a	वेदशास्त्रपुराणोक्ताः पञ्च ता गतयः स्मृताः ।
KK-13-01-047-065c	त्वत्प्रसादाद्धि लभ्यन्ते न लभ्यन्तेऽन्यथा विभो ॥
KK-13-01-047-066a	इति तण्डिस्तपोराशिस्तुष्टावेशानमात्मना ।
KK-13-01-047-066c	जगौ च परमं ब्रह्म यत्पुरा लोककृज्जगौ ॥
KK-13-01-047-067	उपमन्युरुवाच ।
KK-13-01-047-067a	एवं स्तुतो महादेवस्तण्डिना ब्रह्मवादिना ।
KK-13-01-047-067c	उवाच भगवान्देव उमया सहितः प्रभुः ॥
KK-13-01-047-068a	ब्रह्मा शतक्रतुर्विष्णुर्विश्वेदेवा महर्षयः ।
KK-13-01-047-068c	न विदुस्त्वामिति ततस्तुष्टः प्रोवाच तं शिवः ॥
KK-13-01-047-069a	अक्षयश्चाव्ययश्चैव भविता दुःखवर्जितः ।
KK-13-01-047-069c	यशस्वी तेजसा युक्तो दिव्यज्ञानसमन्वितः ॥
KK-13-01-047-070a	ऋषीणामभिगम्यश्च सूत्रकर्ता सुतस्तव ।
KK-13-01-047-070c	मत्प्रसादाद्द्विजश्रेष्ठ भविष्यति न संशयः ॥
KK-13-01-047-071a	कं वा कामं ददाम्यद्य ब्रूहि यद्वत्स काङ्क्षसे ।
KK-13-01-047-071c	प्राञ्जलिः स उवाचेदं त्वयि भक्तिर्दृढाऽस्तु मे ॥
KK-13-01-047-072	उपमन्युरुवाच ।
KK-13-01-047-072a	एतान्दत्त्वा वरान्देवो वन्द्यमानः सुरर्षिभिः ।
KK-13-01-047-072c	स्तूयमानश्च विबुधैस्तत्रैवान्तरधीयत ॥
KK-13-01-047-073a	अन्तर्हिते भगवति सानुगे यादवेश्वर ।
KK-13-01-047-073c	ऋषिराश्रममागम्य ममैतत्प्रोक्तवानिह ॥
KK-13-01-047-074a	यानि च प्रथितान्यादौ तण्डिराख्यातवान्मम ।
KK-13-01-047-074c	मानानि मानवश्रेष्ठ तानि त्वं शृणु सिद्धये ॥
KK-13-01-047-075a	दश नामसहस्राणि देवेष्वाह पितामहः ।
KK-13-01-047-075c	सर्वस्य शास्त्रेषु तथा दश नामशतानि च ॥
KK-13-01-047-076a	गुह्यानीमानि नामानि तण्डिर्भगवतोऽच्युत ।
KK-13-01-047-076c	देवप्रसादाद्देवेशः पुरा प्राह महात्मने ॥ ॥
	
इति श्रीमन्महाभारते अनुशासनपर्वणि दानधर्मपर्वणि सप्तचत्वारिंशोऽध्यायः ॥ 47 ॥
13-47-2 उदर्कं फलोदयम् ॥ 13-47-27 अचेतसा अज्ञानेन ॥ 13-47-42 सूक्ष्मं लिङ्गं ज्ञानेन तरन्त्यतिकम्य गच्छन्ति ते सूक्ष्मज्ञानतराः ॥	
