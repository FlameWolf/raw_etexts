अध्यायः 036

युधिष्ठिरेण भीष्मं प्रति श्रुतधर्माननूद्य प्राणिनां सांसारिकदुःखानुवर्णनपूर्वकं स्वस्य संसारनिर्वेदनिवेदनेन पुनर्विस्तरेण वैष्णवधर्मकथनप्रार्थना ॥ 1 ॥
	
KK-13-01-036-001	`युधिष्ठिर उवाच ।
KK-13-01-036-001ac	चित्तं मे दूयते तात लोके परमविन्दतः ॥
KK-13-01-036-002a	अशाश्वतमिदं सर्वं जगत्स्थावरजङ्गमम् ।
KK-13-01-036-002c	ऋते नारायणं पुण्यं प्रतिभाति पितामह ॥
KK-13-01-036-003a	नारायणो हि विश्वात्मा पुरुषः पुष्करेक्षणः ।
KK-13-01-036-003c	तस्यास्य देवकीसूनोः श्रुतं कृत्स्नं त्वयाऽनघ ॥
KK-13-01-036-004	भीष्म उवाच ।
KK-13-01-036-004ac	युधिष्ठिर महाप्राज्ञ मया दृष्टं च सङ्गरे ॥
KK-13-01-036-005	युधिष्ठिर उवाच ।
KK-13-01-036-005a	त्वत्त एव तु राजेन्द्र राजधर्माश्च पुष्कलाः ।
KK-13-01-036-005c	श्रुतं पुराणमखिलं नारदेन निवेदितम् ।
KK-13-01-036-005e	गुह्यं नारायणाख्यानं त्रिविधक्लेशनाशनम् ॥
KK-13-01-036-006a	एकान्तिधर्मनियमाः समासव्यासकल्पिताः ।
KK-13-01-036-006c	कथिता वै महाभाग त्वया वै मदनुग्रहात् ॥
KK-13-01-036-007a	लोकरक्षणकर्तृत्वं तस्यैव हरिमेधसः ।
KK-13-01-036-007c	आतिथेयविधिश्चैव तपांसि नियमाश्च ये ॥
KK-13-01-036-008a	वेदवादप्रसिद्धाश्च वाजपेयादयो मखाः ।
KK-13-01-036-008c	यज्ञा द्रविणनिष्पाद्या अग्निहोत्रानुपालिताः ॥
KK-13-01-036-009a	जपयज्ञाश्च विविधा ब्राह्मणानां तपस्विनाम् ।
KK-13-01-036-009c	एकादशविधाः प्रोक्ता हविर्यज्ञा द्विजातिनाम् ॥
KK-13-01-036-010a	तेषां फलविशेषाश्च उञ्छधर्मास्तथैव च ।
KK-13-01-036-010c	अहन्यहनि ये प्रोक्ता महायज्ञा द्विजातिनाम् ॥
KK-13-01-036-011a	वेदश्रवणधर्माश्च ब्रह्मयज्ञफलं तथा ।
KK-13-01-036-011c	वेदव्रतविधानं च नियमाश्चैव वैदिकाः ॥
KK-13-01-036-012a	स्वाहा स्वधा प्रणीते च इष्टापूर्तफलं तथा ।
KK-13-01-036-012c	उत्तरोत्तरसेवायामाश्रमाणां च यत्फलम् ॥
KK-13-01-036-013a	प्रत्येकशश्च निष्ठायामाश्रमाणां महामते ।
KK-13-01-036-013c	मासपक्षोपवासानां सम्यगुक्तफलं च यत् ॥
KK-13-01-036-014a	अनाशितानां ये लोका ये च पञ्चतपा नराः ।
KK-13-01-036-014c	वीराध्वानं प्रपन्नानां या गतिश्चाग्निहोत्रिणाम् ॥
KK-13-01-036-015a	ग्रीष्मे पञ्चतपानां च शिशिरे जलचारिणाम् ।
KK-13-01-036-015c	वर्षे स्थण्डिलशायीनां फलं यत्परिकीर्तितम् ॥
KK-13-01-036-016a	लोके चक्रचराणां च द्विजानां यत्फलं स्मृतम् ।
KK-13-01-036-016c	अन्नादीनां च दानानां यत्फलं परिकीर्तितम् ॥
KK-13-01-036-017a	सर्वतीर्थाभिषिक्तानां नराणां च फलोदयः ।
KK-13-01-036-017c	राज्ञां धर्माश्च ये लोके सम्यक्पालयतां प्रजाः ॥
KK-13-01-036-018a	ये च सत्यव्रता लोके ये च तीर्थे कृतश्रमाः ।
KK-13-01-036-018c	मातापितृपरा ये च गुरुवृत्तीश्च संश्रिताः ॥
KK-13-01-036-019a	गोब्राह्मणपरित्राणे राष्ट्रातिक्रमणे तथा ।
KK-13-01-036-019c	त्यजन्त्यभिमुखाः प्राणान्निर्भयाः सत्वमाश्रिताः ॥
KK-13-01-036-020a	सहस्रदक्षिणानां च या गतिर्वदतां वर ।
KK-13-01-036-020c	ये च सनध्यामुपासन्ते सम्यगुक्ता महाव्रताः ॥
KK-13-01-036-021a	तथा योगविधानं च यद्ग्रन्थेष्वभिशब्दितम् ।
KK-13-01-036-021c	वेदाद्याः श्रुतयश्चापि श्रुता मे गुरुसत्तम ॥
KK-13-01-036-022a	सिद्धान्तनिर्णयाश्चापि द्वैपायनमुखोद्गताः ।
KK-13-01-036-022c	श्रुताः पञ्च महायज्ञा येषु सर्वं प्रतिष्ठितम् ॥
KK-13-01-036-023a	तत्प्रभेदेषु ये धर्मास्तेऽपि वै कृत्स्नशः श्रुताः ।
KK-13-01-036-023c	न च दूषयितुं शक्याः सद्भिरुक्ता हि ते तथा ॥
KK-13-01-036-024a	एतेषां किल धर्माणामुत्तमो वैष्णवो विधिः ।
KK-13-01-036-024c	रक्षते भगवान्विष्णुर्भक्तमात्मशरीरवत् ॥
KK-13-01-036-025a	कर्मणो हि कृतेस्येह कामितस्य द्विजोत्तम ।
KK-13-01-036-025c	फलं ह्यवश्यं भोक्तव्यमृषिर्द्वैपायनोऽब्रवीत् ॥
KK-13-01-036-026a	भोगान्ते चापि पतनं गतिः पूर्वं प्रभाषिता ।
KK-13-01-036-026c	न मे प्रीतिकरास्त्वेते विषोदर्का हि मे मताः ॥
KK-13-01-036-027a	वधात्कृष्टतरं मन्ये गर्भवासं महाद्युते ।
KK-13-01-036-027c	दिष्टान्ते यानि दुःखानि पुरुषो विन्दते विभो ।
KK-13-01-036-027e	ततः कष्टतराणीह गर्भवासे हि विन्दति ॥
KK-13-01-036-028a	ततश्चाभ्याधिकां तीव्रां वेदनां लभते नरः ।
KK-13-01-036-028c	गर्भापक्रमणे तात कर्मणासुपसर्पणे ॥
KK-13-01-036-029a	तस्मान्मे निश्चयो जातो धर्मेष्वेतेषु भारत ।
KK-13-01-036-029c	तदिच्छामि कुरुश्रेष्ठ त्वत्प्रसादान्महामते ।
KK-13-01-036-029e	तं धर्मं चेह वेत्तुं वै यो जराजन्ममृत्युहा ॥
KK-13-01-036-030a	येनोष्णदा वैतरणी असिपत्रवनं च तत् ।
KK-13-01-036-030c	कुण्डानि चाग्नितप्तानि क्षुरधारापथस्तथा ।
KK-13-01-036-030e	शाल्मलीं च महाघोरामायसीं घोरकण्टकाम् ॥
KK-13-01-036-031a	मातापितृकृते चापि सुहृन्मित्रार्थकारणात् ।
KK-13-01-036-031c	आत्महेतोश्च पापानि कृतानीह नरैश्च यैः ।
KK-13-01-036-031e	तेषां फलोदयं कष्टमृषिर्द्वैपायनोऽब्रवीत् ॥
KK-13-01-036-032a	कुम्भीपाकप्रदीप्तानां शूलार्तानां च क्रन्दताम् ।
KK-13-01-036-032c	रौरवे क्षिप्यमाणानां प्रहारैर्मथितात्मनाम् ॥
KK-13-01-036-033a	स्तनतामपकृत्तानां पिबतामात्मशोणितम् ।
KK-13-01-036-033c	तेषामेव प्रवदतां कारुण्यं नास्ति यन्त्रतः ॥
KK-13-01-036-034a	तृष्णाशुष्कोष्ठकण्ठानां विह्वलानामचेतसाम् ।
KK-13-01-036-034c	सर्वदुःखाभिभूतानां रुजार्तानां च क्रोशताम् ॥
KK-13-01-036-035ac	वेदनार्ता हि क्रन्दन्ति पूरयन्तो दिशो दश ॥
KK-13-01-036-036a	एकः करोति पापानि सहभोज्यानि बान्धवैः ।
KK-13-01-036-036c	तेषामेकः फलं भुङ्क्ते कष्टं वैवस्वते गृहे ॥
KK-13-01-036-037a	येन नैतां गतिं गच्छेन्न विण्मूत्रास्थिपिच्छिले ।
KK-13-01-036-037c	विष्ठामूत्रकृमीमध्ये बहुजन्तुनिषेविते ॥
KK-13-01-036-038a	को गर्भवासात्परतो नरकोऽन्यो विधीयते ।
KK-13-01-036-038c	यत्र वासकृतो योगः कुक्षौ वासो विधीयते ॥
KK-13-01-036-039a	जातो विस्तीर्णशोकः स्याद्भवेत विगतज्वरः ।
KK-13-01-036-039c	न चैष लभ्यते कामो जातमात्रं हि मानवम् ।
KK-13-01-036-039e	आविशन्तीह दुःखानि मनोवाक्कायिकानि तु ॥
KK-13-01-036-040a	तैरस्वतन्त्रो भवति पीड्यमानो भयानकैः ।
KK-13-01-036-040c	तैर्गर्भवासं गच्छति अवशो जायते तथा ॥
KK-13-01-036-041a	अवशश्चेहते जन्तुर्व्रजत्यवश एव हि ।
KK-13-01-036-041c	जरसा रूपविध्वंसं प्राप्नोत्यवश एव तु ॥
KK-13-01-036-042a	शरीरभेदमाप्नोति जीर्यतेऽवश एव तु ।
KK-13-01-036-042c	एवं ह्यनियतो मृत्युर्भवत्येव सदा नृषु ॥
KK-13-01-036-043a	गर्भेषु म्रियते कश्चिज्जायमानस्तथाऽपरः ।
KK-13-01-036-043c	जाता म्रियन्ते बहवो यौवनस्थास्तथाऽपरे ।
KK-13-01-036-043e	मध्यभावे तु नश्यन्ति स्थविरो मृत एव तु ॥
KK-13-01-036-044a	को जन्मनो नोद्विजते स्वयम्भूरपि यो भवेत् ।
KK-13-01-036-044c	कुतस्त्वस्मद्विधस्तात मरणस्य वशानुगः ॥
KK-13-01-036-045a	नित्याविष्टो भयेनाहं मनसा कुरुसत्तम ।
KK-13-01-036-045c	मुहूर्तमप्यहं शर्म न विन्दामि महामते ॥
KK-13-01-036-046a	कालात्मनि तिरोभूतो नित्यं तद्गुणवर्जितः ।
KK-13-01-036-046c	अन्नैर्बहुविधैः पुष्टं वस्त्रैर्नानाविधैर्वृतम् ॥
KK-13-01-036-047a	चन्दनागरुदिग्धाङ्गं मणिमुक्ताविभूषितम् ।
KK-13-01-036-047c	यानैर्बहुविधैर्यातमेकान्तेनैव लालितम् ॥
KK-13-01-036-048a	यौवनोद्धतरूपाभिर्मन्दविह्वलगामिभिः ।
KK-13-01-036-048c	इष्टिभिरभिरामाभिर्वरस्त्रीभिरयन्त्रितम् ॥
KK-13-01-036-049a	रमितं सुचिरं कालं शरीरममितप्रभम् ।
KK-13-01-036-049c	अवितृप्ता गमिष्यन्ति हित्वा प्राणांस्तथाऽपरे ॥
KK-13-01-036-050a	स्वर्गेऽप्यनियता भूतिस्तथैवाकाशसंश्रये ।
KK-13-01-036-050c	देवाऽप्यधिष्ठानवशास्तस्माद्देवं न कामये ॥
KK-13-01-036-051a	कामानां नास्त्यधिष्ठानमकामस्तु निवर्तते ।
KK-13-01-036-051c	लोकसङ्ग्रहधर्मास्तु सर्व एव न संशयः ॥
KK-13-01-036-052a	डोलासधर्मा धर्मज्ञ ऋषिर्द्वैपायनोऽब्रवीत् ।
KK-13-01-036-052c	अस्मात्को विषमं दुःखमारोहेत विचक्षणः ॥
KK-13-01-036-053a	विद्यमाने समे मार्गे डोलाधर्मविवर्जिते ।
KK-13-01-036-053c	को ह्यात्मानं प्रियं लोके डोलासाधर्म्यतां नयेत् ॥
KK-13-01-036-054a	चराचरैः सर्वभूतैर्गन्तव्यमविशङ्कया ।
KK-13-01-036-054c	अस्माल्लोकात्परं लोकमपाथेयमदैशिकम् ।
KK-13-01-036-054e	घोरं तमः प्रवेष्टव्यमत्रातारमबान्धवम् ॥
KK-13-01-036-055a	ये तु तं किल धर्मज्ञा धर्मं नारायणेरितम् ।
KK-13-01-036-055c	अनन्यमनसो दान्ताः स्मरन्ति नियतव्रताः ॥
KK-13-01-036-056a	ततस्तेनैव पश्यन्ति प्राप्नुवन्ति परं पदम् ।
KK-13-01-036-056c	रक्षते भगवान्विष्णुर्भक्तानात्मशरीरवत् ॥
KK-13-01-036-057a	कुलालचक्रप्रतिमे भ्राम्यमाणेषु जन्तुषु ।
KK-13-01-036-057c	मातापितृसहस्राणि सम्प्राप्तानि मया गुरो ॥
KK-13-01-036-058a	स्नेहापन्नेन पीतास्तु मातॄणां विविधाः स्तनाः ॥
KK-13-01-036-058c	पुत्रदारसहस्राणि इष्टानिष्टशतानि च ।
KK-13-01-036-059a	प्राप्तान्यधिष्ठानवशादतीतानि तथैव च ।
KK-13-01-036-059e	न क्वचिच्च सुखं प्राप्तं न क्वचिच्छाश्वती स्थितिः ॥
KK-13-01-036-060a	स्थानैर्महद्भिर्विभ्रंशो दुःखलब्धैः पुनः पुनः ।
KK-13-01-036-060c	धननाशश्च सम्प्राप्तो लब्ध्वा दुःखेन तद्धनम् ।
KK-13-01-036-060e	अध्वगानामिव पथि च्छायामाश्रित्य सङ्गमः ॥
KK-13-01-036-061a	एवं कर्मवशो लोको ज्ञातीनां हितसङ्गमः ।
KK-13-01-036-061c	विश्रम्य च पुनर्याति कर्मभिर्दर्शितां गतिम् ॥
KK-13-01-036-062a	एतदीदृशकं दृष्ट्वा ज्ञात्वा चैव समागमम् ।
KK-13-01-036-062c	को न बिभ्येत्कुरुश्रेष्ठ विष्ठान्नस्येव भोजनात् ॥
KK-13-01-036-063a	बुद्धिश्च मे समुत्पन्ना वैष्णवे धर्मविस्तरे ।
KK-13-01-036-063c	तदेष शिरसा पादौ गतोऽस्मि भगवंस्तव ।
KK-13-01-036-063e	शरणं च प्रपन्नोऽस्मि गन्तव्ये शरणे ध्रुवे ॥
KK-13-01-036-064a	जन्ममृत्युजराखिन्नस्त्रिभिर्दुःखैर्निपीडितः ।
KK-13-01-036-064c	इच्छामि भवता त्रातुमेभ्यस्त्वत्तो महामते ।
KK-13-01-036-064e	तस्याद्य युगधर्मस्य श्रवणात्कुरुपुङ्गव ॥
KK-13-01-036-065a	एतदाद्ययुगोद्भूतं त्रेतायां तत्तिरोहितम् ।
KK-13-01-036-065c	स एव धर्ममखिलमृषिर्द्वैपायनोऽब्रवीत् ॥' ॥

इति श्रीमन्महाभारते अनुशासनपर्वणि दानधर्मपर्वणि षट्त्रिंशोऽध्यायःठ ॥ 36 ॥

13-36-3 पुरुषः पुष्करो विभुरिति ट.थ.ध. पाठः ॥ एतदादिन्वाध्याया दाक्षिणात्यकोशेष्वेव दृश्यन्ते ।।
