अध्यायः 089

अथ दानधर्मपर्व ॥ 1 ॥

परेद्युः प्रभाते सभार्येण कुशिकेन च्यवनावलोकनाय वनप्रवेशः ॥ 1 ॥ च्यवनेन कुशिकम्प्रति स्वयोगप्रभावसृष्टस्वर्गप्रदर्शनपूर्वकमभिमतवरवरणप्रेरणा ॥ 2 ॥

KK-13-01-089-001	भीष्म उवाच ।
KK-13-01-089-001a	ततः स राजा रात्र्यन्ते प्रतिबुद्धो महामनाः ।
KK-13-01-089-001c	कृतपूर्वाह्णिकः प्रायात्सभार्यस्तद्वनं प्रति ॥
KK-13-01-089-002a	ततो ददर्श नृपतिः प्रासादं सर्वकाञ्चनम् ।
KK-13-01-089-002c	मणिस्तम्भसहस्राढ्यं गन्धर्वनगरोपमम् ।
KK-13-01-089-002e	तत्र दिव्यानभिप्रायान्ददर्श कुशिकस्तदा ॥
KK-13-01-089-003a	पर्वतान्रूप्यसानूंश्च नलिनीश्च सपङ्कजाः ।
KK-13-01-089-003c	चित्रशालाश्च विविधास्तोरणानि च भारत ।
KK-13-01-089-003e	शाद्वलोपचितां भूमिं तथा काञ्चनकुट्टिमाम् ॥
KK-13-01-089-004a	सहकारान्प्रफुल्लांश्च केतकोद्दालकान्वरान् ।
KK-13-01-089-004c	अशोकान्सहकुन्दांश्च फुल्लांश्चैवातिमुक्तकान् ॥
KK-13-01-089-005a	चम्पकांस्तिलकान्भव्यान्पनसान्वञ्जुलानपि ।
KK-13-01-089-005c	पुष्पितान्कर्णिकारांश्च तत्रतत्र ददर्श ह ॥
KK-13-01-089-006a	श्यामान्वारणपुष्पांश्च तथाऽष्टपदिका लताः ।
KK-13-01-089-006c	तत्रतत्र परिक्लृप्ता ददर्श स महीपतिः ॥
KK-13-01-089-007a	रम्यान्पद्मोत्पलधरान्सर्वर्तुकुसुमांस्तथा ।
KK-13-01-089-007c	विमानप्रतिमांश्चापि प्रासादाञ्शैलसन्निभान् ॥
KK-13-01-089-008a	शीतलानि च तोयानि क्वचिदुष्णानि भारत ।
KK-13-01-089-008c	आसनानि विचित्राणि शयनप्रवराणि च ॥
KK-13-01-089-009a	पर्यङ्कान्रत्नसौवर्णान्परार्ध्यास्तरणास्तृतान् ।
KK-13-01-089-009c	भक्ष्यं भोज्यमनन्तं च तत्रतत्रोपकल्पितम् ॥
KK-13-01-089-010a	वाणीवादाञ्छुकांश्चैव शारिका भृङ्गराजकान् ।
KK-13-01-089-010c	कोकिलाञ्छतपत्रांश्च सकोयष्टिककुक्कुभान् ॥
KK-13-01-089-011a	मयूरान्कुक्कुटांश्चापि दात्यूहाञ्जीवजीवकान् ।
KK-13-01-089-011c	चकोरान्वानरान्हंसान्सारसांश्चक्रसाह्वयान् ॥
KK-13-01-089-012a	समन्ततः प्रणदतो ददर्श सुमनोहरान् ।
KK-13-01-089-012c	क्वचिदप्सरसां सङ्घान्गन्धर्वाणां च पार्थिव ॥
KK-13-01-089-013a	कान्ताभिरपरांस्तत्र परिष्वक्तान्ददर्श ह ।
KK-13-01-089-013c	न ददर्श च तान्भूयो ददर्श च पुनर्नृपः ॥
KK-13-01-089-014a	गीतध्वनिं सुमधुरं तथैवाध्ययनध्वनिम् ।
KK-13-01-089-014c	हंसान्सुमधुरांश्चापि तत्र शुश्राव पार्थिवः ॥
KK-13-01-089-015a	तं दृष्ट्वाऽत्यद्भुतं राजा मनसाऽचिन्तयत्तदा ।
KK-13-01-089-015c	स्वप्नोऽयं चित्तविभ्रंश उताहो सत्यमेव तु ॥
KK-13-01-089-016a	अहो सह शरीरेण प्राप्तोस्मि परमां गतिम् ।
KK-13-01-089-016c	उत्तरान्वा कुरून्पुण्यानथवाऽप्यमरावतीम् ॥
KK-13-01-089-017a	किञ्चेदं महदाश्चर्यं सम्पश्यामीत्यचिन्तयत् ।
KK-13-01-089-017c	एवं सञ्चिन्तयन्नेव ददर्श मुनिपुङ्गवम् ॥
KK-13-01-089-018a	तस्मिन्विमाने सौवर्णे मणिस्तम्भसमाकुले ।
KK-13-01-089-018c	महार्हे शयने दिव्ये शयानं भृगुनन्दनम् ॥
KK-13-01-089-019a	तमभ्ययात्प्रहर्षेण नरेन्द्रः सह भार्यया ।
KK-13-01-089-019c	अन्तर्हितस्ततो भूयश्च्यवनः शयनं व तत् ॥
KK-13-01-089-020a	ततोऽन्यस्मिन्वनोद्देशे पुनरेव ददर्श तम् ।
KK-13-01-089-020c	कौश्यां बृस्यां समासीनं जपमानं महाव्रतम् ॥
KK-13-01-089-021ac	एवं योगबलाद्विप्रो मोहयामास पार्थिवम् ॥
KK-13-01-089-022a	क्षणेन तद्वनं चैव ते चैवाप्सरसां गणाः ।
KK-13-01-089-022c	गन्धर्वाः पादपाश्चैव सर्वमन्तरधीयत ॥
KK-13-01-089-023a	निःशब्दमभवच्चापि गङ्गाकूलं पुनर्नृप ।
KK-13-01-089-023c	कुशवल्मीकभूयिष्ठं बभूव च यथा पुरा ॥
KK-13-01-089-024a	ततः स राजा कुशिकः सभार्यस्तेन कर्मणा ।
KK-13-01-089-024c	विस्मयं परमं प्राप्तस्तद्दृष्ट्वा महदद्भुतम् ॥
KK-13-01-089-025a	ततः प्रोवाच कुशिको भार्यां हर्षसमन्वितः ।
KK-13-01-089-025c	पश्य भद्रे यथाभावाश्चित्रा दृष्टाः सुदुर्लभाः ।
KK-13-01-089-025e	प्रसादाद्भृगुमुख्यस्य किमन्यत्र तपोबलात् ॥
KK-13-01-089-026a	तपसा तदवाप्यं हि यन्न शक्यं मनोरथैः ।
KK-13-01-089-026c	त्रैलोक्यराज्यादपि हि तप एव विशिष्यते ॥
KK-13-01-089-027a	तपसा हि सुतप्तेनि क्रीडत्येष तपोधनः ।
KK-13-01-089-027c	अहो प्रभावो ब्रह्मर्षेश्च्यवनस्य महात्मनः ॥
KK-13-01-089-028a	इच्छयैष तपोवीर्यादन्याँल्लोकान्सृजेदपि ।
KK-13-01-089-028c	ब्राह्मणा एव जायेरन्पुण्यवाग्बुद्धिकर्मणा ॥
KK-13-01-089-029a	उत्सहेदिह कृत्वैव कोऽन्यो वै च्यवनादृते ।
KK-13-01-089-029c	ब्राह्मण्यं दुर्लभं लोके राज्यं हि सुलभं नरैः ॥
KK-13-01-089-030a	ब्राह्मण्यस्य प्रभावाद्धि रथे युक्तौ स्वधुर्यवत् ।
KK-13-01-089-030c	इत्येवं चिन्तयानः स विदितश्च्यवनस्य वै ॥
KK-13-01-089-031a	सम्प्रेक्ष्योवाच नृपतिं क्षिप्रमागम्यतामिति ।
KK-13-01-089-031c	इत्युक्तः सहभार्यस्तु सोभ्यगच्छन्महामुनिम् ॥
KK-13-01-089-032a	शिरसा वन्दनीयं तमवन्दत च पार्थिवः ।
KK-13-01-089-032c	तस्याशिषः प्रयुज्याथ स मुनिस्तं नराधिपम् ।
KK-13-01-089-032e	निषीदेत्यब्रवीद्धीमान्सान्त्वयन्पुरुषर्षभः ॥
KK-13-01-089-033a	ततः प्रकृतिमापन्नो भार्गवो नृपते नृपम् ।
KK-13-01-089-033c	उवाच श्लक्ष्णया वाचा तर्पयन्निव भारत ॥
KK-13-01-089-034a	राजन्सम्यग्जितानीह पञ्चपञ्च स्वयं त्वया ।
KK-13-01-089-034c	मनःषष्ठानीन्द्रियाणि कृच्छ्रान्मुक्तोसि तेन वै ॥
KK-13-01-089-035a	सम्यगाराधितः पुत्र त्वयाऽहं वदतांवर ।
KK-13-01-089-035c	न हि ते वृजिनं किञ्चित्सुसूक्ष्ममपि दृश्यते ॥
KK-13-01-089-036a	अनुजानीहि मां राजन्गमिष्यामि यथागतम् ।
KK-13-01-089-036c	प्रीतोस्मि तव राजेन्द्र वरश्च प्रतिगृह्यताम् ॥
KK-13-01-089-037	कुशिक उवाच ।
KK-13-01-089-037a	अग्निमध्ये गतेनेव भगवन्सन्निधौ मया ।
KK-13-01-089-037c	वर्तितं भृगुशार्दूल यन्न दग्धोस्मि तद्बहु ॥
KK-13-01-089-038a	एष एव वरो मुख्यः प्राप्तो मे भृगुनन्दन ।
KK-13-01-089-038c	यत्प्रीतोसि ममाचारैः कुलं त्रातं च मेऽनघ ॥
KK-13-01-089-039a	एष मेऽनुग्रहो विप्र जीविते च प्रयोजनम् ।
KK-13-01-089-039c	एतद्राज्यफलं चैव तपसश्च फलं मम ॥
KK-13-01-089-040a	यदि त्वं प्रीतिमान्विप्र मयि वै भृगुनन्दन ।
KK-13-01-089-040c	अस्ति मे संशयः कश्चित्तन्मे व्याख्यातुमर्हसि ॥ ॥

इति श्रीमन्महाभारते अनुशासनपर्वणि दानधर्मपर्वणि एकोननवतितमोऽध्यायः ॥ 89 ॥

13-89-29 उत्साहमिह कृत्वेदं कोऽन्यो वै च्यवनादृते । ब्राह्मण्यं दुर्लभं लोके तल्लब्ध्वा दुर्लभं तपः । सिद्धिस्तत्रापि दुष्प्रापा सिद्धेरपि परा गतिः इति ध.पाठः ॥
