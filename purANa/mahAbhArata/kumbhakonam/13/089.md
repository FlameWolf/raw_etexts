अध्यायः 089

अथ दानधर्मपर्व ॥ 1 ॥

परेद्युः प्रभाते सभार्येण कुशिकेन च्यवनावलोकनाय वनप्रवेशः ॥ 1 ॥ च्यवनेन कुशिकम्प्रति स्वयोगप्रभावसृष्टस्वर्गप्रदर्शनपूर्वकमभिमतवरवरणप्रेरणा ॥ 2 ॥

001	भीष्म उवाच ।
001a	ततः स राजा रात्र्यन्ते प्रतिबुद्धो महामनाः ।
001c	कृतपूर्वाह्णिकः प्रायात्सभार्यस्तद्वनं प्रति ॥
002a	ततो ददर्श नृपतिः प्रासादं सर्वकाञ्चनम् ।
002c	मणिस्तम्भसहस्राढ्यं गन्धर्वनगरोपमम् ।
002e	तत्र दिव्यानभिप्रायान्ददर्श कुशिकस्तदा ॥
003a	पर्वतान्रूप्यसानूंश्च नलिनीश्च सपङ्कजाः ।
003c	चित्रशालाश्च विविधास्तोरणानि च भारत ।
003e	शाद्वलोपचितां भूमिं तथा काञ्चनकुट्टिमाम् ॥
004a	सहकारान्प्रफुल्लांश्च केतकोद्दालकान्वरान् ।
004c	अशोकान्सहकुन्दांश्च फुल्लांश्चैवातिमुक्तकान् ॥
005a	चम्पकांस्तिलकान्भव्यान्पनसान्वञ्जुलानपि ।
005c	पुष्पितान्कर्णिकारांश्च तत्रतत्र ददर्श ह ॥
006a	श्यामान्वारणपुष्पांश्च तथाऽष्टपदिका लताः ।
006c	तत्रतत्र परिक्लृप्ता ददर्श स महीपतिः ॥
007a	रम्यान्पद्मोत्पलधरान्सर्वर्तुकुसुमांस्तथा ।
007c	विमानप्रतिमांश्चापि प्रासादाञ्शैलसन्निभान् ॥
008a	शीतलानि च तोयानि क्वचिदुष्णानि भारत ।
008c	आसनानि विचित्राणि शयनप्रवराणि च ॥
009a	पर्यङ्कान्रत्नसौवर्णान्परार्ध्यास्तरणास्तृतान् ।
009c	भक्ष्यं भोज्यमनन्तं च तत्रतत्रोपकल्पितम् ॥
010a	वाणीवादाञ्छुकांश्चैव शारिका भृङ्गराजकान् ।
010c	कोकिलाञ्छतपत्रांश्च सकोयष्टिककुक्कुभान् ॥
011a	मयूरान्कुक्कुटांश्चापि दात्यूहाञ्जीवजीवकान् ।
011c	चकोरान्वानरान्हंसान्सारसांश्चक्रसाह्वयान् ॥
012a	समन्ततः प्रणदतो ददर्श सुमनोहरान् ।
012c	क्वचिदप्सरसां सङ्घान्गन्धर्वाणां च पार्थिव ॥
013a	कान्ताभिरपरांस्तत्र परिष्वक्तान्ददर्श ह ।
013c	न ददर्श च तान्भूयो ददर्श च पुनर्नृपः ॥
014a	गीतध्वनिं सुमधुरं तथैवाध्ययनध्वनिम् ।
014c	हंसान्सुमधुरांश्चापि तत्र शुश्राव पार्थिवः ॥
015a	तं दृष्ट्वाऽत्यद्भुतं राजा मनसाऽचिन्तयत्तदा ।
015c	स्वप्नोऽयं चित्तविभ्रंश उताहो सत्यमेव तु ॥
016a	अहो सह शरीरेण प्राप्तोस्मि परमां गतिम् ।
016c	उत्तरान्वा कुरून्पुण्यानथवाऽप्यमरावतीम् ॥
017a	किञ्चेदं महदाश्चर्यं सम्पश्यामीत्यचिन्तयत् ।
017c	एवं सञ्चिन्तयन्नेव ददर्श मुनिपुङ्गवम् ॥
018a	तस्मिन्विमाने सौवर्णे मणिस्तम्भसमाकुले ।
018c	महार्हे शयने दिव्ये शयानं भृगुनन्दनम् ॥
019a	तमभ्ययात्प्रहर्षेण नरेन्द्रः सह भार्यया ।
019c	अन्तर्हितस्ततो भूयश्च्यवनः शयनं व तत् ॥
020a	ततोऽन्यस्मिन्वनोद्देशे पुनरेव ददर्श तम् ।
020c	कौश्यां बृस्यां समासीनं जपमानं महाव्रतम् ॥
021ac	एवं योगबलाद्विप्रो मोहयामास पार्थिवम् ॥
022a	क्षणेन तद्वनं चैव ते चैवाप्सरसां गणाः ।
022c	गन्धर्वाः पादपाश्चैव सर्वमन्तरधीयत ॥
023a	निःशब्दमभवच्चापि गङ्गाकूलं पुनर्नृप ।
023c	कुशवल्मीकभूयिष्ठं बभूव च यथा पुरा ॥
024a	ततः स राजा कुशिकः सभार्यस्तेन कर्मणा ।
024c	विस्मयं परमं प्राप्तस्तद्दृष्ट्वा महदद्भुतम् ॥
025a	ततः प्रोवाच कुशिको भार्यां हर्षसमन्वितः ।
025c	पश्य भद्रे यथाभावाश्चित्रा दृष्टाः सुदुर्लभाः ।
025e	प्रसादाद्भृगुमुख्यस्य किमन्यत्र तपोबलात् ॥
026a	तपसा तदवाप्यं हि यन्न शक्यं मनोरथैः ।
026c	त्रैलोक्यराज्यादपि हि तप एव विशिष्यते ॥
027a	तपसा हि सुतप्तेनि क्रीडत्येष तपोधनः ।
027c	अहो प्रभावो ब्रह्मर्षेश्च्यवनस्य महात्मनः ॥
028a	इच्छयैष तपोवीर्यादन्याँल्लोकान्सृजेदपि ।
028c	ब्राह्मणा एव जायेरन्पुण्यवाग्बुद्धिकर्मणा ॥
029a	उत्सहेदिह कृत्वैव कोऽन्यो वै च्यवनादृते ।
029c	ब्राह्मण्यं दुर्लभं लोके राज्यं हि सुलभं नरैः ॥
030a	ब्राह्मण्यस्य प्रभावाद्धि रथे युक्तौ स्वधुर्यवत् ।
030c	इत्येवं चिन्तयानः स विदितश्च्यवनस्य वै ॥
031a	सम्प्रेक्ष्योवाच नृपतिं क्षिप्रमागम्यतामिति ।
031c	इत्युक्तः सहभार्यस्तु सोभ्यगच्छन्महामुनिम् ॥
032a	शिरसा वन्दनीयं तमवन्दत च पार्थिवः ।
032c	तस्याशिषः प्रयुज्याथ स मुनिस्तं नराधिपम् ।
032e	निषीदेत्यब्रवीद्धीमान्सान्त्वयन्पुरुषर्षभः ॥
033a	ततः प्रकृतिमापन्नो भार्गवो नृपते नृपम् ।
033c	उवाच श्लक्ष्णया वाचा तर्पयन्निव भारत ॥
034a	राजन्सम्यग्जितानीह पञ्चपञ्च स्वयं त्वया ।
034c	मनःषष्ठानीन्द्रियाणि कृच्छ्रान्मुक्तोसि तेन वै ॥
035a	सम्यगाराधितः पुत्र त्वयाऽहं वदतांवर ।
035c	न हि ते वृजिनं किञ्चित्सुसूक्ष्ममपि दृश्यते ॥
036a	अनुजानीहि मां राजन्गमिष्यामि यथागतम् ।
036c	प्रीतोस्मि तव राजेन्द्र वरश्च प्रतिगृह्यताम् ॥
037	कुशिक उवाच ।
037a	अग्निमध्ये गतेनेव भगवन्सन्निधौ मया ।
037c	वर्तितं भृगुशार्दूल यन्न दग्धोस्मि तद्बहु ॥
038a	एष एव वरो मुख्यः प्राप्तो मे भृगुनन्दन ।
038c	यत्प्रीतोसि ममाचारैः कुलं त्रातं च मेऽनघ ॥
039a	एष मेऽनुग्रहो विप्र जीविते च प्रयोजनम् ।
039c	एतद्राज्यफलं चैव तपसश्च फलं मम ॥
040a	यदि त्वं प्रीतिमान्विप्र मयि वै भृगुनन्दन ।
040c	अस्ति मे संशयः कश्चित्तन्मे व्याख्यातुमर्हसि ॥ ॥

इति श्रीमन्महाभारते अनुशासनपर्वणि दानधर्मपर्वणि एकोननवतितमोऽध्यायः ॥ 89 ॥

13-89-29 उत्साहमिह कृत्वेदं कोऽन्यो वै च्यवनादृते । ब्राह्मण्यं दुर्लभं लोके तल्लब्ध्वा दुर्लभं तपः । सिद्धिस्तत्रापि दुष्प्रापा सिद्धेरपि परा गतिः इति ध.पाठः ॥
