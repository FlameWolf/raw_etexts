अध्यायः 034

भीष्मेण युधिष्ठिरं प्रति स्त्रीपुंसयोः समायोगे स्त्रिया एव सुखाधिक्ये सवादतया भङ्गास्वनोपाख्यानकथनम् ॥ 1 ॥
	
KK-13-01-034-001	युधिष्ठिर उवाच ।
KK-13-01-034-001a	स्त्रीपुंसयोः सम्प्रयोगे स्पर्शः कस्याधिको भवेत् ।
KK-13-01-034-001c	एतस्मिन्संशये राजन्यथावद्वक्तुमर्हसि ॥
KK-13-01-034-002	भीष्म उवाच ।
KK-13-01-034-002a	अत्राप्युदाहरन्तीममितिहासं पुरातनम् ।
KK-13-01-034-002c	भङ्गास्वनेन शक्रस्य यथा वैरमभूत्पुरा ॥
KK-13-01-034-003a	पुरा भङ्गास्वनो नाम राजर्षिरतिधार्मिकः ।
KK-13-01-034-003c	अपुत्रः पुरुषव्याघ्र पुत्रार्थं यज्ञमाहरत् ॥
KK-13-01-034-004a	अग्निष्टुतं स राजर्षिरिन्द्रद्विष्टं महाबलः ।
KK-13-01-034-004c	प्रायश्चित्तेषु मर्त्यानां पुत्रकामेषु चेष्यते ॥
KK-13-01-034-005a	इन्द्रो ज्ञात्वा तु तं यज्ञं महाभागः सुरेश्वरः ।
KK-13-01-034-005c	अन्तरं तस्य राजर्षेरन्विच्छन्नियतात्मनः ।
KK-13-01-034-005e	न चैवास्यान्तरं राजन्स ददर्श महात्मनः ॥
KK-13-01-034-006a	कस्य चित्त्वथ कालस्य मृगयां गतवान्नृपः ।
KK-13-01-034-006c	इदमन्तरमित्येव शक्रो नृपममोहयत् ॥
KK-13-01-034-007a	एकाश्वेन च राजर्षिर्भ्रान्त इन्द्रेण मोहितः ।
KK-13-01-034-007c	न दिशोऽविन्दत नृपः क्षुत्पिपासार्दितस्तदा ॥
KK-13-01-034-008a	इतश्चेतश्च धावन्वै श्रमतृष्णार्दितो नृप ।
KK-13-01-034-008c	सरोऽपश्यत्सुरुचिरं पूर्णं परमवारिणा ॥
KK-13-01-034-009ac	सोऽवगाह्य सरस्तात पाययामास वाजिनम् ॥
KK-13-01-034-010a	अथ पीतोदकं सोऽश्वं वृक्षे बद्ध्वा नृपोत्तमः ।
KK-13-01-034-010c	अवगाह्य ततः स्नातस्तत्र स्त्रीत्वमवाप्तवान् ॥
KK-13-01-034-011a	आत्मानं स्त्रीकृतं दृष्ट्वा व्रीडितो नृपसत्तमः ।
KK-13-01-034-011c	चिन्तानुगतसर्वात्मा व्याकुलेन्द्रियचेतनः ॥
KK-13-01-034-012a	आरोहिष्ये कथं त्वश्वं कथं यास्यामि वै पुरम् ।
KK-13-01-034-012c	इष्टेनाग्निष्टुता चापि पुत्राणां शतमौरसम् ॥
KK-13-01-034-013a	जातं महाबलानां मे तान्प्रवक्ष्यामि किंन्वहम् ।
KK-13-01-034-013c	दारेषु चात्मकीयेषु पौरजानपदेषु च ॥
KK-13-01-034-014a	मृदुत्वं च तनुत्वं च पराधीनत्वमेव च ।`
KK-13-01-034-014c	हासभावादि लावण्यं स्त्रीगुणाद्वा कुतूहलम् ।'
KK-13-01-034-014e	स्त्रीगुणा ऋषिभिः प्रोक्ता धर्मतत्त्वार्थदर्शिभिः ॥
KK-13-01-034-015ac	व्यायामः कर्कशत्वं च वीर्यं च पुरुषे गुणाः ॥
KK-13-01-034-016a	पौरुषं विप्रनष्टं वै स्त्रीत्वं केनापि मेऽभवत् ।
KK-13-01-034-016c	स्त्रीभावात्पुनरश्वं तं कथमारोढुमुत्सहे ॥
KK-13-01-034-017a	महता त्वथ खेदेन आरुह्याश्वं नराधिपः ।
KK-13-01-034-017c	पुनरायात्पुरं तात स्त्रीभूतो नृपसत्तमः ।
KK-13-01-034-018a	पुत्रा दाराश्च भृत्याश्च पौरजानपदाश्च ते ।
KK-13-01-034-018c	किंन्विदं त्विति विज्ञाय विस्मयं परमं गताः ॥
KK-13-01-034-019a	अथोवाच स राजर्षिः स्त्रीभूतो वदतांवरः ।
KK-13-01-034-019c	मृगयामस्मि निर्यातो बलैः परिवृतो दृढम् ।
KK-13-01-034-019e	उद्भान्तः प्राविशं घोरामटवीं दैवमोहितः ॥
KK-13-01-034-020a	अटव्यां च सुघोंरायां तृष्णार्तो नष्टचेतनः ।
KK-13-01-034-020c	सरः सुरुचिरप्रख्यमपश्यं पक्षिभिर्वृतम् ॥
KK-13-01-034-021a	तत्रावगाढः स्त्रीभूतो व्यक्तं दैवान्न संशयः ।
KK-13-01-034-021c	`अतृप्त एव पुत्राणां दाराणां च धनस्य च ॥'
KK-13-01-034-022a	नामगोत्राणि चाभाव्य दाराणां मन्त्रिणां तथा ।
KK-13-01-034-022c	आह पुत्रांस्ततः सोऽथ स्त्रीभूतः पार्थिवोत्तमः ।
KK-13-01-034-022e	सम्प्रीत्या भुज्यतां राज्यं वनं यास्यामि पुत्रकाः ॥
KK-13-01-034-023a	स पुत्राणां शतं राजा अभिषिच्य वनं गतः ।
KK-13-01-034-023c	गत्वा चैवाश्रमं सा तु तापसं प्रत्यपद्यत ॥
KK-13-01-034-024a	तापसेनास्य पुत्राणामाश्रमेष्वभवच्छतम् ।
KK-13-01-034-024c	अथ साऽऽदाय तान्सर्वान्पूर्वपुत्रानभाषत ॥
KK-13-01-034-025a	पुरुषत्वे सुता यूयं स्त्रीत्वे चेमे शतं सुताः ।
KK-13-01-034-025c	एकत्र भुज्यतां राज्यं भ्रातृभावेन पुत्रकाः ॥
KK-13-01-034-026ac	सहिता भ्रातरस्तेऽथ राज्यं बुभुजिरे तदा ॥
KK-13-01-034-027a	तान्दृष्ट्वा भातृभावेन भुञ्जानान्राज्यमुत्तमम् ।
KK-13-01-034-027c	चिन्तयामास देवेन्द्रो मन्युनाऽथ परिप्लुतः ।
KK-13-01-034-027e	उपकारोऽस्य राजर्षेः कृतो नापकृतं मया ॥
KK-13-01-034-028a	ततो ब्राह्मणरुपेण देवराजः शतक्रतुः ।
KK-13-01-034-028c	भेदयामास तान्गत्वा नगरं वै नृपात्मजान् ॥
KK-13-01-034-029a	भ्रातृणां नास्ति सौभ्रात्रं येऽप्येकस्य पितः सुताः ।
KK-13-01-034-029c	कश्यपस्य सुराश्चैव असुराश्व सुतास्तथा ।
KK-13-01-034-029e	राज्यहेतोर्विवदिताः कश्यपस्य सुरासुराः ॥
KK-13-01-034-030a	यूयं भङ्गास्वनापत्यास्तापसस्येतरे सुताः ।
KK-13-01-034-030c	युष्माकं पैतृकं राज्यं भुज्यते तापसात्मजैः ।।
KK-13-01-034-031a	इन्द्रेण भेदितास्ते तु युद्धेऽन्योन्यमपातयन् ।
KK-13-01-034-031c	तच्छ्रुत्वा तापसी चापि संतप्ता प्ररुरोद ह ॥
KK-13-01-034-032a	ब्राह्मणच्छद्मनाऽभ्येत्य तामिन्द्रोऽथान्वपृच्छत ।
KK-13-01-034-032c	केन दुःखेन संतप्ता रोदिषि त्वं वरानने ॥
KK-13-01-034-033a	ब्राह्मणं तं ततो दृष्ट्वा सा स्त्री करणमब्रवीत् ।
KK-13-01-034-033c	पुत्राणां द्वे शते ब्रह्मन्कालेन विनिपातिते ॥
KK-13-01-034-034a	अहं राजाऽभवं विप्र तत्र पूर्वं शतं मम ।
KK-13-01-034-034c	समुत्पन्नं सुरूपाणां पुत्राणां ब्राह्मणोत्तम ॥
KK-13-01-034-035a	कदाचिन्मृगयां यात उद्धान्तो गहने वने ।
KK-13-01-034-035c	अवगाढश्च सरसि स्त्रीभूतो ब्राह्मणोत्तम ॥
KK-13-01-034-036ac	पुत्रान्राज्ये प्रतिष्ठाप्य वनमस्मि ततो गतः ॥
KK-13-01-034-037a	स्त्रियाश्च मे पुत्रशतं तापसेन महात्मना ।
KK-13-01-034-037c	आश्रमे जनितं ब्रह्मन्नीतं तन्नगरं मया ॥
KK-13-01-034-038a	तेषां च वैरमुत्पन्नं कालयोगेन वै द्विज ।
KK-13-01-034-038c	एतच्छोचाम्यहं ब्रह्मन्दैवेन समभिप्लुता ॥
KK-13-01-034-039ac	इन्द्रस्तां दुःशितां दृष्ट्वा अब्रवीत्परुषं वचः ॥
KK-13-01-034-040a	पुरा सुदुःसहं भद्रे मम दुःखं त्वया कृतम् ।
KK-13-01-034-040c	इन्द्रद्विष्टेन यजता मामनाहूय धिष्ठितम् ।
KK-13-01-034-040e	इन्द्रोऽहमस्मि दुर्बुद्धे वैरं ते पातितं मया ॥
KK-13-01-034-041a	इन्द्रं दृष्ट्वा तु राजर्षिः पादयोः शिरसा गतः ।
KK-13-01-034-041c	प्रसीद त्रिदशश्रेष्ठ पुत्रकामेन स क्रतुः ।
KK-13-01-034-041e	इष्टस्त्रिदशशार्दूल तत्र मे क्षन्तुमर्हसि ॥
KK-13-01-034-042ac	प्रणिपातेन तस्येन्द्रः परितुष्टो वरं ददौ ॥
KK-13-01-034-043a	पुत्रास्ते कतमे राजञ्जीवन्त्वेतत्प्रचक्ष्व मे ।
KK-13-01-034-043c	स्त्रीभूतस्य हि ये जाताः पुरुषस्याथ येऽभवन् ॥
KK-13-01-034-044a	तापसी तु ततः शक्रमुवाच प्रयताञ्जलिः ।
KK-13-01-034-044c	स्त्रीभूतस्य हि ये पुत्रास्ते मे जीवन्तु वासव ॥
KK-13-01-034-045a	इन्द्रस्तु विस्मितो दृष्ट्वा स्त्रियं पप्रच्छ तां पुनः ।
KK-13-01-034-045c	पुरुषोत्पादिता ये ते कथं द्वेष्याः सुतास्तव ॥
KK-13-01-034-046a	स्त्रीभूतस्य हि ये जाताः स्नेहस्तेभ्योऽधिकः कथम् ।
KK-13-01-034-046c	कारणं श्रोतुमिच्छामि तन्मे वक्तुमिहार्हसि ॥
KK-13-01-034-047	स्त्र्युवाच ।
KK-13-01-034-047a	स्त्रियास्त्वभ्यधिकः स्नेहो न तथा पुरुषस्य वै ।
KK-13-01-034-047c	तस्मात्ते शक्र जीवन्तु ये जाताः स्त्रीकृतस्य वै ॥
KK-13-01-034-048	भीष्म उवाच ।
KK-13-01-034-048a	एवमुक्तस्ततस्त्विन्द्रः प्रीतो वाक्यमुवाच ह ।
KK-13-01-034-048c	सर्व एवेह जीवन्तु पुत्रास्ते सत्यवादिनि ॥
KK-13-01-034-049a	वरं च वृणु राजेन्द्र यं त्वमिच्छसि सुव्रत ।
KK-13-01-034-049c	पुरुषत्वमथ स्त्रीत्वं मत्तो यदभिकाङ्क्षसे ॥
KK-13-01-034-050	स्त्र्युवाच ।
KK-13-01-034-050a	स्त्रीत्वमेव वृणे शक्र पुंस्त्वं नेच्छामि वासव ।
KK-13-01-034-050c	एवमुक्तस्तु देवेन्द्रस्तां स्त्रियं प्रत्युवाच ह ॥
KK-13-01-034-051a	पुरुषत्वं कथं त्यक्त्वा स्त्रीत्वं रोचयसे विभो ।
KK-13-01-034-051c	एवमुक्तः प्रत्युवाच स्त्रीभूतो राजसत्तमः ॥
KK-13-01-034-052a	स्त्रियाः पुरुषसंयोगे प्रीतिरभ्यधिका सदा ।
KK-13-01-034-052c	एतस्मात्कारणाच्छक्र स्त्रीत्वमेव वृणोम्यहम् ॥
KK-13-01-034-053a	रमामि चाधिकं स्त्रीत्वे सत्यं वै देवसत्तम ।
KK-13-01-034-053c	स्त्रीभावेन हि तुष्यामि गम्यतां त्रिदशाधिप ॥
KK-13-01-034-054a	एवमस्त्विति चोक्त्वा तामापृच्छ्य त्रिदिवं गतः ।
KK-13-01-034-054c	एवं स्त्रिया महाराज अधिका प्रीतिरुच्यते ॥ ॥
	
इति श्रीमन्महाभारते अनुशासनपर्वणि दानधर्मपर्वणि चतुस्त्रिंशोऽध्यायः ॥ 34 ॥

13-34-1 स्पर्शः वैषयिकं सुखम् ॥ 13-34-4 तत्र ह्यग्निदेव स्तूयते । सच पुत्रप्रदः क्रतुः सचेन्द्रद्विष्टस्तत्रेन्द्रस्य प्राधान्याभावात् ॥ 13-34-5 यज्ञं कृतमिति शेषः ॥ 13-34-14 मृदुत्वादयः स्त्रीगुणा आगताः ॥ 13-34-15 कर्कशत्वादयः पुरुषगुणाः नष्टाः ॥ 13-34-23 प्रत्यपद्यत भर्तृत्वेन स्वीकृतवती ॥ 13-34-27 स्त्रीत्वदानेन द्विगुणितपुत्रप्राप्तिरूप उपकार एव जातो न स्त्रीत्वकृतोऽपकार इत्यर्थः ॥ 13-34-40 इन्दद्विष्टेन अग्निष्टुता यज्ञेन । धिष्ठितमधिष्ठितम् । क्रतूनिति शेषः ॥	
