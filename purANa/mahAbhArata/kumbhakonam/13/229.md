अध्यायः 229

महादेवेन देवीं प्रति यमनगरतन्मार्गादिप्रतिपादनपूर्वकं पापिनां यातनानुभवप्रकारादिप्रतिपादनम् ॥ 1 ॥

001	उमोवाच ।
001a	भगवन्सर्वलोकेश त्रिपुरार्दन शङ्कर ।
001c	कीदृशा यमदण्डास्ते कीदृशाः परिचारकाः ॥
002a	कथं मृतास्ते गच्छन्ति प्राणिनो यमसादनम् ।
002c	कीदृशं भवनं तस्य कथं दण्डयति प्रजाः ।
002e	एतत्सर्वं महादेव श्रोतुमिच्छाम्यहं प्रभो ॥
003	महेश्वर उवाच ।
003a	शृणु कल्याणि तत्सर्वं यत्ते देवि मनःप्रियम् ।
003c	दक्षिणस्यां दिशि शुभे यमस्य सदनं महत् ॥
004a	विचित्रं रमणीयं च नानाभावसमन्वितम् ।
004c	पितृभिः प्रेतसङ्घैश्च यमदूतैश्च सन्ततम् ॥
005a	प्राणिसङ्घैश्च बहुभिः कर्मवश्यैश्च पूरितम् ।
005c	तत्रास्ते दण्डयन्नित्यं यमो लोकहिते रतः ॥
006a	मायया सततं वेत्ति प्राणिनां यच्छुभाशुभम् ।
006c	मायया संहरंस्तत्र प्राणिसङ्घान्यतस्ततः ॥
007a	तस्य मायामयाः पाशा न वेद्यन्ते सुरासुरैः ।
007c	को हि मानुषमात्रस्तु देवस्य चरितं महत् ॥
008a	एवं संवसतस्तस्य यमस्य परिचारकाः ।
008c	गृहीत्वा सन्नयन्त्येव प्राणिनः क्षीणकर्मणः ।
008e	यन केनापदेशेन त्वपदेशसमुद्भवाः ॥
009a	कर्मणा प्राणिनो लोके उत्तमाधममध्यमाः ।
009c	यथार्हं तान्समादाय नयन्ति यमसादनम् ॥
010a	धार्मिकानुत्तमान्विद्धि स्वर्गिणस्ते यथाऽमराः ।
010c	त्रिषु जन्म लभन्ते ये कर्मणा मध्यमाः स्मृताः ।
010e	तिर्यङनरकगन्तारो ह्यधमास्ते नराधमाः ॥
011a	पन्थानस्त्रिविधा दृष्टाः सर्वेषां गतजीविनाम् ।
011c	रमणीयं निराबाधं दुर्दर्शमिति नामतः ॥
012a	रमणीयं तु यन्मार्गं पताकाध्वजसङ्कुलम् ।
012c	धूपितं सिक्तसंमृष्टं पुष्पमालाभिसङ्कुलम् ॥
013a	मनोहरं सुखस्पर्शं गच्छतामेव तद्भवेत् ।
013c	निराबाधं यथालोकं सुप्रशस्तं कृतं भवेत् ॥
014a	तृतीयं यत्तु दुर्दर्शं दुर्गन्धि तमसा वृतम् ।
014c	परुषं शर्कराकीर्णं श्वदंष्ट्राबहुलं भृशम् ।
014e	किमिकीटसमाकीर्णं भजतामतिदुर्गमम् ॥
015a	मार्गैरेवं त्रिभिर्नित्यमुत्तमाधममध्यमान् ।
015c	सन्नयन्ति यथा काले तन्मे शृणु शुचिस्मिते ॥
016a	उत्तमानन्तकाले तु यमदूताः सुसंवृताः ।
016c	नयन्ति सुखमादाय रमणीयपथेन वै ॥
017	उमोवाच ।
017a	भगवंस्तत्र चात्मानं त्यक्तदेहं निराश्रयम् ।
017c	अदृश्यं कथमादाय सन्नयन्ति यमान्तिकम् ॥
018	महेश्वर उवाच ।
018a	शृणु भामिनि तत्स्रवं त्रिविधं देहकारणम् ।
018c	कर्मवश्यं भोगवश्यं दुःखवश्यमिति प्रिये ॥
019a	मानुषं कर्मवश्यं स्याद्द्वितीयं भोगसाधनम् ।
019c	तृतीयं यातनावश्यं शरीरं मायया कृतम् ।
019e	यमलोके न चान्यत्र दृश्यते यातनायुतम् ॥
020a	शरीरैर्यातनावश्यैर्जीवानामुच्य भामिनि ।
020c	नयन्ति यामिकास्तत्र प्राणिनो मायया मृतान् ॥
021ac	मध्यमान्योधवेषेण मध्यमेन पथा तथा ॥
022a	चण्डालवेषास्त्वधमान्गृहीत्वा भर्त्सतर्जनैः ।
022c	आकर्षन्तस्तथा पाशैर्दुर्दर्शेन नयन्ति तान् ॥
023a	त्रिविधानेवमादाय नयन्ति यमसादनम् ।
023c	धर्मासनगतं दक्षं भ्राजमानं स्वतेजसा ॥
024a	लोकपालं सहाध्यक्षं तथैव परिषद्गतम् ।
024c	दर्शयन्ति महाभागे यामिकास्तं निवेद्य ते ॥
025a	पूजयन्दण्डयन्कांश्चित्तेषां शृण्वञ्शुभाशुभम् ।
025c	व्याहृतो बहुसाहस्रैस्तत्रास्ते सततं यमः ॥
026a	गतानां तु यमस्तेषामुत्तमानभिपूजया ।
026c	अभिसङ्गृह्य विधिवत्पृष्ट्वा स्वागतकौशलम् ।
026e	प्रस्तुत्य तत्कृतं तेषां लोकं सन्दिशते यमः ॥
027ac	यमेनैवमनुज्ञाता यान्ति पश्चात्त्रिविष्टपम् ॥
028a	मध्यमानां यमस्तेषां श्रुत्वा कर्म यथातथम् ।
028c	जायन्तां मानुषेष्वेव इति सन्दिशते च तान् ॥
029a	अधमान्पाशसंयुक्तान्यमो नावेक्षते गतान् ।
029c	यमस्य पुरुषा घोराश्चण्डालसमदर्शनाः ।
029e	यातनाः प्रापयन्त्येताँल्लोकपालस्य शासनात् ॥
030a	भिन्दन्तश्च तुदन्तश्च प्रकर्षन्तो यतस्ततः ।
030c	क्रोशन्तः पातयन्त्येतान्मिथो गर्तेष्ववाङ्मुखान् ॥
031a	संयामिन्यः शिलास्तेषां पतन्ति शिरसि प्रिये ।
031c	अयोमुखाः कङ्कवला भक्षयन्ति सुदारुणाः ॥
032a	असिपत्रवने घोरे चारयन्ति तथा परान् ।
032c	तीक्ष्णदंष्ट्रास्तथा श्वानः कांश्चित्तत्र ह्यदन्ति वै ॥
033a	तत्र वैतरणी नाम नदी ग्राहसमाकुला ।
033c	दुष्प्रवेशा च घोरा च मूत्रशोणितवाहिनी ।
033e	तस्यां सम्मज्जयन्त्येते तृषितान्पाययन्ति तान् ॥
034a	आरोपयन्ति वै कांश्चित्तत्र कण्टकशल्मलीम् ।
034c	यन्त्रचक्रेषु तिलवत्पीड्यन्ते तत्र केचन ॥
035a	अङ्गरेषु च दह्यन्ते तथा दुष्कृतकारिणः ।
035c	कुम्भीपाकेषु पच्यन्ते पच्यन्ते सिकतासु वै ॥
036a	पाठ्यन्ते तरुवच्छस्त्रैः पापिनः क्रकचादिभिः ।
036c	भिद्यन्ते भागशः शूलैस्तुद्यन्ते सूक्ष्मसूचिभिः ॥
037a	एवं त्वया कृतं दोषं तदर्थं दण्डनं त्विति ।
037c	वाचैव घोषयन्ति स्म दण्डमानाः समन्ततः ॥
038a	एवं ते यातनां प्राप्य शरीरैर्यातनाशयैः ।
038c	प्रसहन्तश्च तद्दुःखं स्मरन्तः स्वापराधजम् ॥
039a	क्रोशन्तश्च रुद्रन्तश्च न मुच्यन्ते कथञ्चन ।
039c	स्मरन्तस्तत्र तप्यन्ते पापमात्मकृतं भृशम् ॥
040a	एवं बहुविधा दण्डा भुज्यन्ते पापकारिभिः ।
040c	यातनाभिश्च पच्यन्ते नरकेषु पुनः पुनः ॥
041a	अपरे यातनां भुक्त्वा मुच्यन्ते तत्र किल्बिषात् ।
041c	पापदोषक्षयकरा यातनाः संस्मृता नृणाम् ।
041e	बहुतप्तं यथा लोहममलं तत्तथा भवेत् ॥ ॥

इति श्रीमन्महाभारते अनुशासनपर्वणि दानधर्मपर्वणि एकोनत्रिंशदधिकद्विशततमोऽध्यायः ॥ 229 ॥
