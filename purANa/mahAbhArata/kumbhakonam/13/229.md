अध्यायः 229

महादेवेन देवीं प्रति यमनगरतन्मार्गादिप्रतिपादनपूर्वकं पापिनां यातनानुभवप्रकारादिप्रतिपादनम् ॥ 1 ॥

KK-13-01-229-001	उमोवाच ।
KK-13-01-229-001a	भगवन्सर्वलोकेश त्रिपुरार्दन शङ्कर ।
KK-13-01-229-001c	कीदृशा यमदण्डास्ते कीदृशाः परिचारकाः ॥
KK-13-01-229-002a	कथं मृतास्ते गच्छन्ति प्राणिनो यमसादनम् ।
KK-13-01-229-002c	कीदृशं भवनं तस्य कथं दण्डयति प्रजाः ।
KK-13-01-229-002e	एतत्सर्वं महादेव श्रोतुमिच्छाम्यहं प्रभो ॥
KK-13-01-229-003	महेश्वर उवाच ।
KK-13-01-229-003a	शृणु कल्याणि तत्सर्वं यत्ते देवि मनःप्रियम् ।
KK-13-01-229-003c	दक्षिणस्यां दिशि शुभे यमस्य सदनं महत् ॥
KK-13-01-229-004a	विचित्रं रमणीयं च नानाभावसमन्वितम् ।
KK-13-01-229-004c	पितृभिः प्रेतसङ्घैश्च यमदूतैश्च सन्ततम् ॥
KK-13-01-229-005a	प्राणिसङ्घैश्च बहुभिः कर्मवश्यैश्च पूरितम् ।
KK-13-01-229-005c	तत्रास्ते दण्डयन्नित्यं यमो लोकहिते रतः ॥
KK-13-01-229-006a	मायया सततं वेत्ति प्राणिनां यच्छुभाशुभम् ।
KK-13-01-229-006c	मायया संहरंस्तत्र प्राणिसङ्घान्यतस्ततः ॥
KK-13-01-229-007a	तस्य मायामयाः पाशा न वेद्यन्ते सुरासुरैः ।
KK-13-01-229-007c	को हि मानुषमात्रस्तु देवस्य चरितं महत् ॥
KK-13-01-229-008a	एवं संवसतस्तस्य यमस्य परिचारकाः ।
KK-13-01-229-008c	गृहीत्वा सन्नयन्त्येव प्राणिनः क्षीणकर्मणः ।
KK-13-01-229-008e	यन केनापदेशेन त्वपदेशसमुद्भवाः ॥
KK-13-01-229-009a	कर्मणा प्राणिनो लोके उत्तमाधममध्यमाः ।
KK-13-01-229-009c	यथार्हं तान्समादाय नयन्ति यमसादनम् ॥
KK-13-01-229-010a	धार्मिकानुत्तमान्विद्धि स्वर्गिणस्ते यथाऽमराः ।
KK-13-01-229-010c	त्रिषु जन्म लभन्ते ये कर्मणा मध्यमाः स्मृताः ।
KK-13-01-229-010e	तिर्यङनरकगन्तारो ह्यधमास्ते नराधमाः ॥
KK-13-01-229-011a	पन्थानस्त्रिविधा दृष्टाः सर्वेषां गतजीविनाम् ।
KK-13-01-229-011c	रमणीयं निराबाधं दुर्दर्शमिति नामतः ॥
KK-13-01-229-012a	रमणीयं तु यन्मार्गं पताकाध्वजसङ्कुलम् ।
KK-13-01-229-012c	धूपितं सिक्तसंमृष्टं पुष्पमालाभिसङ्कुलम् ॥
KK-13-01-229-013a	मनोहरं सुखस्पर्शं गच्छतामेव तद्भवेत् ।
KK-13-01-229-013c	निराबाधं यथालोकं सुप्रशस्तं कृतं भवेत् ॥
KK-13-01-229-014a	तृतीयं यत्तु दुर्दर्शं दुर्गन्धि तमसा वृतम् ।
KK-13-01-229-014c	परुषं शर्कराकीर्णं श्वदंष्ट्राबहुलं भृशम् ।
KK-13-01-229-014e	किमिकीटसमाकीर्णं भजतामतिदुर्गमम् ॥
KK-13-01-229-015a	मार्गैरेवं त्रिभिर्नित्यमुत्तमाधममध्यमान् ।
KK-13-01-229-015c	सन्नयन्ति यथा काले तन्मे शृणु शुचिस्मिते ॥
KK-13-01-229-016a	उत्तमानन्तकाले तु यमदूताः सुसंवृताः ।
KK-13-01-229-016c	नयन्ति सुखमादाय रमणीयपथेन वै ॥
KK-13-01-229-017	उमोवाच ।
KK-13-01-229-017a	भगवंस्तत्र चात्मानं त्यक्तदेहं निराश्रयम् ।
KK-13-01-229-017c	अदृश्यं कथमादाय सन्नयन्ति यमान्तिकम् ॥
KK-13-01-229-018	महेश्वर उवाच ।
KK-13-01-229-018a	शृणु भामिनि तत्स्रवं त्रिविधं देहकारणम् ।
KK-13-01-229-018c	कर्मवश्यं भोगवश्यं दुःखवश्यमिति प्रिये ॥
KK-13-01-229-019a	मानुषं कर्मवश्यं स्याद्द्वितीयं भोगसाधनम् ।
KK-13-01-229-019c	तृतीयं यातनावश्यं शरीरं मायया कृतम् ।
KK-13-01-229-019e	यमलोके न चान्यत्र दृश्यते यातनायुतम् ॥
KK-13-01-229-020a	शरीरैर्यातनावश्यैर्जीवानामुच्य भामिनि ।
KK-13-01-229-020c	नयन्ति यामिकास्तत्र प्राणिनो मायया मृतान् ॥
KK-13-01-229-021ac	मध्यमान्योधवेषेण मध्यमेन पथा तथा ॥
KK-13-01-229-022a	चण्डालवेषास्त्वधमान्गृहीत्वा भर्त्सतर्जनैः ।
KK-13-01-229-022c	आकर्षन्तस्तथा पाशैर्दुर्दर्शेन नयन्ति तान् ॥
KK-13-01-229-023a	त्रिविधानेवमादाय नयन्ति यमसादनम् ।
KK-13-01-229-023c	धर्मासनगतं दक्षं भ्राजमानं स्वतेजसा ॥
KK-13-01-229-024a	लोकपालं सहाध्यक्षं तथैव परिषद्गतम् ।
KK-13-01-229-024c	दर्शयन्ति महाभागे यामिकास्तं निवेद्य ते ॥
KK-13-01-229-025a	पूजयन्दण्डयन्कांश्चित्तेषां शृण्वञ्शुभाशुभम् ।
KK-13-01-229-025c	व्याहृतो बहुसाहस्रैस्तत्रास्ते सततं यमः ॥
KK-13-01-229-026a	गतानां तु यमस्तेषामुत्तमानभिपूजया ।
KK-13-01-229-026c	अभिसङ्गृह्य विधिवत्पृष्ट्वा स्वागतकौशलम् ।
KK-13-01-229-026e	प्रस्तुत्य तत्कृतं तेषां लोकं सन्दिशते यमः ॥
KK-13-01-229-027ac	यमेनैवमनुज्ञाता यान्ति पश्चात्त्रिविष्टपम् ॥
KK-13-01-229-028a	मध्यमानां यमस्तेषां श्रुत्वा कर्म यथातथम् ।
KK-13-01-229-028c	जायन्तां मानुषेष्वेव इति सन्दिशते च तान् ॥
KK-13-01-229-029a	अधमान्पाशसंयुक्तान्यमो नावेक्षते गतान् ।
KK-13-01-229-029c	यमस्य पुरुषा घोराश्चण्डालसमदर्शनाः ।
KK-13-01-229-029e	यातनाः प्रापयन्त्येताँल्लोकपालस्य शासनात् ॥
KK-13-01-229-030a	भिन्दन्तश्च तुदन्तश्च प्रकर्षन्तो यतस्ततः ।
KK-13-01-229-030c	क्रोशन्तः पातयन्त्येतान्मिथो गर्तेष्ववाङ्मुखान् ॥
KK-13-01-229-031a	संयामिन्यः शिलास्तेषां पतन्ति शिरसि प्रिये ।
KK-13-01-229-031c	अयोमुखाः कङ्कवला भक्षयन्ति सुदारुणाः ॥
KK-13-01-229-032a	असिपत्रवने घोरे चारयन्ति तथा परान् ।
KK-13-01-229-032c	तीक्ष्णदंष्ट्रास्तथा श्वानः कांश्चित्तत्र ह्यदन्ति वै ॥
KK-13-01-229-033a	तत्र वैतरणी नाम नदी ग्राहसमाकुला ।
KK-13-01-229-033c	दुष्प्रवेशा च घोरा च मूत्रशोणितवाहिनी ।
KK-13-01-229-033e	तस्यां सम्मज्जयन्त्येते तृषितान्पाययन्ति तान् ॥
KK-13-01-229-034a	आरोपयन्ति वै कांश्चित्तत्र कण्टकशल्मलीम् ।
KK-13-01-229-034c	यन्त्रचक्रेषु तिलवत्पीड्यन्ते तत्र केचन ॥
KK-13-01-229-035a	अङ्गरेषु च दह्यन्ते तथा दुष्कृतकारिणः ।
KK-13-01-229-035c	कुम्भीपाकेषु पच्यन्ते पच्यन्ते सिकतासु वै ॥
KK-13-01-229-036a	पाठ्यन्ते तरुवच्छस्त्रैः पापिनः क्रकचादिभिः ।
KK-13-01-229-036c	भिद्यन्ते भागशः शूलैस्तुद्यन्ते सूक्ष्मसूचिभिः ॥
KK-13-01-229-037a	एवं त्वया कृतं दोषं तदर्थं दण्डनं त्विति ।
KK-13-01-229-037c	वाचैव घोषयन्ति स्म दण्डमानाः समन्ततः ॥
KK-13-01-229-038a	एवं ते यातनां प्राप्य शरीरैर्यातनाशयैः ।
KK-13-01-229-038c	प्रसहन्तश्च तद्दुःखं स्मरन्तः स्वापराधजम् ॥
KK-13-01-229-039a	क्रोशन्तश्च रुद्रन्तश्च न मुच्यन्ते कथञ्चन ।
KK-13-01-229-039c	स्मरन्तस्तत्र तप्यन्ते पापमात्मकृतं भृशम् ॥
KK-13-01-229-040a	एवं बहुविधा दण्डा भुज्यन्ते पापकारिभिः ।
KK-13-01-229-040c	यातनाभिश्च पच्यन्ते नरकेषु पुनः पुनः ॥
KK-13-01-229-041a	अपरे यातनां भुक्त्वा मुच्यन्ते तत्र किल्बिषात् ।
KK-13-01-229-041c	पापदोषक्षयकरा यातनाः संस्मृता नृणाम् ।
KK-13-01-229-041e	बहुतप्तं यथा लोहममलं तत्तथा भवेत् ॥ ॥

इति श्रीमन्महाभारते अनुशासनपर्वणि दानधर्मपर्वणि एकोनत्रिंशदधिकद्विशततमोऽध्यायः ॥ 229 ॥
