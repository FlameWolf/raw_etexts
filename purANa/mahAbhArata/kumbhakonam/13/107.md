श्रीः
अध्यायः 107
युधिष्ठिरम् प्रति भीष्मेण गोदानफलविशेषविषयकेन्द्रप्रश्नानुवादः ॥ 1 ॥

001	युधिष्ठिर उवाच 
001a	उक्तं ते गोप्रदानं वै नाचिकेतमृषिं प्रति ।
001c	माहात्म्यमपि चैवोक्तमुद्देशेन गवां प्रभो ॥
002a	नृगेण च महद्दुःखमनुभूतं महात्मना ।
002c	एकापराधादज्ञानात्पितामह महामते ॥
003a	द्वारवत्यां यथा चासौ निविशन्त्यां समुद्धृतः ।
003c	मोक्षहेतुरभूत्कृष्णस्तदप्यवधृतं मया ॥
004a	किं त्वस्ति मम सन्देहो गवां लोकं प्रति प्रभो ।
004c	तत्त्वतः श्रोतुमिच्छामि गोदा यत्र वसन्त्युत ॥
005	भीष्म उवाच 
005a	अत्राप्युदाहरन्तीममितिहासं पुरातनम् ।
005c	यथाऽपृच्छत्पद्मयोनिमेतदेव शतक्रतुः ॥
006	शक्र उवाच 
006a	स्वर्लोकवासिनां लक्ष्मीमभिभूय स्वयाऽर्चिषा ।
006c	गोलोकवासिनः पश्ये वदतां संशयोऽत्र मे ॥
007a	कीदृशा भगवँल्लोका गवां तद्बूहि मेऽनघ ।
007c	यानावसन्ति दातार एतदिच्छामि वेदितुम् ॥
008a	कीदृशाः किम्फलाः किंस्वित्परमस्तत्र को गुणः ।
008c	कथं च पुरुषास्तत्र गच्छन्ति विगतज्वराः ॥
009a	कियत्कालं प्रदानस्य दाता च फलमश्नुते ।
009c	कथं बहुविधं दानं स्यादल्पमपि वा कथम् ॥
010a	बह्वीनां कीदृशं दानमल्पानां वाऽपि कीदृशम् ।
010c	अदत्त्वा गोप्रदाः सन्ति केन वा तच्च शंस मे ||
011a	कथं वा बहुदाता स्यादल्पदात्रा समः प्रभो ।
011c	अल्पप्रदाता बहुदः कथं स्वित्स्यादिहेश्वर ॥
012a	कीदृशी दक्षिणा चैव गोप्रदाने विशिष्यते ।
012c	एतत्तथ्येन भगवन्मम शंसितुमर्हसि ॥ 

इति श्रीमन्महाभारते अनुशासनपर्वणि दानधर्मपर्वणि सप्ताधिकशततमोऽध्यायः ॥ 107 ॥

7-107-2 एकापराधादज्ञानान्नृगस्तां दुर्गतिं गतः । इति ट. ध. पाठः ॥
