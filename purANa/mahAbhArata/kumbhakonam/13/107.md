श्रीः
अध्यायः 107
युधिष्ठिरम् प्रति भीष्मेण गोदानफलविशेषविषयकेन्द्रप्रश्नानुवादः ॥ 1 ॥

KK-13-01-107-001	युधिष्ठिर उवाच 
KK-13-01-107-001a	उक्तं ते गोप्रदानं वै नाचिकेतमृषिं प्रति ।
KK-13-01-107-001c	माहात्म्यमपि चैवोक्तमुद्देशेन गवां प्रभो ॥
KK-13-01-107-002a	नृगेण च महद्दुःखमनुभूतं महात्मना ।
KK-13-01-107-002c	एकापराधादज्ञानात्पितामह महामते ॥
KK-13-01-107-003a	द्वारवत्यां यथा चासौ निविशन्त्यां समुद्धृतः ।
KK-13-01-107-003c	मोक्षहेतुरभूत्कृष्णस्तदप्यवधृतं मया ॥
KK-13-01-107-004a	किं त्वस्ति मम सन्देहो गवां लोकं प्रति प्रभो ।
KK-13-01-107-004c	तत्त्वतः श्रोतुमिच्छामि गोदा यत्र वसन्त्युत ॥
KK-13-01-107-005	भीष्म उवाच 
KK-13-01-107-005a	अत्राप्युदाहरन्तीममितिहासं पुरातनम् ।
KK-13-01-107-005c	यथाऽपृच्छत्पद्मयोनिमेतदेव शतक्रतुः ॥
KK-13-01-107-006	शक्र उवाच 
KK-13-01-107-006a	स्वर्लोकवासिनां लक्ष्मीमभिभूय स्वयाऽर्चिषा ।
KK-13-01-107-006c	गोलोकवासिनः पश्ये वदतां संशयोऽत्र मे ॥
KK-13-01-107-007a	कीदृशा भगवँल्लोका गवां तद्बूहि मेऽनघ ।
KK-13-01-107-007c	यानावसन्ति दातार एतदिच्छामि वेदितुम् ॥
KK-13-01-107-008a	कीदृशाः किम्फलाः किंस्वित्परमस्तत्र को गुणः ।
KK-13-01-107-008c	कथं च पुरुषास्तत्र गच्छन्ति विगतज्वराः ॥
KK-13-01-107-009a	कियत्कालं प्रदानस्य दाता च फलमश्नुते ।
KK-13-01-107-009c	कथं बहुविधं दानं स्यादल्पमपि वा कथम् ॥
KK-13-01-107-010a	बह्वीनां कीदृशं दानमल्पानां वाऽपि कीदृशम् ।
KK-13-01-107-010c	अदत्त्वा गोप्रदाः सन्ति केन वा तच्च शंस मे ||
KK-13-01-107-011a	कथं वा बहुदाता स्यादल्पदात्रा समः प्रभो ।
KK-13-01-107-011c	अल्पप्रदाता बहुदः कथं स्वित्स्यादिहेश्वर ॥
KK-13-01-107-012a	कीदृशी दक्षिणा चैव गोप्रदाने विशिष्यते ।
KK-13-01-107-012c	एतत्तथ्येन भगवन्मम शंसितुमर्हसि ॥ 

इति श्रीमन्महाभारते अनुशासनपर्वणि दानधर्मपर्वणि सप्ताधिकशततमोऽध्यायः ॥ 107 ॥

7-107-2 एकापराधादज्ञानान्नृगस्तां दुर्गतिं गतः । इति ट. ध. पाठः ॥
