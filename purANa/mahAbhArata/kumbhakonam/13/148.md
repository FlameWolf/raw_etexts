श्रीः
अध्यायः 148

भीष्मेण युधिष्ठिरम् प्रति यतिशुश्रूषाप्रशंसनम् ॥ 1 ॥

001	'पराशर उवाच 
001a	न तथा सम्प्रदानेन नोपवासादिभिस्तथा ।
001c	इष्टां गतिमवाप्नोति यथा शुश्रूषकर्मणा ॥
002a	यादृशेन तु तोयेन शुद्धिं प्रकुरुते नरः ।
002c	तादृग्भवति तद्धौतमुदकस्य प्रभावतः ॥
003a	शूद्रोप्येतेन मार्गेण यादृशं सेवते जनम् ।
003c	तादृग्भवति संसर्गादचिरेण न संशयः ॥
004a	तस्मात्प्रयत्नतः सेव्या भिक्षवो नियतात्मना ।
004c	उदकग्रहणाद्येन स्नपनोद्वर्तनैस्तथा ॥
005a	अध्वना कर्शितानां च व्याधितानां तथैव च ।
005c	शुश्रूषां नियतं कुर्यात्तेषामापदि यत्नतः ॥
006a	दर्भाजिनान्यवेक्षेत भैक्षभाजनमेव च ।
006c	यथाकामं च कार्याणि सर्वाण्येवोपसाधयेत् ।
006e	प्रायश्चित्तं यता न स्यात्तथा सर्वं समाचरेत् ॥
007a	व्याधितानां तु भिक्षूणां चेलप्रक्षालनादिभिः ।
007c	प्रतिकर्मक्रिया कार्या भेषजानयनैस्तथा ॥
008a	पिंषणालेपनं चूर्णं कषायमथ साधनम् ।
008c	नान्यस्य प्रतिचारेषु सुखार्थमुपपादयेत् ॥
009a	भिक्षाटनोऽभिगच्छेत भिषजश्च विपश्चितः ।
009c	ततो विनिष्क्रियार्थानि द्रव्याणि समुपार्जयेत् ॥
010a	यश्च प्रीतमना दद्यादादद्याद्भेषजं नरः ।
010c	अश्रद्धया हि दत्तानि तान्यभोक्ष्याणि भिक्षुभिः ॥
011a	श्रद्धया यदुपादत्तं श्रद्धया चोपपादितम् ।
011c	तस्योपभोगाद्धर्मः स्याद्व्याधिभिश्च निवर्त्यते ॥
012a	आदेहपतनादेवं शुश्रूषेद्विधिपूर्वकम् ।
012c	न त्वेवं धर्ममुत्सृज्य कुर्यात्तेषां प्रतिक्रियाम् ॥
013a	स्वभावतो हि द्वन्द्वानि विप्रयान्त्युपयान्ति च ।
013c	स्वभावतः सर्वभावा भवन्ति नभवन्ति च ।
013e	सागरस्योर्मिसदृशा विज्ञातव्या गुणात्मकाः ॥
014a	विद्यादेवं हि यो धीमांस्तत्ववित्तत्वदर्शनः ।
014c	न स लिप्येत पापेन पद्मपत्रमिवाम्भसा ॥' 

इति श्रीमन्महाभारते अनुशासनपर्वणि दानधर्मपर्वणि अष्टचत्वारिंशदधिकशततमोऽध्यायः ॥ 148 ॥
