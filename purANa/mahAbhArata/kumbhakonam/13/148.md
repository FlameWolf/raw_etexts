श्रीः
अध्यायः 148

भीष्मेण युधिष्ठिरम् प्रति यतिशुश्रूषाप्रशंसनम् ॥ 1 ॥

KK-13-01-148-001	'पराशर उवाच 
KK-13-01-148-001a	न तथा सम्प्रदानेन नोपवासादिभिस्तथा ।
KK-13-01-148-001c	इष्टां गतिमवाप्नोति यथा शुश्रूषकर्मणा ॥
KK-13-01-148-002a	यादृशेन तु तोयेन शुद्धिं प्रकुरुते नरः ।
KK-13-01-148-002c	तादृग्भवति तद्धौतमुदकस्य प्रभावतः ॥
KK-13-01-148-003a	शूद्रोप्येतेन मार्गेण यादृशं सेवते जनम् ।
KK-13-01-148-003c	तादृग्भवति संसर्गादचिरेण न संशयः ॥
KK-13-01-148-004a	तस्मात्प्रयत्नतः सेव्या भिक्षवो नियतात्मना ।
KK-13-01-148-004c	उदकग्रहणाद्येन स्नपनोद्वर्तनैस्तथा ॥
KK-13-01-148-005a	अध्वना कर्शितानां च व्याधितानां तथैव च ।
KK-13-01-148-005c	शुश्रूषां नियतं कुर्यात्तेषामापदि यत्नतः ॥
KK-13-01-148-006a	दर्भाजिनान्यवेक्षेत भैक्षभाजनमेव च ।
KK-13-01-148-006c	यथाकामं च कार्याणि सर्वाण्येवोपसाधयेत् ।
KK-13-01-148-006e	प्रायश्चित्तं यता न स्यात्तथा सर्वं समाचरेत् ॥
KK-13-01-148-007a	व्याधितानां तु भिक्षूणां चेलप्रक्षालनादिभिः ।
KK-13-01-148-007c	प्रतिकर्मक्रिया कार्या भेषजानयनैस्तथा ॥
KK-13-01-148-008a	पिंषणालेपनं चूर्णं कषायमथ साधनम् ।
KK-13-01-148-008c	नान्यस्य प्रतिचारेषु सुखार्थमुपपादयेत् ॥
KK-13-01-148-009a	भिक्षाटनोऽभिगच्छेत भिषजश्च विपश्चितः ।
KK-13-01-148-009c	ततो विनिष्क्रियार्थानि द्रव्याणि समुपार्जयेत् ॥
KK-13-01-148-010a	यश्च प्रीतमना दद्यादादद्याद्भेषजं नरः ।
KK-13-01-148-010c	अश्रद्धया हि दत्तानि तान्यभोक्ष्याणि भिक्षुभिः ॥
KK-13-01-148-011a	श्रद्धया यदुपादत्तं श्रद्धया चोपपादितम् ।
KK-13-01-148-011c	तस्योपभोगाद्धर्मः स्याद्व्याधिभिश्च निवर्त्यते ॥
KK-13-01-148-012a	आदेहपतनादेवं शुश्रूषेद्विधिपूर्वकम् ।
KK-13-01-148-012c	न त्वेवं धर्ममुत्सृज्य कुर्यात्तेषां प्रतिक्रियाम् ॥
KK-13-01-148-013a	स्वभावतो हि द्वन्द्वानि विप्रयान्त्युपयान्ति च ।
KK-13-01-148-013c	स्वभावतः सर्वभावा भवन्ति नभवन्ति च ।
KK-13-01-148-013e	सागरस्योर्मिसदृशा विज्ञातव्या गुणात्मकाः ॥
KK-13-01-148-014a	विद्यादेवं हि यो धीमांस्तत्ववित्तत्वदर्शनः ।
KK-13-01-148-014c	न स लिप्येत पापेन पद्मपत्रमिवाम्भसा ॥' 

इति श्रीमन्महाभारते अनुशासनपर्वणि दानधर्मपर्वणि अष्टचत्वारिंशदधिकशततमोऽध्यायः ॥ 148 ॥
