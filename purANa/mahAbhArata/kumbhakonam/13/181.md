श्रीः
अध्यायः 181

कीटेन व्यासचोदनया राज्यपालनपूर्वकं जन्मान्तरे ब्राह्मण्यलाभेन तपश्चर्यादिना ब्रह्मसालोक्याधिगमः ॥ 1 ॥

KK-13-01-181-001	भीष्म उवाच 
KK-13-01-181-001a	क्षत्रधर्ममनुप्राप्तः स्मरन्नेव च वीर्यवान् ।
KK-13-01-181-001c	त्यक्त्वा हि कीटतां राजंश्चचार विपुलं तपः ॥
KK-13-01-181-002a	तस्य धर्मार्थविदुषो दृष्ट्वा तद्विपुलं तपः ।
KK-13-01-181-002c	आजगाम द्विजश्रेष्ठः कृष्णद्वैपायनस्तदा ॥
KK-13-01-181-003	व्यास उवाच 
KK-13-01-181-003a	क्षात्रादेव व्रतात्कीट भूतानां परिपालय ।
KK-13-01-181-003c	क्षात्रं देवव्रतं ध्यासंस्ततो विप्रत्वमेष्यसि ॥
KK-13-01-181-004a	पाहि सर्वाः प्रजाः सम्यक् शुभाशुभविदात्मवान् ।
KK-13-01-181-004c	शुभैः संविभजन्कामैरशुभानां च भावनैः ॥
KK-13-01-181-005a	आत्मवान्भव सुप्रीतः स्वधर्माचरणे रतः ।
KK-13-01-181-005c	क्षात्रीं तनुं समुत्सृज्य ततो विप्रत्वमेष्यसि ॥
KK-13-01-181-006	भीष्म उवाच 
KK-13-01-181-006a	सोऽप्यरण्यादभिप्रेत्य पुनरेव युधिष्ठिर ।
KK-13-01-181-006c	महर्षेर्वचनं श्रुत्वा प्रजा धर्मेण पालयन् ॥
KK-13-01-181-007a	अचिरेणैव कालेन कीटः पार्थिवसत्तम ।
KK-13-01-181-007c	प्रजापालनधर्मेण प्रेत्य विप्रत्वमागतः ॥
KK-13-01-181-008a	ततस्तं ब्राह्मणं द्रष्टुं पुनरेव महायशाः ।
KK-13-01-181-008c	आजगाम महाप्राज्ञः कृष्णद्वैपायनस्तदा ॥
KK-13-01-181-009	व्यास उवाच 
KK-13-01-181-009a	भोभो ब्रह्मर्षभ श्रीमन्मा व्यथिष्ठाः कथञ्चन ।
KK-13-01-181-009c	शुभकृच्छुभयोनीषु पापकृत्पापयोनिषु ॥
KK-13-01-181-010a	उपपद्यति धर्मज्ञ यथाधर्मं यथाव्रतम् ।
KK-13-01-181-010c	तस्मान्मृत्युभयात्कीट मा व्यथिष्ठाः कथञ्चन ।
KK-13-01-181-010e	धर्मलाभात्परं न स्यात्तस्माद्धर्मं चरोत्तमम् ॥
KK-13-01-181-011	कीट उवाच 
KK-13-01-181-011a	सुखात्सुखतरं प्राप्तो भगवंस्त्वत्कृते ह्यहम् ।
KK-13-01-181-011c	धर्ममूलं शुभं प्राप्य पाप्मा नष्ट इहाद्य मे ॥
KK-13-01-181-012	भीष्म उवाच 
KK-13-01-181-012a	भगवद्वचनात्कीटो ब्राह्मण्यं प्राप्य दुर्लभम् ।
KK-13-01-181-012c	अकरोत्पृथिवीं राजन्यज्ञयूपशताङ्किताम् ।
KK-13-01-181-012e	ततः सालोक्यमगमद्ब्रह्मणो ब्रह्मवित्तमः ॥
KK-13-01-181-013a	अथ पापहरं कीटः पार्थ ब्रह्म सनातनम् ।
KK-13-01-181-013c	स्वकर्मफलनिर्वृत्तं व्यासस्य वचनात्तदा ॥
KK-13-01-181-014a	कुरुक्षेत्रे युद्धहताः पुण्ये क्षत्रियपुङ्गवाः ।
KK-13-01-181-014c	सम्प्राप्तास्ते गतिं पुण्यां तन्मा त्वं शोच पुत्रक ॥ 

इति श्रीमन्महाभारते अनुशासनपर्वणि दानधर्मपर्वणि एकाशीत्यधिकशततमोऽध्यायः ॥ 181 ॥
