श्रीः
अध्यायः 105

भीष्मेण युधिष्ठिरम् प्रति ब्राह्मणस्वापहारस्यानर्थहेतुतायां दृष्टान्ततया नृगोपाख्यानकथनम् ॥ 1 ॥

KK-13-01-105-001	भीष्म उवाच 
KK-13-01-105-001a	अत्रैव कीर्त्यते सद्भिर्ब्राह्मणस्वाभिमर्शने ।
KK-13-01-105-001c	नृगेण सुमहत्कृच्छ्रं यदवाप्तं कुरूद्वह ॥
KK-13-01-105-002a	निविशन्त्यां पुरा पार्थ द्वारवत्यामिति श्रुतिः ।
KK-13-01-105-002c	अदृश्यत महाकूपस्तृणवीरुत्समावृतः ||
KK-13-01-105-003a	प्रयत्नं तत्र कुर्वाणास्तस्मात्कूपाज्जलार्थिनः ।
KK-13-01-105-003c	श्रमेण महता युक्तास्तस्मिंस्तोये सुसंवृते ॥
KK-13-01-105-004a	ददृशुस्ते महाकायं कृकलासमवस्थितम् ।
KK-13-01-105-004c	तस्य चोद्धरणे यत्नमकुर्वंस्ते सहस्रशः ॥
KK-13-01-105-005a	प्रग्रहैश्चर्मपट्टैश्च तं बद्ध्वा पर्वतोपमम् ।
KK-13-01-105-005c	नाशक्नुवन्समुद्धर्तुं ततो जग्मुर्जनार्दनम् ॥
KK-13-01-105-006a	खमावृत्योदपानस्य कृकलासः स्थितो महान् ।
KK-13-01-105-006c	तस्य नास्ति समुद्धर्तेत्येतत्कृष्णे न्यवेदयन् ॥
KK-13-01-105-007a	स वासुदेवेन समुद्धृतश्च पृष्टश्च कामान्निजगाद राजा ।
KK-13-01-105-007c	नृगस्तदाऽऽत्मानमथो न्यवेदयत्पुरातनं यज्ञसहस्रयाजिनम् ॥
KK-13-01-105-008a	तथा ब्रुवाणं तु तमाह माधवः शुभं त्वया कर्म कृतं न पापकम् ।
KK-13-01-105-008c	कथं भवान्दुर्गतिमीदृशीं गतो नरेन्द्र तद्ब्रूहि किमेतदीदृशम् ॥
KK-13-01-105-009a	शतं सहस्राणि गवां शतं पुनः पुनः शतान्यष्टशतायुतानि ।
KK-13-01-105-009c	त्वया पुरा दत्तमितीह शुश्रुम नृप द्विजेभ्यः क्व नु तद्गतं तव ॥
KK-13-01-105-010a	नृगस्ततोऽब्रवीत्कृष्णं ब्राह्मणस्याग्निहोत्रिणः ।
KK-13-01-105-010c	प्रोषितस्य परिभ्रष्टा गौरेका मम गोधने ॥
KK-13-01-105-011a	गवां सहस्रे सङ्ख्याता तदा सा पशुपैर्मम ।
KK-13-01-105-011c	सा ब्राह्मणाय मे दत्ता प्रेत्यार्थमभिकाङ्क्षता ॥
KK-13-01-105-012a	अपश्यत्परिमार्गंश्च तां गां परगृहे द्विजः ।
KK-13-01-105-012c	ममेयमिति चोवाच ब्राह्मणो यस्य साऽभवत् ॥
KK-13-01-105-013a	तावुभौ समनुप्राप्तौ विवदन्तौ भृशज्वरौ ।
KK-13-01-105-013c	भवान्दाता भवान्हर्तेत्यथ तौ मामवोचताम् ॥
KK-13-01-105-014a	शतेन शतसङ्ख्येन गवां विनिमयेन वै ।
KK-13-01-105-014c	याचे प्रतिग्रहीतारं स तु मामब्रवीदिदम् ॥
KK-13-01-105-015a	देशकालोपसम्पन्ना दोग्ध्री शान्ताऽतिवत्सला ।
KK-13-01-105-015c	स्वादुक्षीरप्रदा धन्या मम नित्यं निवेशने ॥
KK-13-01-105-016a	कृशं च भरते सा गौर्मम पुत्रमपस्तनम् ।
KK-13-01-105-016c	न सा शक्या मया दातुमित्युक्त्वा स जगाम ह ॥
KK-13-01-105-017a	ततस्तमपरं विप्रं याचे विनिमयेन वै ।
KK-13-01-105-017c	गवां शतसहस्रं हि तत्कृते गृह्यतामिति ॥
KK-13-01-105-018	ब्राह्मण उवाच 
KK-13-01-105-018a	न राज्ञां प्रतिगृह्णामि शक्तोऽहं स्वस्य मार्गणे ।
KK-13-01-105-018c	सैव गौर्दीयतां शीघ्रं ममेति मधुसूदन ॥
KK-13-01-105-019a	रुक्ममश्वांश्च ददतो रजतस्यन्दनांस्तथा ।
KK-13-01-105-019c	न जग्राह ययौ चापि तदा स ब्राह्मणर्षभः ॥
KK-13-01-105-020a	एतस्मिन्नेव काले तु चोदितः कालधर्मणा ।
KK-13-01-105-020c	पितृलोकमहं प्राप्य धर्मराजमुपागमम् ॥
KK-13-01-105-021a	यमस्तु पूजयित्वा मां ततो वचनमब्रवीत् ।
KK-13-01-105-021c	नान्तः सङ्ख्यायते राजंस्तव पुण्यस्य कर्मणः ॥
KK-13-01-105-022a	अस्ति चैव कृतं पापमज्ञानात्तदपि त्वया ।
KK-13-01-105-022c	चरस्व पापं पश्चाद्वा पूर्वं वा त्वं यथेच्छसि ॥
KK-13-01-105-023a	रक्षितास्मीति चोक्तं ते प्रतिज्ञा चानृता तव ।
KK-13-01-105-023c	ब्राह्मणस्वस्य चादानं द्विविधस्ते व्यतिक्रमः ॥
KK-13-01-105-024a	पूर्वं कृच्छ्रं चरिष्येऽहं पश्चाच्छुभमिति प्रभो ।
KK-13-01-105-024c	धर्मराजं ब्रुवन्नेवं पतितोस्मि महीतले ॥
KK-13-01-105-025a	अश्रौषं पतितश्चाहं यमस्योच्चैः प्रभाषतः ।
KK-13-01-105-025c	वासुदेवः समुद्धर्ता भविता ते जनार्दनः ॥
KK-13-01-105-026a	पूर्णे वर्षसहस्रान्ते क्षीणे कर्मणि दुष्कृते ।
KK-13-01-105-026c	प्राप्लस्यसे शाश्वताँल्लोकाञ्जितान्स्वेनैव कर्मणा ॥
KK-13-01-105-027a	कूपेऽऽत्मानमधःशीर्षमपश्यं पतितं च ह ।
KK-13-01-105-027c	तिर्यग्योनिमनुप्राप्तं न च मामजहात्स्मृतिः ॥
KK-13-01-105-028a	त्वया तु तारितोऽस्म्यद्य किमन्यत्र तपोबलात् ।
KK-13-01-105-028c	अनुजानीहि मां कृष्ण गच्छेयं दिवमद्य वै ॥
KK-13-01-105-029a	अनुज्ञातः स कृष्णेन नमस्कृत्य जनार्दनम् ।
KK-13-01-105-029c	विमानं दिव्यमास्थाय ययौ दिवमरिन्दमः ॥
KK-13-01-105-030a	ततस्तस्मिन्दिवं याते नृगे भरतसत्तम ।
KK-13-01-105-030c	वासुदेव इमाञ्श्लोकाञ्जगाद कुरुनन्दन ॥
KK-13-01-105-031a	ब्राह्मणस्वं न हर्तव्यं पुरुषेण विजानता ।
KK-13-01-105-031c	ब्राह्मणस्वं हृतं हन्ति नृगं ब्राह्मणगौरिव ॥
KK-13-01-105-032a	सतां समागमः सद्भिर्नाफलः पार्थ विद्यते ।
KK-13-01-105-032c	विमुक्तं नरकात्पश्य नृगं साधुसमागमात् ॥
KK-13-01-105-033a	प्रदानं फलवत्तत्र द्रोहस्तत्र तथाऽफलः ।
KK-13-01-105-033c	अपहारं गवां तस्माद्वर्जयेत युधिष्ठिर ॥ 

इति श्रीमन्महाभारते अनुशासनपर्वणि दानधर्मपर्वणि पञ्चाधिकशततमोऽध्यायः ॥ 105 ॥

7-105-23 प्रतिज्ञा च कृता त्वयेति, त्रिविधस्ते व्यतिक्रम इति च. थ. ध. पाठः ॥ 7-105-24 कृच्छ्रं चरिष्ये पापफलं भोक्ष्ये ॥ 7-105-31 न हर्तव्यं क्षत्रियेण विशेषत इति थ. ध. पाठः ॥
