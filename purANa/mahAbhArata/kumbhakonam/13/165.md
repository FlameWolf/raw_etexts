श्रीः
अध्यायः 165

भीष्मेण युधिष्ठिरम् प्रति तत्वसृष्टिप्रतिपादकरुद्रसनत्कुमारसंवादानुवादः ॥ 1 ॥

KK-13-01-165-001	*युधिष्ठिर उवाच 
KK-13-01-165-001a	पितामहेन कथिता दानधर्माश्रिताः कथाः ।
KK-13-01-165-001c	मया श्रुता ऋषीणां तु सन्निधौ केशवस्य च ॥
KK-13-01-165-002a	पुनः कौतूहलमभूत्तामेवाध्यात्मिकीं प्रति ।
KK-13-01-165-002c	कथाः कथय राजेन्द्र त्वदन्यः क उदाहरेत् ॥
KK-13-01-165-003a	एष यादवदायादस्तथानुज्ञातुमर्हति ।
KK-13-01-165-003c	ज्ञाते तु यस्मिञ्ज्ञातव्यं ज्ञातं भवति भारत ॥
KK-13-01-165-004a	पश्चाच्छ्रोष्यामहे राज्ञां श्राव्यान्धर्मान्पितामह ।
KK-13-01-165-004c	कौतूहलमृषीणां तु च्छेतुमर्हसि साम्प्रतम् ॥
KK-13-01-165-005	भीष्म उवाच 
KK-13-01-165-005AB	अत ऊर्ध्वं महाराज साङ्ख्ययोगोभयशास्त्राधिगतयाथात्म्यदर्शनसम्पन्नयोराचार्ययोः संवादमनुव्याख्यास्यामः ॥
KK-13-01-165-006AB	तद्यथा भगवन्तं सनत्कुमारमासीनमङ्गुष्ठपर्वमात्रं महति विमानवरे योजनसहस्रमण्डले तरुणभास्करप्रतीकाशे शयनीये महति बद्धासनमनुध्यायन्तममृतमनावर्तकरममूर्तमक्षयजमथोपदिष्टमुपससर्प भगवन्तमाचार्यं भगवानाचार्यो रुद्रः ॥
KK-13-01-165-007AB	तं प्रोवाच स्वागतं महेश्वर ब्रह्मसुत एतदासनमास्तां भगवान् ॥
KK-13-01-165-008A	इत्युक्ते चासीनो भगवाननन्तरूपो रुद्रस्तं प्रोवाच भगवानपि ध्यानमावर्तयति । 
KK-13-01-165-008B	इत्युक्ते चाह भगवान्सनत्कुमारस्तथेति ॥
KK-13-01-165-009a	तथेत्युक्तश्च प्रोवाच भगवाञ्शङ्करस्तदा ।
KK-13-01-165-009c	परावरज्ञं सर्वस्य त्रैलोक्यस्य महामुनिम् ॥
KK-13-01-165-010a	किं वा ध्यानेन द्रष्टव्यं यद्भवाननुपश्यति ।
KK-13-01-165-010c	यच्च ध्यात्वा न शोचन्ति यतयस्तत्वदर्शिनः ॥
KK-13-01-165-011a	कथय त्वमिमं देवं देहिनां यतिसत्तम ।
KK-13-01-165-011c	यच्च तत्पुरुषं शुद्धमित्युक्तं योगसाङ्ख्ययोः ॥
KK-13-01-165-012a	किमध्यात्माधिभूतं च तथा चाप्यधिदैवतम् ।
KK-13-01-165-012c	कालसङ्ख्या च का देव द्रष्टव्या तस्य ब्रह्मणः ॥
KK-13-01-165-013a	सङ्ख्या सङ्ख्यादनस्यैव या प्रोक्ता परमर्षिभिः ।
KK-13-01-165-013c	शास्त्रदृष्टेन मार्गेण यथावद्यतिसत्तम ॥
KK-13-01-165-014a	यच्च तत्पुरुषं शुद्धं प्रबुद्धमजरं ध्रुवम् ।
KK-13-01-165-014c	बुध्यमानाप्रबुद्धाभ्यां विद्यावेद्यं तथैव च ॥
KK-13-01-165-015a	विमोक्षं त्रिविधं चैव ब्रूहि मोक्षविदांवर ।
KK-13-01-165-015c	परिसाङ्ख्यं च साङ्ख्यानां ध्यानं योगेषु चार्थवत् ॥
KK-13-01-165-016a	एकत्वदर्शनं चैव तथा नानात्वदर्शनम् ।
KK-13-01-165-016c	अरिष्टानि च तत्वेन तथैवोत्क्रमणानि च ॥
KK-13-01-165-017a	दैवतानि च सर्वाणि निखिलेनानुपूर्वशः ।
KK-13-01-165-017c	यान्याश्रितानि देहेषु देहिनां यतिसत्तम ।
KK-13-01-165-017e	सर्वमेतद्यथातत्वमाख्याहि मुनिसत्तम ॥
KK-13-01-165-018a	श्रेष्ठो भवान्हि सर्वेषां ब्रह्मज्ञानामनिन्दितः ।
KK-13-01-165-018c	चतुर्थस्त्वं त्रयाणां तु ये गताःइ परमां गतिम् ।
KK-13-01-165-018e	ज्ञानेन च प्राकृतेन निर्मुक्तो मृत्युबन्धनात् ॥
KK-13-01-165-019a	वयं तु वैकृतं मार्गमाश्रिता वै क्षरं सदा ।
KK-13-01-165-019c	परमुत्सृज्य पन्थानममृताक्षरमेव तु ॥
KK-13-01-165-020a	न्यूने पथि निमग्नास्तु ऐश्वर्येऽष्टगुणे तथा ।
KK-13-01-165-020c	महिमानं प्रगृह्येमं विचरामो यथासुखम् ॥
KK-13-01-165-021a	न चैतत्सुखमत्यन्तं न्यूनमेतदनन्तरम् ।
KK-13-01-165-021c	मूर्तिमत्परमेतत्स्यादिदमेवं सुसत्तम ॥
KK-13-01-165-022a	पुनः पुनश्च पतनं मूर्तिमत्युपदिश्यते ।
KK-13-01-165-022c	न पुनर्मृत्युमित्यन्यं निर्मुक्तानां तु मूर्तितः ॥
KK-13-01-165-023a	मृत्युदोषास्त्वनन्ता वै उत्पद्यन्ते कृतात्मनाम् ।
KK-13-01-165-023c	मर्त्येषु नाकपृष्ठेषु निरयेषु महामुने ॥
KK-13-01-165-024ac	तत्र मज्जन्ति पुरुषाः सुखदुःखेन वेष्टिताः ॥
KK-13-01-165-025a	सुखदुःखव्यपेतं च यदाहुरमृतं पदम् ।
KK-13-01-165-025c	तदहं श्रोतुमिच्छामि यथावच्छ्रुतिदर्शनात् ॥
KK-13-01-165-026	सनत्कुमार उवाच 
KK-13-01-165-026a	यदुक्तं भवता वाक्यं तत्वसञ्ज्ञेति देहिनाम् ।
KK-13-01-165-026c	चतुर्विंशतिमेवात्र केचिदाहुर्मनीषिणः ॥
KK-13-01-165-027a	केचिदाहुस्त्रयोविंशं यथाश्रुतिनिदर्शनात् ।
KK-13-01-165-027c	वयं तु पञ्चविंशं वै तदधिष्ठानसञ्ज्ञितम् ।
KK-13-01-165-027e	तत्वं समधिमन्यामः सर्वतन्त्रप्रलापनात् ॥
KK-13-01-165-028a	अव्ययश्चैव वै व्यक्तावुभावपि पिनाकधृक् ।
KK-13-01-165-028c	सह चैव विना चैव तावन्योन्यं प्रतिष्ठितौ ॥
KK-13-01-165-029a	हिरण्मयीं प्रविश्यैष मूर्तिं मूर्तिमतांवर ।
KK-13-01-165-029c	चकार पुरुषस्तात विकारपुरुषावुभौ ॥
KK-13-01-165-030a	अव्यक्तादेक एवैष महानात्मा प्रसूयते ।
KK-13-01-165-030c	अहङ्कारेण लोकांश्च व्याप्य चाहङ्कृतेन वै ॥
KK-13-01-165-031a	विना सर्वं तदव्यक्तादभफिमन्यस्व शूलधृक् ।
KK-13-01-165-031c	भूतसर्गमहङ्कारात्तृतीयं विद्धि वै क्रमात् ॥
KK-13-01-165-032a	अहङ्काराच्च भूतेषु चतुर्थं विद्धि वैकृतम् ।
KK-13-01-165-032c	अहङ्काराच्च जातानि युगपद्विबुधेश्वर ॥
KK-13-01-165-033a	सविशेषाणि भूतानि पञ्च प्राहुर्मनीषिणः ।
KK-13-01-165-033c	चतुर्विंशात्तु वै प्रोक्तात्पञ्चविंशोऽधितिष्ठति ॥
KK-13-01-165-034a	एते सर्गा मया प्रोक्ताश्चत्वारः प्राकृतास्त्विह ।
KK-13-01-165-034c	अहङ्काराच्च जातानि युगपद्विबुधेश्वर ॥
KK-13-01-165-035a	अङ्काराच्च भूतेषु विविधार्थं व्यजायत ।
KK-13-01-165-035c	इन्द्रियैर्युगपत्सर्वैः सो नित्यश्च समीक्षते ॥
KK-13-01-165-036a	मरुत्त्वं सत्वसर्गश्च तुष्टिः सिद्धिस्तथैव च ।
KK-13-01-165-036c	वैकृतानि प्रवक्ष्यामि शृणु तानि महामते ॥
KK-13-01-165-037a	एषा तत्वचतुर्विंशन्मया शास्त्रानुमानतः ।
KK-13-01-165-037c	वर्णिता तव देवेश पञ्चविंशत्समन्विता ॥
KK-13-01-165-038a	पञ्चमोऽनुग्रहश्चैव नवैते प्राकृतैः सह ।
KK-13-01-165-038c	ऐन्द्रेप्यहमधोप्यन्यन्ममात्मनि च भास्वरः ॥
KK-13-01-165-039a	यच्च देहमयं किञ्चित्त्रिषु लोकेषु विद्यते ।
KK-13-01-165-039c	सर्वत्रैवाभिमन्तव्यं त्वया त्रिपुरसूदन ॥
KK-13-01-165-040a	अन्यथा येऽनुपश्यन्ति ते न पश्यन्ति ब्रह्मज ।
KK-13-01-165-040c	एतदव्यक्तविषयं पञ्चविंशसमन्वितम् ॥
KK-13-01-165-041a	अनेन कारणेनैव तत्वमाहुर्मनीषिणः ।
KK-13-01-165-041c	विकारमात्रमेतं तु तत्वमाचक्षते परम् ॥
KK-13-01-165-042a	निस्तत्वश्चैष देवेश बोद्धव्यं तु न बुद्ध्यते ।
KK-13-01-165-042c	यदि बुद्ध्येत्परं बुद्धं बुद्ध्यमानः सुरर्षभः ।
KK-13-01-165-042e	प्रबुद्धो ह्यभिमन्येत योयं नाहमिति प्रभो ॥ 

इति श्रीमन्महाभारते अनुशासनपर्वणि दानधर्मपर्वणि पञ्चषष्ट्यधिकशततमोऽध्यायः ॥ 165 ॥

*एतदादिपञ्चाध्याया दाक्षिणात्यकोशेष्वेव दृश्यन्ते ॥ 7-165-13 यथावद्वद सत्तमेति ङ. पाठः ॥ 7-165-36 मम त्वं सत्त्वसर्गश्चेति ध. पाठः ॥
