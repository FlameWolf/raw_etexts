अध्यायः 088

अथ दानधर्मपर्व ॥ 1 ॥

पूर्वमन्तर्हितेन च्यवनेन कुशिकम्प्रति पुनः शयने प्रस्वपत आत्मनः प्रदर्शनम् ॥ 1 ॥ पुनरुत्थितेन मुनिना राजानम्प्रति आत्मनस्तैलाभ्यञ्जननियोजनेन स्नानशालायां पुनरन्तर्धानम् ॥ 2 ॥ पुनराविष्कृतात्मना तेन सभार्यस्य राज्ञो रथधुरि संयोजनपूर्वकं याचकेभ्यस्तदीयवित्तादिवितरणेन वीथ्यां रथेन निर्गमनम् ॥ 3 ॥ स्वीयप्रतोदताडनेऽप्यविकृतमानसे सभार्ये कुशिके प्रसीदता मुनिना वरदानेन तस्य स्वगृहप्रेषणम् ॥ 4 ॥

001	युधिष्ठिर उवाच ।
001a	तस्मिन्नन्तर्हिते विप्रे राजा किमकरोत्तदा ।
001c	भार्या चास्य महाभागा तन्मे ब्रूहि पितामह ॥
002	भीष्म उवाच ।
002a	अदृष्ट्वा स महीपालस्तमृषिं सह भार्यया ।
002c	परिश्रान्तो निववृते व्रीडितो नष्टचेतनः ॥
003a	स प्रविश्य पुरीं दीनो नाभ्यभाषत किञ्चन ।
003c	तदेव चिन्तयामास च्यवनस्य विचेष्टितम् ॥
004a	अथ शून्येन मनसा प्रविवेश गृहं नृपः ।
004c	ददर्श शयने तस्मिञ्शयानं भृगुनन्दनम् ॥
005a	विस्मितौ तमृषिं दृष्ट्वा तदाश्चर्यं विचिन्त्य च ।
005c	दर्शनात्तस्य तु तदा विश्रान्तौ सम्बभूवतुः ॥
006a	यथास्थानं ततो गत्वा तत्पादौ संववाहतुः ।
006c	अथापरेण पार्श्वेन सुष्वाप स महामुनिः ॥
007a	तेनैव च स कालेन प्रत्यबुद्ध्यत वीर्यवान् ।
007c	न च तौ चक्रतुः किञ्चिद्विकारं भयशङ्कितौ ॥
008a	प्रतिबुद्धस्तु स मुनिस्तौ प्रोवाच विशाम्पते ।
008c	तैलाभ्यङ्गो दीयतां मे स्नास्येऽहमिति भारत ॥
009a	तौ तथेति प्रतिश्रुत्य क्षुधितौ श्रमकर्शितौ ।
009c	शतपाकेन तैलेन महार्हेणोपतस्थतुः ॥
010a	ततः सुखासीनमृषिं वाग्यतौ संववाहतुः ।
010c	न च पर्याप्तमित्याह भार्गवः सुमहातपाः ॥
011a	यदा तौ निर्विकारौ तु लक्षमायास भार्गवः ।
011c	तत उत्थाय सहसा स्नानशालां विवेश ह ॥
012a	क्लृप्तमेव तु तत्रासीत्स्नानीयं पार्थिवोचितम् ।
012c	असत्कृत्य च तत्सर्वं तत्रैवान्तरधीयत ॥
013a	स मुनिः पुनरेवाथ नृपतेः पश्यतस्तदा ।
013c	नासूयां चक्रतुस्तौ च दम्पती भरतर्षभ ॥
014a	अथ स्नातः स भगवान्सिंहासनगतः प्रभुः ।
014c	दर्शयामास कुशिकं सभार्यं कुरुनन्दन ॥
015a	संहृष्टवदनो राजा सभार्यः कुशिको मुनिम् ।
015c	सिद्धमन्नमिति प्रह्वो निर्विकारो न्यवेदयत् ॥
016a	आनीयतामिति मुनिस्तं चोवाच नराधिपम् ।
016c	स राजा समुपाजह्रे तदन्नं सह भार्यया ॥
017a	मांसप्रकारान्विविधाञ्शाकानि विविधानि च ।
017c	लेह्यपिष्टविकारांश्च पानकानि लघूनि च ॥
018a	रसालापूपकांश्चित्रान्मोदकानथ षड्रसान् ।
018c	रसान्नानाप्रकारांश्च वन्यं च मुनिभोजनम् ॥
019a	फलानि च विचित्राणि राजभोज्यानि भूरिशः ।
019c	बदरेङ्गुदकाश्मर्यभल्लातकफलानि च ॥
020a	गृहस्थानां च यद्भोज्यं यच्चापि वनवासिनाम् ।
020c	सर्वमाहारयामास राजा शापभयान्मुनेः ॥
021a	अथ सर्वमुपन्यस्तमग्रतश्च्यवनस्य तत् ।
021c	ततः सर्वं समानीय तच्च शय्यासनं मुनिः ॥
022a	वस्त्रैः शुभैरवच्छाद्य भोजनोपस्करैः सह ।
022c	सर्वमादीपयामास च्यवनो भृगुनन्दनः ॥
023a	न च तौ चक्रतुः क्रोधं दम्पती सुमहाव्रतौ ।
023c	तयोः सम्प्रेक्षतोरेव पुनरन्तर्हितोऽभवत् ॥
024a	तथैव च स राजर्षिस्तस्थौ तां रजनीं तदा ।
024c	सभार्यो वाग्यतः श्रीमान्न चकोपं समाविशत् ॥
025a	नित्यसंस्कृतमन्नं तु विविधं राजवेश्मनि ।
025c	शयनानि च मुख्यानि परिषेकाश्च पुष्कलाः ॥
026a	वस्त्रं च विविधाकारमभवत्समुपार्जितम् ।
026c	न शशाक ततो द्रष्टमन्तरं च्यवनस्तदा ॥
027a	पुनरेव च विप्रर्षिः प्रोवाच कुशिकं नृपम् ।
027c	सभार्यो मां रथेनाशु वह यत्र ब्रवीम्यहम् ॥
028a	तथेति च प्राह नृपो निर्विशङ्कस्तपोधनम् ।
028c	क्रीडारथोस्तु भगवन्नुत साङ्ग्रामिको रथः ॥
029a	इत्युक्तः स मुनी राज्ञा तेन हृष्टेन तद्वचः ।
029c	च्यवनः प्रत्युवाचेदं हृष्टः परपुरञ्जयम् ॥
030a	सज्जीकुरु रथं क्षिप्रं यस्ते साङ्ग्रामिको मतः ।
030c	सायुधः सपताकश्च शक्तीकनकयष्टिमान् ॥
031a	किङ्किणीस्वननिर्घोषो युक्तस्तोरणकल्पनैः ।
031c	गदास्वङ्गनिबद्धश्च परमेषुशतान्वितः ॥
032a	ततः स तं तथेत्युक्त्वा कल्पयित्वा महारथम् ।
032c	भार्यां वामे धुरि तदा चात्मानं दक्षिणे तथा ॥
033a	त्रिदण्डं वज्रसूच्यग्रं प्रतोदं तत्र चादधत् ।
033c	सर्वमेतत्तथा दत्त्वा नृपो वाक्यमऽथाब्रवीत् ॥
034a	भगवन्क्व रथो यातु ब्रवीतु भृगुनन्दन ।
034c	यत्र वक्ष्यसि विप्रर्षे तत्र यास्यति ते रथः ॥
035a	एवमुक्तस्तु भगवान्प्रत्युवाचाथ तं नृपम् ।
035c	इतः प्रभृति यातव्यं पदकम्पदकं शनैः ॥
036a	श्रमो मम यथा न स्यात्तथा मच्छन्दचारिणौ ।
036c	सुसुखं चैव वोढव्यो जनः सर्वश्च पश्यतु ॥
037a	नोत्सार्याः पथिकाः केचित्तेभ्योदास्ये वसु ह्यहम् ।
037c	ब्राह्मणेभ्यश्च ये कामानर्थयिष्यन्ति मां पथि ॥
038a	सर्वान्दास्याम्यशेषेण धनं रत्नानि चैव हि ।
038c	क्रियतां निखिलेनैतन्मा विचारय पार्थिव ॥
039a	तस्य तद्वचनं श्रुत्वा राजा भृत्यांस्तथाऽब्रवीत् ।
039c	यद्यद्ब्रूयान्मुनिस्तत्तत्सर्वं देयमशङ्कितैः ॥
040a	ततो रत्नान्यनेकानि स्त्रियो युग्यमजाविकम् ।
040c	कृताकृतं च कनकं गजेन्द्राश्चाचलोपमाः ॥
041a	अन्वगच्छन्त तमृषिं राजामात्याश्च सर्वशः ।
041c	हाहाभूतं च तत्सर्वमासीन्नगरमार्तवत् ॥
042a	तौ तीक्ष्णाग्रेण सहसा प्रतोदेन प्रतोदितौ ।
042c	पृष्ठे विद्धौ कटे चैव निर्विकारौ तमूहतुः ॥
043a	वेपमानौ निराहारौ पञ्चाशद्रात्रकर्शितौ ।
043c	कथञ्चिदूहतुर्धैर्याद्दम्पती तं रथोत्तमम् ॥
044a	बहुशो भृशविद्धौ तौ क्षरमाणौ क्षतोद्भवम् ।
044c	ददृशाते महाराज पुष्पिताविव किंशुकौ ॥
045a	तौ दृष्ट्वा पौरवर्गस्तु भृशं शोकसमाकुलः ।
045c	अभिशापभयत्रस्तो न तं किञ्चिदुवाच ह ॥
046a	द्वन्द्वशश्चाब्रुवन्सर्वे पश्यध्वं तपसो बलम् ।
046c	क्रुद्धा अपि मुनिश्रेष्ठं वीक्षितुं नेह शुक्नुमः ॥
047a	अहो भगवतो वीर्यं महर्षेर्भावितात्मनः ।
047c	राज्ञश्चापि सभार्यस्य धैर्यं पश्यत यादृशम् ॥
048a	श्रान्तावपि हि कच्छ्रेण रथमेनं समूहतुः ।
048c	न चैतयोर्विकारं वै ददर्श भृगुनन्दनः ॥
049	भीष्म उवाच ।
049a	ततः स निर्विकारौ तु दृष्ट्वा भृगुकुलोद्वहः ।
049c	वसु विश्राणयामास यथा वैश्रवणस्तथा ॥
050a	तत्रापि राजा प्रीतात्मा यथादिष्टमथाकरोत् ।
050c	ततोऽस्य भगवान्प्रीतो बभूव मुनिसत्तमः ॥
051a	अवतीर्य रथश्रेष्ठाद्दम्पती तौ मुमोच ह ।
051c	विमोच्य चैतौ विधिवत्ततो वाक्यमुवाच ह ॥
052a	स्निग्धगम्भीरया वाचा भार्गवः सुप्रसन्नया ।
052c	ददामि वां वरं श्रेष्ठं तं ब्रूतामिति भारत ॥
053a	सुकुमारौ च तौ विद्धौ कराभ्यां मुनिसत्तमः ।
053c	पस्पर्शामृतकल्पाभ्यां स्नेहाद्भरतसतम ॥
054a	अथाब्रवीन्नृपो वाक्यं श्रमो नास्त्यावयोरिह ।
054c	विश्रान्तौ स्वः प्रभावात्ते ध्यानेनैवेह भार्गव ॥
055a	अथ तौ भगवान्प्राह प्रहृष्टश्च्यनस्तदा ।
055c	न वृथा व्याहृतं पूर्वं यन्मया तद्भविष्यति ॥
056a	रमणीयः समुद्देशो गङ्गातीरमिदं शुभम् ।
056c	किञ्चित्कालं व्रतपरो निवत्स्यामीह पार्थिव ॥
057a	गम्यतां स्वपुरं पुत्र विश्रान्तः पुनरेष्यसि ।
057c	इहस्थं मां सभार्यस्त्वं द्रष्टासि श्वो नराधिप ॥
058a	न च मन्युस्त्वया कार्यः श्रेयस्त्वां समुपस्थितम् ।
058c	यत्काङ्क्षितं हृदिस्थं ते तत्सर्वं हि भविष्यति ॥
059a	इत्येवमुक्तः कुशिकः प्रहृष्टेनान्तरात्मना ।
059c	प्रोवाच मुनिशार्दूलमिदं वचनमर्थवत् ॥
060a	न मे मन्युर्महाभाग पूतौ स्वो भगवंस्त्वया ।
060c	संवृतौ यौवनस्थौ स्वो वपुष्मन्तौ बलान्वितौ ॥
061a	प्रतोदेन व्रणा ये मे सभार्यस्य त्वया कृताः ।
061c	तान्न पश्यामि गात्रेषु स्वस्थोस्मि सह भार्यया ॥
062a	इमां च देवीं पश्यामि वपुषाऽप्सरसोपमाम् ।
062c	श्रिया परमया युक्ता तथा दृष्टा पुरा मया ॥
063a	तव प्रसादसंवृत्तमिदं सर्वं महामुने ।
063c	नैतच्चित्रं तु भगवंस्त्वयि सत्यपराक्रम ॥
064a	इत्युक्तः प्रत्युवाचैनं कुशिकं च्यवनस्तदा ।
064c	आगच्छेथाः सभार्यश्च त्वमिहेति नराधिप ॥
065a	इत्युक्तः समनुज्ञातो राजर्षिरभिवाद्य तम् ।
065c	प्रययौ वपुषा युक्तो नगरं देवराजवत् ॥
066a	तत एनमुपाजग्मुरमात्याः सपुरोहिताः ।
066c	बलस्था गणिकायुक्ताः सर्वाः प्रकृतयस्तथा ॥
067a	तैर्वृतः कुशिको राजा श्रिया परमया ज्वलन् ।
067c	प्रविवेश पुरं हृष्टः पूज्यमानोऽथ बन्दिभिः ॥
068a	ततः प्रविश्य नगरं कृत्वा पौर्वाह्णिकीः क्रियाः ।
068c	भुक्त्वा सभार्यो रजनीमुवास स महाद्युतिः ॥
069a	ततस्तु तौ नवमभिवीक्ष्य यौवनं परस्परं विगतजराविवामरौ ।
069c	ननन्दतुः शयनगतौ वपुर्धरौ श्रिया युतौ द्विजवरदत्तया तदा ॥
070a	अथाप्युषिर्भृगुकुलकीर्तिवर्धनस्तपोधनो वनमभिराममृद्धिमत् ।
070c	मनीषया बहुविधरत्नभूषितं ससर्ज यन्न पुरि शतक्रतोरपि ॥ ॥

इति श्रीमन्महाभारते अनुशासनपर्वणि दानधर्मपर्वणि अष्टाशीष्टितमोऽध्यायः ॥ 88 ॥
