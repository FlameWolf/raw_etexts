अध्यायः 099

भीष्मेण युधिष्ठिरम्प्रत्यश्विन्यादिनक्षत्रयोगेऽन्नदानफलप्रतिपादकनारददेवकीसंवादानुवादः ॥ 1 ॥

KK-13-01-099-001	युधिष्ठिर उवाच ।
KK-13-01-099-001a	श्रुतं मे भवतो वाक्यमन्नदानस्य यो विधिः ।
KK-13-01-099-001c	नक्षत्रयोगस्येदानीं दानकल्पं ब्रवीहि मे ॥
KK-13-01-099-002	भीष्म उवाच ।
KK-13-01-099-002a	अत्राप्युदाहरन्तीममितिहासं पुरातनम् ।
KK-13-01-099-002c	देवक्याश्चैव संवादं महर्षेर्नारदस्य च ॥
KK-13-01-099-003a	द्वारकामनुसम्प्राप्तं नारदं देवदर्शनम् ।
KK-13-01-099-003c	पप्रच्छेदं वचः प्रश्नं देवकी धर्मदर्शिनी ॥
KK-13-01-099-004a	तस्याः सम्पृच्छमानाया देवर्षिर्नारदस्ततः ।
KK-13-01-099-004c	आचष्ट विधिवत्सर्वं तच्छृणुष्व विशाम्पते ॥
KK-13-01-099-005	नारद उवाच ।
KK-13-01-099-005a	कृत्तिकासु महाभागे पायसेन ससर्पिषा ।
KK-13-01-099-005c	सन्तर्प्य ब्राह्मणान्साधूँल्लोकानाप्नोत्यनुत्तमान् ॥
KK-13-01-099-006a	रोहिण्यां प्रसृतैर्मार्गैर्मांसैरन्नेन सर्पिषा ।
KK-13-01-099-006c	पयोऽन्नपानं दातव्यमनृणार्थं द्विजातये ॥
KK-13-01-099-007a	दोग्ध्रीं दत्त्वा सवत्सां तु नक्षत्रे सोमदैवते ।
KK-13-01-099-007c	गच्छन्ति मानुषाल्लोकात्स्वर्गलोकमनुत्तमम् ॥
KK-13-01-099-008a	आर्द्रायां कृसरं दत्त्वा तिलमिश्रमुपोषितः ।
KK-13-01-099-008c	नरस्तरति दुर्गाणि क्षुरधारांश्च पर्वतान् ॥
KK-13-01-099-009a	पूपान्पुनर्वसौ दत्त्वा तथैवान्नानि शोभने ।
KK-13-01-099-009c	यशस्वी रूपसम्पन्नो बह्वन्नो जायते कुले ॥
KK-13-01-099-010a	पुष्येण कनकं दत्त्वा कृतं वाऽकृतमेव च ।
KK-13-01-099-010c	अनालोकेषु लोकेषु सोमवत्स विराजते ॥
KK-13-01-099-011a	आश्लेषायां तु यो रूप्यमृषभं वा प्रयच्छति ।
KK-13-01-099-011c	स सर्पभयनिर्मुक्तः सम्भवानधितिष्ठति ॥
KK-13-01-099-012a	मघासु तिलपूर्णानि वर्धमानानि मानवः ।
KK-13-01-099-012c	प्रदाय पुत्रपशुमानिह प्रेत्य च मोदते ॥
KK-13-01-099-013a	फल्गुनीपूर्वसमये ब्राह्मणानामुपोषितः ।
KK-13-01-099-013c	भक्ष्यान्फाणितसंयुक्तान्दत्त्वा सौभाग्यमृच्छति ॥
KK-13-01-099-014a	घृतक्षीरसमायुक्तं विधिवत्षष्टिकौदनम् ।
KK-13-01-099-014c	उत्तराविषये दत्त्वा स्वर्गलोके महीयते ॥
KK-13-01-099-015a	यद्यत्प्रदीयते दानमुत्तराविषये नरैः ।
KK-13-01-099-015c	महाफलमनन्तं तद्भवतीति विनिश्चयः ॥
KK-13-01-099-016a	हस्ते हस्तिरथं दत्त्वा चतुर्युक्तमुपोषितः ।
KK-13-01-099-016c	प्राप्नोति परमाँल्लोकान्पुण्यकामसमन्वितान् ॥
KK-13-01-099-017a	चित्रायां वृषभं दत्त्वा पुण्यगन्धांश्च भारत ।
KK-13-01-099-017c	चरन्त्यप्सरसां लोके रमन्ते नन्दने तथा ॥
KK-13-01-099-018a	स्वात्यामथ धनं दत्त्वा यदिष्टतममात्मनः ।
KK-13-01-099-018c	प्राप्नोति लोकान्स शुभानिह चैव महद्यशः ॥
KK-13-01-099-019a	विशाखायामनड्वाहं धेनुं दत्त्वा च दुग्धदाम् ।
KK-13-01-099-019c	सप्रासङ्गं च शकटं सधान्यं वस्त्रसंयुतम् ॥
KK-13-01-099-020a	पितॄन्देवांश्च प्रीणाति प्रेत्य चानन्त्यमश्नुते ।
KK-13-01-099-020c	न च दुर्गाण्यवाप्नोति स्वर्गलोकं च गच्छति ॥
KK-13-01-099-021a	दत्त्वा यथोक्तं विप्रेभ्यो वृत्तिमिष्टां स विन्दति ।
KK-13-01-099-021c	नरकादींश्च सङ्क्लेशान्नाप्नोतीति विनिश्चयः ॥
KK-13-01-099-022a	अनुराधासु प्रावारं वरान्नं समुपोषितः ।
KK-13-01-099-022c	दत्त्वा युगशतं चापि नरः स्वर्गे महीयते ॥
KK-13-01-099-023a	कालशाकं तु विप्रेभ्यो दत्त्वा मर्त्यः समूलकम् ।
KK-13-01-099-023c	ज्येष्ठायामृद्धिमिष्टां वै गतिमिष्टां स गच्छति ॥
KK-13-01-099-024a	मूले मूलफलं दत्त्वा ब्राह्मणेभ्यः समाहितः ।
KK-13-01-099-024c	पितॄन्प्रीणयते चापि गतिमिष्टां च गच्छति ।
KK-13-01-099-025a	अथ पूर्वास्वषाढासु दधिपात्राण्युपोषितः ।
KK-13-01-099-025c	कुलवृत्तोपसम्पन्ने ब्राह्मणे वेदपारगे ॥
KK-13-01-099-026a	प्रदाय जायते प्रेत्य कुले सुबहुगोधने ।
KK-13-01-099-026c	उदमन्थं ससर्पिष्कं प्रभूतमधुफाणितम् ॥
KK-13-01-099-027a	दत्त्वोत्तरास्वषाढासु सर्वकामानवाप्नुयात् ।
KK-13-01-099-027c	दुग्धं त्वभिजिते योगे दत्त्वा मधुघृतप्लुतम् ।
KK-13-01-099-027e	धर्मनित्यो मनीषिभ्यः स्वर्गलोके महीयते ॥
KK-13-01-099-028a	श्रवणे कम्बलं दत्त्वा वस्त्रान्तरितमेव वा ।
KK-13-01-099-028c	श्वेतेन याति यानेन स्वर्गलोकानसंवृतान् ॥
KK-13-01-099-029a	गोप्रयुक्तं धनिष्ठासु यानं दत्त्वा समाहितः ।
KK-13-01-099-029c	वस्त्रराशिधनं सद्यः प्रेत्य राज्यं प्रपद्यते ॥
KK-13-01-099-030a	गन्धाञ्शतभिषग्योगे दत्त्वा सागरुचन्दनान् ।
KK-13-01-099-030c	प्राप्नोत्यप्सरसां सङ्घान्प्रेत्य गन्धांश्च शाश्वतान्
KK-13-01-099-031a	पूर्वप्रोष्ठपदायोगे राजमाषान्प्रदाय तु ।
KK-13-01-099-031c	सर्वभक्षफलोपेतः स वै प्रेत्य सुखी भवेत् ॥
KK-13-01-099-032a	औरभ्रमुत्तरायोगे यस्तु मांसं प्रयच्छति ।
KK-13-01-099-032c	स पितॄन्प्रीणयति वै प्रेत्य चानन्त्यमश्नुते ॥
KK-13-01-099-033a	कांस्योपदोहनां धेनु रेवत्यां यः प्रयच्छति ।
KK-13-01-099-033c	सा प्रेत्य कामानादाय दातारमुपतिष्ठति ॥
KK-13-01-099-034a	रथमश्वसमायुक्तं दत्त्वाऽश्विन्यां नरोत्तमः ।
KK-13-01-099-034c	हस्त्यश्वरथसम्पन्ने वर्चस्वी जायते कुले ॥
KK-13-01-099-035a	भरणीषु द्विजातिभ्यस्तिलधेनुं प्रदाय वै ।
KK-13-01-099-035c	गाः सुप्रभूताः प्राप्नोति नरः प्रेत्य यशस्तथा ॥
KK-13-01-099-036	भीष्म उवाच ।
KK-13-01-099-036a	इत्येष लक्षणोद्देशः प्रोक्तो नक्षत्रयोगतः ।
KK-13-01-099-036c	देवक्या नारदेनेह सा स्नुषाभ्योऽब्रवीदिदम् ॥ ॥

इति श्रीमन्महाभारते अनुशासनपर्वणि दानधर्मपर्वणि एकोनशततमोऽध्यायः ॥ 99 ॥

13-99-6 मार्गैर्मृगसम्बन्धिभिः ॥ 13-99-7 सौम्यनक्षत्रे मृगशिरसि ॥ 13-99-9 पूपान् पिष्टमयान् घृतपाचितपिण्डान् ॥ 13-99-10 अनालोकेष आलोकान्तरवर्जितेषु स्वयंप्रकाशेष्वित्यर्थः ॥ 13-99-13 फाणितं गोरसविकारः ॥ 13-99-19 प्रासङ्गो धान्यादिपिधानयोग्यं चतुरश्रम् ॥ 13-99-23 उदमन्धं उदकुम्भयुक्तं सक्तुविकारम् ॥ 13-99-31 पूर्वप्रोष्टपदायोगे छागमांसमिति थ.पाठः ॥ 13-99-32 उरभ्रः पशुविशेष अजो वा ॥
