श्रीः
अध्यायः 192

लोमशेन धर्मरहस्यकथनम् ॥ 1 ॥

001	[लोमश उवाच 
001a	परदारेषु ये सक्ता अकृत्वा दारसङ्ग्रहम् ।
001c	निराशाः पितरस्तेषां श्राद्धकाले भवन्ति वै ॥
002a	परदाररतिर्यश्च यश्च वन्ध्यामुपासते ।
002c	ब्रह्मस्वं हरते यश्च समदोषा भवन्ति ते ॥
003a	असम्भाष्या भवन्त्येते पितॄणां नात्र संशयः ।
003c	देवताः पितरश्चैषां नाभिनन्दन्ति तद्धविः ॥
004a	तस्मात्परस्य वै दारांस्त्यजेद्वन्ध्यां च योषितम् ।
004c	ब्रह्मस्वं हि न हर्तव्यमात्मनो हितमिच्छता ॥
005a	श्रूयतां चापरं गुह्यं रहस्यं धर्मसंहितम् ।
005c	श्रद्दधानेन कर्तव्यं गुरुणां वचनं सदा ॥
006a	द्वादश्यां पौर्णमास्यां च मासिमासि घृताक्षतम् ।
006c	ब्राह्मणेभ्यः प्रयच्छेत तस्य पुण्यं निबोधत ॥
007a	सोमश्च वर्धते तेन समुद्रश्च महोदधिः ।
007c	अश्वमेधचतुर्भागं फलं सृजति वासवः ॥
008a	दानेनैतेन तेजस्वी वीर्यवांश्च भवेन्नरः ।
008c	प्रीतश्च भगवान्सोम इष्टान्कामान्प्रयच्छति ॥
009a	श्रूयतां चापरो धर्मः सरहस्यो महाफलः ।
009c	इदं कलियुगं प्राप्य मनुष्याणां सुखावहः ॥
010a	कल्यमुत्थाय यो मर्त्यः स्नातः शुक्लेन वाससा ।
010c	तिलपात्रं प्रयच्छेत ब्राह्मणेभ्यः समाहितः ॥
011a	तिलोदकं च यो दद्यात्पितॄणां मधुना सह ।
011c	दीपकं कृसंर चैव श्रूयतां तस्य यत्फलम् ॥
012a	तिलपात्रे फलं प्राह भगवान्पाकशासनः ।
012c	गोप्रदानं च यः कुर्याद्भूमिदानं च शाश्वतम् ॥
013a	अग्निष्टोमं च यो यज्ञं यजेत बहुदक्षिणम् ।
013c	तिलपात्रं सहैतेन समं मन्यन्ति देवताः ॥
014a	तिलोदकं सदा श्राद्धे मन्यन्ते पितरोऽक्षयम् ।
014c	दीपे च कृसरे चैव तुष्यन्तेऽस्य पितामहाः ॥
015a	स्वर्गे च पितृलोके च पितृदेवाभिपूजितम् ।
015c	एवमेतन्मयोद्दिष्टमृषिदृष्टं पुरातनम् ॥] 

इति श्रीमन्महाभारते अनुशासनपर्वणि दानधर्मपर्वणि द्विनवत्यधिकशततमोऽध्यायः ॥ 192 ॥

13-192-7 महान्त्युदकानि धीयन्तेऽस्मिन्निति । यद्वा महानामुत्सवानामुदधिरिव ॥
