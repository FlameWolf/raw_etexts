अध्यायः 245

महेश्वरेण पार्वतीम्प्रति साङ्ख्यज्ञानप्रतिपादनपूर्वकमव्यक्तादिचतुर्विंशतितत्वानामुत्पत्तिप्रकारादिकथनम् ॥ 1 ॥ तथा सत्त्वादिगुणानां कार्यविशेषनिरूपणम् ॥ 2 ॥ तथा भूतपञ्चकादिगुणप्रतिपादनम् ॥ 3 ॥

KK-13-01-245-001	महेश्वर उवाच ।
KK-13-01-245-001a	साङ्ख्यज्ञानं प्रवक्ष्यामि यथावत्ते शुचिस्मिते ।
KK-13-01-245-001c	यज्ज्ञात्वा न पुनर्मर्त्यः संसारेषु प्रवर्तते ॥
KK-13-01-245-002a	ज्ञानेनैव विमुक्तास्ते साङ्ख्याः संन्यासकोविदाः ।
KK-13-01-245-002c	शरीरं तु तपो घोरं साङ्ख्याः प्राहुर्निरर्थकम् ।
KK-13-01-245-003a	पञ्चविंशतिकं ज्ञानं तेषां ज्ञानमिति स्मृतम् ।
KK-13-01-245-003c	मूलप्रकृतिरव्यक्तमव्यक्ताज्जायते महान् ॥
KK-13-01-245-004a	महतोऽभूदहङ्कारस्तस्मात्तन्मात्रपञ्चकम् ।
KK-13-01-245-004c	इन्द्रियाणि दशैकं च तन्मात्रेभ्यो भवन्त्युत ॥
KK-13-01-245-005a	तेभ्यो भूतानि पञ्चास्य शरीरं यैः प्रवर्तते ।
KK-13-01-245-005c	इति क्षेत्रस्य सङ्क्षेपं चतुर्विंशतिरिष्यते ।
KK-13-01-245-005e	पञ्चविंशतित्याहुः पुरुषेणेह सङ्ख्यया ॥
KK-13-01-245-006a	सत्वं रजस्तमश्चेति गुणाः प्रकृतिसम्भवाः ।
KK-13-01-245-006c	तैः सृजत्यखिलं लोकं प्रकृतिः स्वात्मकैर्गुणैः ॥
KK-13-01-245-007a	इच्छा द्वेषः सुखं दुःखं सङ्घातश्चेतना धृतिः ।
KK-13-01-245-007c	विकाराः प्रकृतेश्चैते वेदितव्या मनीषिभिः ॥
KK-13-01-245-008a	लक्षणं चापि सर्वेषां विकल्पं चादितः पृथक् ।
KK-13-01-245-008c	विस्तरेणैव वक्ष्यामि तस्य व्याख्यामहं शृणु ॥
KK-13-01-245-009a	नित्यमेकमणु व्यापि क्रियाहीनमहेतुकम् ।
KK-13-01-245-009c	अग्राह्यमिन्द्रियैः सर्वैरेतदव्यक्तलक्षणम् ॥
KK-13-01-245-010a	अव्यक्तं प्रकृतिर्मूलं प्रधानं योनिरव्ययम् ।
KK-13-01-245-010c	अव्यक्तस्यैव नामानि शब्दैः पर्यायवाचकैः ॥
KK-13-01-245-011a	तत्सूक्ष्मत्वादनिर्देश्यं तत्सदित्यभिधीयते ।
KK-13-01-245-011c	तन्मूलं च जगत्सर्वं तन्मूला सृष्टिरिष्यते ॥
KK-13-01-245-012ac	सत्वादयः प्रकृतिजा गुणास्तान्प्रब्रवीम्यहम् ॥
KK-13-01-245-013a	सुखं तुष्टिः प्रकाशश्च त्रयस्ते सात्विका गुणाः ।
KK-13-01-245-013c	रागद्वेषौ सुखं दुःखं स्तम्भश्च रजसो गुणाः ।
KK-13-01-245-013e	अप्रकाशो भयं मोहस्तन्द्री च तमसो गुणाः ॥
KK-13-01-245-014a	श्रद्धा प्रहर्षो विज्ञानमसम्मोहो दया धृतिः ।
KK-13-01-245-014c	सत्वे प्रवृत्ते वर्धन्ते विपरीते विपर्ययः ॥
KK-13-01-245-015a	कामक्रोधौ मनस्तापो लोभो मोहस्तथामृषा ।
KK-13-01-245-015c	प्रवृद्धे परिवर्धन्ते रजस्येतानि सर्वशः ॥
KK-13-01-245-016a	विषादः संशयो मोहस्तन्द्री निद्रा भयं तथा ।
KK-13-01-245-016c	तमस्येतानि वर्धन्ते प्रवृद्धे हेत्वहेतुकम् ॥
KK-13-01-245-017a	एवमन्योन्यमेतानि वर्धन्ते च पुनःपुनः ।
KK-13-01-245-017c	हीयन्ते च तथा नित्यमभिभूतानि भूरिशः ॥
KK-13-01-245-018a	तत्र यत्प्रीतिसंयुक्तं कायेन मनसाऽपि वा ।
KK-13-01-245-018c	वर्तते सात्विको भाव इत्युपेक्षेत तत्तथा ॥
KK-13-01-245-019a	यदा सन्तापसंयुक्तं चित्तक्षोभकरं भवेत् ।
KK-13-01-245-019c	वर्तते रज इत्येव तदा तदभिचिन्तयेत् ॥
KK-13-01-245-020a	यदा सम्मोहसंयुक्तं यद्विषादकरं भवेत् ।
KK-13-01-245-020c	अग्रतर्क्यमविज्ञेयं तमस्तदुपधारयेत् ॥
KK-13-01-245-021a	समासात्सात्विको धर्मः समासाद्राजसं धनम् ।
KK-13-01-245-021c	समासात्तामसः कामस्त्रिवर्गे त्रिगुणाः क्रमात् ॥
KK-13-01-245-022a	ब्रह्मादिदेवसृष्टिर्या सात्विकीति प्रकीर्त्यते ।
KK-13-01-245-022c	राजसी मानवी सृष्टिस्तिर्यग्योनिस्तु तामिसी ॥
KK-13-01-245-023a	ऊर्ध्वं गच्छन्ति सत्वस्था मध्ये तिष्ठन्ति राजसाः ।
KK-13-01-245-023c	जघन्यगुणवृत्तिस्था अधो गच्छन्ति तामसाः ॥
KK-13-01-245-024a	देवमानुषतिर्यक्षु यद्भूतं सचराचरम् ।
KK-13-01-245-024c	आदिप्रभृति संयुक्तं व्याप्तमेभिस्त्रिभिर्गुणैः ॥
KK-13-01-245-025a	अतः परं प्रवक्ष्यामि महदादीनि लिङ्गतः ।
KK-13-01-245-025c	विज्ञानं च विवेकश्च महतो लक्षणं भवेत् ॥
KK-13-01-245-026a	महान्बुद्धिर्मतिः प्रज्ञा नामानि महतो विदुः ।
KK-13-01-245-026c	अहङ्कारः स विज्ञेयो लक्षणेन समासतः ॥
KK-13-01-245-027a	अहङ्कारेण भूतानां सर्गो नानाविधो भवेत् ।
KK-13-01-245-027c	अहङ्कारनिवृत्तिर्हि निर्वाणायोपपद्यते ॥
KK-13-01-245-028a	खं वायुरग्निः सलिलं पृथिवी चेति पञ्चमी ।
KK-13-01-245-028c	महाभूतानि भूतानां सर्वेषां प्रभवाप्ययौ ॥
KK-13-01-245-029a	शब्दः श्रोत्रं तथा खानि त्रयमाकाशसम्भवम् ।
KK-13-01-245-029c	स्पर्शवत्प्राणिनां चेष्टा पवनस्य गुणाः स्मृताः ॥
KK-13-01-245-030a	रूपं पाकोक्षिणी ज्योतिश्चत्वारस्तेजसो गुणाः ।
KK-13-01-245-030c	रसः स्नेहस्तथा जिह्वा शैत्यं च जलजा गुणाः ॥
KK-13-01-245-031a	गन्धो घ्राणं शरीरं च पृथिव्यास्ते गुणास्त्रयः ।
KK-13-01-245-031c	इति सर्वगुणा देवि विख्याताः पाञ्चभौतिकाः ॥
KK-13-01-245-032a	गुणान्पूर्वस्यपूर्वस्य प्राप्नुवन्त्युत्तराणि तु ।
KK-13-01-245-032c	तस्मान्नैकगुणाश्चेह दृश्यन्ते भूतसृष्टयः ॥
KK-13-01-245-033a	उपलभ्याप्सु ये गन्धं केचिद्ब्रूयुरनैपुणाः ।
KK-13-01-245-033c	अपां गन्धगुणं प्राज्ञा नेच्छन्ति कमलेक्षणे ॥
KK-13-01-245-034a	तद्गन्धत्वमपां नास्ति पृथिव्या एव तद्गुणः ।
KK-13-01-245-034c	भूमिर्गन्धे रसे स्नेहो ज्योतिश्चक्षुषि संस्थितम् ।
KK-13-01-245-034e	प्राणापानाश्रयोः वायुः खेष्वाकाशः शरीरिणां ॥
KK-13-01-245-035a	केशास्थिनखदन्तत्वक्पाणिपादशिरांसि च ।
KK-13-01-245-035c	पृष्ठोदरकटिग्रीवाः सर्वं भूम्यात्मकं स्मृतम् ॥
KK-13-01-245-036a	यत्किञ्चिदपि कायेऽस्मिन्धातुदोषमलाश्रितम् ।
KK-13-01-245-036c	तत्सर्वं भौतिकं विद्धि देहैरेवास्य स्वामिकम् ॥
KK-13-01-245-037a	बुद्धीन्द्रियाणि कर्णत्वक्चक्षुर्जिह्वाऽथ नासिका ।
KK-13-01-245-037c	कर्मेन्द्रियाणि वाक्पाणिपादौ मेढ्रं गुदस्तथा ॥
KK-13-01-245-038a	शब्दः स्पर्शश्च रूपं च रसो गन्धश्च पञ्चमः ।
KK-13-01-245-038c	बुद्धीन्द्रियार्थाञ्जानीयाद्भूतेभ्यस्त्वभिनिःसृतान् ॥
KK-13-01-245-039a	वाक्यं क्रिया गतिः प्रीतिरुत्सर्गश्चेति पञ्चधा ।
KK-13-01-245-039c	कर्मेन्द्रियार्थाञ्जानीयात्ते च भूतोद्भवा मताः ॥
KK-13-01-245-040a	इन्द्रियाणां तु सर्वेषामीश्वरं मन उच्यते ।
KK-13-01-245-040c	प्रार्थनालक्षणं तच्च इन्द्रियं तु मनः स्मृतम् ॥
KK-13-01-245-041a	नियुङ्क्ते च सदा तानि भूतानि मनसा सह ।
KK-13-01-245-041c	नियमे च विसर्गे च मनसः कारणं प्रभुः ॥
KK-13-01-245-042a	इन्द्रियाणीन्द्रियार्थाश्च स्वभावश्चेतना धृतिः ।
KK-13-01-245-042c	भूताभूतविकारश्च शरीरमिति संस्मृतम् ॥
KK-13-01-245-043a	शरीराच्च परो देही शरीरं च व्यपाश्रितः ।
KK-13-01-245-043c	शरीरिणः शरीरस्य सोऽन्तरं वेत्ति वै मुनिः ॥
KK-13-01-245-044a	रसः स्पर्शस्च गन्धश्च रूपं शब्दविवर्जितम् ।
KK-13-01-245-044c	अशरीरं शरीरेषु दिदृक्षेत निरिन्द्रियम् ।
KK-13-01-245-045a	अव्यक्तं सर्वदेहेषु मर्त्येष्वमरमाश्रितम् ।
KK-13-01-245-045c	यः पश्येत्परमात्मानं बन्धनैः स विमुच्यते ॥
KK-13-01-245-046a	नैवायं चक्षुषां ग्राह्यो नापरैरिन्द्रियैरपि ।
KK-13-01-245-046c	मनसैव प्रदीप्तेन महानात्मा प्रदृश्यते ॥
KK-13-01-245-047a	स हि सर्वेषु भूतेषु स्थावरेषु चरेषु च ।
KK-13-01-245-047c	वसत्येको महावीर्यो नानाभावसमन्वितः ॥
KK-13-01-245-048a	नैव चोर्ध्वं न तिर्यक्च नाधस्तान्न कदाचन ।
KK-13-01-245-048c	इन्द्रियैरिव बुद्ध्या वा न दृश्येत कदाचन ॥
KK-13-01-245-049a	नवद्वारं पुरं गत्वा स्थितोऽसौ नियतो वशी ।
KK-13-01-245-049c	ईश्वरः सर्वलोकेषु स्थावरस्य चरस्य च ॥
KK-13-01-245-050a	तमेवाहुरणुभ्योऽणुं तं महद्भ्यो महत्तरम् ।
KK-13-01-245-050c	बहुधा सर्वभूतानि व्याप्य तिष्ठति शाश्वतम् ॥
KK-13-01-245-051a	क्षेत्रज्ञमेकतः कृत्वा सर्वं क्षेत्रमथैकतः ।
KK-13-01-245-051c	एवं स विमृशेज्ज्ञानी संयतः सततं हृदि ॥
KK-13-01-245-052a	पुरुषः प्रकृतिस्थो हि भुङ्क्ते प्रकृतिजान्गुणान् ।
KK-13-01-245-052c	अकर्ता लेपको नित्यो मध्यस्थः सर्वकर्मणाम् ॥
KK-13-01-245-053a	कार्यकारणकर्तृत्वे हेतुः प्रकृतिरुच्यते ।
KK-13-01-245-053c	पुरुषः सुखदुःखानां भोक्तृत्वे हेतुरुच्यते ॥
KK-13-01-245-054a	अजय्योऽयमचिन्त्योऽयमव्यक्तोऽयं सनातनः ।
KK-13-01-245-054c	देही तेजोमयो देहि तिष्ठतीत्यपरे विदुः ॥
KK-13-01-245-055a	ज्ञानमूष्मा च वायुश्च शरीरे जीवसञ्ज्ञकः ।
KK-13-01-245-055c	इत्येते निश्चिता बुद्ध्या तत्रैते बुद्धिचिन्तकाः ॥
KK-13-01-245-056a	अपरे सर्वलोकांश्च व्याप्य तिष्ठन्तमीश्वरम् ।
KK-13-01-245-056c	ब्रुवते केचिदत्रैव तिलतैलवदास्थितम् ॥
KK-13-01-245-057a	अपरे नास्तिका मूढा हीनत्वात्स्थूललक्षणैः ।
KK-13-01-245-057c	नास्त्यात्मेति विनिश्चित्याप्रज्ञास्ते निरयालयाः ॥
KK-13-01-245-058ac	एवं नानाविधा नैव विमृशन्ति महेश्वरम् ॥
KK-13-01-245-059	उमोवाच ।
KK-13-01-245-059a	भगवन्ब्राह्मणो लोके नित्यमक्षरमव्ययम् ।
KK-13-01-245-059c	अस्त्यात्मा सर्वभूतेषु हेतुस्तत्र सुदुर्गमः ॥
KK-13-01-245-060	महेश्वर उवाच ।
KK-13-01-245-060a	ऋषिभिश्चापि देवैश्च व्यक्तमेष न दृश्यते ।
KK-13-01-245-060c	दृष्ट्वा तु तं महात्मानं पुनस्तु न निवर्तते ॥
KK-13-01-245-061a	तस्मात्तद्दर्शनादेव विन्दते परमां गतिम् ।   
KK-13-01-245-061c	इति ते कथितो देवि साङ्ख्यधर्मः सनातनः ।
KK-13-01-245-061e	कपिलादिभिराचार्यैः सेवितः परमर्षिभिः ॥ ॥

इति श्रीमन्महाभारते अनुशासनपर्वणि दानधर्मपर्वणि पञ्चचत्वारिंशदधिकद्विशततमोऽध्यायः ॥ 245 ॥

13-245-59 अस्त्यात्मा सर्वदेहेष्विति ङ. पाठः ॥

