श्रीः
अध्यायः 127

व्यासेन शुकम् प्रति कपिलालक्षणविभागादिकथनम् ॥ 1 ॥

KK-13-01-127-001	शुक उवाच 
KK-13-01-127-001a	केन वर्णविभागेन विज्ञेया कपिला भवेत् ।
KK-13-01-127-001c	कति वा लक्षणान्यस्या दृष्टानि मुनिभिः पुरा ॥
KK-13-01-127-002	श्रीव्यास उवाच 
KK-13-01-127-002a	शृणु तात यथा गोषु विज्ञेया कपिला भवेत् ।
KK-13-01-127-002c	नेत्रयोः शृङ्गयोश्चैव खुरेषु वृषणेषु च ।
KK-13-01-127-002e	कर्णतो घ्राणतश्चापि षड्विधाः कपिलाः स्मृताः ॥
KK-13-01-127-003a	एतेषां लक्षणानां तु यद्येकमपि दृश्यते ।
KK-13-01-127-003c	कपिलां तां विजानीयादेवमाहुर्मनीषिणः ॥
KK-13-01-127-004a	आग्नेयी नेत्रकपिला खुरैर्माहेश्वरी भवेत् ।
KK-13-01-127-004c	ग्रीवायां वैष्णवी ज्ञेया पूष्णो घ्राणादजायत ॥
KK-13-01-127-005a	कर्णतस्तु वसन्तेन स्वयोनिमभिजायते ।
KK-13-01-127-005c	गायत्र्याश्च वृषणयोरुत्पत्तिः षड्गुणा स्मृता ॥
KK-13-01-127-006a	एवं गावश्च विप्राश्च गायत्री सत्यमेव च ।
KK-13-01-127-006c	वसन्तश्च सुवर्णश्च एकतः समजायत ॥
KK-13-01-127-007a	नेत्रयोः कपिलां यस्तु वाहयेत दुहेत वा ।
KK-13-01-127-007c	स पापकर्मा नरकं प्रतिष्ठां प्रतिपद्यते ॥
KK-13-01-127-008a	नरकाद्विप्रमुक्तस्तु तिर्यग्योनिं निषेवते ।
KK-13-01-127-008c	यदा लभेत मानुष्यं जात्यन्धो जायते नरः ॥
KK-13-01-127-009a	शृङ्गयोः कपिलां यस्तु वाहयेत दुहेत वा ।
KK-13-01-127-009c	तिर्यग्योनिं स लभते जायमानः पुनः पुनः ॥
KK-13-01-127-010a	खुरेषु कपिलां यस्तु वाहयेत दुहेत वा ।
KK-13-01-127-010c	तमस्यपारे मज्जेत धनहीनो नराधमः ॥
KK-13-01-127-011a	कपिलां वालधानेषु वाहयेत दुहेत वा ।
KK-13-01-127-011c	निराश्रयः सदा चैव जायते यदि चेत्कृमिः ॥
KK-13-01-127-012a	कर्णेन कपिलां यस्तु जानन्नप्युपजीवति ।
KK-13-01-127-012c	सहस्रशः शुचिर्भूत्वा मानुष्यं प्राप्नुयादथ ।
KK-13-01-127-012e	चण्डालः पापयोनिश्च जायते स नराधमः ॥
KK-13-01-127-013a	घ्राणेन कपिलां यस्तु प्रमादादुपजीवति ।
KK-13-01-127-013c	सोऽपि वर्षसहस्राणि तिर्यग्योनौ प्रजायते ॥
KK-13-01-127-014ac	व्याधिग्रस्तो जडो रोगी भवेन्मानुष्यमागतः ॥
KK-13-01-127-015a	मधुसर्पिस्सुगन्धास्तु कपिलाः शास्त्रतः स्मृताः ।
KK-13-01-127-015c	एताः समुपजीवेत सोऽपि तिर्यक्षु जायते ॥
KK-13-01-127-016a	स्थावरत्वमनुप्राप्तो यदि मानुष्यतां लभेत् ।
KK-13-01-127-016c	अल्पायुः स भवेज्जातो हीनवर्णकुलोद्भवः ॥
KK-13-01-127-017a	ये तु पापा ह्यसूयन्ते कपिलां वाहयन्ति च ।
KK-13-01-127-017c	निरयेषु प्रतिष्ठन्ते यावदाभूतसम्प्लवम् ॥ 

इति श्रीमन्महाभारते अनुशासनपर्वणि दानधर्मपर्वणि सप्तविंशत्यधिकशततमोऽध्यायः ॥ 127 ॥

7-127-7 वाहयेत दमेत वेति थ. पाठः ॥
