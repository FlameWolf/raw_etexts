अध्यायः 074

भीष्मेण युधिष्ठिरं प्रति स्त्रीणां दुश्चरितकथनम् ॥

001	युधिष्ठिर उवाच ।
001a	इमे वै मानवा लोके स्त्रीषु सज्जन्त्यभीक्ष्णशः ।
001c	मोहेन परमाविष्टा देवदृष्टेन कर्मणा ॥
002a	स्त्रियश्च पुरुषेष्वेव प्रत्यक्षं लोकसाक्षिकम् ।
002c	अत्र मे संशयस्तीव्रो हृदि सम्परिवर्तते ॥
003a	कथमासां नराः सङ्गं कुर्वते कुरुनन्दनः ।
003c	स्त्रियो वातेषु रज्यन्ते विरज्यन्ते च ताः पुनः ॥
004a	इति ताः पुरुषव्याघ्र कथं शक्यास्तु रक्षितुम् ।
004c	प्रमदाः पुरुषेणेह तन्मे व्याख्यातुमर्हसि ॥
005	भीष्म उवाच ।
005a	एता हि स्वीयमायाभिर्वञ्चयन्तीह मानवान् ।
005c	न चासां मुच्यते कश्चित्पुरुषो हस्तमागतः ॥
006ac	गावो नवतृणानीव गृह्णन्त्येता नवं नवम् ॥
007a	शम्बरस्य च या माया माया या नमुचेरपि ।
007c	बलेः कुम्भीनसेश्चैव सर्वास्तां योषितो विदुः ॥
008a	हसन्तं प्रहसन्त्येता रुद्रन्तं प्ररुदन्ति च ।
008c	अप्रियं प्रियवाक्यैश्च गृह्णते कालयोगतः ॥
009a	`यदि जिह्वासहस्रं स्याज्जीवेच्च शरदां शतम् ।
009c	अनन्यकर्मा स्त्रीदोषाननुक्त्वा निधनं व्रजेत् ॥'
010a	उशना वेद यच्छास्त्रं यच्च वेद बृहस्पतिः ।
010c	स्त्री बुद्ध्या न विशिष्येत तास्तु रक्ष्याः कथं नरैः ॥
011a	अनृतं सत्यमित्याहुः सत्यं चापि तथाऽनृतम् ।
011c	इति यास्ताः कथं वीर संरक्ष्याः पुरुषैरिह ।
011e	`दोषास्पदेऽशुचौ देहे ह्यासां सक्तास्त्वहो नराः' ॥
012a	स्त्रीणां बुद्ध्यर्थनिष्कर्षादर्थशास्त्राणि शत्रुहन् ।
012c	बृहस्पतिप्रभृतिभिर्मन्ये सद्भिः कृतानि वै ॥
013a	संपूज्यमानाः पुरुषैर्विकुर्वन्ति मनो नृषु ।
013c	अपास्ताश्च तथा राजन्विकुर्वन्ति मनः स्त्रियः ॥
014ac	इमाः प्रजा महाबाहो धार्मिक्य इति नः श्रुतम् ॥
015a	सत्कृतासत्कृताश्चापि विकुर्वन्ति मनः सदा ।
015c	कस्ताः शक्तो रक्षितुं स्यादिति मे संशयो महान् ॥
016a	तथा ब्रूहि महाभाग कुरूणां वंशवर्धन ।
016c	यदि शक्या कुरुश्रेष्ठ रक्षा तासां कदाचन ।
016e	कर्तुं वा कृतपूर्वं वा तन्मे व्याख्यातुमर्हसि ॥ ॥

इति श्रीमन्महाभारते अनुशासनपर्वणि दानधर्मपर्वणि चतुःसप्ततितमोऽध्यायः ॥ 74 ॥

13-74-7 कुहकानि च वार्ष्णेय सर्वास्ता इति ट.थ.पाठः ॥ 13-74-13 एताः पूजिता धिक्कृता वा तुल्यवद्विकारं जनयन्तीत्यर्थः ॥ 13-74-14 इमाः स्त्रीरूपाः धार्मिक्य इति श्रुतं सावित्र्यादिषु दृष्टं च ॥	
