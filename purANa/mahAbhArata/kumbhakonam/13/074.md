अध्यायः 074

भीष्मेण युधिष्ठिरं प्रति स्त्रीणां दुश्चरितकथनम् ॥

KK-13-01-074-001	युधिष्ठिर उवाच ।
KK-13-01-074-001a	इमे वै मानवा लोके स्त्रीषु सज्जन्त्यभीक्ष्णशः ।
KK-13-01-074-001c	मोहेन परमाविष्टा देवदृष्टेन कर्मणा ॥
KK-13-01-074-002a	स्त्रियश्च पुरुषेष्वेव प्रत्यक्षं लोकसाक्षिकम् ।
KK-13-01-074-002c	अत्र मे संशयस्तीव्रो हृदि सम्परिवर्तते ॥
KK-13-01-074-003a	कथमासां नराः सङ्गं कुर्वते कुरुनन्दनः ।
KK-13-01-074-003c	स्त्रियो वातेषु रज्यन्ते विरज्यन्ते च ताः पुनः ॥
KK-13-01-074-004a	इति ताः पुरुषव्याघ्र कथं शक्यास्तु रक्षितुम् ।
KK-13-01-074-004c	प्रमदाः पुरुषेणेह तन्मे व्याख्यातुमर्हसि ॥
KK-13-01-074-005	भीष्म उवाच ।
KK-13-01-074-005a	एता हि स्वीयमायाभिर्वञ्चयन्तीह मानवान् ।
KK-13-01-074-005c	न चासां मुच्यते कश्चित्पुरुषो हस्तमागतः ॥
KK-13-01-074-006ac	गावो नवतृणानीव गृह्णन्त्येता नवं नवम् ॥
KK-13-01-074-007a	शम्बरस्य च या माया माया या नमुचेरपि ।
KK-13-01-074-007c	बलेः कुम्भीनसेश्चैव सर्वास्तां योषितो विदुः ॥
KK-13-01-074-008a	हसन्तं प्रहसन्त्येता रुद्रन्तं प्ररुदन्ति च ।
KK-13-01-074-008c	अप्रियं प्रियवाक्यैश्च गृह्णते कालयोगतः ॥
KK-13-01-074-009a	`यदि जिह्वासहस्रं स्याज्जीवेच्च शरदां शतम् ।
KK-13-01-074-009c	अनन्यकर्मा स्त्रीदोषाननुक्त्वा निधनं व्रजेत् ॥'
KK-13-01-074-010a	उशना वेद यच्छास्त्रं यच्च वेद बृहस्पतिः ।
KK-13-01-074-010c	स्त्री बुद्ध्या न विशिष्येत तास्तु रक्ष्याः कथं नरैः ॥
KK-13-01-074-011a	अनृतं सत्यमित्याहुः सत्यं चापि तथाऽनृतम् ।
KK-13-01-074-011c	इति यास्ताः कथं वीर संरक्ष्याः पुरुषैरिह ।
KK-13-01-074-011e	`दोषास्पदेऽशुचौ देहे ह्यासां सक्तास्त्वहो नराः' ॥
KK-13-01-074-012a	स्त्रीणां बुद्ध्यर्थनिष्कर्षादर्थशास्त्राणि शत्रुहन् ।
KK-13-01-074-012c	बृहस्पतिप्रभृतिभिर्मन्ये सद्भिः कृतानि वै ॥
KK-13-01-074-013a	संपूज्यमानाः पुरुषैर्विकुर्वन्ति मनो नृषु ।
KK-13-01-074-013c	अपास्ताश्च तथा राजन्विकुर्वन्ति मनः स्त्रियः ॥
KK-13-01-074-014ac	इमाः प्रजा महाबाहो धार्मिक्य इति नः श्रुतम् ॥
KK-13-01-074-015a	सत्कृतासत्कृताश्चापि विकुर्वन्ति मनः सदा ।
KK-13-01-074-015c	कस्ताः शक्तो रक्षितुं स्यादिति मे संशयो महान् ॥
KK-13-01-074-016a	तथा ब्रूहि महाभाग कुरूणां वंशवर्धन ।
KK-13-01-074-016c	यदि शक्या कुरुश्रेष्ठ रक्षा तासां कदाचन ।
KK-13-01-074-016e	कर्तुं वा कृतपूर्वं वा तन्मे व्याख्यातुमर्हसि ॥ ॥

इति श्रीमन्महाभारते अनुशासनपर्वणि दानधर्मपर्वणि चतुःसप्ततितमोऽध्यायः ॥ 74 ॥

13-74-7 कुहकानि च वार्ष्णेय सर्वास्ता इति ट.थ.पाठः ॥ 13-74-13 एताः पूजिता धिक्कृता वा तुल्यवद्विकारं जनयन्तीत्यर्थः ॥ 13-74-14 इमाः स्त्रीरूपाः धार्मिक्य इति श्रुतं सावित्र्यादिषु दृष्टं च ॥	
