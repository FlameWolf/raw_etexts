अध्यायः 057

भीष्मेण युधिष्ठिरं प्रति सतीनामसतनां गुणदोषप्रतिपादकनारदमार्कण्डेयसंवादानुवादः ॥ 1 ॥
	
001	`मार्कण्डेय उवाच ।
001a	श्रुता भार्याश्च पुत्राश्च विस्तरेण महामुने ।
001c	आश्रमस्थाः कथं नार्यो न दुष्यन्तीति ब्रूहि भो ॥
002	नारद उवाच ।
002a	आश्रमस्थासु नारीषु बान्धवत्वं प्रणश्यति ।
002c	नष्टवंश्या भवन्त्येता बन्धूनामथ भर्तृणाम् ॥
003a	परदारा मुक्तदोषास्ता नार्योऽऽश्रमसंस्थिताः ।
003c	स्वयमीशाः स्वदेहानां काम्यास्तद्गतमानसाः ॥
004a	एवं नार्यो न दुष्यन्ति नराणां तत्प्रसूतिषु ।
004c	धर्मपत्न्यो भवन्त्येताः सपुत्रा हव्यकव्यदाः ॥
005	मार्कण्डेय उवाच ।
005a	परस्य भार्या या पूर्वं मृते भर्तरि या पुनः ।
005c	अन्यं भजति भर्तारं ससुता असुता कथम् ॥
006	नारद उवाच ।
006a	असुता वा प्रसूता वा गृहस्थानां परस्त्रियः ।
006c	परामृष्टेति ता वर्ज्या धर्माचारेषु दूषिताः ॥
007a	न चासां हव्यकव्यानि प्रतिगृह्णन्ति देवताः ।
007c	यस्तासु जनयेत्पुत्रान्न तैः पुत्रमवाप्नुयात् ॥
008	मार्कण्डेय उवाच ।
008a	परक्षेत्रेषु यो बीजं चापलाद्विसृजेन्नरः ।
008c	कथं पुत्रफलं तस्य भवेत्तदृषिसत्तम ॥
009	नारद उवाच ।
009a	अस्वामिके परक्षेत्रे यो नरो बीजमुत्सृजेत् ।
009c	स्वयंवृतोऽऽश्रमस्थायां तद्बीजं न विनश्यति ॥
010a	परक्षेत्रेषु यो बीजं नरो दर्पात्समुत्सृजेत् ।
010c	क्षेत्रिकस्यैव तद्बीजं न बीजी लभते फलम् ॥
011a	नातः परमधर्म्यं चाप्ययशस्यं तथोत्तरम् ।
011c	गर्भादीनां च बहुभिस्ताश्च त्याज्याः समेष्वपि ॥
012	मार्कण्डेय उवाच ।
012a	अथ ये परदारेषु पुत्रा जायन्ति नारद ।
012c	कस्य ते बन्धुदायादा भवन्ति परमद्युते ॥
013	नारद उवाच ।
013a	परदारेषु जायेते द्वौ पुत्रौ कुण्डगोलकौ ।
013c	जीवत्यथ पतौ कुण्डो मृते भर्तरि गोलकः ॥
014a	ते च जाताः परक्षेत्रे देहिनां प्रेत्य चेह च ।
014c	दत्तानि हव्यकव्यानि नाशयन्त्यथ दातृणाम् ॥
015a	पितुर्हि नरकायैते गोलकस्तु विशेषतः ।
015c	चण्डालतुल्यौ तज्जौ हि परत्रेह च नश्यतः ॥
016	मार्कण्डेय उवाच ।
016a	कस्य ते गर्हिताः पुत्राः पितॄणां हव्यकव्यदाः ।
016c	यस्य क्षेत्रे प्रसूयन्ते यो वा ताञ्जनयेत्सुतान् ॥
017	नारद उवाच ।
017a	क्षेत्रिकश्चैव बीजी च द्वावेतौ निरयं गतौ ।
017c	न रक्षति च यो दारान्परदाराश्च गच्छति ॥
018a	गर्हितास्ते नरा नित्यं धर्माचारबहिष्कृताः ।
018c	कुण्डो भोक्ता च भोगी च कुत्सिताः पितृदैवतैः ॥
019	मार्कण्डेय उवाच ।
019a	तथैते गर्हिताः पुत्रा हव्यकव्यानि नारद ।
019c	कस्य नित्यं प्रयच्छन्ति धर्मो वा तेषु किं फलं ॥
020	नारद उवाच ।
020a	यातुधानाः पिशाचाश्च प्रतिगृह्णन्ति तैर्हुतम् ।
020c	हव्यं कव्यं च तैर्दत्तं ये च भूता निशाचराः ॥
021	मार्कण्डेय उवाच ।
021a	अथ ते राक्षसाः प्रीताः किं प्रयच्छन्ति दातृणाम् ।
021c	किं वा धर्मफलं तेषां भवेत्तदृषिसत्तम ॥
022	नारद उवाच ।
022a	न दत्तं नश्यते किञ्चित्सर्वभूतेषु दातृणाम् ।
022c	प्रेत्य चेह च तां पुष्टिमुपाश्नन्ति प्रदायिनः ॥
023	मार्कण्डेय उवाच ।
023a	अथ गोलककुण्डाभ्यां सन्ततिर्या भविष्यति ।
023c	तयोर्ये बान्धवाः केचित्प्रदास्यन्ति कथं नु तं ॥
024	नारद उवाच ।
024a	साध्वीजाताः सुतास्तेषां तां वृत्तिमनुतिष्ठताम् ।
024c	प्रीणन्ति पितृदैवत्यं हव्यकव्यसमाहिताः ॥
025a	एवं गोलककुण्डाभ्यां ये च वर्णापदेशिनः ।
025c	हव्यं कव्यं च शुद्धानां प्रतिगृह्णन्ति देवताः ॥' ॥

इति श्रीमन्महाभारते अनुशासनपर्वणि दानधर्मपर्वणि सप्तपञ्चाशोऽध्यायः ॥ 57 ॥

13-57-3 परमं मुक्तदोषास्ता या नार्योऽऽश्रमसंस्थिता इति ध. पाठः ॥

