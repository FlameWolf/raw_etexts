अध्यायः 095

भीष्मेण युधिष्ठिरम्प्रति ब्राह्मणमहिमानुवर्णनम् ॥ 1 ॥

KK-13-01-095-001	युधिष्ठिर उवाच ।
KK-13-01-095-001a	यौ च स्यातां चरणेनोपपन्नौ यौ विद्यया सदृशौ जन्मना च ।
KK-13-01-095-001c	ताभ्यां दानं कतरस्मै विशिष्टमयाचमानाय च याचते च ॥
KK-13-01-095-002	भीष्म उवाच ।
KK-13-01-095-002a	श्रेयो वै याचतः पार्थ दानमाहुरयाचते ।
KK-13-01-095-002c	अर्हत्तमो वै धृतिमान्कृपणादकृतात्मनः ॥
KK-13-01-095-003a	क्षत्रियो रक्षणधृतिर्ब्राह्मणोऽनर्थनाधृतिः ।
KK-13-01-095-003c	ब्राह्मणो धृतिमान्विद्वान्देवान्प्रीणाति तुष्टिमान् ॥
KK-13-01-095-004a	याच्यमाहुरनीशस्य अतिहारं च भारत ।
KK-13-01-095-004c	उद्वेजयन्ति याचन्ति यदा भूतानि दस्युवत् ॥
KK-13-01-095-005a	म्रियते याचमानो वै तमनु म्रियतेऽददत् ।
KK-13-01-095-005c	ददत्सञ्जीवयत्येनमात्मानं च युधिष्ठिर ॥
KK-13-01-095-006a	आनृशंस्यं परो धर्मो याचते यत्प्रदीयते ।
KK-13-01-095-006c	अयाचतः सीदमानान्सर्वोपायैर्निमन्त्रयेत् ॥
KK-13-01-095-007a	यदि वै तादृशा राष्ट्रे वसेयुस्ते द्विजोत्तमाः ।
KK-13-01-095-007c	भस्मच्छन्नानिवाग्नींस्तान्बुध्येथास्त्वं प्रयत्नतः ॥
KK-13-01-095-008a	तपसा दीप्यमानास्ते दहेयुः पृथिवीमपि ।
KK-13-01-095-008c	अपूज्यमानाः कौरव्य पूजार्हास्तु तथाविधाः ॥
KK-13-01-095-009a	पूज्या हि ज्ञानविज्ञानतपोयोगसमन्विताः ।
KK-13-01-095-009c	तेभ्यः पूजां प्रयुञ्जीथा ब्राह्मणेभ्यः परन्तप॥
KK-13-01-095-010ac	ददद्बहुविधान्देयानुपच्छन्दयते च तान् ॥
KK-13-01-095-011a	यदग्निहोत्रे सुहुते सायंप्रातर्भवेत्फलम् ।
KK-13-01-095-011c	विद्यावेदव्रतवति तद्दानफलमुच्यते ॥
KK-13-01-095-012a	विद्यावेदव्रतस्नाता न व्यपाश्रयजीविनः ।
KK-13-01-095-012c	गूढस्वाध्यायतपसो ब्राह्मणान्संशितव्रतान् ॥
KK-13-01-095-013a	कृतैरावसथैर्हृद्यैः सप्रेष्यैः सपरिच्छदैः ।
KK-13-01-095-013c	निमन्त्रयेथाः कौरव्य कामैश्चान्यैर्द्विजोत्तमान् ॥
KK-13-01-095-014a	अपि ते प्रतिगृह्णीयुः श्रद्धोपेतं युधिष्ठिर ।
KK-13-01-095-014c	कार्यमित्येव मन्वाना धर्मज्ञाः सूक्ष्मदर्शिनः ॥
KK-13-01-095-015a	अपि ते ब्राह्मणा भुक्त्वा गताः सोद्धरणान्गृहान् ।
KK-13-01-095-015c	येषां दाराः प्रतीक्षन्ते पर्जन्यमिव कर्षकाः ॥
KK-13-01-095-016a	अन्नानि प्रातःसवने नियता ब्रह्मचारिणः ।
KK-13-01-095-016c	ब्राह्मणास्तात भुञ्जानास्त्रेताग्निं प्रीणयन्त्युत ॥
KK-13-01-095-017a	माध्यन्दिनं ते सवनं ददतस्तात वर्तताम् ।
KK-13-01-095-017c	गोहिरण्यानि वासांसि तेनेन्द्रः प्रीयतां तव ॥
KK-13-01-095-018a	तृतीयं सवनं ते वै वैश्वदेवं युधिष्ठिर ।
KK-13-01-095-018c	यद्देवेभ्यः पितृभ्यश्च विप्रेभ्यश्च प्रयच्छसि ॥
KK-13-01-095-019a	अहिंसा सर्वभूतेभ्यः संविभागश्च सर्वशः ।
KK-13-01-095-019c	दमस्त्यागो धृतिः सत्यं भवत्यवभृथाय ते ॥
KK-13-01-095-020a	एष ते विततो यज्ञः श्रद्धापूतः सदक्षिणः ।
KK-13-01-095-020c	विशिष्टः सर्वयज्ञानां नित्यं तात प्रवर्तताम् ॥

इति श्रीमन्महाभारते अनुशासनपर्वणि दानधर्मपर्वणि पञ्चनवतितमोऽध्यायः ॥ 95 ॥

13-95-1 चरणेनाचरणेन ॥ 13-95-2 याचतः याचकात् तद्दानादित्यर्थः ॥ 13-95-3 अनर्थना अयाच्चा । 13-95-4 याच्यं याचनारूपं कर्म । अनीशस्य दरिद्रस्यातिहारं तिरस्कारमाहुः । यदा यतः याचन्ति याचमानानि भूतानि दस्युवल्लोकानुद्वेजयन्ति ॥ 13-95-10 उपच्छन्दयते उपच्छन्दयेत । ददद्बहुविधान्दायानुपागच्छन्नयाचतामिति झ.पाठः । अयाचतां अयाचमानानाम् । उपागच्छन्समीपमुपसर्पन् दायान्धनादीन्ददत् दाता भवेति शेषः ॥ 13-95-15 सोद्धरणान्स्वामिन्यागते दास्यामीति याचमानेभ्यो बालकेभ्य आशाप्रदर्शनमुद्धरणं तत्सहितान् ॥
