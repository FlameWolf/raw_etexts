अध्यायः 210

ईश्वरेण पार्वतीं प्रति ऋषीणां कर्मफलविशेषादिकथनम् ॥ 1 ॥

KK-13-01-210-001	उमोवाच ।
KK-13-01-210-001a	भगवन्देवदेवेश तेषां कर्मफलं प्रभो ।
KK-13-01-210-001c	श्रोतुमिच्छाम्यहं देव प्रसादात्ते वरप्रद ॥
KK-13-01-210-002	महेश्वर उवाच ।
KK-13-01-210-002ac	वानप्रस्थगतं सर्वं फलपाकं शृणु प्रिये ॥
KK-13-01-210-003a	अग्नियोगं व्रजन्ग्रीष्मे ततो द्वादशवार्षिकम् ।
KK-13-01-210-003c	रुद्रलोकेऽभिजायेत विधिदृष्टेन कर्मणा ॥
KK-13-01-210-004a	उपवासव्रतं कुर्वन्वर्षाकाले दृढव्रतः ।
KK-13-01-210-004c	सोमलोकेऽभिजायेत नरो द्वादशवार्षिकम् ॥
KK-13-01-210-005a	काष्ठवन्मौनमास्थाय नरो द्वादशवार्षिकम् ।
KK-13-01-210-005c	मरुतां लोकमास्थाय तत्र भोगैश्च युज्यते ॥
KK-13-01-210-006a	कुशशर्करसंयुक्ते स्थण्डिले संविशन्मुनिः ।
KK-13-01-210-006c	यक्षलोकेऽभिजायेत सहस्राणि चतुर्दश ॥
KK-13-01-210-007a	वर्षाणां भोगसंयुक्तो नरो द्वादशवार्षिकम् ।
KK-13-01-210-007c	वीरासनगतो यस्तु कण्टकाफलकाश्रितः ।
KK-13-01-210-007e	गन्धर्वेष्वभिजायेत नरो द्वादशवार्षिकम् ॥
KK-13-01-210-008a	वीरस्थायी चोर्ध्वबाहुर्नरो द्वादशवार्षिकम् ।
KK-13-01-210-008c	देवलोकेऽभिजायेत दिव्यभोगसमन्वितः ॥
KK-13-01-210-009a	पादाङ्गुष्ठेन यस्तिष्ठेदूर्ध्वबाहुर्जितेन्द्रियः ।
KK-13-01-210-009c	इन्द्रलोकेऽभिजायेत सहस्राणि चतुर्दश ।
KK-13-01-210-010a	आहारनियमं कृत्वा मुनिर्द्वादशवार्षिकम् ।
KK-13-01-210-010c	नागलोकेऽभिजायेत संवत्सरगणान्बहून् ॥
KK-13-01-210-011a	एवं दृढव्रता देवि वानप्रस्थाश्च कर्मभिः ।
KK-13-01-210-011c	स्थानेषु तत्र तिष्ठन्ति तत्तद्भोगसमन्विताः ॥
KK-13-01-210-012a	तेभ्यो भ्रष्टाः पुनर्देवि जायन्ते नृषु भोगिनः ।
KK-13-01-210-012c	वर्णोत्तमकुलेष्वेव धनधान्यसमन्विताः ॥
KK-13-01-210-013ac	एतत्ते कथितं देवि किं भूयः श्रोतुमिच्छसि ॥
KK-13-01-210-014	उमोवाच ।
KK-13-01-210-014a	एषां यथा वराणां तु धर्ममिच्छामि मानद ।
KK-13-01-210-014c	कृपया परयाऽऽविष्टस्तन्मे ब्रूहि महेश्वर ॥
KK-13-01-210-015	महेश्वर उवाच ।
KK-13-01-210-015ac	धर्मं यथा वराणां त्वं शृणु भामिनि तत्परा ॥
KK-13-01-210-016a	व्रतोपवासशुद्धाङ्गास्तीर्थस्नानपरायणाः ।
KK-13-01-210-016c	धृतिमन्तः क्षमायुक्ताः सत्यव्रतपरायणाः ॥
KK-13-01-210-017a	पक्षमासोपवासैश्च कर्शिता धर्मदर्शिनः ।
KK-13-01-210-017c	वर्षैः शीतातपैश्चैव कुर्वन्तः परमं तपः ॥
KK-13-01-210-018a	कालयोगेन गच्छन्ति शक्रलोकं शुचिस्मिते ।
KK-13-01-210-018c	तत्र ते भोगसंयुक्ता दिव्यगन्धसमन्विताः ॥
KK-13-01-210-019a	दिव्यभूषणसंयुक्ता विमानवरसंयुताः ।
KK-13-01-210-019c	विचरन्ति यथाकामं दिव्यस्त्रीगणसंयुताः ।
KK-13-01-210-019e	एतत्ते कथितं देवि किं भूयः श्रोतुमिच्छसि ॥
KK-13-01-210-020	उमोवाच ।
KK-13-01-210-020ac	तेषां चक्रचराणां च धर्ममिच्छामि वै प्रभो ॥
KK-13-01-210-021	महेश्वर उवाच ।
KK-13-01-210-021ac	हन्त ते कथयिष्यामि शृणु शाकटिकं शुभे ॥
KK-13-01-210-022a	संवहन्तो धुरं दानैः शकटानां तु सर्वदा ।
KK-13-01-210-022c	प्रार्थयन्ते यथाकालं शकटैर्भैक्षचर्यया ॥
KK-13-01-210-023a	तपोर्जनपरा धीरास्तपसा क्षीणकल्मषाः ।
KK-13-01-210-023c	पर्यटन्तो दिशः सर्वाः कामक्रोधविवर्जिताः ॥
KK-13-01-210-024a	तेनैव कालयोगेन त्रिदिवं यान्ति शोभने ।
KK-13-01-210-024c	तत्र प्रमुदिता भोगैर्विचरन्ति यथासुखम् ॥
KK-13-01-210-025ac	एतत्ते कथितं देवि किं भूयः श्रोतुमिच्छसि ॥
KK-13-01-210-026	उमोवाच ।
KK-13-01-210-026ac	वैखानसानां वै धर्मं श्रोतुमिच्छाम्यहं प्रभो ॥
KK-13-01-210-027	महेश्वर उवाच ।
KK-13-01-210-027a	ते वै वैखानसा नाम वानप्रस्थाः शुभेक्षणे ।
KK-13-01-210-027c	तीव्रेण तपसा युक्ता दीप्तिमन्तः स्वतेजसा ।
KK-13-01-210-027e	सत्यव्रतपरा धीरास्तेषां निष्कल्मषं तपः ॥
KK-13-01-210-028a	अश्मकुट्टास्तथाऽन्ये च दन्तोलूखलिनस्तथा ।
KK-13-01-210-028c	शीर्णपर्णाशिनश्चान्ये उञ्छवृत्तास्तथा परे ॥
KK-13-01-210-029a	कपोतवृत्तयश्चान्ये कापोतीं वृत्तिमाश्रिताः ।
KK-13-01-210-029c	पशुप्रचारनिरताः फेनपाश्च तथा परे ॥
KK-13-01-210-030a	मृगवन्मृगचर्यायां सञ्चरन्ति तथा परे ।
KK-13-01-210-030c	अब्भक्षा वायुभक्षाश्च निराहारास्तथैव च ॥
KK-13-01-210-031a	केचिच्चरन्ति सद्विष्णोः पादपूजनमुत्तमम् ।
KK-13-01-210-031c	सञ्चरन्ति तपो घोरं व्याधिमृत्युविवर्जिताः ।
KK-13-01-210-031e	स्ववशादेव ते मृत्युं भीषयन्ति च नित्यशः ॥
KK-13-01-210-032a	इन्द्रलोके तथा तेषां निर्मिता भोगसञ्चयाः ।
KK-13-01-210-032c	अमरैः समतां यान्ति देववद्भोगसंयुताः ॥
KK-13-01-210-033a	वराप्सरोभिः संयुक्ताश्चिरकालमनिन्दिते ।
KK-13-01-210-033c	एतत्ते कथितं देवि भूयः श्रोतुं किमिच्छसि ॥
KK-13-01-210-034	उमोवाच ।
KK-13-01-210-034ac	भगवञ्श्रोतुमिच्छामि वालखिल्यांस्तपोधनान् ॥
KK-13-01-210-035	महेश्वर उवाच ।
KK-13-01-210-035ac	धर्मचर्यां तथा देवि वालखिल्यगतां शृणु ॥
KK-13-01-210-036a	मृगनिर्मोकवसना निर्द्वन्द्वास्ते तपोधनाः ।
KK-13-01-210-036c	अङ्गुष्ठमात्राः सुश्रोणि तेष्वेवाङ्गेषु संश्रिताः ॥
KK-13-01-210-037a	उद्यन्तं सततं सूर्यं स्तुवन्तो विविधैः स्तवैः ।
KK-13-01-210-037c	भास्करस्येव किरणैः सहसा यान्ति नित्यदा ।
KK-13-01-210-037e	द्योतयन्तो दिशः सर्वा धर्मज्ञाः सत्यवादिनः ॥
KK-13-01-210-038a	तेष्वेव निर्मलं सत्यं लोकार्थं तु प्रतिष्ठितम् ।
KK-13-01-210-038c	लोकोऽयं धार्यते देवि तेषामेव तपोबलात् ॥
KK-13-01-210-039a	महात्मनां तु तपसा सत्येन च शुचिस्मिते ।
KK-13-01-210-039c	क्षमया च महाभागे भूतानां संस्थितिं विदुः ॥
KK-13-01-210-040a	प्रजार्थमपि लोकार्थं महद्भिः क्रियते तपः ।
KK-13-01-210-040c	तपसा प्राप्यते सर्वं तपसा प्राप्यते फलम् ।
KK-13-01-210-040e	दुष्प्रापमपि यल्लोके तपसा प्राप्यते हि तत् ॥
KK-13-01-210-041a	पञ्चभूतार्थतत्वे च लोकसृष्टिविवर्धनम् ।
KK-13-01-210-041c	एतत्सर्वं समासेन तपोयोगाद्विनिर्मितम् ॥
KK-13-01-210-042a	तस्मादयं त्वृषिगणस्तपस्तप इति प्रिये ।
KK-13-01-210-042c	धर्मान्वेषी तपः कर्तुं यतते सततं प्रिये ॥
KK-13-01-210-043a	अमरत्वं शिवत्वं च तपसा प्रापयेत्सदा ।
KK-13-01-210-043c	एतत्ते कथितं सर्वं शृण्वन्त्यास्ते श्रुतं प्रिये ।
KK-13-01-210-043e	प्रियार्थमृषिसङ्घस्य प्रजानां हितकाम्यया ॥
KK-13-01-210-044	नारद उवाच ।
KK-13-01-210-044a	एवं ब्रुवन्तं देवेशमृषयश्चापि तुष्टुवुः ।
KK-13-01-210-044c	भूयः परतरं यत्तु तदाप्रभृति चक्रिरे ॥ ॥

इति श्रीमन्महाभारते अनुशासनपर्वणि दानधर्मपर्वणि दशाधिकद्विशततमोऽध्यायः ॥ 210 ॥	
