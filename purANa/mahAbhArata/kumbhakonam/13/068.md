अध्यायः 068

भीष्मेण युधिष्ठिरं प्रति ब्राह्मणमहिमाकथनम् ॥ 1 ॥

001	युधिष्ठिर उवाच ।
001a	किं राज्ञः सर्वकृत्यानां गरीयः स्यात्पितामह ।
001c	कुर्वन्किं कर्म नृपतिरुभौ लोकौ समश्नुते
002	भीष्म उवाच ।
002a	एतद्राज्ञः कृत्यतममभिषिक्तस्य भारत ।
002c	ब्राह्मणानां रक्षणं च पूजा च सुखमिच्छतः ॥
003a	कर्तव्यं पार्थिवेन्द्रेण तथैव भरतर्षभ ।
003c	श्रोत्रियान्ब्राह्मणान्वृद्धान्नित्यमेवाभिपूजयेत् ॥
004a	पौरजानपदांश्चापि ब्राह्मणांश्च बहुश्रुतान् ।
004c	सान्त्वेन भोगदानेन नमस्कारैः सदाऽर्चयेत् ॥
005a	एतत्कृत्यतमं राज्ञो नित्यमेवोपलक्षयेत् ।
005c	यथाऽऽत्मानं यथा पुत्रांस्तथैतान्प्रतिपालयेत् ॥
006a	ये चाप्येषां पूज्यतमास्तान्दृढं प्रतिपूजयेत् ।
006c	तेषु शान्तेषु तद्राष्ट्रं सर्वमेव विराजते ॥
007a	ते पूज्यास्ते नमस्कार्या मान्यास्ते पितरो यथा ।
007c	तेष्वेव यात्रा लोकानां भूतानामिव वासवे ॥
008a	अभिचारैरुपायैश्च दहेयुरपि चेतसा ।
008c	निःशेषं कुपिताः कुर्युरुग्राः सत्यपराक्रमाः ।
009a	नान्तमेषां प्रपश्यामि न दिशश्चाप्यपावृताः ।
009c	कुपिताः समुदीक्षन्ते दावेष्वग्निशिखा इव ॥
010a	`मान्यास्तेषां साधवो ये न निन्द्याश्चाप्यसाधवः' ।
010c	बिभ्यत्येषां साहसिका गुणास्तेषामतीव हि ।
010e	कूपा इव तृणच्छन्ना विशुद्धा द्यौरिवापरे ॥
011a	प्रसह्यकारिणः केचित्कार्पासमृदवोऽपरे ।
011c	सन्ति चैषामतिशठास्तथैवान्ये तपस्विनः ॥
012a	कृषिगोरक्ष्यमप्येके भैक्ष्यमन्येऽप्यनुष्ठिताः ।
012c	चोराश्चान्येऽनृताश्चान्ये तथाऽन्ये नटनर्तकाः ॥
013a	सर्वकर्मसहाश्चान्ये पार्थिवेष्वितरेषु च ।
013c	विविधाचारयुक्ताश्च ब्राह्मणा भरतर्षभ ॥
014a	नानाकर्मसु रक्तानां बहुकर्मोपजीविनाम् ।
014c	धर्मज्ञानां सतां तेषां नित्यमेवानुकीर्तयेत्
015a	पितॄणां देवतानां च मनुष्योरगरक्षसाम् ।
015c	पुराऽप्येते महाभागा ब्राह्मणा वै जनाधिप ॥
016a	नैते देवैर्न पितृभिर्न गन्धर्वैर्न राक्षसैः ।
016c	नासुरैर्न पिशाचैश्च शक्या जेतुं द्विजातयः ॥
017a	अदैवं दैवतं कुर्युर्दैवतं चाप्यदैवतम् ।
017c	यमिच्छेयुः स राजा स्याद्यं द्विष्युः स पराभवेत् ॥
018a	परिवादं च ये कुर्युर्ब्राह्मणानामचेतसः ।
018c	सत्यं ब्रवीमि ते राजन्विनश्येयुर्न संशयः ॥
019a	निन्दाप्रशंसाकुशलाः कीर्त्यकीर्तिपरायणाः ।
019c	परिकुप्यन्ति ते राजन्सततं द्विषतां द्विजाः ॥
020a	ब्राह्मणा यं प्रशंसन्ति पुरुषः स प्रवर्धते ।
020c	ब्राह्मणैर्यः पराकृष्टः पराभूयात्क्षणाद्धि सः ॥
021a	शका यवनकाम्भोजास्तास्ताः क्षत्रियजातयः ।
021c	वृषलत्वं परिगता ब्राह्मणानामदर्शनात् ॥
022a	द्राविडाश्च कलिङ्गाश्च पुलिन्दाश्चाप्युशीनराः ।
022c	कोलिसर्पा महिपकास्तास्ताः क्षत्रियजातयः ॥
023a	वृषलत्वं परिगता ब्राह्मणानामदर्शनात् ।
023c	श्रेयान्पराजयस्तेभ्यो न जयो जयतांवर ॥
024a	यस्तु सर्वमिदं हन्याद्ब्राह्मणं च न तत्समम् ।
024c	ब्रह्मवध्या महान्दोष इत्याहुः परमर्षयः ॥
025a	परिवादो द्विजातीनां न श्रोतव्यः कथञ्चन ।
025c	आसीताधोमुखस्तूष्णीं समुत्थाय व्रजेत वा ॥
026a	न स जातो जनिष्यो वा पृथिव्यामिह कश्चन ।
026c	यो ब्राह्मणविरोधेन सुखं जीवितुमुत्सहेत् ॥
027a	दुर्ग्राह्यो मुष्टिना वायुर्दुःस्पर्शः पाणिना शशी ।
027c	दुर्धरा पृथिवी मूर्ध्ना दुर्जया ब्राह्मणा भुवि ॥ ॥

इति श्रीमन्महाभारते अनुशासनपर्वणि दानधर्मपर्वणि अष्टषष्टितमोऽध्यायः ॥ 68 ॥

13-68-6 एषां ब्राह्मणानां मध्ये ॥ 13-68-7 वासवे पर्जन्ये ॥ 13-68-8 अभिचारैः श्येनयागादिभिः । उपायैः कौलिकशास्त्रप्रसिद्धैः । चेतसा सङ्कल्पमात्रेण ॥ 13-68-10 एषां एभ्यः साहसिका अकार्यकारिणोऽपि बिभ्यति किमुत विवेकिनः ॥ 13-68-15 एते पूज्या इति शेषः । यतो महाभागाः ॥ 13-68-19 परायणाः हेतवः ॥13-68-21 अदर्शनात् अननुग्रहात् ।।	
