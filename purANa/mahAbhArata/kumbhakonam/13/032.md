अध्यायः 032

महीलक्ष्म्या रुक्मिणीं प्रति स्वावासस्थलनिर्देशः ॥ 1 ॥
	
001	युधिष्ठिर उवाच ।
001a	कीदृशे पुरुषे तात स्त्रीषु वा भरतर्षभ ।
001c	श्रीः पद्मा वसते नित्यं तन्मे ब्रूहि पितामह ॥
002	भीष्म उवाच ।
002a	अत्र ते वर्णयिष्यामि यथावृत्तं यथाश्रुतम् ।
002c	रुक्मिणी देवकीपुत्रसन्निधौ पर्यपृच्छत ॥
003a	नारायणस्याङ्कगतां ज्वलन्तीं दृष्ट्वा श्रियं पद्मसमानवक्त्राम् ।
003c	कौतूहलाद्विस्मितचारुनेत्रा पप्रच्छ माता मकरध्वजस्य ॥
004a	कानीह भूतान्युपसेवसे त्वं सन्तिष्ठसे कानि च सेवसे त्वम् ।
004c	तानि त्रिलोकेश्वरभूतकान्ते तत्त्वेन मे ब्रूहि महर्षिकन्ये ॥
005a	एवं तदा श्रीराभिभाष्यमाणा देव्या समक्षं गरुडध्वजस्य ।
005c	उवाच वाक्यं मधुराभिधानं मनोहरं चन्द्रमुखी प्रसन्ना ॥
006	श्रीरुवाच ।
006a	वसामि नित्यं सुभगे प्रगल्भे दक्षे नरे कर्मणि वर्तमाने ।
006c	अक्रोधने देवपरे कृतज्ञे जितेन्द्रिये नित्यमुदीर्णसत्वे ॥
007a	नाकर्मशीले पुरुषे वसामि न नास्तिके साङ्करिके कृतघ्ने ।
007c	न भिन्नवृत्ते न नृशंसवृत्ते न चाविनीते न गुरुष्वसूयके ॥
008a	ये चाल्पतेजोबलसत्त्वमानाः क्लिश्यन्ति कुप्यन्ति च यत्र तत्र ।
008c	न चैव तिष्ठामि तथाविधेषु नरेषु सङ्गुप्तमनोरथेषु ॥
009a	यश्चात्मनि प्रार्थयते न किञ्चिद्यश्च स्वभावोपहतान्तरात्मा ।
009c	तेष्वल्पसन्तोषपरेषु नित्यं नरेषु नाहं निवसामि स्म्यक् ॥
010a	वसामि धर्मशीलेषु धर्मज्ञेषु महात्मसु ।
010c	वृद्धसेविषु दान्तेषु सत्वज्ञेषु महात्मसु ॥
011a	अवन्ध्यकालेषु सदा दानशौचरतेषु च ।
011c	ब्रह्मचर्यतपोज्ञानगोद्विजातिप्रियेषु च ॥
012a	स्त्रीषु कान्तासु शान्तासु देवद्विजपरासु च ।
012c	विशुद्धगृहभाण्डासु गोधान्याभिरतासु च ॥
013a	स्वधर्मशीलेषु च धर्मवित्सु वृद्धोपसेवानिरते च दान्ते ।
013c	कृतात्मनि क्षान्तिपरे समर्थे क्षान्तासु दान्तासु तथाऽबलासु ।
013e	सत्यस्वभावार्जवसंयुतासु वसागि देवद्विजपूजिकासु ॥
014a	प्रकीर्णभाण्डामनवेक्ष्यकारिणीं सदा च भर्तुः प्रतिकूलवादिनीम् ।
014c	परस्य वेश्माभिरतामलज्जामेवं विधां तां परिवर्जयामि ।।
015a	लोलामदक्षामवलेपिनीं च व्यपेतशौचां कलहप्रियां च ।
015c	निद्राभिभूतां सततं शयानामेवंविधां स्त्रीं परिवर्जयामि ॥
016a	सत्यासु नित्यं प्रियदर्शनासु सौभाग्ययुक्तासु गुणान्वितासु ।
016c	वसामि नारीषु पतिव्रतासु कल्याणशीलासु विभूषितासु ॥
017a	यानेषु कन्यासु विभूषणेषु यज्ञेषु मेघेषु च वृष्टिमत्सु ।
017c	वसामि फुल्लासु च पद्मिनीषु नक्षत्रवीथीषु च शारदीषु ॥
018a	गजेषु गोष्ठेषु तथाऽऽसनेषु सरःसु फुल्लोत्पलपङ्कजेषु ।
018c	नदीषु हंसस्वननादितासु क्रौञ्चावघुष्टस्वरशोभितासु ॥
019a	विकीर्णकूलद्रुमराजितासु तपस्विसिद्धद्विजसेवितासु ।
019c	वसामि नित्यं सुबहूदकासु सिंहैर्गजैश्चाकुलितोदकासु ॥
020ac	मत्ते गजे गोवृषभे नरेन्द्रे सिम्हासने सत्पुरुषेषु नित्यम् ॥
021a	यस्मिञ्जनो हव्यभुजं जुहोति गोब्राह्मणं चार्चति देवताश्च
021c	काले च पुष्पैर्बलयः क्रियन्ते तस्मिन्गृहे नित्यमुपैमि वासम् ॥
022a	स्वाध्यायनित्येषु सदा द्विजेषु क्षत्रे च धर्माभिरते सदैव ।
022c	वैश्ये च कृष्याभिरते वसामि शूद्रे च शुश्रूषणनित्ययुक्ते ॥
023a	नारायणे त्वेकमना वसामि सर्वेण भावेन शरीरभूता ।
023c	तस्मिन्हि धर्मः सुमहान्निविष्टो ब्रह्मण्यता चात्र तथा प्रियत्वम् ॥
024a	नाहं शरीरेण वसामि देवि नैवं मया शक्यमिहाभिधातुम् ।
024c	भावेन यस्मिन्निवसामि पुंसि स वर्धते धर्मयशोर्थकामैः ॥ ॥

इति श्रीमन्महाभारते अनुशासनपर्वणि दानधर्मपर्वणि द्वात्रिंशोऽध्यायः ॥ 32 ॥

13-32-2 पर्यपृच्छत श्रियमित्यपकृष्यते ॥ 13-32-4 उपसेवसे गजतुरगादिरूपेण । संतिष्ठसे शौर्यादिरूपेण पुरुषे वससि ॥ 13-32-5 देव्या रुक्मिण्या ॥ 13-32-6 प्रगल्भे वाग्मिनि । दक्षे अनलसे । वसामि सत्त्वे इति ट. थ. ध. पाठः ॥ 13-32-8 तेजः शौर्यं । सत्वं बुद्धिः । यत्र तत्र विशिष्टपुरुषे । सङ्गुप्तमनोरथेषु अन्यत् घ्यायन्त्यन्यद्दर्शयन्ति तादृशेषु ॥ 13-32-23 भावेन आदरेण शरीरभूता शरीरवती ॥13-32-24 नारायणादन्यत्र धर्मादिवृद्धिरूपेणैव वसामि न शरीरेणेत्यर्थः ॥ अयमध्यायः दाक्षिणात्यकोशेष्वेव दृश्यन्ते ।। द्वात्रिंशोऽध्यायः ॥
