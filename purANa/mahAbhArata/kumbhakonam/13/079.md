अध्यायः 079

भीष्मेण युधिष्ठिरं प्रति विवाहविभागकथनम् ॥ 1 ॥ तथा कन्यानां भार्यात्वप्रापकविध्यादिनिरूपणम् ॥ 2 ॥
	
KK-13-01-079-001	युधिष्ठिर उवाच ।
KK-13-01-079-001a	यन्मूलं सर्वधर्माणां प्रजनस्य गृहस्य च ।
KK-13-01-079-001c	पितृदेवातिथीनां च तन्मे ब्रूहि पितामह ॥
KK-13-01-079-002a	अयं हि सर्वधर्माणां धर्मश्चिन्त्यतमो मतः ।
KK-13-01-079-002c	कीदृशाय प्रदेया स्यात्कन्येति वसुधाधिप ॥
KK-13-01-079-003	भीष्म उवाच ।
KK-13-01-079-003a	शीलवृत्ते समाज्ञाय विद्यां योनिं च कर्म च ।
KK-13-01-079-003c	अद्भिरेव प्रदातव्या कन्या गुणवते भवेत् ।
KK-13-01-079-003e	ब्राह्मणानां सतामेष नित्यं धर्मो युधिष्ठिर ॥
KK-13-01-079-004a	आवाह्यमावहेदेवं यो दद्यादनुकूलतः ।
KK-13-01-079-004c	शिष्टानां क्षत्रियाणां च धर्म एष सनातनः ॥
KK-13-01-079-005a	आत्माभिप्रेतमुत्सृज्य कन्याभिप्रेत एष यः ।
KK-13-01-079-005c	अभिप्रेता च या यस्य तस्मै देया युधिष्ठिर ।
KK-13-01-079-005e	गान्धर्वमिति तं धर्मं प्राहुर्वेदविदो जनाः ॥
KK-13-01-079-006a	धनेन बहुधा क्रीत्वा सम्प्रलोभ्य च बान्धवान् ।
KK-13-01-079-006c	असुराणां नृपैतं वै धर्ममाहुर्मनीषिणः ॥
KK-13-01-079-007a	हत्वा छित्त्वा च शीर्षाणि रुदतां रुदतीं गृहात् ।
KK-13-01-079-007c	प्रसह्य हरणं तात राक्षसो विधिरुच्यते ॥
KK-13-01-079-008a	`सुप्तां मत्तां प्रमत्तां वा रहो रात्रौ च गच्छति ।
KK-13-01-079-008c	स पापिष्ठो विवाहानां पैशाचः कथितोऽधमः ॥
KK-13-01-079-009a	पञ्चानां तु त्रयो धर्म्या द्वावधर्म्यौ युधिष्ठिर ।
KK-13-01-079-009c	पैशाचश्चासुरश्चैव न कर्तव्यौ कथञ्चन ॥
KK-13-01-079-010a	ब्राह्मः क्षात्रोऽथ गान्धर्व एते धर्म्या नरर्षभ ।
KK-13-01-079-010c	पृथग्वा यदि वा मिश्राः कर्तव्या नात्र संशयः ॥
KK-13-01-079-011a	तिस्त्रो भार्या ब्राह्मणस्य द्वे भार्ये क्षत्रियस्य तु ।
KK-13-01-079-011c	वैश्यः स्वजात्यां विन्देत तास्वपत्यं हिताय हि ॥
KK-13-01-079-012a	द्विजस्य ब्राह्मणी श्रेष्ठा क्षत्रिया क्षत्रियस्य तु ।
KK-13-01-079-012c	रत्यर्थमपि शूद्रा स्यान्नेत्याहुरपरे जनाः ॥
KK-13-01-079-013a	अपत्यजन्म शूद्रायां न प्रशंसन्ति साधवः ।
KK-13-01-079-013c	शूद्रायां जनयविन्प्रः प्रायश्चित्ती विधीयते ॥
KK-13-01-079-014a	`नातिबालां वहन्त्यन्ते अनित्यत्वात्प्रजार्थिनः ।
KK-13-01-079-014c	वहन्ति कर्मिणस्तस्यामन्तः शुद्धिव्यपेक्षया ॥
KK-13-01-079-015a	अपरान्वयसम्भूतां संस्वप्नादिविवर्जिताम् ।
KK-13-01-079-015c	कामो यस्यां निषिद्धश्च केचिदिच्छन्ति चापदि ॥
KK-13-01-079-016a	त्रिंशद्वर्षो दशवर्षां भार्यां विन्देत नग्निकाम् ।
KK-13-01-079-016c	एकविंशतिवर्षो वा सप्तवर्षामवाप्नुयात् ॥
KK-13-01-079-017a	यस्यास्तु न भवेद्भ्राता पिता वा भरतर्षभ ।
KK-13-01-079-017c	नोपयच्छेत तां जातु पुत्रिकाधर्मिणी हि सा ॥
KK-13-01-079-018a	त्रीणि वर्षाण्युदीक्षेत कन्या ऋतुमती सती ।
KK-13-01-079-018c	चतुर्थेऽत्वथ सम्प्राप्ते स्वयं भर्तारमर्जयेत् ॥
KK-13-01-079-019a	प्रजा न हीयते तस्या रतिश्च भरतर्षभ ।
KK-13-01-079-019c	अतोऽन्यथा वर्तमाना भवेद्वाच्या प्रजापतेः ॥
KK-13-01-079-020a	असपिण्डा च या मातुरसगोत्रा च या पितुः ।
KK-13-01-079-020c	इत्येतामुपयच्छेत तं धर्मं मनुरब्रवीत् ॥
KK-13-01-079-021	युधिष्ठिर उवाच ।
KK-13-01-079-021a	शुल्कमन्येन दत्तं स्याद्ददानीत्याह चापरः ।
KK-13-01-079-021c	बलादन्यः प्रभाषेत धनमन्यः प्रदर्शयेत् ॥
KK-13-01-079-022a	पाणिग्रहीता चान्यः स्यात्कस्य भार्या पितामह ।
KK-13-01-079-022c	तत्त्वं जिज्ञासमानानां चक्षुर्भवतु नो भवान् ॥
KK-13-01-079-023	भीष्म उवाच ।
KK-13-01-079-023a	यत्किञ्चित्कर्म मानुष्यं संस्थानाय प्रदृश्यते ।
KK-13-01-079-023c	मन्त्रवन्मन्त्रितं तस्य मृषावादस्तु पातकः ॥
KK-13-01-079-024a	भार्यापत्यृत्विगाचार्याः शिष्योपाध्याय एव च ।
KK-13-01-079-024c	मृषोक्ते दण्डमर्हन्ति नेत्याहुरपरे जनाः ॥
KK-13-01-079-025a	नह्यकामेन संवादं मनुरेवं प्रशंसति ।
KK-13-01-079-025c	अयशस्यमधर्म्यं च यन्मृषा धर्मगोपनम् ॥
KK-13-01-079-026a	नैकान्तो दोष एकस्मिंस्तदा केनोपपद्यते ।
KK-13-01-079-026c	धर्मतो यां प्रयच्छन्ति यां च क्रीणन्ति भारत ॥
KK-13-01-079-027a	बन्धुभिः समनुज्ञाते मन्त्रहोमौ प्रयोजयेत् ।
KK-13-01-079-027c	तथा सिध्यन्ति ते मन्त्रा नादत्तायाः कथञ्चन ॥
KK-13-01-079-028a	यस्त्वत्र मन्त्रसमयो भार्यापत्योर्मिथः कृतः ।
KK-13-01-079-028c	तमेवाहुर्गरीयांसं यश्चासौ ज्ञातिभिः कृतः ॥
KK-13-01-079-029a	देवदत्तां पतिर्भार्यां वेत्ति धर्मस्य शासनात् ।
KK-13-01-079-029c	स दैवीं मानुषीं वाचमनृतां पर्युदस्यति ॥
KK-13-01-079-030	युधिष्ठिर उवाच ।
KK-13-01-079-030a	कन्यायां प्राप्तसुल्कायां ज्यायांश्चेदाव्रजेद्वरः ।
KK-13-01-079-030c	धर्मकामार्थसम्पन्नो वाच्यमत्रानृतं न वा ॥
KK-13-01-079-031a	तस्मिन्नुभयतो दोषे कुर्वञ्श्रेयः समाचरेत् ।
KK-13-01-079-031c	अयं नः सर्वधर्माणां धर्मश्चिन्त्यतमो मतः ॥
KK-13-01-079-032a	तत्त्वं जिज्ञासमानानां चक्षुर्भवतु नो भवान् ।
KK-13-01-079-032c	तदेतत्सर्वमाचक्ष्व न हि तृप्यामि कथ्यताम् ॥
KK-13-01-079-033	भीष्म उवाच ।
KK-13-01-079-033a	नैव निष्ठाकरं शुल्कं ज्ञात्वाऽऽसीत्तेन नानृतम् ।
KK-13-01-079-033c	न हि शुल्कपराः सन्तः कन्यां ददति कर्हिचित् ।
KK-13-01-079-033e	अन्यैर्गुणैरुपेतं तु शुल्कं याचन्ति बान्धवाः ॥
KK-13-01-079-034a	अलङ्कृत्वा वहस्वेति यो दद्यादनुकूलतः ।
KK-13-01-079-034c	यच्च तां च ददत्येवं न शुल्कं विक्रयो न सः ।
KK-13-01-079-034e	प्रतिगृह्य भवेद्देमेव धर्मः सनातनः ॥
KK-13-01-079-035a	दास्यामि भवते कन्यामिति पूर्वं न भाषितम् ।
KK-13-01-079-035c	ये चाहुर्ये च नाहुर्ये ये चावश्यं वदन्त्युत ॥
KK-13-01-079-036a	तस्मादाग्रहणात्पाणेर्याचयन्ति परस्परम् ।
KK-13-01-079-036c	कन्यावरः पुरा दत्तो मरुद्भिरिति नः श्रुतम् ॥
KK-13-01-079-037a	नानिष्टाय प्रदातव्या कन्या इत्यृषिचोदितम् ।
KK-13-01-079-037c	तन्मूलं काममूलस्य प्रजनस्येति मे मतिः ॥
KK-13-01-079-038a	समीक्ष्य च बहून्दोषान्संवासाद्विद्धि पाणयोः ।
KK-13-01-079-038c	यथा निष्ठाकरं शुल्कं न जात्वासीत्तथा शृणु ॥
KK-13-01-079-039a	अहं विचित्रवीर्यस्य द्वे कन्ये समुदावहम् ।
KK-13-01-079-039c	जित्वाऽङ्गमागधान्सर्वान्काशीनथ च कोसलान् ॥
KK-13-01-079-040a	गृहीतपाणिरेकाऽऽसीत्प्राप्तशुल्काऽपराऽभवत् ।
KK-13-01-079-040c	कन्याऽगृहीता तत्रैव विसर्ज्या इति मे पिता ।
KK-13-01-079-040e	अब्रवीदितरां कन्यामावहेति स कौरवः ॥
KK-13-01-079-041a	अप्यन्याननुपप्रच्छ शङ्कमानः पितुर्वचः ।
KK-13-01-079-041c	अतीव ह्यस्य धर्मेच्छा पितुर्मेऽभ्यधिकाऽभवत् ॥
KK-13-01-079-042a	ततोहमब्रवं राजन्नाचारेप्सुरिदं वचः ।
KK-13-01-079-042c	आचारं तत्त्वतो वेत्तुमिच्छामि च पुनः पुनः ॥
KK-13-01-079-043a	ततो मयैवमुक्ते तु वाक्ये धर्मभृतांवरः ॥
KK-13-01-079-043c	पिता मम महाराज बीह्लीको वाक्यमब्रवीत् ॥
KK-13-01-079-044a	यदि व शुल्कतो निष्ठा न पाणिग्रहणात्तथा ।
KK-13-01-079-044c	लाजान्तरमुपासीत प्राप्तशुल्क इति स्मृतिः ॥
KK-13-01-079-045a	न हि धर्मविदः प्राहुः प्रमाणं वाक्यतः स्मृतम् ।
KK-13-01-079-045c	येषां वै शुल्कतो निष्ठा न पाणिग्रहणात्तथा ॥
KK-13-01-079-046a	प्रसिद्धं भाषितं दाने नैषां प्रत्यायकं पुनः ।
KK-13-01-079-046c	ये मन्यन्ते क्रयं शुल्कं न ते धर्मविदो नराः ॥
KK-13-01-079-047a	न चैतेभ्यः प्रदातव्या न वोढव्या तथा विधा ।
KK-13-01-079-047c	न ह्येव भार्या क्रेतव्या न विक्रय्यां कथञ्चन ॥
KK-13-01-079-048a	ये च क्रीणन्ति दासीवद्विक्रीणन्ति तथैव च ।
KK-13-01-079-048c	भवेत्तेषां तथा निष्ठा लुब्धानां पापचेतसाम् ॥
KK-13-01-079-049a	अस्मिन्नर्थे सत्यवन्तं पर्यपृच्छन्त वै जनाः ।
KK-13-01-079-049c	कन्यायाः प्राप्तशुल्कायाः शुल्कदः प्रशमं गतः ॥
KK-13-01-079-050a	पाणिग्रहीता वाऽन्यः स्यादत्र नो धर्मसंशयः ।
KK-13-01-079-050c	तन्नश्छिन्धि महाप्राज्ञ त्वं हि वै प्राज्ञसम्मतः ॥
KK-13-01-079-051a	तत्त्वं जिज्ञासमानानां चक्षुर्भवतु नो भवान् ।
KK-13-01-079-051c	तानेवं ब्रुवतः सर्वान्सत्यवान्वाक्यमब्रवीत् ॥
KK-13-01-079-052a	यत्रेष्टं तत्र देया स्यान्नात्र कार्या विचारणा ।
KK-13-01-079-052c	कुर्वते जीवतोप्येवं मृते नैवास्ति संशयः ॥
KK-13-01-079-053a	देवरं प्रविशेत्कन्या तप्येद्वाऽपि तपः पुनः ।
KK-13-01-079-053c	तमेवानुगता भूत्वा पाणिग्राहस्य नाम सा ॥
KK-13-01-079-054a	लिखन्त्येव तु केषाञ्चिदपरेषां शनैरपि ।
KK-13-01-079-054c	इति ये संवदन्त्यत्र त एतं निश्चयं विदुः ॥
KK-13-01-079-055a	तत्पाणिग्रहणात्पूर्वमन्तरं यत्र वर्तते ।
KK-13-01-079-055c	सर्वमङ्गलमन्त्रं वै मृषावादस्तु पातकः ॥
KK-13-01-079-056	पाणिग्रहणमन्त्राणां निष्ठा स्यात्सप्तमे पदे ।
KK-13-01-079-056	पाणिग्रहस्य भार्या स्याद्यस्य चाद्भिः प्रदीयते ॥
KK-13-01-079-057	इति देयं वदन्त्यत्र त एतं निश्चयं विदुः ।
KK-13-01-079-057	अनुकूलामनुवशां भ्रात्रा दत्तामुपाग्निकाम् ।
KK-13-01-079-057	परिक्रम्य यथान्यायं भार्यां विन्देद्द्विजोत्तमः ॥ ॥

इति श्रीमन्महाभारते अनुशासनपर्वणि दानधर्मपर्वणि एकोनाशीतितमोऽध्यायः ॥

13-79-3 योनि मातृतः पितृतश्च शुद्धिम् । अयं ब्राह्मः प्रथमो विवाहः ॥ 13-79-4 एवं उक्तगुणवन्तं आवाह्यं विवाहयोग्यं आवहेत् आकारयेत् । ततश्च अनुकूलतो धनदानादिना अभिमुखीकृताय दद्यात् । अयं प्राजापत्यो नाम द्वितीयो विप्राणां क्षत्रियाणां च प्रशस्ततरः ॥ 13-79-6 आसुरं चतुर्थमाह धनेनेति ॥ 13-79-7 हत्वेति राक्षसः पञ्चमः । अत्रैव प्रमत्तानां बन्धूनां कन्याहरणात् पैशाचो हरणसामान्यादन्तर्भवति ॥ 13-79-13 नग्निकां एकवाससम् । अजातस्त्रीव्यञ्जनामिति यावत् ॥ 13-79-17 पुत्रिकाधर्मिणी यस्याः पिता इयमेव दुहिता मम पुत्रस्थाने इत्यभिप्रायवान्न वेति न ज्ञायते सा ॥ 13-79-19 वाच्या निन्द्या । प्रजनो हीयते इति ध. पाठः ॥ 13-79-23 संस्थानाय व्यवस्थार्थं मन्त्रवन्मन्त्रितं विचारवद्भिः सर्वैरेकीभूय मन्त्रितमियमस्मै देयेति विचारितम् । तस्य मृषाकरणं पातकः पातयितुं भवतीत्यर्थः । मृषावादस्त्वपातकमिति थ. ध. पाठः ॥ 13-79-25 तत्र नेति पक्षं निन्दति नहीति ॥ 13-79-28 यद्यपि ज्ञातिभिः कृतः समयो गुरुस्तथापि मन्त्रपूर्वकः समयो गुरुतर इत्यर्थः ॥ 13-79-29 देवः प्राक्कर्म ईश्वरो वा । वेत्ति लभते ॥ 13-79-31 दोषे सति कुर्वन् कर्ता श्रेयः प्रशस्ततरं किं समाचरेदित्यध्याहृत्य योज्यम् ॥ 13-79-32 कथ्यतामित्यादरसूचनार्था पुनरुक्तिः ॥ 13-79-33 गुणैर्वयोधिकत्वादिभिः ॥ 13-79-34 कन्यार्थालङ्कारग्रहणे न दोषोऽस्तीत्याह अलङ्कृत्वेति ॥ 13-79-35 नभाषितमित्येकपदम् । ये पूर्वं दास्यामीत्याहुर्ये च नदास्यामीत्याहुर्ये च अवश्यं दास्यामीति वदन्ति तत्सर्वं नभाषितं अनुक्तवदेवेत्यर्थः ॥ 13-79-36 यस्मादेवं तस्मात् आपाणिग्रहणात्कन्यां याचेतेति मरुतां वरस्तेन ततः पूर्वं विशिष्टवरार्थमपहारेपि न दोष इति भावः ॥ 13-79-37 तत्कन्या कामो मूलं यस्य । तस्मादुत्तमदौहित्रार्थिना श्रेयसे एव कन्या प्रदेयेति भावः ॥ 13-79-38 संवासाच्चिरपरिचयात् । पाणयोः क्रयविक्रययोः संवादे विद्विषाणयोरिति ध.पाठः ॥ 13-79-39 वीर्यमपि शुल्कं भवतीत्यभिप्रायेणाह अहमिति । अम्बिकाम्बालिकयोरेकत्वविवक्षयां द्वे इत्युक्तम् ॥ 13-79-40 प्राप्तशुल्का वीर्येण निर्जितापि कन्या अगृहीता अप्राप्तपाणिग्रहेयं अम्बा विसर्ज्या उत्स्रष्टुं योग्या इति पिता पितृव्यो बाह्लीकोऽब्रवीत् ॥ 13-79-41 अनुपप्रच्छ अनुपृष्टवानहम् ॥ 13-79-44 प्राप्तं शुल्कं येन । पाठान्तरे यस्याः सा । कन्यापिता कन्या वा लाजान्तरं वरान्तरमुपासीत इति या स्मृतिस्तर्हि बाध्येतेत्यध्याहृत्य योजना । लाजा विद्यन्ते ह्यौम्यद्रव्यमस्य स इति लाजशब्दोऽर्शआद्यच्प्रत्ययान्तः । लाजोप्तारमुपासीतेति थ.ध.पाठः ॥ 13-79-45 येषां शुल्कतो निष्ठा तेषां वाक्यतो वाक्यं प्रमाणं स्मृतमिति धर्मविदो नह्याहुरित्यन्वयः 13-79-46 लोकविरोधमप्याहार्धेन । प्रसिद्धमिति कन्याया दानमित्येवोच्यते नतु क्रयो जयो वेति । एषां शुल्कवादिनां प्रत्यायकं भार्यात्वज्ञापकं किमपि नास्ति । परिणयनादेव भार्या भवति न शुल्कमात्रादिति लोकव्यवहारस्य स्पष्टत्वादित्यर्थः ॥ 13-79-52 जीवत इत्यनादरे षष्ठी । जीवन्तमपि शुल्कदमनादृत्य शिष्टा एवं यथेष्टदानं कुर्वत इत्यर्थः ॥ 13-79-53 देवरमिति युगान्तरधर्मः ॥ 13-79-54 केषांञ्चिन्मते देवरादयः अलिखितां भ्रातृभार्या लिखन्त्येव सुरतेन योजयन्त्येव । अपरेषां मते शनैर्मन्थरा इयं प्रवृत्तिः । ऐच्छिकी नतु वैधीत्यर्थः ॥ 13-79-55 सङ्कल्पपूर्वकं दत्ताया अपि कन्याया योऽपहारस्तज्जन्यो मृषावादः पातको भवति दातुर्नतु तावन्मात्रेण तस्यां भार्यात्वमुत्पन्नमित्यर्थः ॥
	
