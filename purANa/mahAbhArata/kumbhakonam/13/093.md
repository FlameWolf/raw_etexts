अध्यायः 093

भीष्मेण युधिष्ठिरम्प्रति तटाकादिप्रतिष्ठाया वृक्षाद्यारोपणस्य च फलनिरूपणम् ॥ 1 ॥

001	युधिष्ठिर उवाच ।
001a	आरामाणां तटाकानां यत्फलं कुरुपुङ्गव ।
001c	तदहं श्रोतुमिच्छामि त्वत्तोऽद्य भरतर्षभ ॥
002	भीष्म उवाच ।
002a	सुप्रदर्शा बलवती चित्रा धातुविभूषिता ।
002c	उपेता सर्वभूतैश्च श्रेष्ठा भूमिरिहोच्यते ॥
003a	तस्याः क्षेत्रविशेषाश्च तटाकानां च बन्धनम् ।
003c	औदकानि च सर्वाणि प्रवक्ष्याम्यनुपूर्वशः ॥
004a	तटाकानां च वक्ष्यामि कृतानां चापि ये गुणाः ।
004c	त्रिषु लोकेषु सर्वत्र पूजनीयस्तटाकवान् ॥
005a	अथवा मित्रसदनं मैत्रं मित्रविवर्धनम् ।
005c	कीर्तिसञ्जननं श्रेष्ठं तटाकानां निवेशनम् ॥
006a	धर्मस्यार्थस्य कामस्य फलमाहुर्मनीषिणः ।
006c	तटाकसुकृतं देशे क्षेत्रमेकं महाश्रयम् ॥
007a	चतुर्विधानां भूतानां तटाकमुपलक्षयेत् ।
007c	तटाकानि च सर्वाणि दिशन्ति श्रियमुत्तमाम् ॥
008a	देवा मनुष्यगन्धर्वाः पितरोरगराक्षसाः ।
008c	स्थावराणि च भूतानि संश्रयन्ति जलाशयम् ॥
009a	तस्मात्तांस्ते प्रवक्ष्यामि तटाके ये गुणाः स्मृताः ।
009c	या च तत्र फलावाप्तिर्ऋषिभिः समुदाहृताः ॥
010a	वर्षाकाले तटाके तु सलिलं यस्य तिष्ठति ।
010c	अग्निहोत्रफलं तस्य फलमाहुर्मनीषिणः ॥
011a	शरत्काले तु सलिलं तटाके यस्य तिष्ठति ।
011c	गोसहस्रस्य स प्रेत्य लभते फलमुत्तमम् ॥
012a	हेमन्तकाले सलिलं तटाके यस्य तिष्ठति ।
012c	स वै बहुसुवर्णस्य यज्ञस्य लभते फलम् ॥
013a	यस्य वै शैशिरे काले तटाके सलिलं भवेत् ।
013c	तस्याग्निष्टोमयज्ञस्य फलमाहुर्मनीषिणः ॥
014a	तटाकं सुकृतं यस्य वसन्ते तु महाश्रयम् ।
014c	अतिरात्रस्य यज्ञस्य फलं स समुपाश्नुते ॥
015a	निदाघकाले पानीयं तटाके यस्य तिष्ठति ।
015c	वाजिमेधफलं तस्य फलं वै मुनयो विदुः ॥
016a	स कुलं तारयेत्सर्वं यस्य खाते जलाशये ।
016c	गावः पिबन्ति सलिलं साधवश्च नराः सदा ॥
017a	तटाके यस्य गावस्तु पिबन्ति तृषिता जलम् ।
017c	मृगपक्षिमनुष्याश्च सोऽश्वमेधफलं लभेत ॥
018a	यत्पिबन्ति जलं तत्र स्नायन्ते विश्रमन्ति च ।
018c	तटाके यस्य तत्सर्वं प्रेत्यानन्त्याय कल्पते ॥
019a	दुर्लभं सलिलं तात विशेषेण परत्र वै ।
019c	पानीयस्य प्रदानेन प्रीतिर्भवति शाश्वती ॥
020a	तिलान्ददत पानीयं दीपान्ददत जागृत ।
020c	ज्ञातिभिः सह मोदध्वमेतत्प्रेत्य सुदुर्लभम् ॥
021a	सर्वदानैर्गुरुतरं सर्वदानैर्विशिष्यते ।
021c	पानीयं नरशार्दूल तस्माद्दातव्यमेव हि ॥
022a	एवमेतत्तटाकस्य कीर्तितं फलमुत्तमम् ।
022c	अत ऊर्ध्वं प्रवक्ष्यामि वृक्षाणामवरोपणम् ॥
023a	स्थावराणां च भूतानां जातयः षट् प्रकीर्तिताः ।
023c	वृक्षगुल्मलतावल्ल्यस्त्वक्सारास्तृणजातयः ॥
024a	एता जात्यस्तु वृक्षाणां तेषां रोपे गुणास्त्विमे ।
024c	कीर्तिश्च मानुषे लोके प्रेत्य चैव फलं शुभम् ॥
025a	लभते नाम लोके च पितृभिश्च महीयते ।
025c	देवलोके गतस्यापि नाम तस्य न नश्यति ॥
026a	अतीतानागते चोभे पितृवंशं च भारत ।
026c	तारयेद्वृक्षरोपी च तस्माद्वृक्षांश्च रोपयेत् ॥
027a	तस्य पुत्रा भवन्त्येते पादपा नात्र संशयः ।
027c	परलोकगतः स्वर्गं लोकांश्चाप्नोति सोऽव्ययान् ॥
028a	पुष्पैः सुरगणान्वृक्षाः फलैश्चापि तथा पितॄन् ।
028c	छायया चातिथिं तात पूजयन्ति महीरुहः ॥
029a	किन्नरोरगरक्षांसि देवगन्धर्वमानवाः ।
029c	तथा ऋषिगणाश्चैव संश्रयन्ति महीरुहान् ॥
030a	पुष्पिताः फलवन्तश्च तर्पयन्तीह मानवान् ।
030c	वृक्षदं पुत्रवद्वृक्षास्तारयन्ति परत्र तु ॥
031a	तस्मात्तटाके सद्वृक्षा रोप्याः श्रेयोर्थिना सदा ।
031c	पुत्रवत्परिपाल्याश्च पुत्रास्ते धर्मतः स्मृताः ॥
032a	तटाककृद्वृक्षरोपी इष्टयज्ञश्च यो द्विजः ।
032c	एते स्वर्गे महीयन्ते ये चान्ये सत्यवादिनः ॥
033a	तस्मात्तटाकं कुर्वीत आरामांश्चैव रोपयेत् ।
033c	यजेच्च विविधैर्यज्ञैः सत्यं च सततं वदेत् ॥ ॥

इति श्रीमन्महाभारते अनुशासनपर्वणि दानधर्मपर्वणि त्रिनवतितमोऽध्यायः ॥ 93 ॥

13-93-2 बलवती बहुसस्योत्पादिका ॥ 13-93-4 औदकानि खातानि तटाकानि ॥ 13-93-4 तटाकवान् तटाककृत् ॥ 13-93-5 मित्राणां सदनमिवोपकारकं सस्योत्पादनादिना । मैत्रं मित्रस्य सूर्यस्येदं प्रीतिकरम् । मित्राणां देवानां विवर्धनं पोषकम् ॥
