अध्यायः 093

भीष्मेण युधिष्ठिरम्प्रति तटाकादिप्रतिष्ठाया वृक्षाद्यारोपणस्य च फलनिरूपणम् ॥ 1 ॥

KK-13-01-093-001	युधिष्ठिर उवाच ।
KK-13-01-093-001a	आरामाणां तटाकानां यत्फलं कुरुपुङ्गव ।
KK-13-01-093-001c	तदहं श्रोतुमिच्छामि त्वत्तोऽद्य भरतर्षभ ॥
KK-13-01-093-002	भीष्म उवाच ।
KK-13-01-093-002a	सुप्रदर्शा बलवती चित्रा धातुविभूषिता ।
KK-13-01-093-002c	उपेता सर्वभूतैश्च श्रेष्ठा भूमिरिहोच्यते ॥
KK-13-01-093-003a	तस्याः क्षेत्रविशेषाश्च तटाकानां च बन्धनम् ।
KK-13-01-093-003c	औदकानि च सर्वाणि प्रवक्ष्याम्यनुपूर्वशः ॥
KK-13-01-093-004a	तटाकानां च वक्ष्यामि कृतानां चापि ये गुणाः ।
KK-13-01-093-004c	त्रिषु लोकेषु सर्वत्र पूजनीयस्तटाकवान् ॥
KK-13-01-093-005a	अथवा मित्रसदनं मैत्रं मित्रविवर्धनम् ।
KK-13-01-093-005c	कीर्तिसञ्जननं श्रेष्ठं तटाकानां निवेशनम् ॥
KK-13-01-093-006a	धर्मस्यार्थस्य कामस्य फलमाहुर्मनीषिणः ।
KK-13-01-093-006c	तटाकसुकृतं देशे क्षेत्रमेकं महाश्रयम् ॥
KK-13-01-093-007a	चतुर्विधानां भूतानां तटाकमुपलक्षयेत् ।
KK-13-01-093-007c	तटाकानि च सर्वाणि दिशन्ति श्रियमुत्तमाम् ॥
KK-13-01-093-008a	देवा मनुष्यगन्धर्वाः पितरोरगराक्षसाः ।
KK-13-01-093-008c	स्थावराणि च भूतानि संश्रयन्ति जलाशयम् ॥
KK-13-01-093-009a	तस्मात्तांस्ते प्रवक्ष्यामि तटाके ये गुणाः स्मृताः ।
KK-13-01-093-009c	या च तत्र फलावाप्तिर्ऋषिभिः समुदाहृताः ॥
KK-13-01-093-010a	वर्षाकाले तटाके तु सलिलं यस्य तिष्ठति ।
KK-13-01-093-010c	अग्निहोत्रफलं तस्य फलमाहुर्मनीषिणः ॥
KK-13-01-093-011a	शरत्काले तु सलिलं तटाके यस्य तिष्ठति ।
KK-13-01-093-011c	गोसहस्रस्य स प्रेत्य लभते फलमुत्तमम् ॥
KK-13-01-093-012a	हेमन्तकाले सलिलं तटाके यस्य तिष्ठति ।
KK-13-01-093-012c	स वै बहुसुवर्णस्य यज्ञस्य लभते फलम् ॥
KK-13-01-093-013a	यस्य वै शैशिरे काले तटाके सलिलं भवेत् ।
KK-13-01-093-013c	तस्याग्निष्टोमयज्ञस्य फलमाहुर्मनीषिणः ॥
KK-13-01-093-014a	तटाकं सुकृतं यस्य वसन्ते तु महाश्रयम् ।
KK-13-01-093-014c	अतिरात्रस्य यज्ञस्य फलं स समुपाश्नुते ॥
KK-13-01-093-015a	निदाघकाले पानीयं तटाके यस्य तिष्ठति ।
KK-13-01-093-015c	वाजिमेधफलं तस्य फलं वै मुनयो विदुः ॥
KK-13-01-093-016a	स कुलं तारयेत्सर्वं यस्य खाते जलाशये ।
KK-13-01-093-016c	गावः पिबन्ति सलिलं साधवश्च नराः सदा ॥
KK-13-01-093-017a	तटाके यस्य गावस्तु पिबन्ति तृषिता जलम् ।
KK-13-01-093-017c	मृगपक्षिमनुष्याश्च सोऽश्वमेधफलं लभेत ॥
KK-13-01-093-018a	यत्पिबन्ति जलं तत्र स्नायन्ते विश्रमन्ति च ।
KK-13-01-093-018c	तटाके यस्य तत्सर्वं प्रेत्यानन्त्याय कल्पते ॥
KK-13-01-093-019a	दुर्लभं सलिलं तात विशेषेण परत्र वै ।
KK-13-01-093-019c	पानीयस्य प्रदानेन प्रीतिर्भवति शाश्वती ॥
KK-13-01-093-020a	तिलान्ददत पानीयं दीपान्ददत जागृत ।
KK-13-01-093-020c	ज्ञातिभिः सह मोदध्वमेतत्प्रेत्य सुदुर्लभम् ॥
KK-13-01-093-021a	सर्वदानैर्गुरुतरं सर्वदानैर्विशिष्यते ।
KK-13-01-093-021c	पानीयं नरशार्दूल तस्माद्दातव्यमेव हि ॥
KK-13-01-093-022a	एवमेतत्तटाकस्य कीर्तितं फलमुत्तमम् ।
KK-13-01-093-022c	अत ऊर्ध्वं प्रवक्ष्यामि वृक्षाणामवरोपणम् ॥
KK-13-01-093-023a	स्थावराणां च भूतानां जातयः षट् प्रकीर्तिताः ।
KK-13-01-093-023c	वृक्षगुल्मलतावल्ल्यस्त्वक्सारास्तृणजातयः ॥
KK-13-01-093-024a	एता जात्यस्तु वृक्षाणां तेषां रोपे गुणास्त्विमे ।
KK-13-01-093-024c	कीर्तिश्च मानुषे लोके प्रेत्य चैव फलं शुभम् ॥
KK-13-01-093-025a	लभते नाम लोके च पितृभिश्च महीयते ।
KK-13-01-093-025c	देवलोके गतस्यापि नाम तस्य न नश्यति ॥
KK-13-01-093-026a	अतीतानागते चोभे पितृवंशं च भारत ।
KK-13-01-093-026c	तारयेद्वृक्षरोपी च तस्माद्वृक्षांश्च रोपयेत् ॥
KK-13-01-093-027a	तस्य पुत्रा भवन्त्येते पादपा नात्र संशयः ।
KK-13-01-093-027c	परलोकगतः स्वर्गं लोकांश्चाप्नोति सोऽव्ययान् ॥
KK-13-01-093-028a	पुष्पैः सुरगणान्वृक्षाः फलैश्चापि तथा पितॄन् ।
KK-13-01-093-028c	छायया चातिथिं तात पूजयन्ति महीरुहः ॥
KK-13-01-093-029a	किन्नरोरगरक्षांसि देवगन्धर्वमानवाः ।
KK-13-01-093-029c	तथा ऋषिगणाश्चैव संश्रयन्ति महीरुहान् ॥
KK-13-01-093-030a	पुष्पिताः फलवन्तश्च तर्पयन्तीह मानवान् ।
KK-13-01-093-030c	वृक्षदं पुत्रवद्वृक्षास्तारयन्ति परत्र तु ॥
KK-13-01-093-031a	तस्मात्तटाके सद्वृक्षा रोप्याः श्रेयोर्थिना सदा ।
KK-13-01-093-031c	पुत्रवत्परिपाल्याश्च पुत्रास्ते धर्मतः स्मृताः ॥
KK-13-01-093-032a	तटाककृद्वृक्षरोपी इष्टयज्ञश्च यो द्विजः ।
KK-13-01-093-032c	एते स्वर्गे महीयन्ते ये चान्ये सत्यवादिनः ॥
KK-13-01-093-033a	तस्मात्तटाकं कुर्वीत आरामांश्चैव रोपयेत् ।
KK-13-01-093-033c	यजेच्च विविधैर्यज्ञैः सत्यं च सततं वदेत् ॥ ॥

इति श्रीमन्महाभारते अनुशासनपर्वणि दानधर्मपर्वणि त्रिनवतितमोऽध्यायः ॥ 93 ॥

13-93-2 बलवती बहुसस्योत्पादिका ॥ 13-93-4 औदकानि खातानि तटाकानि ॥ 13-93-4 तटाकवान् तटाककृत् ॥ 13-93-5 मित्राणां सदनमिवोपकारकं सस्योत्पादनादिना । मैत्रं मित्रस्य सूर्यस्येदं प्रीतिकरम् । मित्राणां देवानां विवर्धनं पोषकम् ॥
