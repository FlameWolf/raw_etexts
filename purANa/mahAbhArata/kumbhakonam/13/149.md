श्रीः
अध्यायः 149

भीष्मेण युधिष्ठिरम् प्रति यतिशुश्रूषादिनानाधर्मकथनम् ॥ 1 ॥
	
KK-13-01-149-001	'पराशर उवाच 
KK-13-01-149-001a	एवं प्रयतितव्यं हि शुश्रूषार्थमतन्द्रितैः ।
KK-13-01-149-001c	सर्वाभिरुपसेवाभिस्तुष्यन्ति यतयो यथा ॥
KK-13-01-149-002a	नापराध्येत भिक्षोस्तु न चैनमवधीरयेत् ।
KK-13-01-149-002c	उत्तरं च न सन्दद्यात्क्रुद्धं चैव प्रसादयेत् ॥
KK-13-01-149-003a	श्रेय एवाभिधातव्यं कर्तव्यं च प्रहृष्टवत् ।
KK-13-01-149-003c	तूष्णीम्भावेन वै तत्र न क्रुद्धमभिसंवदेत् ॥
KK-13-01-149-004a	नाददीत परस्वानि न गृह्णीयादयाचितम् ।
KK-13-01-149-004c	लब्धालब्धेन जीवेत तथैव परितोषयेत् ॥
KK-13-01-149-005a	कोपिनं तु न याचेत ज्ञानविद्वेषकारितः ।
KK-13-01-149-005c	स्थावरेषु दयां कुर्याज्जङ्गमेषु च प्राणिषु ॥
KK-13-01-149-006a	यथाऽऽत्मनि तथाऽन्येषु समां दृष्टिं निपातयेत् ।
KK-13-01-149-006c	सर्वभूतेषु चात्मानं सर्वभूतानि चात्मनि ।
KK-13-01-149-006e	सम्पश्यमानो विचरन्ब्रह्मभूयाय कल्पते ॥
KK-13-01-149-007a	हिंसां वा यदि वाऽहिंसां न कुर्यादात्मकारणात् ।
KK-13-01-149-007c	यत्रेतरो भवेन्नित्यं दोषं तत्र न कारयेत् ॥
KK-13-01-149-008a	एवं स मुच्यते दोषात्परानाश्रित्य वर्तयन् ।
KK-13-01-149-008c	आत्माश्रयेण दोषेण लिप्यते ह्यल्पबुद्धिमान् ॥
KK-13-01-149-009a	जरायुजाण्डजाश्चैव उद्भिज्जाः स्वेदजाश्व ये ।
KK-13-01-149-009c	अवध्याः सर्व एतैते बुधैः समनुवर्णिताः ॥
KK-13-01-149-010a	निश्चयार्थं विबुद्धानां प्रायश्चित्तं विधीयते ।
KK-13-01-149-010c	हिंसा यथाऽन्या विहिता तथा दोषं प्रयोजयेत् ।
KK-13-01-149-010e	तथोपदिष्टं गुरुणा शिष्यस्य चरतो विधिम् ॥
KK-13-01-149-011a	न हि लोभः प्रभवति हिंसा वाऽपि तदात्मिका ।
KK-13-01-149-011c	शास्त्रदर्शनमेतद्धि विहितं विश्वयोनिना ॥
KK-13-01-149-012a	यद्येतदेवं मन्येत शूद्रो ह्यपि च बुद्धिमान् ।
KK-13-01-149-012c	कृतं कृतवतां गच्छेत्किं पुनर्यो निषेवते ॥
KK-13-01-149-013a	न शूद्रः पतते कश्चिन्न च संस्कारमर्हति ।
KK-13-01-149-013c	नास्याधिकारो धर्मेऽस्ति न धर्मात्प्रतिषेधनम् ॥
KK-13-01-149-014ac	अनुग्रहार्थं मनुना सर्ववर्णेषु वर्णितम् ।|
KK-13-01-149-015a	यदापवादस्तु भवेत्स्त्रीकृतः परिचारके |
KK-13-01-149-015c	अभ्रावकाशशयनं तस्य संवत्सरं स्मृतम् ।
KK-13-01-149-015e	तेन तस्य भवेच्छान्तिस्ततो भूयोप्युपाव्रजेत् ॥
KK-13-01-149-016a	सवर्णाया भवेदेतद्धीनायास्त्वर्धमर्हति ।
KK-13-01-149-016c	वर्षत्रयं तु वैश्यायाः क्षत्रियायास्तु षट् समाः ||
KK-13-01-149-017a	ब्राह्मण्या तु समेतस्य समा द्वादश कीर्तिताः ।
KK-13-01-149-017c	कटाग्निना वा दग्धव्यस्तस्मिन्नेव क्षणे भवेत् ।
KK-13-01-149-017e	शिश्नावपातनाद्वाऽपि विशुद्धिं समवाप्नुयात् ॥
KK-13-01-149-018a	अनस्थिबन्धमेकं तु यदि प्राणैर्वियोजयेत् ।
KK-13-01-149-018c	उपोष्यैकाहमादद्यात्प्राणायामांस्तु द्वादश ॥
KK-13-01-149-019a	त्रिः स्नानमुदके कृत्वा तस्मात्पापात्प्रमुच्यते ।
KK-13-01-149-019c	अस्थिबन्धेषु द्विगुणं प्रायश्चित्तं विधीयते ॥
KK-13-01-149-020a	अनेन विधिना वाऽपि स्थावरेषु न संशयः ।
KK-13-01-149-020c	कायेन पद्भ्यां हस्ताभ्यामपराधात्तु मुच्यते ॥
KK-13-01-149-021a	अदुष्टं क्षपयेद्यस्तु सर्ववर्णेषु यश्चरेत् ।
KK-13-01-149-021c	तस्याप्यष्टगुणं विद्यात्प्रायश्चित्तं तदेव तु ॥
KK-13-01-149-022a	चतुर्गुणं कर्मकृते द्विगुणं वाक्प्रदूषिते ।
KK-13-01-149-022c	कृत्वा तु मानसं पापं तथैवैकगुणं स्मृतम् ॥
KK-13-01-149-023a	तस्मादेतानि सर्वाणि विदित्वा न समाचरेत् ।
KK-13-01-149-023c	सर्वभूतहितार्थं हि कुशलानि समाचरेत् ॥
KK-13-01-149-024a	एवं समाहितमनाः सेवते यदि सत्तमान् ।
KK-13-01-149-024c	तद्गतिस्तत्समाचारस्तन्मनास्तत्परायणः ॥
KK-13-01-149-025a	नाभिनन्देत मरणं नाभिनन्देत जीवितम् ।
KK-13-01-149-025c	कालमेव प्रतीक्षेत निर्वेशं भृतको यथा ॥
KK-13-01-149-026a	एवं प्रवर्तमानस्तु विनीतः प्रयतात्मवान् ।
KK-13-01-149-026c	निर्णयं पुण्यपापाभ्यामचिरेणोपगच्छति ॥' 

इति श्रीमन्महाभारते अनुशासनपर्वणि दानधर्मपर्वणि एकोनपञ्चाशदधिकशततमोऽध्यायः ॥ 149 ॥
