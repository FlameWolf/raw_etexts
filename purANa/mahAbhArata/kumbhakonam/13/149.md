श्रीः
अध्यायः 149

भीष्मेण युधिष्ठिरम् प्रति यतिशुश्रूषादिनानाधर्मकथनम् ॥ 1 ॥
	
001	'पराशर उवाच 
001a	एवं प्रयतितव्यं हि शुश्रूषार्थमतन्द्रितैः ।
001c	सर्वाभिरुपसेवाभिस्तुष्यन्ति यतयो यथा ॥
002a	नापराध्येत भिक्षोस्तु न चैनमवधीरयेत् ।
002c	उत्तरं च न सन्दद्यात्क्रुद्धं चैव प्रसादयेत् ॥
003a	श्रेय एवाभिधातव्यं कर्तव्यं च प्रहृष्टवत् ।
003c	तूष्णीम्भावेन वै तत्र न क्रुद्धमभिसंवदेत् ॥
004a	नाददीत परस्वानि न गृह्णीयादयाचितम् ।
004c	लब्धालब्धेन जीवेत तथैव परितोषयेत् ॥
005a	कोपिनं तु न याचेत ज्ञानविद्वेषकारितः ।
005c	स्थावरेषु दयां कुर्याज्जङ्गमेषु च प्राणिषु ॥
006a	यथाऽऽत्मनि तथाऽन्येषु समां दृष्टिं निपातयेत् ।
006c	सर्वभूतेषु चात्मानं सर्वभूतानि चात्मनि ।
006e	सम्पश्यमानो विचरन्ब्रह्मभूयाय कल्पते ॥
007a	हिंसां वा यदि वाऽहिंसां न कुर्यादात्मकारणात् ।
007c	यत्रेतरो भवेन्नित्यं दोषं तत्र न कारयेत् ॥
008a	एवं स मुच्यते दोषात्परानाश्रित्य वर्तयन् ।
008c	आत्माश्रयेण दोषेण लिप्यते ह्यल्पबुद्धिमान् ॥
009a	जरायुजाण्डजाश्चैव उद्भिज्जाः स्वेदजाश्व ये ।
009c	अवध्याः सर्व एतैते बुधैः समनुवर्णिताः ॥
010a	निश्चयार्थं विबुद्धानां प्रायश्चित्तं विधीयते ।
010c	हिंसा यथाऽन्या विहिता तथा दोषं प्रयोजयेत् ।
010e	तथोपदिष्टं गुरुणा शिष्यस्य चरतो विधिम् ॥
011a	न हि लोभः प्रभवति हिंसा वाऽपि तदात्मिका ।
011c	शास्त्रदर्शनमेतद्धि विहितं विश्वयोनिना ॥
012a	यद्येतदेवं मन्येत शूद्रो ह्यपि च बुद्धिमान् ।
012c	कृतं कृतवतां गच्छेत्किं पुनर्यो निषेवते ॥
013a	न शूद्रः पतते कश्चिन्न च संस्कारमर्हति ।
013c	नास्याधिकारो धर्मेऽस्ति न धर्मात्प्रतिषेधनम् ॥
014ac	अनुग्रहार्थं मनुना सर्ववर्णेषु वर्णितम् ।|
015a	यदापवादस्तु भवेत्स्त्रीकृतः परिचारके |
015c	अभ्रावकाशशयनं तस्य संवत्सरं स्मृतम् ।
015e	तेन तस्य भवेच्छान्तिस्ततो भूयोप्युपाव्रजेत् ॥
016a	सवर्णाया भवेदेतद्धीनायास्त्वर्धमर्हति ।
016c	वर्षत्रयं तु वैश्यायाः क्षत्रियायास्तु षट् समाः ||
017a	ब्राह्मण्या तु समेतस्य समा द्वादश कीर्तिताः ।
017c	कटाग्निना वा दग्धव्यस्तस्मिन्नेव क्षणे भवेत् ।
017e	शिश्नावपातनाद्वाऽपि विशुद्धिं समवाप्नुयात् ॥
018a	अनस्थिबन्धमेकं तु यदि प्राणैर्वियोजयेत् ।
018c	उपोष्यैकाहमादद्यात्प्राणायामांस्तु द्वादश ॥
019a	त्रिः स्नानमुदके कृत्वा तस्मात्पापात्प्रमुच्यते ।
019c	अस्थिबन्धेषु द्विगुणं प्रायश्चित्तं विधीयते ॥
020a	अनेन विधिना वाऽपि स्थावरेषु न संशयः ।
020c	कायेन पद्भ्यां हस्ताभ्यामपराधात्तु मुच्यते ॥
021a	अदुष्टं क्षपयेद्यस्तु सर्ववर्णेषु यश्चरेत् ।
021c	तस्याप्यष्टगुणं विद्यात्प्रायश्चित्तं तदेव तु ॥
022a	चतुर्गुणं कर्मकृते द्विगुणं वाक्प्रदूषिते ।
022c	कृत्वा तु मानसं पापं तथैवैकगुणं स्मृतम् ॥
023a	तस्मादेतानि सर्वाणि विदित्वा न समाचरेत् ।
023c	सर्वभूतहितार्थं हि कुशलानि समाचरेत् ॥
024a	एवं समाहितमनाः सेवते यदि सत्तमान् ।
024c	तद्गतिस्तत्समाचारस्तन्मनास्तत्परायणः ॥
025a	नाभिनन्देत मरणं नाभिनन्देत जीवितम् ।
025c	कालमेव प्रतीक्षेत निर्वेशं भृतको यथा ॥
026a	एवं प्रवर्तमानस्तु विनीतः प्रयतात्मवान् ।
026c	निर्णयं पुण्यपापाभ्यामचिरेणोपगच्छति ॥' 

इति श्रीमन्महाभारते अनुशासनपर्वणि दानधर्मपर्वणि एकोनपञ्चाशदधिकशततमोऽध्यायः ॥ 149 ॥
