अध्यायः 097

भीष्मेण युधिष्ठिरसम्प्रति सेन्द्रबृहस्पतिसंवादानुवादं भूमिदानप्रशंसनम् ॥ 1 ॥

001	युधिष्ठिर उवाच ।
001a	इदं देयमिदं देयमितीयं श्रुतिचोदनात् ।
001c	बहुदेयाश्च राजानः किंस्विद्देयमनुत्तमम् ॥
002	भीष्म उवाच ।
002a	अति दानानि सर्वाणि पृथिवीदानमुच्यते ।
002c	अचला ह्यक्षया भूमिर्दोग्ध्री कामानिहोत्तमान् ॥
003a	दोग्ध्री वासांसि रत्नानि पशून्व्रीहियवांस्तथा ।
003c	भूमिदः सर्वभूतेषु शाश्वतीरेधते समाः ॥
004a	यावद्भूमेरायुरिह तावद्भूमिद एधते ।
004c	न भूमिदानादस्तीह परं किञ्चिद्युधिष्ठिर ॥
005a	अप्यल्पं प्रददुः सर्वे पृथिव्या इति नः श्रुतम् ।
005c	भूमिमेव ददुः सर्वे भूमिं ते भुञ्जते जनाः ॥
006a	स्वकर्मैवोपजीवन्ति नरा इह परत्र च ।
006c	भूमिः पतिं महादेवी दातारं कुरुते प्रियम् ॥
007a	य एतां दक्षिणां दद्यादक्षयां राजसत्तम ।
007c	पुनर्नरत्वं सम्प्राप्य भवेत्स पृथिवीपतिः ॥
008a	यथा दानं तथा भोग इति धर्मेषु निश्चयः ।
008c	सङ्ग्रामे वा तनुं जह्याद्दद्याच्च पृथिवीमिमाम् ॥
009a	इत्येतत्क्षत्रबन्धूनां वदन्ति परमाशिषः ।
009c	पुनाति दत्ता पृथिवी दातारमिति शुश्रुम ॥
010a	अपि पापसमाचारं ब्रह्मघ्नमपि चानृतम् ।
010c	सैव पापं प्लावयति सैव पापात्प्रमोचयेत् ॥
011a	अपि पापकृतां राज्ञां प्रतिगृह्णन्ति साधवः ।
011c	पृथिवीं नान्यदिच्छन्ति पावनं जगती यतः ॥
012a	नामास्याः प्रियदत्तेति गुह्यं देव्याः सनातनम् ।
012c	दानं वाऽप्यथवाऽदानं नामास्याः प्रथमप्रियम् ॥
013a	य एतां विदुषे दद्यात्पृथिवीं पृथिवीपतिः ।
013c	पृथिव्यामेतदिष्टं स राजा राज्यमितो व्रजेत् ॥
014a	पुनश्चासौ जनिं प्राप्य राजवत्स्यान्न संशयः ।
014c	तस्मात्प्राप्यैव पृथिवीं दद्याद्विप्राय पार्थिवः ॥
015a	नाभूमिपतिना भूमिरधिष्ठेया कथञ्चन ।
015c	न च वस्त्रेणि वा गूहेदन्तर्धानेन वा चरेत् ॥
016a	ये चान्ये भूमिमिच्छेयुः कुर्युरेवं न संशयः ।
016c	यः साधोर्भूमिमादत्ते न भूमिं विन्दते तु सः ॥
017a	भूमिं दत्त्वा तु साधुभ्यो विन्दते भूमिमुत्तमाम् ।
017c	प्रेत्य चेह च धर्मात्मा सम्प्राप्नोति महद्यशः ॥
018a	`एकाहारकरीं दत्त्वा षष्ठिसाहस्रमूर्ध्वगः ।
018c	तावत्या हरणे पृथ्व्या नरकं द्विगुणोत्तरम् ॥'
019a	यस्य विप्रास्तु शंसन्ति साधोर्भूमिं सदैव हि ।
019c	न तस्य शत्रवो राजन्प्रशंसन्ति वसुन्धराम् ॥
020a	यत्किञ्चित्पुरुषः पापं कुरुते वृत्तिकर्शितः ।
020c	अपि गोचर्ममात्रेण भूमिदानेन पूयते ॥
021a	येऽपि सङ्कीर्णकर्माणो राजानो रौद्रकर्मिणः ।
021c	तेभ्यः पवित्रमाख्येयं भूमिदानमनुत्तमम् ॥
022a	अल्पान्तरमिदं शश्वत्पुराणा मेनिरे जनाः ।
022c	यो यजेताश्वमेधेन दद्याद्वा साधवे महीम् ॥
023a	अपि चेत्सुकृतं कृत्वा शङ्केरन्नपि पण्डिताः ।
023c	अङ्शक्यमेकमेवैतद्भूमिदानमनुत्तमम् ॥
024a	सुवर्णं रजतं वस्त्रं मणिमुक्तावसूनि च ।
024c	सर्वमेतन्महाप्राज्ञो ददाति वसुधां ददत् ॥
025a	तपो यज्ञः श्रुतं शीलमलोभः सत्यसन्धता ।
025c	गुरुदैवतपूजा च एता वर्तन्ति भूमिदम् ॥
026a	भर्तुनिःश्रेयसे युक्तास्त्यक्तात्मानो रणे हताः ।
026c	ब्रह्मलोकगताः सिद्धा नातिक्रामन्ति भूमिदम् ॥
027a	यथा जनित्री स्वं पुत्रं क्षीरेण भरते सदा ।
027c	अनुगृह्णाति दातारं तथा सर्वरसैर्मही ॥
028a	मृत्युर्वैकिङ्करो दण्डस्तापो वह्नेः सुदारुणः ।
028c	घोराश्च वारुणाः पाशा नोपसर्पन्ति भूमिदम् ॥
029a	पितॄंश्च पितृलोकस्थान्देवलोके च देवताः ।
029c	सन्तर्पयति शान्तात्मा यो ददाति वसुन्धराम् ॥
030a	कृशाय म्रियमाणाय वृत्तिग्लानाय सीदते ।
030c	भूमिं वृत्तिकरीं दत्त्वा सत्री भवति मानवः ॥
031a	यथा धावति गौर्वत्सं स्रवन्ती वत्सला पयः ।
031c	एवमेव महाभाग भूमिर्भरति भूमिदम् ॥
032a	हलकृष्टां महीं दत्त्वा सबीजां सफलामपि ।
032c	सोदकं वाऽपि शरणं तथा भवति कामदः ॥
033a	ब्राह्मणं वृत्तसम्पन्नमाहिताग्निं शुचिव्रतम् ।
033c	नरः प्रतिग्राह्य महीं न याति यमसादनम् ॥
034a	यथा चन्द्रमसो वृद्धिरहन्यहनि जायते ।
034c	तथा भूमिकृतं दानं सस्येसस्ये विवर्धते ॥
035a	अत्र गाथा भूमिगीताः कीर्तयन्ति पुराविदः ।
035c	याः श्रुत्वा जामदग्न्येन दत्ता भूः काश्यपाय वै ॥
036a	मामेवादत्त मां दत्त मां दत्त्वा मामवाप्स्यथ ।
036c	अस्मिँल्लोके परे चैव तद्दत्तं जायते पुनः ॥
037a	य इमां व्याहृतिं वेद ब्राह्मणो वेदसम्मिताम् ।
037c	श्राद्धस्य हूयमानस्य ब्रह्मभूयं स गच्छति ॥
038a	कृत्यानामभिशप्तानामरिष्टशमनं महत् ।
038c	प्रायश्चित्तं महीं दत्त्वा पुनात्युभयतो दश ॥
039a	पुनाति य इदं वेद वेदवादं तथैव च ।
039c	प्रकृतिः सर्वभूतानां भूमिर्वै शाश्वती मता ॥
040a	अभिषिच्यैव नृपतिं श्रावयेदिममागमम् ।
040c	यथा श्रुत्वा महीं दद्यान्नादद्यात्साधुतश्च तां ॥
041a	सोऽयं कृत्स्नो ब्राह्मणार्थो राजार्थश्चाप्यसंशयः ।
041c	राजा हि धर्मकुशलः प्रथमं भूतिलक्षणम् ॥
042a	अथ येषामधर्मज्ञो राजा भवति नास्तिकः ।
042c	न ते सुखं प्रबुध्यन्ति न सुखं प्रस्वपन्ति च ॥
043a	सदा भवन्ति चोद्विग्नास्तस्य दुश्चरितैर्नराः ।
043c	योगक्षेमा हि बहवो राष्ट्रं नास्याविशन्ति तत् ॥
044a	अथ येषां पुनः प्राज्ञो राजा भवति धार्मिकः ।
044c	सुखं ते प्रतिबुध्यन्ते सुसुखं प्रस्वपन्ति च ॥
045a	तस्य राज्ञः शुभे राज्ये कर्मभिर्निर्वृता नराः ।
045c	योगक्षेमेण वृष्ट्या च विवर्धन्ते स्वकर्मभिः ॥
046a	स कुलीनः स पुरुषः स बन्धुः स च पुण्यकृत् ।
046c	स दाता स च विक्रान्तो यो ददाति वसुन्धरां ॥
047a	आदित्या इव दीप्यन्ते तेजसा भुवि मानवाः ।
047c	ददन्ति वसुधां स्फीतां ये वेदविदुषि द्विजे ॥
048a	यथा सस्यानि रोहन्ति प्रकीर्णानि महीतले ।
048c	तथा कामाः प्ररोहन्ति भूमिदानसमार्जिताः ॥
049a	आदित्यो वरुणो विष्णुर्ब्रह्मा सोमो हुताशनः ।
049c	शूलिपाणिश्च भगवान्प्रतिनन्दन्ति भूमिदम् ॥
050a	भूमौ जायन्ति पुरुषा भूमौ निष्ठां व्रजन्ति च ।
050c	चतुर्विधो हि लोकोऽयं योऽयं भूमिगुणात्मकः ॥
051a	एषा माता पिता चैव जगतः पृथिवीपते ।
051c	नानया सदृशं भूतं किञ्चिदस्ति जनाधिप ॥
052a	अत्राप्युदाहरन्तीममितिहासं पुरातनम् ।
052c	बृहस्पतेश्च संवादमिन्द्रस्य च युधिष्ठिर ॥
053a	इष्ट्वा क्रतुशतेनाथ महता दक्षिणावता ।
053c	मघवा वाग्विदांश्रेष्ठं पप्रच्छेदं बृहस्पतिम् ॥
054a	भगवन्केन दानेन स्वर्गतः सुखमेधते ।
054c	यदक्षयमहार्यं च तद्ब्रूहि वदतांवर ॥
055	भीष्म उवाच ।
055a	इत्युक्तः स सुरेन्द्रेण ततो देवपुरोहितः ।
055c	बृहस्पतिर्बृहत्तेजाः प्रत्युवाच शतक्रतुम् ॥
056a	सुवर्णदानं गोदानं भूमिदानं च वृत्रहन् ।
056c	`विद्यादानं च कन्यानां दानं पापहरं परम् ।'
056e	दददेतान्महाप्राज्ञः सर्वपापैः प्रमुच्यते ॥
057a	न भूमिदानाद्देवेन्द्र परं किञ्चिदिति प्रभो ।
057c	विशिष्टमिति मन्येऽहं यता प्राहुर्मनीषिणः ॥
058a	`ब्राह्मणार्थे गवार्थे वा राष्ट्रघातेऽथ स्वामिनः ।
058c	कुलस्त्रीणां परिभवे मृतास्ते भूमिपैः समाः' ॥
059a	ये शूरा निहता युद्धे स्वर्याता रणगृद्धिनः ।
059c	सर्वे ते विबुधश्रेष्ठ नातिक्रामन्ति भूमिदम् ॥
060a	भर्तुर्निःश्रेयसे युक्तास्त्यक्तात्मानो रणे हताः ।
060c	ब्राह्मलोकगता युक्ता नातिक्रामन्ति भूमिदम् ॥
061a	पञ्च पूर्वा हि पुरुषाः षडन्ये वसुधां गताः ।
061c	एकादश ददद्भूमिं परित्रातीह मानवः ॥
062a	रत्नोपकीर्णां वसुधां यो ददाति पुरन्दर ।
062c	स मुक्तः सर्वकलुषैः स्वर्गलोके महीयते ॥
063a	महीं स्फीतां ददद्राजन्सर्वकामगुणान्विताम् ।
063c	राजाधिराजो भवति तद्धि दानमनुत्तमम् ॥
064a	सर्वकामसमायुक्तां काश्यपीं यः प्रयच्छति ।
064c	सर्वभूतानि मन्यन्ते मां ददातीति वासव ॥
065a	सर्वकामदुघां धेनुं सर्वकामगुणान्विताम् ।
065c	ददाति यः सहस्राक्ष स्वर्गं याति स मानवः ॥
066a	मधुसर्पिःप्रवाहिण्यः पयोदधिवहास्तथा ।
066c	सरितस्तपर्यन्तीह सुरेन्द्र वसुधाप्रदम् ॥
067a	भूमिप्रदानान्नृपतिर्मुच्यते सर्वकिल्बिषात् ।
067c	न हि भूमिप्रदानेन दानमन्यद्विशिष्यते ॥
068a	ददाति यः समुन्द्रान्तां पृथिवीं शस्त्रनिर्जिताम् ।
068c	तं जनाः कथयन्तीह यावद्धरति गौरियम् ॥
069a	पुण्यामृद्धिरसां भूमिं यो ददाति पुरन्दर ।
069c	न तस्य लोकाः क्षीयन्ते भूमिदानगुणान्विताः ॥
070a	सर्वदा पार्थिवेनेह सततं भूतिमिच्छता ।
070c	भूर्देया विधिवच्छक्र पात्रे सुखमभीप्सुनां ॥
071a	अपि कृत्वा नरः पापं भूमिं दत्त्वा द्विजातये ।
071c	समुत्सृजति तत्पापं जीर्णां त्वचमिवोरगः ॥
072a	सागरान्सरितः शैलान्काननानि च सर्वशः ।
072c	सर्वमेतन्नरः शक्र ददाति वसुधां ददत् ॥
073a	तटाकान्युदपानानि स्रोतांसि च सरांसि च ।
073c	स्नेहान्सर्वरसांश्चैव ददाति वसुधां ददत् ॥
074a	ओषधीर्वीर्यसम्पन्नानगान्पुष्पफलान्वितान् ।
074c	काननोपलशैलांश्च ददाति वसुधां ददत् ॥
075a	अग्निष्टोमप्रभृतिभिरिष्ट्वा च स्वाप्तदक्षिणैः ।
075c	न तत्फलमवाप्नोति भूमिदानाद्यदश्नुते ॥
076a	दाता दशानुगृह्णाति दश हन्ति तथा क्षिपन् ।
076c	पूर्वदत्तां हरन्भूमिं नरकायोपगच्छति ॥
077a	न ददाति प्रतिश्रुत्य दत्त्वाऽपि च हरेत्तु यः ।
077c	स बद्धो वारुणैः पाशैस्तप्यते मृत्युशासनात् ॥
078a	आहिताग्निं सदायज्ञं कृशवृत्तिं प्रियातिथिम् ।
078c	ये भरन्ति द्विजश्रेष्ठं नोपसर्पन्ति ते यमम् ॥
079a	ब्राह्मणेष्वनृणीभूतः पार्थिवः स्यात्पुरन्दर ।
079c	इतरेषां तु वर्णानां तारयेत्कृशदुर्बलान् ॥
080a	नाच्छिन्द्यात्स्पर्शितां भूमिं परेण त्रिदशाधिप ।
080c	ब्राह्मणस्य सुरश्रेष्ठ कृशवृत्तेः कदाचन ॥
081a	यथाश्रु पतितं तेषां दीनानामथ सीदताम् ।
081c	ब्राह्मणानां हृते क्षेत्रे हन्यात्त्रिपुरुषं कुलम् ॥
082a	भूमिपालं च्युतं राष्ट्राद्यस्तु संस्थापयेत्पुनः ।
082c	तस्य वासः सहस्राक्ष नाकपृष्ठे महीयते ॥
083a	`सुनिर्मितां सुविक्रीतां सुभृतां स्थापयेन्नृप ।
083c	'इक्षुभिः सन्ततां भूमिं यवगोधूमशालिनीम् ॥
084a	गोश्ववाहनपूर्णां वा यो ददाति वसुन्धराम् ।
084c	विमुक्तः सर्वपापेभ्यः स्वर्गलोके महीयते ॥'
085a	निधिगर्भां ददद्भूमिं सर्वरत्नपरिच्छदाम् ।
085c	अक्षयाँल्लभते लोकान्भूमिसत्रं हि तस्य तत ॥
086a	विधूय कलुषं सर्वं विरजाः सम्मतः सताम् ।
086c	लोके महीयते सद्भिर्यो ददाति वसुन्धराम् ॥
087a	यथाऽप्सु पतितः शक्र तैलबिन्दुर्विसर्पति ।
087c	तथा भूमिकृतं दानं सस्ये सस्ये विवर्धते ॥
088a	ये रणाग्रे महीपालाः शूराः समितिशोभनाः ।
088c	वध्यन्तेऽभिमुखाः शक्र ब्रह्मलोकं व्रजन्ति ते ॥
089a	नृत्तगीतपरा नार्यो दिव्यमाल्यविभूषिताः ।
089c	उपतिष्ठन्ति देवेन्द्र यथा भूमिप्रदं दिवि ॥
090a	मोदते च सुखं स्वर्गे देवगन्धर्वपूजितः ।
090c	यो ददाति महीं सम्यग्विधिनेह द्विजातये ॥
091a	शतमप्सरसश्चैव दिव्यमाल्यविभूषिताः ।
091c	उपतिष्ठन्ति देवेन्द्र ब्रह्मलोके धराप्रदम् ॥
092a	उपतिष्ठन्ति पुण्यानि सदा भूमिप्रदं नरम् ।
092c	शङ्खं भद्रासनं छत्रं वराश्वा वरवाहनम् ॥
093a	भूमिप्रदानात्पुष्पाणि हिरण्यनिचयास्तथा ।
093c	आज्ञा सदाऽप्रतिहता जयशब्दा वसूनि च ॥
094a	भूमिदानस्य पुण्यानि फलं स्वर्गः पुरन्दर ।
094c	हिरण्यपुष्पाश्चौषध्यः कुशकाञ्चनशाद्वलाः ॥
095ac	अमृतप्रसवां भूमिं प्राप्नोति पुरुषो ददत् ॥
096a	नास्ति भूमिसमं दानं नास्ति मातृसमो गुरुः ।
096c	नास्ति सत्यसमो धर्मो नास्ति दानसमो निधिः ॥
097	भीष्म उवाच ।
097a	एतदाङ्गिरसाच्छ्रुत्वा वासवो वसुधामिमाम् ।
097c	वसुरत्नसमाकीर्णां ददावाङ्गिरसे तदा ॥
098a	य इदं श्रावयेच्छ्राद्धे भूमिदानस्य संस्तवम् ।
098c	न तस्य रक्षसां भागो नासुराणां भवत्युत ॥
099a	अक्षयं च भवेद्दत्तं पितृभ्यस्तन्न संशयः ।
099c	तस्माच्छ्राद्धेष्विदं विद्वान्भुञ्जतः श्रावयेद्द्विजान् ॥
100a	इत्येतत्सर्वदानानां श्रेष्ठमुक्तं तवानघ ।
100c	मया भरतशार्दूल किं भूयः श्रोतुमिच्छसि ॥ ॥

इति श्रीमन्महाभारते अनुशासनपर्वणि दानधर्मपर्वणि सप्तनवतितमोऽध्यायः ॥ 97 ॥

13-97-6 प्रियं स्वपतिम् ॥ 13-97-12 प्रियेण प्रियाय वा दत्तेति योगात्तस्या दानमादानं वा कुर्वन् प्रियदत्ताया अस्याः प्रियो भवतीत्यर्थः । दानं वाप्यथ वा ज्ञानं नामास्याः परमप्रियम् इति ट.ध.पाठः ॥ 13-97-19 शंसन्त्यमुकदत्ते गृहे तिष्ठाम इति कथयन्ति ॥ 13-97-23 अर्पितदानान्तरवद्भूमिदाने पुण्योत्पत्तौ शङ्कैव नास्तीत्यर्थः ॥ 13-97-25 एता एतानि । सुपो डादेशः । वर्तन्त्यनुसरन्ति । नातिक्रामन्ति भूमिदमिति थ.ध.पाठः ॥ 13-97-28 वैकिङ्करः विपरीतं कुत्सितं च करोतीति विकिङ्करः कालस्तत्सम्बन्धी कालमृत्युरित्यर्थः ॥ 13-97-30 सत्री सत्रकृत् ॥ 13-97-31 उदीर्णं इति पाठे महत् । शरणं गृहम् ॥ 13-97-36 ततश्च जनने पुनरिति थ.पाठ.॥ 13-97-37 ब्रह्मभूयं बृहत्त्वं फलमिति यावत् । गच्छति प्राप्नोति । ब्राह्मणो ब्रह्मसंश्रित इति ट.ध.पाठः ॥ 13-97-38 कृत्यानां मन्त्रमयीनां मारणार्थशक्तीनां सम्बन्धि यदरिष्टं तच्छमनम् ॥ 13-97-39 इदं भूमिदानं यो वेद । वादं भूमिवाक्यं यो वेद । सोऽपि पुनाति दशपुरुषानिति शेषः ॥ 13-97-41 भूतिलक्षणं ऐश्वर्यसूचकम् ॥ 13-97-76 क्षिपन् हरन् ॥ 13-97-80 स्पर्शितां दत्ताम् ॥ 13-97-92 वराश्वा वरवारणा इति थ.पाठः ॥
