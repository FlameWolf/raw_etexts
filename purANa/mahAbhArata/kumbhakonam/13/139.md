श्रीः
अध्यायः 139

भीष्मेण युधिष्ठिरम् प्रति निमिकृतश्राद्धप्रकारानुवादेन श्राद्धविधिकथनम् ॥ 1 ॥
	
001	भीष्म उवाच 
001a	तथा विधौ प्रवृत्ते तु सर्व एव महर्षयः ।
001c	पितृयज्ञानकुर्वन्त विधिदृष्टेन कर्मणा ॥
002a	ऋषयो धर्मनित्यास्तु कृत्वा निवपनान्युत ।
002c	तर्पणं चापि कुर्वन्त तीर्थाम्भोभिर्यतव्रताः ॥
003a	निवापैर्दीयमानैश्च चातुर्वर्ण्येन भारत ।
003c	तर्पिताः पितरो देवास्तत्रान्नं जरयन्ति वै ॥
004a	अजीर्णैस्त्वभिहन्यन्ते ते देवाः पितृभिः सह ॥
004c	सोममेवाभ्यपद्यन्त तदा ह्यन्नाभिपीडिताः ॥
005a	तेऽब्रुवन्सोममासाद्य पितरोऽजीर्णपीडिताः ।
005c	निवापान्नेन पीड्यामः श्रेयो नोत्र विधीयताम् ॥
006a	तान्सोमः प्रत्युवाचाथ श्रेयश्चेदीप्सितं सुराः ।
006c	स्वयम्भूसदनं यात स वः श्रेयोऽभिधास्यति ॥
007a	ते सोमवचनाद्देवाः पितृभिः सह भारत ।
007c	मेरुशृङ्गे समासीनं पितामहमुपागमन् ॥
008	पितर ऊचुः 
008a	निवापान्नेन भगवन्भृशं पीड्यामहे वयम् ।
008c	प्रसादं कुरु नो देव श्रेयो नः संविधीयताम् ॥
009a	इति तेषां वचः श्रुत्वा स्वयम्भूरिदमब्रवीत् ।
009c	एष मे पार्श्वतो वह्निर्युष्मच्छ्रेयो विधास्यति ||
010	अग्निरुवाच 
010a	सहितास्तस्य भोक्ष्यामो निवापे समुपस्थिते ।
010c	जरयिष्यथ चाप्यन्नं मया सार्धं न संशयः ॥
011a	एतच्छ्रुत्वा तु पितरस्ततस्ते विज्वराऽभवन् ।
011c	एतस्मात्कारणाच्चाग्नेः प्राग्भागो दीयते नृप ॥
012a	निवापे चाग्निपूर्वं वै निवृत्ते पुरुषर्षभ ।
012c	न ब्रह्मराक्षसास्तं वै निवापं धर्षयन्त्युत ॥
013a	रक्षांसि नाभिवर्धन्ते स्थिते देवे हुताशने ।
013c	पूर्वं पिण्डं पितुर्दद्यात्ततो दद्यात्पितामहे ॥
014a	प्रपितामहाय च तत एष श्राद्धविधिः स्मृतः ।
014c	ब्रूयाच्छ्राद्धे च सावित्रीं पिण्डे पिण्डे समाहितः ।
014e	सोमायेति च वक्तव्यं तथा पितृमतेति च ॥
015a	रजस्वला च या नारी व्यङ्गिता कर्णयोश्च या ।
015c	निवापे नोपतिष्ठेत सङ्ग्राह्या नान्यवंशजा ॥
016a	जलं प्रतरमाणश्च कीर्तयेत पितामहान् ।
016c	नदीमासाद्य कुर्वीत पितॄणां पितृतर्पणम् ॥
017a	पूर्वं स्ववंशजानां तु कृत्वाऽद्भिस्तर्पणं पुनः ।
017c	सुहृत्सम्बन्धिवर्गाणां ततो दद्याज्जलाञ्जलिम् ॥
018a	कल्माषगोयुगेनाथ युक्तेन तरतो जलम् ।
018c	पितरोऽभिलषन्ते वै नावं चाप्यधिरोहिताः ॥
019a	सदा नावि जलं तज्ज्ञाः प्रयच्छन्ति समाहिताः ।
019c	मासार्धे कृष्णपक्षस्य कुर्यान्निर्वपणानि वै ॥
020ac	पुष्टिरायुस्तथा वीर्यं श्रीश्चैव पितृभक्तितः ॥
021a	पितामहः पुलस्त्यश्च वसिष्ठः पुलहस्तथा ।
021c	अङ्गिराश्च क्रतुश्चैव कश्यपश्च महानृषिः ।
021e	एते कुरुकुलश्रेष्ठ महायोगेश्वराः स्मृताः ॥
022a	एते च पितरो राजन्नेष श्राद्धविधिः परः ।
022c	प्रेतास्तु पिण्डसम्बन्धान्मुच्यन्ते तेन कर्मणा ॥
023a	इत्येषा पुरुषश्रेष्ठ श्राद्धोत्पत्तिर्यथागमम् ।
023c	व्याख्याता पूर्वनिर्दिष्टा किं ते वक्ष्याम्यतः परम् ॥ 

इति श्रीमन्महाभारते अनुशासनपर्वणि दानधर्मपर्वणि एकोनचत्वारिंशदधिकशततमोऽध्यायः ॥ 139 ॥

7-139-1 तथानिमौ प्रवृत्ते इति झ. पाठः । तथा पित्र्ये प्रवृत्ते इति ध. पाठः ॥ 7-139-15 अन्यवंशजापि पाकार्थं न सङ्ग्राह्या । न ग्राह्याश्चाप्यवंशजा इति ट. थ. पाठः ॥ 7-139-18 युक्तेन शकटेन ॥ 7-139-19 मासार्धे अमावास्यायाम् । कृष्णपक्षस्येत्युक्तेर्नात्र शुक्लादिमासो विवक्षितः ॥
