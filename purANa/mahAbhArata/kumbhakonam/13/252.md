अध्यायः 252

अथ दानधर्मपर्व ॥ 1 ॥

भीष्मेण हिमवद्गिरौ नारदोदितकृष्णमहिमानुवादः ॥ 1 ॥ तथा पार्थकृष्णयोर्नरनारायणात्मकत्वकथनपूर्वकं कृष्णमहिमप्रशंसनम् ॥ 2 ॥

KK-13-01-252-001	नारद उवाच ।
KK-13-01-252-001a	अथ व्योम्नि महाञ्शब्दः सविद्युत्स्तनयित्नुमान् ।
KK-13-01-252-001c	मेघैश्च गगनं नीलं संरुद्धमभवद्धनैः ॥
KK-13-01-252-002a	प्रावृषीव च पर्जन्यो ववृषे निर्मलं पयः ।
KK-13-01-252-002c	तमश्वैवाभवद्धोरं दिशश्च न चकाशिरे ॥
KK-13-01-252-003a	ततो देवगिरौ तस्मिन्रम्ये पुण्ये सनातने ।
KK-13-01-252-003c	न शर्वं भूतसङ्घं वा ददृशुर्मनयस्तदा ॥
KK-13-01-252-004a	व्यभ्रं च गगनं सद्यः क्षणेन समपद्यत ।
KK-13-01-252-004c	तीर्थयात्रां ततो विप्रा जग्मुश्चान्ये यथागतम् ॥
KK-13-01-252-005a	तदद्भुतमचिन्त्यं च दृष्ट्वा ते विस्मिताऽभवन् ।
KK-13-01-252-005c	शङ्करस्योमया सार्धं संवादं त्वत्कथाश्रयम् ॥
KK-13-01-252-006a	स भवान्पुरुषव्याघ्र ब्रह्मभूतः सनातनः ।
KK-13-01-252-006c	यदर्थमनुशिष्टा स्मो गिरिपृष्ठे महात्मना ॥
KK-13-01-252-007a	द्वितीयं त्वद्भुतमिदं त्वत्तेजःकृतमद्य वै ।
KK-13-01-252-007c	दृष्ट्वा च विस्मिताः कृष्ण सा च नः स्मृतिरागता ॥
KK-13-01-252-008a	एतत्ते देवदेवस्य माहात्म्यं कथितं प्रभो ।
KK-13-01-252-008c	कपर्दिनो गिरीशस्य महाबाहो जनार्दन ॥
KK-13-01-252-009a	इत्युक्तः स तदा कृष्णस्तपोवननिवासिभिः ।
KK-13-01-252-009c	मानयामास तान्सर्वानृषीन्देवकिनन्दनः ॥
KK-13-01-252-010a	अथर्षयः सम्प्रहृष्टाः पुनस्ते कृष्ममब्रुवन् ।
KK-13-01-252-010c	पुनःपुनर्दर्शयास्मान्सदैव मधुसूदन ॥
KK-13-01-252-011a	न हि नः सा रति स्वर्गे या च त्वद्दर्शने विभो ।
KK-13-01-252-011c	तदृतं च महाबाहो यदाह भगवान्भवः ॥
KK-13-01-252-012a	एतत्ते सर्वमाख्यातं रहस्यमरिकर्शन ।
KK-13-01-252-012c	त्वमेव ह्यर्ततत्त्वज्ञः पृष्टोऽस्मान्पृच्छसे यदा ॥
KK-13-01-252-013a	तदस्माभिरिदं गुह्यं त्वत्प्रियार्थमुदाहृतम् ।
KK-13-01-252-013c	न च तेऽविदितं किञ्चित्त्रिषु लोकेषु विद्यते ॥
KK-13-01-252-014a	जन्म चैव प्रसूतिश्च यच्चान्यत्कारणं विभो ।
KK-13-01-252-014c	वयं तु बहुचापल्यादशक्ता गुह्यधारणे ॥
KK-13-01-252-015a	ततः स्थिते त्वयि विभो लघुत्वात्प्रलपामहे ।
KK-13-01-252-015c	न हि किञ्चित्तदाश्चर्यं यन्न वेत्ति भवानिह ॥
KK-13-01-252-016a	दिवि वा भुवि वा देव सर्वं हि विदितं तव ।
KK-13-01-252-016c	साधयाम वयं कृष्ण बुद्धिं पुष्टिमवाप्नुहि ॥
KK-13-01-252-017a	पुत्रस्ते सदृशस्तात विशिष्टो वा भविष्यति ।
KK-13-01-252-017c	महाप्रभावसंयुक्तो दीप्तिकीर्तिकरः प्रभुः ॥
KK-13-01-252-018	भीष्म उवाच ।
KK-13-01-252-018a	ततः प्रणम्य देवेशं यादवं पुरुषोत्तमम् ।
KK-13-01-252-018c	प्रदक्षिणमुपावृत्य प्रजग्मुस्ते महर्षयः ॥
KK-13-01-252-019a	सोयं नारायणः श्रीमन्दीप्त्या परमया युतः ।
KK-13-01-252-019c	व्रतं यथावत्तच्चीर्त्वा द्वारकां पुनरागमत् ॥
KK-13-01-252-020a	पूर्णे च दशमे मासि पुत्रोऽस्य परमाद्भुतः ।
KK-13-01-252-020c	रुक्मिण्यां सम्मतो जज्ञे शूरो वंशधरः प्रभो ॥
KK-13-01-252-021a	स कामः सर्वभूतानां सर्वभावगतो नृप ।
KK-13-01-252-021c	असुराणां सुराणां च चरत्यन्तर्गतः सदा ॥
KK-13-01-252-022a	सोयं पुरुषशार्दूलो मेघवर्णश्चतुर्भुजः ।
KK-13-01-252-022c	संश्रितः पाण्डवान्प्रेम्णा भवन्तश्चैनमाश्रिताः ॥
KK-13-01-252-023a	कीर्तिर्लक्ष्मीर्धृतिश्चैवक स्वर्गमार्गस्तथैव च ।
KK-13-01-252-023c	यत्रैष संस्थितस्तत्र देवो विष्णुस्त्रिविक्रमः ॥
KK-13-01-252-024a	सेन्द्रा देवास्त्रयस्त्रिंशदेष नात्र विचारणा ।
KK-13-01-252-024c	आदिदेवो महादेवः सर्वभूतप्रतिश्रयः ॥
KK-13-01-252-025a	अनादिनिधनोऽव्यक्तो महात्मा मधुसूदनः ।
KK-13-01-252-025c	अयं जातो महातेजाः सुराणामर्थसिद्धये ॥
KK-13-01-252-026a	सुदुस्तरार्थतत्त्वस्य वक्ता कर्ता च माधवः ।
KK-13-01-252-026c	तव पार्थ जयः कृत्स्नस्तव कीर्तिस्तथाऽतुला ॥
KK-13-01-252-027a	तवेयं पृथिवी देवी कृत्स्ना नारायणाश्रयात् ।
KK-13-01-252-027c	अयं नाथस्तवाचिन्त्यो यस्य नारायणो गतिः ॥
KK-13-01-252-028a	स भवांस्त्वमुपाध्वर्यू रणाग्नौ हुतवान्नृपान् ।
KK-13-01-252-028c	कृष्णस्रुवेण महता युगान्ताग्निसमेन वै ॥
KK-13-01-252-029a	दुर्योधनश्च शोच्योसौ सपुत्रभ्रातृबान्धवः ।
KK-13-01-252-029c	कृतवान्योऽबुधः क्रोधाद्धरिगाण्डीविविग्रहम् ॥
KK-13-01-252-030a	दैतेया दानवेन्द्राश्च महाकाया महाबलाः ।
KK-13-01-252-030c	चक्राग्नौ क्षयमापन्ना दावाग्नौ शलभा इव ॥
KK-13-01-252-031a	प्रतियोद्धुं न शक्यो हि मानुषैरेव संयुगे ।
KK-13-01-252-031c	विहीनैः पुरुषव्याघ्र सत्त्वशक्तिबलादिभिः ॥
KK-13-01-252-032a	जयो योगी युगान्ताभः सव्यसाची रणाग्रगः ।
KK-13-01-252-032c	तेजसा हतवान्सर्वं सुयोधनवलं नृप ॥
KK-13-01-252-033a	यत्तु गोवृषभाङ्केन मुनिभ्यः समुदाहृतम् ।
KK-13-01-252-033c	पुराणं हिमवत्पृष्ठे तन्मे निगदतः शृणु ॥
KK-13-01-252-034a	यावत्तस्य भवेत्पुष्टिस्तेजो दीप्तिः पराक्रमः ।
KK-13-01-252-034c	प्रभावः सन्नतिर्जन्म कृष्णे तत्त्रिगुणं विभो ॥
KK-13-01-252-035a	कः शक्नोत्यन्यथा कर्तुं तद्यदि स्यात्तथा शृणु ।
KK-13-01-252-035c	यत्रः कृष्णो हि भगवांस्तत्र पुष्टिरनुत्तमा ॥
KK-13-01-252-036a	वयं त्विहाल्पमतयः परतन्त्राः सुविक्लबाः ।
KK-13-01-252-036c	ज्ञानपूर्वं प्रपन्नाः स्मो मृत्योः पन्थानमव्ययम् ॥
KK-13-01-252-037a	भवांश्चाप्यार्जवपरः पूर्वं कृत्वा प्रतिश्रयम् ।
KK-13-01-252-037c	राजवृत्तं न लभते प्रतिज्ञापालने रतः ॥
KK-13-01-252-038a	अप्येवात्मवधं लोके राजंस्त्वं बहु मन्यसे ।
KK-13-01-252-038c	न हि प्रतिज्ञा या दत्ता तां प्रहातुमरिन्दम ॥
KK-13-01-252-039a	कालेनायं जनः सर्वो निहतो रणमूर्धनि ।
KK-13-01-252-039c	वयं च कालेन हताः कालो हि परमेश्वरः ॥
KK-13-01-252-040a	न हि कालेन कालज्ञः स्पृष्टः शोचितुमर्हसि ।
KK-13-01-252-040c	कालो लोहितरक्ताक्षः कृष्णो दण्डी सनातनः ॥
KK-13-01-252-041a	तस्मात्कुन्तीसुत ज्ञातीन्नेह शोचितुमर्हसि ।
KK-13-01-252-041c	व्यपेतमन्युर्नित्यं त्वं भव कौरवनन्दन ॥
KK-13-01-252-042a	माधवस्यास्य महात्म्यं श्रुतं यत्कथितं मया ।
KK-13-01-252-042c	तदेव तावत्पर्याप्तं सज्जनस्य निदर्शनम् ॥
KK-13-01-252-043a	व्यासस्य वचनं श्रुत्वा नारदस्य च धीमतः ।
KK-13-01-252-043c	स्वयं चैव महाराज कृष्णस्यार्हतमस्य वै ॥
KK-13-01-252-044a	प्रभावश्चर्षिपूगस्य कथितः सुमहान्मया ।
KK-13-01-252-044c	महेश्वरस्य संवादं शैलपुत्र्याश्च भारत ॥
KK-13-01-252-045a	धारयिष्यति यश्चैनं महापुरुषसम्भवम् ।
KK-13-01-252-045c	शृणुयात्कथयेद्वा यः स श्रेयो लभते परम् ॥
KK-13-01-252-046a	भवितारश्च तस्याथ सर्वे कामा यथेप्सिताः ।
KK-13-01-252-046c	प्रेत्य स्वर्गं च लभते नरो नास्त्यत्र संशयः ॥
KK-13-01-252-047a	न्याय्यं श्रेयोभिकामेन प्रतिपत्तुं जनार्दनः ।
KK-13-01-252-047c	एष एवाक्षयो विप्रैः स्तुतो राजञ्जनार्दनः ॥
KK-13-01-252-048a	महेश्वरमुखोत्सृष्टा ये च धर्मगुणाः स्मृताः ।
KK-13-01-252-048c	ते त्वया मनसा धार्याः कुरुराज दिवानिशम् ॥
KK-13-01-252-049a	एवं ते वर्तमानस्य सम्यग्दण्डधरस्य च ।
KK-13-01-252-049c	प्रजापालनदक्षस्य स्वर्गलोको भविष्यति ॥
KK-13-01-252-050a	धर्मोणापि सदा राजन्प्रजा रक्षितुमर्हसि ।
KK-13-01-252-050c	यस्तस्य विपुलो दण्डः सम्यग्धर्मः स कीर्त्यते ॥
KK-13-01-252-051a	य एष कथितो राजन्मया सज्जनसन्निधौ ।
KK-13-01-252-051c	शङ्करस्योमया सार्धं संवादो धर्मसंहितः ॥
KK-13-01-252-052a	श्रुत्वा वा श्रोतुकामो वाऽप्यर्चयेद्वृषभध्वजम् ।
KK-13-01-252-052c	विशुद्धेनेह भावेन य इच्छेद्भूतिमात्मनः ॥
KK-13-01-252-053a	एष तस्यानवद्यस्य नारदस्य महात्मनः ।
KK-13-01-252-053c	सन्देशो देवपूजार्थं तं तथा कुरु पाण्डव ॥
KK-13-01-252-054a	एतदत्यद्भुतं वृत्तं पुण्ये हि भवति प्रभो ।
KK-13-01-252-054c	वासुदेवस्य कौन्तेय स्थाणोश्चैव स्वभावजम् ॥
KK-13-01-252-055a	दशवर्शसहस्राणि बदर्यामेष शाश्वतः ।
KK-13-01-252-055c	तपश्चचार विपुलं सह गाण्डीवधन्वना ॥
KK-13-01-252-056a	त्रियुगौ पुण्डरीकाक्षौ वासुदेवधनञ्जयौ ।
KK-13-01-252-056c	विदितौ नारदादेतौ मम व्यासाच्च पार्थिव ॥
KK-13-01-252-057a	बाल एव महाबाहुश्चकार कदनं महत् ।
KK-13-01-252-057c	कंसस्य पुण्डरीकाक्षो ज्ञातित्राणार्थकारणात् ॥
KK-13-01-252-058a	कर्मणामस्य कौन्तेय नान्तं सङ्ख्यातुमुत्सहे ।
KK-13-01-252-058c	शाश्वतस्य पुराणस्य पुरुषस्य युधिष्ठिर ॥
KK-13-01-252-059a	ध्रुवं श्रेयः परं तात भविष्यति तवोत्तमम् ।
KK-13-01-252-059c	यस्य ते पुरुषव्याघ्रः सखा चायं जनार्दनः ॥
KK-13-01-252-060a	दुर्योधनं तु शोचामि प्रेत्य लोकेऽपि दुर्मतिम् ।
KK-13-01-252-060c	यत्कृते पृथिवी सर्वा विनष्टा सहयद्विपा ॥
KK-13-01-252-061a	दुर्योधनापराधेन कर्णस्य शकुनेस्तथा ।
KK-13-01-252-061c	दुःशासनचतुर्थानां कुरवो निधनं गताः ॥
KK-13-01-252-062	वैशम्पायन उवाच ।
KK-13-01-252-062a	एवं सम्भाषमाणे तु गाङ्गेये पुरुषर्षभे ।
KK-13-01-252-062c	तूष्णीं बभूव कौरव्यो मध्ये तेषां महात्मनाम् ॥
KK-13-01-252-063a	तच्छ्रुत्वा विस्मयं जग्मुर्धृतराष्ट्रादयो नृपाः ।
KK-13-01-252-063c	सम्पूज्य मनसा कृष्णं सर्वे प्राञ्जलयोऽभवन् ॥
KK-13-01-252-064a	ऋषयश्चापि ते सर्वे नारदप्रमुखास्तदा ।
KK-13-01-252-064c	प्रतिगृह्याभ्यनन्दन्त तद्वाक्यं प्रतिपूज्य च ॥
KK-13-01-252-065a	इत्येतदखिलं सर्वैः पाण्डवो भ्रातृभिः सह ।
KK-13-01-252-065c	श्रुतवान्सुमहाश्चर्यं पुण्यं भीष्मानुशासनम् ॥
KK-13-01-252-066	वैशम्पायन उवाच ।
KK-13-01-252-066a	युधिष्ठिरस्तु गाङ्गेयं विश्रान्तं भूरिदक्षिणम् ।
KK-13-01-252-066c	पुनरेव महाबुद्धिः पर्यपृच्छन्महीपतिः ॥ ॥

इति श्रीमन्महाभारते अनुशासनपर्वणि दानधर्मपर्वणि द्विपञ्चाशदधिकद्विशततमोऽध्यायः ॥ 252 ॥
