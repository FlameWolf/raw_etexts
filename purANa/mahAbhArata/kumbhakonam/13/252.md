अध्यायः 252

अथ दानधर्मपर्व ॥ 1 ॥

भीष्मेण हिमवद्गिरौ नारदोदितकृष्णमहिमानुवादः ॥ 1 ॥ तथा पार्थकृष्णयोर्नरनारायणात्मकत्वकथनपूर्वकं कृष्णमहिमप्रशंसनम् ॥ 2 ॥

001	नारद उवाच ।
001a	अथ व्योम्नि महाञ्शब्दः सविद्युत्स्तनयित्नुमान् ।
001c	मेघैश्च गगनं नीलं संरुद्धमभवद्धनैः ॥
002a	प्रावृषीव च पर्जन्यो ववृषे निर्मलं पयः ।
002c	तमश्वैवाभवद्धोरं दिशश्च न चकाशिरे ॥
003a	ततो देवगिरौ तस्मिन्रम्ये पुण्ये सनातने ।
003c	न शर्वं भूतसङ्घं वा ददृशुर्मनयस्तदा ॥
004a	व्यभ्रं च गगनं सद्यः क्षणेन समपद्यत ।
004c	तीर्थयात्रां ततो विप्रा जग्मुश्चान्ये यथागतम् ॥
005a	तदद्भुतमचिन्त्यं च दृष्ट्वा ते विस्मिताऽभवन् ।
005c	शङ्करस्योमया सार्धं संवादं त्वत्कथाश्रयम् ॥
006a	स भवान्पुरुषव्याघ्र ब्रह्मभूतः सनातनः ।
006c	यदर्थमनुशिष्टा स्मो गिरिपृष्ठे महात्मना ॥
007a	द्वितीयं त्वद्भुतमिदं त्वत्तेजःकृतमद्य वै ।
007c	दृष्ट्वा च विस्मिताः कृष्ण सा च नः स्मृतिरागता ॥
008a	एतत्ते देवदेवस्य माहात्म्यं कथितं प्रभो ।
008c	कपर्दिनो गिरीशस्य महाबाहो जनार्दन ॥
009a	इत्युक्तः स तदा कृष्णस्तपोवननिवासिभिः ।
009c	मानयामास तान्सर्वानृषीन्देवकिनन्दनः ॥
010a	अथर्षयः सम्प्रहृष्टाः पुनस्ते कृष्ममब्रुवन् ।
010c	पुनःपुनर्दर्शयास्मान्सदैव मधुसूदन ॥
011a	न हि नः सा रति स्वर्गे या च त्वद्दर्शने विभो ।
011c	तदृतं च महाबाहो यदाह भगवान्भवः ॥
012a	एतत्ते सर्वमाख्यातं रहस्यमरिकर्शन ।
012c	त्वमेव ह्यर्ततत्त्वज्ञः पृष्टोऽस्मान्पृच्छसे यदा ॥
013a	तदस्माभिरिदं गुह्यं त्वत्प्रियार्थमुदाहृतम् ।
013c	न च तेऽविदितं किञ्चित्त्रिषु लोकेषु विद्यते ॥
014a	जन्म चैव प्रसूतिश्च यच्चान्यत्कारणं विभो ।
014c	वयं तु बहुचापल्यादशक्ता गुह्यधारणे ॥
015a	ततः स्थिते त्वयि विभो लघुत्वात्प्रलपामहे ।
015c	न हि किञ्चित्तदाश्चर्यं यन्न वेत्ति भवानिह ॥
016a	दिवि वा भुवि वा देव सर्वं हि विदितं तव ।
016c	साधयाम वयं कृष्ण बुद्धिं पुष्टिमवाप्नुहि ॥
017a	पुत्रस्ते सदृशस्तात विशिष्टो वा भविष्यति ।
017c	महाप्रभावसंयुक्तो दीप्तिकीर्तिकरः प्रभुः ॥
018	भीष्म उवाच ।
018a	ततः प्रणम्य देवेशं यादवं पुरुषोत्तमम् ।
018c	प्रदक्षिणमुपावृत्य प्रजग्मुस्ते महर्षयः ॥
019a	सोयं नारायणः श्रीमन्दीप्त्या परमया युतः ।
019c	व्रतं यथावत्तच्चीर्त्वा द्वारकां पुनरागमत् ॥
020a	पूर्णे च दशमे मासि पुत्रोऽस्य परमाद्भुतः ।
020c	रुक्मिण्यां सम्मतो जज्ञे शूरो वंशधरः प्रभो ॥
021a	स कामः सर्वभूतानां सर्वभावगतो नृप ।
021c	असुराणां सुराणां च चरत्यन्तर्गतः सदा ॥
022a	सोयं पुरुषशार्दूलो मेघवर्णश्चतुर्भुजः ।
022c	संश्रितः पाण्डवान्प्रेम्णा भवन्तश्चैनमाश्रिताः ॥
023a	कीर्तिर्लक्ष्मीर्धृतिश्चैवक स्वर्गमार्गस्तथैव च ।
023c	यत्रैष संस्थितस्तत्र देवो विष्णुस्त्रिविक्रमः ॥
024a	सेन्द्रा देवास्त्रयस्त्रिंशदेष नात्र विचारणा ।
024c	आदिदेवो महादेवः सर्वभूतप्रतिश्रयः ॥
025a	अनादिनिधनोऽव्यक्तो महात्मा मधुसूदनः ।
025c	अयं जातो महातेजाः सुराणामर्थसिद्धये ॥
026a	सुदुस्तरार्थतत्त्वस्य वक्ता कर्ता च माधवः ।
026c	तव पार्थ जयः कृत्स्नस्तव कीर्तिस्तथाऽतुला ॥
027a	तवेयं पृथिवी देवी कृत्स्ना नारायणाश्रयात् ।
027c	अयं नाथस्तवाचिन्त्यो यस्य नारायणो गतिः ॥
028a	स भवांस्त्वमुपाध्वर्यू रणाग्नौ हुतवान्नृपान् ।
028c	कृष्णस्रुवेण महता युगान्ताग्निसमेन वै ॥
029a	दुर्योधनश्च शोच्योसौ सपुत्रभ्रातृबान्धवः ।
029c	कृतवान्योऽबुधः क्रोधाद्धरिगाण्डीविविग्रहम् ॥
030a	दैतेया दानवेन्द्राश्च महाकाया महाबलाः ।
030c	चक्राग्नौ क्षयमापन्ना दावाग्नौ शलभा इव ॥
031a	प्रतियोद्धुं न शक्यो हि मानुषैरेव संयुगे ।
031c	विहीनैः पुरुषव्याघ्र सत्त्वशक्तिबलादिभिः ॥
032a	जयो योगी युगान्ताभः सव्यसाची रणाग्रगः ।
032c	तेजसा हतवान्सर्वं सुयोधनवलं नृप ॥
033a	यत्तु गोवृषभाङ्केन मुनिभ्यः समुदाहृतम् ।
033c	पुराणं हिमवत्पृष्ठे तन्मे निगदतः शृणु ॥
034a	यावत्तस्य भवेत्पुष्टिस्तेजो दीप्तिः पराक्रमः ।
034c	प्रभावः सन्नतिर्जन्म कृष्णे तत्त्रिगुणं विभो ॥
035a	कः शक्नोत्यन्यथा कर्तुं तद्यदि स्यात्तथा शृणु ।
035c	यत्रः कृष्णो हि भगवांस्तत्र पुष्टिरनुत्तमा ॥
036a	वयं त्विहाल्पमतयः परतन्त्राः सुविक्लबाः ।
036c	ज्ञानपूर्वं प्रपन्नाः स्मो मृत्योः पन्थानमव्ययम् ॥
037a	भवांश्चाप्यार्जवपरः पूर्वं कृत्वा प्रतिश्रयम् ।
037c	राजवृत्तं न लभते प्रतिज्ञापालने रतः ॥
038a	अप्येवात्मवधं लोके राजंस्त्वं बहु मन्यसे ।
038c	न हि प्रतिज्ञा या दत्ता तां प्रहातुमरिन्दम ॥
039a	कालेनायं जनः सर्वो निहतो रणमूर्धनि ।
039c	वयं च कालेन हताः कालो हि परमेश्वरः ॥
040a	न हि कालेन कालज्ञः स्पृष्टः शोचितुमर्हसि ।
040c	कालो लोहितरक्ताक्षः कृष्णो दण्डी सनातनः ॥
041a	तस्मात्कुन्तीसुत ज्ञातीन्नेह शोचितुमर्हसि ।
041c	व्यपेतमन्युर्नित्यं त्वं भव कौरवनन्दन ॥
042a	माधवस्यास्य महात्म्यं श्रुतं यत्कथितं मया ।
042c	तदेव तावत्पर्याप्तं सज्जनस्य निदर्शनम् ॥
043a	व्यासस्य वचनं श्रुत्वा नारदस्य च धीमतः ।
043c	स्वयं चैव महाराज कृष्णस्यार्हतमस्य वै ॥
044a	प्रभावश्चर्षिपूगस्य कथितः सुमहान्मया ।
044c	महेश्वरस्य संवादं शैलपुत्र्याश्च भारत ॥
045a	धारयिष्यति यश्चैनं महापुरुषसम्भवम् ।
045c	शृणुयात्कथयेद्वा यः स श्रेयो लभते परम् ॥
046a	भवितारश्च तस्याथ सर्वे कामा यथेप्सिताः ।
046c	प्रेत्य स्वर्गं च लभते नरो नास्त्यत्र संशयः ॥
047a	न्याय्यं श्रेयोभिकामेन प्रतिपत्तुं जनार्दनः ।
047c	एष एवाक्षयो विप्रैः स्तुतो राजञ्जनार्दनः ॥
048a	महेश्वरमुखोत्सृष्टा ये च धर्मगुणाः स्मृताः ।
048c	ते त्वया मनसा धार्याः कुरुराज दिवानिशम् ॥
049a	एवं ते वर्तमानस्य सम्यग्दण्डधरस्य च ।
049c	प्रजापालनदक्षस्य स्वर्गलोको भविष्यति ॥
050a	धर्मोणापि सदा राजन्प्रजा रक्षितुमर्हसि ।
050c	यस्तस्य विपुलो दण्डः सम्यग्धर्मः स कीर्त्यते ॥
051a	य एष कथितो राजन्मया सज्जनसन्निधौ ।
051c	शङ्करस्योमया सार्धं संवादो धर्मसंहितः ॥
052a	श्रुत्वा वा श्रोतुकामो वाऽप्यर्चयेद्वृषभध्वजम् ।
052c	विशुद्धेनेह भावेन य इच्छेद्भूतिमात्मनः ॥
053a	एष तस्यानवद्यस्य नारदस्य महात्मनः ।
053c	सन्देशो देवपूजार्थं तं तथा कुरु पाण्डव ॥
054a	एतदत्यद्भुतं वृत्तं पुण्ये हि भवति प्रभो ।
054c	वासुदेवस्य कौन्तेय स्थाणोश्चैव स्वभावजम् ॥
055a	दशवर्शसहस्राणि बदर्यामेष शाश्वतः ।
055c	तपश्चचार विपुलं सह गाण्डीवधन्वना ॥
056a	त्रियुगौ पुण्डरीकाक्षौ वासुदेवधनञ्जयौ ।
056c	विदितौ नारदादेतौ मम व्यासाच्च पार्थिव ॥
057a	बाल एव महाबाहुश्चकार कदनं महत् ।
057c	कंसस्य पुण्डरीकाक्षो ज्ञातित्राणार्थकारणात् ॥
058a	कर्मणामस्य कौन्तेय नान्तं सङ्ख्यातुमुत्सहे ।
058c	शाश्वतस्य पुराणस्य पुरुषस्य युधिष्ठिर ॥
059a	ध्रुवं श्रेयः परं तात भविष्यति तवोत्तमम् ।
059c	यस्य ते पुरुषव्याघ्रः सखा चायं जनार्दनः ॥
060a	दुर्योधनं तु शोचामि प्रेत्य लोकेऽपि दुर्मतिम् ।
060c	यत्कृते पृथिवी सर्वा विनष्टा सहयद्विपा ॥
061a	दुर्योधनापराधेन कर्णस्य शकुनेस्तथा ।
061c	दुःशासनचतुर्थानां कुरवो निधनं गताः ॥
062	वैशम्पायन उवाच ।
062a	एवं सम्भाषमाणे तु गाङ्गेये पुरुषर्षभे ।
062c	तूष्णीं बभूव कौरव्यो मध्ये तेषां महात्मनाम् ॥
063a	तच्छ्रुत्वा विस्मयं जग्मुर्धृतराष्ट्रादयो नृपाः ।
063c	सम्पूज्य मनसा कृष्णं सर्वे प्राञ्जलयोऽभवन् ॥
064a	ऋषयश्चापि ते सर्वे नारदप्रमुखास्तदा ।
064c	प्रतिगृह्याभ्यनन्दन्त तद्वाक्यं प्रतिपूज्य च ॥
065a	इत्येतदखिलं सर्वैः पाण्डवो भ्रातृभिः सह ।
065c	श्रुतवान्सुमहाश्चर्यं पुण्यं भीष्मानुशासनम् ॥
066	वैशम्पायन उवाच ।
066a	युधिष्ठिरस्तु गाङ्गेयं विश्रान्तं भूरिदक्षिणम् ।
066c	पुनरेव महाबुद्धिः पर्यपृच्छन्महीपतिः ॥ ॥

इति श्रीमन्महाभारते अनुशासनपर्वणि दानधर्मपर्वणि द्विपञ्चाशदधिकद्विशततमोऽध्यायः ॥ 252 ॥
