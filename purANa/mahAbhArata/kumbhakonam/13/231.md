अध्यायः 231

परमेश्वरेण पार्वतीं प्रति शुभाशुभकर्मणां मानसिकत्वादिभेदेन त्रैविध्यकथनपूर्वकं तत्तत्फलनिरूपणम् ॥ 1 ॥ तथा मद्योत्पत्तिकारणादिकथनपूर्वकं तत्पानजदोषादिप्रतिपादनम् ॥ 2 ॥

KK-13-01-231-001	उमोवाच ।
KK-13-01-231-001a	भगवन्देवदेवेश शूलपाणे वृषध्वज ।
KK-13-01-231-001c	श्रुतं मे परमं गुह्यं प्रसादात्ते वरप्रद ॥
KK-13-01-231-002a	श्रोतुं भूयोऽहमिच्छामि प्रजानां हितकारणात् ।
KK-13-01-231-002c	शुभाशुभमिति प्रोक्तं कर्म स्वस्वं समासतः ॥
KK-13-01-231-003a	तन्मे विस्तरतो ब्रूहि शुभाशुभविधिं प्रति ।
KK-13-01-231-003c	अशुभं कीदृशं कर्म प्राणिनो यन्निपातयेत् ॥
KK-13-01-231-004a	शुभं वापि कथं देव प्रजानामूर्ध्वदं भवेत् ।
KK-13-01-231-004c	एतन्मे वद देवेश श्रोतुकामाऽस्मि कीर्तय ॥
KK-13-01-231-005	महेश्वर उवाच ।
KK-13-01-231-005a	तदहं ते प्रवक्ष्यामि तत्सर्वं शृणु शोभने ।
KK-13-01-231-005c	सुकृतं दुष्कृतं चेति द्विविधं कर्मविस्तरम् ॥
KK-13-01-231-006a	तयोर्यद्दुष्कृतं कर्म तच्च सञ्जायते त्रिधा ।
KK-13-01-231-006c	मनसा कर्मणा वाचा बुद्धिमोहसमुद्भवात् ॥
KK-13-01-231-007a	मनःपूर्वं तु वा कर्म वर्तते वाङ्मयं ततः ।
KK-13-01-231-007c	जायते वै क्रियायोगमनु चेष्टाक्रमः प्रिये ॥
KK-13-01-231-008a	अभिद्रोहोऽभ्यसूया च परार्थेषु च वै स्पृहा ।
KK-13-01-231-008c	शुभाशुभानां मर्त्यानां वर्तनं परिवारितम् ॥
KK-13-01-231-009a	धर्मकार्ये यदाऽश्रद्धा पापकर्मणि हर्षणम् ।
KK-13-01-231-009c	एवमाद्यशुभं कर्म मनसा पापमुच्यते ॥
KK-13-01-231-010a	अनृतं यच्च परुषमबद्धवचनं कटु ।
KK-13-01-231-010c	असत्यं परिवादश्च पापमेतत्तु वाङ्मयम् ॥
KK-13-01-231-011a	अगम्यागमनं चैव परदारनिषेवणम् ।
KK-13-01-231-011c	वधबन्धपरिक्लेशैः परप्राणोपतापनम् ॥
KK-13-01-231-012a	चौर्यं परेषां द्रव्याणां हरणं नाशनं तथा ।
KK-13-01-231-012c	अभक्ष्यभक्षणं चैव व्यसनेष्वविषङ्गता ॥
KK-13-01-231-013a	दर्पात्स्तम्भाभिमानाच्च परेषामुपतापनम् ।
KK-13-01-231-013c	अकार्याणां च करणमशौचं पानसेवनम् ॥
KK-13-01-231-014a	दौःशील्यं पापसम्पर्के साहाय्यं पापकर्मणि ।
KK-13-01-231-014c	अधर्म्यमयशस्यं च कार्यं तस्य निषेवणम् ।
KK-13-01-231-014e	एवमाद्यशुभं चान्यच्छारीरं पापमुच्यते ॥
KK-13-01-231-015a	मानसाद्वाङ्मयं पापं विशिष्टमिति लक्ष्यते ।
KK-13-01-231-015c	वाङ्मयादपि वै पापाच्छारीरं गण्यते बहु ॥
KK-13-01-231-016a	एवं पापयुतं कर्म त्रिविधं पातयेन्नरम् ।
KK-13-01-231-016c	परापकारजननमत्यन्तं पातकं स्मृतम् ॥
KK-13-01-231-017a	त्रिविधं तत्कृतं पापं कर्तारं पापकं नयेत् ।
KK-13-01-231-017c	पातकं चापि यत्कर्म कर्मणा बुद्धिपूर्वकम् ॥
KK-13-01-231-018a	सापदेशमवश्यं तत्कर्तव्यमिति तत्कृतम् ।
KK-13-01-231-018c	कथञ्चित्तत्कृतमपि कर्ता तेन स लिप्यते ॥
KK-13-01-231-019ac	अवश्यं पापदेशेन प्रतिहृन्येत कारणम् ॥
KK-13-01-231-020	उमोवाच ।
KK-13-01-231-020ac	भगवन्पापकं कर्म यथा कृत्वा न लिप्यते ॥
KK-13-01-231-021	महेश्वर उवाच ।
KK-13-01-231-021	यो नरोऽनपराधी च स्वात्मप्राणस्य रक्षणात् ।
KK-13-01-231-021c	शत्रुमुद्यतशस्त्रं वा पूर्वं तेन हतोपि वा ।
KK-13-01-231-021e	प्रतिहन्यान्नरो हिंस्यान्न स पापेन लिप्यते ॥
KK-13-01-231-022a	चोरादधिकसंत्रस्तस्तत्प्रतीकारचेष्टया ।
KK-13-01-231-022c	यः प्रजघ्नन्नरो हन्यान्न स पापेन लिप्यते ॥
KK-13-01-231-023a	ग्रामार्थं भर्तृपिण्डार्थं दीनानुग्रहकारणात् ।
KK-13-01-231-023c	वधबन्धपरिक्लेशान्कुर्वन्पापात्प्रमुच्यते ॥
KK-13-01-231-024a	दुर्भिक्षे चात्मवृत्त्यर्थमेकायतनगस्तथा ।
KK-13-01-231-024c	अकार्यं वाऽप्यभक्ष्यं वा कृत्वा पापान्न लिप्यते
KK-13-01-231-025a	विधिरेष गृहस्थानां प्रायेणैवोपदिश्यते ।
KK-13-01-231-025c	अवाच्यं वाऽप्यकार्यं वा देशकालवशेन तु ॥
KK-13-01-231-026a	बुद्धिपूर्व नरः कुर्वंस्तत्प्रयोजनमात्रया ।
KK-13-01-231-026c	किञ्चिद्वा लिप्यते पापैरथवा न च लिप्यते ॥
KK-13-01-231-027ac	एवं देवि विजानीहि नास्ति तत्र विचारणा ॥
KK-13-01-231-028	उमोवाच ।
KK-13-01-231-028a	भगवन्पानदोषांश्च पेयापेयत्वकारणम् ।
KK-13-01-231-028c	एतदिच्छाम्यहं श्रोतुं तन्मे वद महेश्वर ॥
KK-13-01-231-029	महेश्वर उवाच ।
KK-13-01-231-029ac	हन्त ते कथयिष्यामि पानोत्पत्तिं शुचिस्मिते ॥
KK-13-01-231-030a	पुरा सर्वेऽभवन्मर्त्या बुद्धिमन्तो नयानुगाः ।
KK-13-01-231-030c	शुचयश्च शुभाचाराः सर्वे चोन्मनसः प्रिये ॥
KK-13-01-231-031a	एवंभूते तदा लोके प्रेष्यकृन्न परस्परम् ।
KK-13-01-231-031c	प्रेष्याभावान्मनुष्याणां कर्मारम्भो ननाश ह ॥
KK-13-01-231-032a	उभयोर्लोकयोर्नाशं दृष्ट्वा कर्मक्षयात्प्रभुः ।
KK-13-01-231-032c	यज्ञकर्म कथं लोके वर्तेतेति पितामहः ॥
KK-13-01-231-033a	आज्ञापयत्सुरान्देवि मोहयस्वेति मानुषान् ।
KK-13-01-231-033c	तमसः सारमुद्धृत्य पानं बुद्धिप्रणाशनम् ।
KK-13-01-231-033e	न्यपातयन्मनुष्येषु पापदोषावहं प्रिये ॥
KK-13-01-231-034a	तदाप्रभृति तत्पानान्मुमुहुर्मानवा भुवि ।
KK-13-01-231-034c	कार्याकार्यमजानन्तो वाच्यावाच्यं गुणागुणम् ॥
KK-13-01-231-035a	केचिद्धसन्ति तत्पीत्वा प्रवदन्ति तथा परे ।
KK-13-01-231-035c	नृत्यन्ति मुदिताः केचिद्गायन्ति च शुभाशुभान् ।
KK-13-01-231-036a	कलिं ते कुर्वतेऽभीष्टं प्रहरन्ति परस्परम् ।
KK-13-01-231-036c	क्वचिद्धावन्ति सहसा प्रस्खलन्ति पतन्ति च ॥
KK-13-01-231-037a	अयुक्तं बहु भाषन्ते यत्र क्वचन शोभने ।
KK-13-01-231-037c	नग्ना विक्षिप्य गात्राणि नष्टज्ञाना इवासते ॥
KK-13-01-231-038a	एवं बहुविधान्भावान्कुर्वन्ति भ्रान्तचेतनाः ।
KK-13-01-231-038c	ये पिबन्ति महामोहं पानं पापयुता नराः ॥
KK-13-01-231-039a	धृतिं लज्जां च बुद्धिं च पानं पीतं प्रणाशयेत् ।
KK-13-01-231-039c	तस्मान्नराः सम्भवन्ति निर्लज्जा निरपत्रपाः ॥
KK-13-01-231-040a	बुद्धिसत्वैः परिक्षीणास्तेजोहीना मलान्विताः ।
KK-13-01-231-040c	पीत्वापीत्वा तृषायुक्ताः पानपाः सम्भवन्ति च ॥
KK-13-01-231-041a	पानकामाः पानकथाः पानकालाभिकाङ्क्षिणः ।
KK-13-01-231-041c	पानार्थं कर्मवश्यास्ते सम्भवन्ति नराधमाः ॥
KK-13-01-231-042a	पानकामास्तृषायोगाद्बुद्धिसत्वपरिक्षयात् ।
KK-13-01-231-042c	पानदानां प्रेष्यकाराः पानपाः सहसाऽभवन् ॥
KK-13-01-231-043a	तदाप्रभृति वै लोके दीनैः पानवशैर्नरैः ।
KK-13-01-231-043c	कारयन्ति च कर्माणि बुद्धिमन्तस्तु पानपाः ॥
KK-13-01-231-044a	कारुत्वमथ दासत्वं प्रेष्यतामेत्य पानपाः ।
KK-13-01-231-044c	सर्वकर्मकराश्चासन्पशुवद्रज्जुबन्धिताः ॥
KK-13-01-231-045a	पानपस्तु सुरां पीत्वा तदा बुद्धिप्रणाशनात् ।
KK-13-01-231-045c	कार्याकार्यस्य चाज्ञानाद्यथेष्टकरणात्स्वयम् ।
KK-13-01-231-045e	विदुषामविधेयत्वात्पापमेवाभिपद्यते ॥
KK-13-01-231-046a	परिभूतो भवेल्लोके मद्यपो मित्रभेदकः ।
KK-13-01-231-046c	सर्वकालमशुद्धिं च सर्वभक्षस्तथा भवेत् ॥
KK-13-01-231-047a	विनष्टो ज्ञातिविद्वद्भ्यः सततं कलिभावगः ।
KK-13-01-231-047c	परुषं कटुकं घोरं वाक्यं वदति सर्वशः ॥
KK-13-01-231-048a	गुरूनतिवदेन्मत्तः परदारान्प्रधर्षयेत् ।
KK-13-01-231-048c	संविदं कुरुते शौण्डेर्न शृणोति हितं क्वचित् ॥
KK-13-01-231-049a	एवं बहुविधा दोषाः पानपे सन्ति शोभने ।
KK-13-01-231-049c	केवलं नरकं यान्ति नास्ति तत्र विचारणा ।
KK-13-01-231-049e	तस्मात्तद्वर्जितं सद्भिः पानमात्महितैषिभिः ॥
KK-13-01-231-050a	यदि पानं न वर्जेरन्सन्तश्चारित्रकारणात् ।
KK-13-01-231-050c	भवेदेतज्जगत्सर्वममर्यादं च निष्क्रियम् ॥
KK-13-01-231-051a	तस्माद्बुद्धेर्हि रक्षार्थं सद्भिः पानं विवर्जितम् ।
KK-13-01-231-051c	इति ते दुष्कृतं सर्वं कथितं त्रिविधं प्रिये ॥ ॥

इति श्रीमन्महाभारते अनुशासनपर्वणि दानधर्मपर्वणि एकत्रिंशदधिकद्विशततमोऽद्यायः ॥ 231 ॥
13-231-47 विनष्टो ज्ञानविद्वद्भ्य इति ङ.थ.पाठः ॥
