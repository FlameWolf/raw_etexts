अध्यायः 231

परमेश्वरेण पार्वतीं प्रति शुभाशुभकर्मणां मानसिकत्वादिभेदेन त्रैविध्यकथनपूर्वकं तत्तत्फलनिरूपणम् ॥ 1 ॥ तथा मद्योत्पत्तिकारणादिकथनपूर्वकं तत्पानजदोषादिप्रतिपादनम् ॥ 2 ॥

001	उमोवाच ।
001a	भगवन्देवदेवेश शूलपाणे वृषध्वज ।
001c	श्रुतं मे परमं गुह्यं प्रसादात्ते वरप्रद ॥
002a	श्रोतुं भूयोऽहमिच्छामि प्रजानां हितकारणात् ।
002c	शुभाशुभमिति प्रोक्तं कर्म स्वस्वं समासतः ॥
003a	तन्मे विस्तरतो ब्रूहि शुभाशुभविधिं प्रति ।
003c	अशुभं कीदृशं कर्म प्राणिनो यन्निपातयेत् ॥
004a	शुभं वापि कथं देव प्रजानामूर्ध्वदं भवेत् ।
004c	एतन्मे वद देवेश श्रोतुकामाऽस्मि कीर्तय ॥
005	महेश्वर उवाच ।
005a	तदहं ते प्रवक्ष्यामि तत्सर्वं शृणु शोभने ।
005c	सुकृतं दुष्कृतं चेति द्विविधं कर्मविस्तरम् ॥
006a	तयोर्यद्दुष्कृतं कर्म तच्च सञ्जायते त्रिधा ।
006c	मनसा कर्मणा वाचा बुद्धिमोहसमुद्भवात् ॥
007a	मनःपूर्वं तु वा कर्म वर्तते वाङ्मयं ततः ।
007c	जायते वै क्रियायोगमनु चेष्टाक्रमः प्रिये ॥
008a	अभिद्रोहोऽभ्यसूया च परार्थेषु च वै स्पृहा ।
008c	शुभाशुभानां मर्त्यानां वर्तनं परिवारितम् ॥
009a	धर्मकार्ये यदाऽश्रद्धा पापकर्मणि हर्षणम् ।
009c	एवमाद्यशुभं कर्म मनसा पापमुच्यते ॥
010a	अनृतं यच्च परुषमबद्धवचनं कटु ।
010c	असत्यं परिवादश्च पापमेतत्तु वाङ्मयम् ॥
011a	अगम्यागमनं चैव परदारनिषेवणम् ।
011c	वधबन्धपरिक्लेशैः परप्राणोपतापनम् ॥
012a	चौर्यं परेषां द्रव्याणां हरणं नाशनं तथा ।
012c	अभक्ष्यभक्षणं चैव व्यसनेष्वविषङ्गता ॥
013a	दर्पात्स्तम्भाभिमानाच्च परेषामुपतापनम् ।
013c	अकार्याणां च करणमशौचं पानसेवनम् ॥
014a	दौःशील्यं पापसम्पर्के साहाय्यं पापकर्मणि ।
014c	अधर्म्यमयशस्यं च कार्यं तस्य निषेवणम् ।
014e	एवमाद्यशुभं चान्यच्छारीरं पापमुच्यते ॥
015a	मानसाद्वाङ्मयं पापं विशिष्टमिति लक्ष्यते ।
015c	वाङ्मयादपि वै पापाच्छारीरं गण्यते बहु ॥
016a	एवं पापयुतं कर्म त्रिविधं पातयेन्नरम् ।
016c	परापकारजननमत्यन्तं पातकं स्मृतम् ॥
017a	त्रिविधं तत्कृतं पापं कर्तारं पापकं नयेत् ।
017c	पातकं चापि यत्कर्म कर्मणा बुद्धिपूर्वकम् ॥
018a	सापदेशमवश्यं तत्कर्तव्यमिति तत्कृतम् ।
018c	कथञ्चित्तत्कृतमपि कर्ता तेन स लिप्यते ॥
019ac	अवश्यं पापदेशेन प्रतिहृन्येत कारणम् ॥
020	उमोवाच ।
020ac	भगवन्पापकं कर्म यथा कृत्वा न लिप्यते ॥
021	महेश्वर उवाच ।
021	यो नरोऽनपराधी च स्वात्मप्राणस्य रक्षणात् ।
021c	शत्रुमुद्यतशस्त्रं वा पूर्वं तेन हतोपि वा ।
021e	प्रतिहन्यान्नरो हिंस्यान्न स पापेन लिप्यते ॥
022a	चोरादधिकसंत्रस्तस्तत्प्रतीकारचेष्टया ।
022c	यः प्रजघ्नन्नरो हन्यान्न स पापेन लिप्यते ॥
023a	ग्रामार्थं भर्तृपिण्डार्थं दीनानुग्रहकारणात् ।
023c	वधबन्धपरिक्लेशान्कुर्वन्पापात्प्रमुच्यते ॥
024a	दुर्भिक्षे चात्मवृत्त्यर्थमेकायतनगस्तथा ।
024c	अकार्यं वाऽप्यभक्ष्यं वा कृत्वा पापान्न लिप्यते
025a	विधिरेष गृहस्थानां प्रायेणैवोपदिश्यते ।
025c	अवाच्यं वाऽप्यकार्यं वा देशकालवशेन तु ॥
026a	बुद्धिपूर्व नरः कुर्वंस्तत्प्रयोजनमात्रया ।
026c	किञ्चिद्वा लिप्यते पापैरथवा न च लिप्यते ॥
027ac	एवं देवि विजानीहि नास्ति तत्र विचारणा ॥
028	उमोवाच ।
028a	भगवन्पानदोषांश्च पेयापेयत्वकारणम् ।
028c	एतदिच्छाम्यहं श्रोतुं तन्मे वद महेश्वर ॥
029	महेश्वर उवाच ।
029ac	हन्त ते कथयिष्यामि पानोत्पत्तिं शुचिस्मिते ॥
030a	पुरा सर्वेऽभवन्मर्त्या बुद्धिमन्तो नयानुगाः ।
030c	शुचयश्च शुभाचाराः सर्वे चोन्मनसः प्रिये ॥
031a	एवंभूते तदा लोके प्रेष्यकृन्न परस्परम् ।
031c	प्रेष्याभावान्मनुष्याणां कर्मारम्भो ननाश ह ॥
032a	उभयोर्लोकयोर्नाशं दृष्ट्वा कर्मक्षयात्प्रभुः ।
032c	यज्ञकर्म कथं लोके वर्तेतेति पितामहः ॥
033a	आज्ञापयत्सुरान्देवि मोहयस्वेति मानुषान् ।
033c	तमसः सारमुद्धृत्य पानं बुद्धिप्रणाशनम् ।
033e	न्यपातयन्मनुष्येषु पापदोषावहं प्रिये ॥
034a	तदाप्रभृति तत्पानान्मुमुहुर्मानवा भुवि ।
034c	कार्याकार्यमजानन्तो वाच्यावाच्यं गुणागुणम् ॥
035a	केचिद्धसन्ति तत्पीत्वा प्रवदन्ति तथा परे ।
035c	नृत्यन्ति मुदिताः केचिद्गायन्ति च शुभाशुभान् ।
036a	कलिं ते कुर्वतेऽभीष्टं प्रहरन्ति परस्परम् ।
036c	क्वचिद्धावन्ति सहसा प्रस्खलन्ति पतन्ति च ॥
037a	अयुक्तं बहु भाषन्ते यत्र क्वचन शोभने ।
037c	नग्ना विक्षिप्य गात्राणि नष्टज्ञाना इवासते ॥
038a	एवं बहुविधान्भावान्कुर्वन्ति भ्रान्तचेतनाः ।
038c	ये पिबन्ति महामोहं पानं पापयुता नराः ॥
039a	धृतिं लज्जां च बुद्धिं च पानं पीतं प्रणाशयेत् ।
039c	तस्मान्नराः सम्भवन्ति निर्लज्जा निरपत्रपाः ॥
040a	बुद्धिसत्वैः परिक्षीणास्तेजोहीना मलान्विताः ।
040c	पीत्वापीत्वा तृषायुक्ताः पानपाः सम्भवन्ति च ॥
041a	पानकामाः पानकथाः पानकालाभिकाङ्क्षिणः ।
041c	पानार्थं कर्मवश्यास्ते सम्भवन्ति नराधमाः ॥
042a	पानकामास्तृषायोगाद्बुद्धिसत्वपरिक्षयात् ।
042c	पानदानां प्रेष्यकाराः पानपाः सहसाऽभवन् ॥
043a	तदाप्रभृति वै लोके दीनैः पानवशैर्नरैः ।
043c	कारयन्ति च कर्माणि बुद्धिमन्तस्तु पानपाः ॥
044a	कारुत्वमथ दासत्वं प्रेष्यतामेत्य पानपाः ।
044c	सर्वकर्मकराश्चासन्पशुवद्रज्जुबन्धिताः ॥
045a	पानपस्तु सुरां पीत्वा तदा बुद्धिप्रणाशनात् ।
045c	कार्याकार्यस्य चाज्ञानाद्यथेष्टकरणात्स्वयम् ।
045e	विदुषामविधेयत्वात्पापमेवाभिपद्यते ॥
046a	परिभूतो भवेल्लोके मद्यपो मित्रभेदकः ।
046c	सर्वकालमशुद्धिं च सर्वभक्षस्तथा भवेत् ॥
047a	विनष्टो ज्ञातिविद्वद्भ्यः सततं कलिभावगः ।
047c	परुषं कटुकं घोरं वाक्यं वदति सर्वशः ॥
048a	गुरूनतिवदेन्मत्तः परदारान्प्रधर्षयेत् ।
048c	संविदं कुरुते शौण्डेर्न शृणोति हितं क्वचित् ॥
049a	एवं बहुविधा दोषाः पानपे सन्ति शोभने ।
049c	केवलं नरकं यान्ति नास्ति तत्र विचारणा ।
049e	तस्मात्तद्वर्जितं सद्भिः पानमात्महितैषिभिः ॥
050a	यदि पानं न वर्जेरन्सन्तश्चारित्रकारणात् ।
050c	भवेदेतज्जगत्सर्वममर्यादं च निष्क्रियम् ॥
051a	तस्माद्बुद्धेर्हि रक्षार्थं सद्भिः पानं विवर्जितम् ।
051c	इति ते दुष्कृतं सर्वं कथितं त्रिविधं प्रिये ॥ ॥

इति श्रीमन्महाभारते अनुशासनपर्वणि दानधर्मपर्वणि एकत्रिंशदधिकद्विशततमोऽद्यायः ॥ 231 ॥
13-231-47 विनष्टो ज्ञानविद्वद्भ्य इति ङ.थ.पाठः ॥
