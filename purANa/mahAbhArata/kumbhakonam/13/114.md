श्रीः
अध्यायः 114

भीष्मेण युधिष्ठिरम् प्रति गवां चिरचीर्णतपःप्रसादिताच्चतुर्मुखाल्लोकश्रैष्ठ्यपावित्र्यादिवरलाभकथनम् ॥ 1 ॥ तथा गोविशेषदानस्य फलविशेषकथनम् ॥ 2 ॥

KK-13-01-114-001	वसिष्ठ उवाच 
KK-13-01-114-001a	शतं वर्षसहस्राणां तपस्तप्तं सुदुष्करम् ।
KK-13-01-114-001c	गोभिः पूर्वं विसृष्टाभिर्गच्छेम श्रेष्ठतामिति ॥
KK-13-01-114-002a	लोकेऽस्मिन्दक्षिणानां च सर्वासां वयमुत्तमाः ।
KK-13-01-114-002c	भवेम न च लोप्येम दोषेणेति परन्तप ॥
KK-13-01-114-003a	अस्मत्पुरीषस्नानेन जनः पूयेत सर्वदा ।
KK-13-01-114-003c	शकृता च पवित्रार्थं कुर्वीरन्देवमानुषाः ॥
KK-13-01-114-004a	तथा सर्वाणि भूतानि स्थावराणि चराणि च ।
KK-13-01-114-004c	प्रदातारश्च लोकान्नो गच्छेयुरिति मानद ॥
KK-13-01-114-005a	ताभ्यो वरं ददौ ब्रह्मा तपसोऽन्ते स्वयं प्रभुः ।
KK-13-01-114-005c	एवं भवत्विति विभुर्लोकांस्तारयतेति च ॥
KK-13-01-114-006a	उत्तस्थुः सिद्धकामास्ता भूतभव्यस्य मातरः ।
KK-13-01-114-006c	तपसोऽन्ते महाराज गावो लोकपरायणाः ॥
KK-13-01-114-007a	तस्माद्गावो महाभागाः पवित्रं परमुच्यते ।
KK-13-01-114-007c	तथैव सर्वभूतानां समतिष्ठन्त मूर्धनि ॥
KK-13-01-114-008a	समानवत्सां कपिलां धेनुं दत्त्वा पयस्विनीम् ॥
KK-13-01-114-008c	सुव्रतां वस्त्रसंवीतां ब्रह्मलोके महीयते ॥
KK-13-01-114-009a	लोहितां तुल्यवत्सां तु धेनुं दत्त्वा पयस्विनीम् ।
KK-13-01-114-009c	सुव्रतां वस्त्रसंवीतां सूर्यलोके महीयते ॥
KK-13-01-114-010a	समानवत्सां शबलां धेनुं दत्त्वा पयस्विनीम् ।
KK-13-01-114-010c	सुव्रतां वस्त्रसंवीतां सोमलोके महीयते ॥
KK-13-01-114-011a	समानवत्सां श्वेतां तु धेनुं दत्त्वा पयस्विनीम् ।
KK-13-01-114-011c	सुव्रतां वस्त्रसंवीतामिन्द्रलोके महीयते ॥
KK-13-01-114-012a	समानवत्सां कृष्णां तु धेनुं दत्त्वा पयस्विनीम् ।
KK-13-01-114-012c	सुव्रतां वस्त्रसंवीतामग्निलोके महीयते ॥
KK-13-01-114-013a	समानवत्सां धूम्रां तु धेनुं दत्त्वा पयस्विनीम् ।
KK-13-01-114-013c	सुव्रतां वस्त्रसंवीतां याम्यलोके महीयते ॥
KK-13-01-114-014a	अपां फेनसवर्णां तु सवत्सां कांस्यदोहनाम् ।
KK-13-01-114-014c	प्रदाय वस्त्रसंवीतां वारुणं लोकमाप्नुते ॥
KK-13-01-114-015a	वातरेणुसवर्णां तु सवत्सां कांस्यदोहनाम् ।
KK-13-01-114-015c	प्रदाय वस्त्रसंवीतां वायुलोके महीयते ॥
KK-13-01-114-016a	हिरण्यवर्णां पिङ्गाक्षीं सवत्सां कांस्यदोहनाम् ।
KK-13-01-114-016c	प्रदाय वस्त्रसंवीतां कौबेरं लोकमश्नुते ॥
KK-13-01-114-017a	पलालधूम्रवर्णां तु सवत्सां कांस्यदोहनाम् ।
KK-13-01-114-017c	प्रदाय वस्त्रसंवीतां पितृलोके महीयते ॥
KK-13-01-114-018a	सवत्सां पीवरीं दत्त्वा दृतिकण्ठामलङ्कृताम् ।
KK-13-01-114-018c	वैश्वदेवमसम्बाधं स्थानं श्रेष्ठं प्रपद्यते ॥
KK-13-01-114-019a	समानवत्सां गौरीं तु धेनुं दत्त्वा पयस्विनीम् ।
KK-13-01-114-019c	सुव्रतां वस्त्रसंवीतां वसूनां लोकमाप्नुयात् ॥
KK-13-01-114-020a	पाण्डुकम्बलवर्णाभां सवत्सां कांस्यकदोहनाम् ।
KK-13-01-114-020c	प्रदाय वस्त्रसंवीतां साध्यानां लोकमाप्नुते ॥
KK-13-01-114-021a	वैराटपृष्ठमुक्षाणं सर्वरत्नैरलङ्कृतम् ।
KK-13-01-114-021c	प्रददन्मरुतां लोकान्स राजन्प्रतिपद्यते ॥
KK-13-01-114-022a	वत्सोपपन्नां नीलां गां सर्वरत्नसमन्विताम् ।
KK-13-01-114-022c	गन्धर्वाप्सरसां लोकान्दत्त्वा प्राप्नोति मानवः ॥
KK-13-01-114-023a	दृतिकण्ठमनड्वाहं सर्वरत्नैरलङ्कृतम् ।
KK-13-01-114-023c	दत्त्वा प्रजापतेर्लोकान्विशोकः प्रतिपद्यते ॥
KK-13-01-114-024a	गोप्रदानरतो याति भित्त्वा जलदसञ्चयान् ।
KK-13-01-114-024c	विमानेनार्कवर्णेन दिवि राजन्विराजता ॥
KK-13-01-114-025a	तं चोरुवेषाः सुश्रोण्यः सहस्रं वारयोषितः ।
KK-13-01-114-025c	रमयन्ति नरश्रेष्ठं गोप्रदानरतं नरम् ॥
KK-13-01-114-026a	वीणानां वल्लकीनां च नूपुराणां च शिञ्जितैः ।
KK-13-01-114-026c	हासैश्च हरिणाक्षीणां सुप्तः सुप्रतिबोध्यते ॥
KK-13-01-114-027a	यावन्ति रोमाणि भवन्ति धेन्वास्तावन्ति वर्षाणि महीयते सः ।
KK-13-01-114-027c	स्वर्गच्युतश्चापि ततो नृलोके कुले प्रसूतो विपुले विशोकः ॥ 

इति श्रीमन्महाभारते अनुशासनपर्वणि दानधर्मपर्वणि चतुर्दशाधिकशततमोऽध्यायः ॥ 112 ॥

7-114-1 गच्छामः शृङ्गितामितीति क. ध. पाठः ॥ 7-114-18 दृतिकण्ठां प्रलम्बगलकम्बलाम् । शितिकण्ठामलङ्कृतामिति क. थ. ध. पाठः ॥ 7-114-21 वैराटं वृद्धं पृष्ठं यस्य । वैतानस्थितमुक्षाणमिति क. ध. पाठः ॥
