अध्यायः 273

अथ भीषस्वर्गारोहणपर्व ॥ 2 ॥

युधिष्ठिरेण भीष्मसंस्कारोपयोगिसम्भारप्रस्थापनपूर्वकं कृष्णधृतराष्ट्रादिभिःसह भीष्मसमीपं प्रत्यागमनम् ॥ 1 ॥ युधिष्ठिरेणाभिवादनपूर्वकं कृष्णाद्यागमनं निवेदितेन भीष्मेण स्वस्य कृष्णयाथात्म्यज्ञानप्रकाशनेन तत्प्रणामस्तुतिपूर्वकं व्यासकृष्णधृतराष्ट्रादिभ्यः स्वस्य प्राणोत्सर्गाभ्यनुज्ञानप्रार्थना ॥ 2 ॥

KK-13-02-273-001	वैशम्पायन उवाच ।
KK-13-02-273-001a	ततः कुन्तीसुतो राजा पौरजानपदं जनम् ।
KK-13-02-273-001c	पूजयित्वा यथान्यायमनुजज्ञे गृहान्प्रति ॥
KK-13-02-273-002a	सान्त्वयामास नारीश्च हतपुत्रा हतेश्वराः ।
KK-13-02-273-002c	विपुलैरर्थदानैः स तदा पाण्डुसुतो नृपः ॥
KK-13-02-273-003a	सोभिषिक्तो महाप्राज्ञः प्राप्य राज्यं युधिष्ठिरः ।
KK-13-02-273-003c	अवस्थाप्य नरश्रेष्ठः सर्वाः स्वप्रकृतीस्तथा ॥
KK-13-02-273-004a	द्विजेभ्यो बलमुख्येभ्यो नैगमेभ्यश्च सर्वशः ।
KK-13-02-273-004c	प्रतिगृह्याशिषो मुख्यास्तथा धर्मभृतांवरः ॥
KK-13-02-273-005a	उषित्वा शर्वरीः श्रीमान्पञ्चाशन्नगरोत्तमे ।
KK-13-02-273-005c	समयं कौरवाग्र्यस्य सस्मार पुरुषर्षभः ॥
KK-13-02-273-006a	स निर्ययौ गजपुराद्याजकैः परिवारितः ।
KK-13-02-273-006c	दृष्ट्वा निवृत्तमादित्यं प्रवृत्तं चोत्तरायणम् ॥
KK-13-02-273-007a	घृतं माल्यं च गन्धांश्च क्षौमाणि च युधिष्ठिरः ।
KK-13-02-273-007c	चन्दनागरुमुख्यानि तथा कालगरूणि च ॥
KK-13-02-273-008a	प्रस्थाप्यच पूर्वं कौन्तेयो भीष्मसंस्करणाय वै ।
KK-13-02-273-008c	माल्यानि च वरार्हाणि रत्नानि विविधानि च ॥
KK-13-02-273-009a	धृतराष्ट्रं पुरुस्कृत्य गान्धारीं च यशस्विनीम् ।
KK-13-02-273-009c	मातरं च पृथां धीमान्भ्रातॄंश्च पुरुषर्षभान् ॥
KK-13-02-273-010a	जनार्दनेनानुगतो विदुरेण च धीमता ।
KK-13-02-273-010c	युयुत्सुना च कौरव्यो युयुधानेन चाभिभो ॥
KK-13-02-273-011a	महता राजभोगेन पारिबर्हेण संवृतः ।
KK-13-02-273-011c	स्तूयमानो महातेजा भीष्मस्याग्नीननुव्रजन् ॥
KK-13-02-273-012a	निश्चक्राम पुरात्तस्माद्यथा देवपतिस्तथा ।
KK-13-02-273-012c	आससाद कुरुक्षेत्रे ततः शान्तनवं नृपः ॥
KK-13-02-273-013a	उपास्यमानं व्यासेन पाराशर्येण धीमता ।
KK-13-02-273-013c	नारदेन च राजर्षे देवलेनासितेन च ॥
KK-13-02-273-014a	हतशिष्टैर्नृपैश्चान्यैर्नानादेशसमागतैः ।
KK-13-02-273-014c	रक्षिभिश्च महात्मानं रक्ष्यमाणं समन्ततः ॥
KK-13-02-273-015a	शयानं वीरशयने ददर्श नृपतिस्ततः ।
KK-13-02-273-015c	ततो रथादवारोहद्भ्रातृभिः सह धर्मराट् ॥
KK-13-02-273-016a	अभिवाद्याथ कौन्तेयः पितामहमरिन्दमम् ।
KK-13-02-273-016c	द्वैपायनादीन्विप्रांश्च तैश्च प्रत्यभिनन्दितः ॥
KK-13-02-273-017a	ऋत्विग्भिर्ब्रह्मकल्पैश्च भ्रातृभिः सह धर्मजः ।
KK-13-02-273-017c	आसाद्य शरतल्पस्थमृषिभिः परिवारितम् ॥
KK-13-02-273-018a	अब्रवीद्भरतश्रेष्ठं धर्मराजो युधिष्ठिरः ।
KK-13-02-273-018c	भ्रातृभिः सह कौरव्यः शयानं निम्नगासुतम् ॥
KK-13-02-273-019a	युधिष्ठिरोऽहं नृपते नमस्ते जाह्नवीसुत ।
KK-13-02-273-019c	शृणोषि चेन्महाबाहो ब्रूहि किं करवाणि ते ॥
KK-13-02-273-020a	प्राप्तोस्मि समये राजन्नग्नीनादाय ते विभो ।
KK-13-02-273-020c	आचार्यान्ब्राह्मणांश्चैव ऋत्विजो भ्रातरश्च मे ॥
KK-13-02-273-021a	पुत्रश्च ते महातेजा धृतराष्ट्रो जनेश्वरः ।
KK-13-02-273-021c	उपस्थितः सहामात्यो वासुदेवश्च वीर्यवान् ॥
KK-13-02-273-022a	हतशिष्टाश्च राजानः सर्वे च कुरुजाङ्गलाः ।
KK-13-02-273-022c	तान्पश्य नरशार्दूल समुन्मीलय लोचने ॥
KK-13-02-273-023a	यच्चेह किञ्चित्कर्तव्यं तत्सर्वं प्रापितं मया ।
KK-13-02-273-023c	यथोक्तं भवता काले सर्वमेव च तत्कृतम् ॥
KK-13-02-273-024	वैशम्पायन उवाच ।
KK-13-02-273-024a	एवमुक्तस्तु गाङ्गेयः कुन्तीपुत्रेण धीमता ।
KK-13-02-273-024c	ददर्श भारतान्सर्वान्स्थितान्सम्परिवार्य ह ॥
KK-13-02-273-025a	ततश्चलवपुर्भीष्मः प्रगृह्य विपुलं भुजम् ।
KK-13-02-273-025c	ओघमेघस्वरो वाग्मी काले वचनमब्रवीत् ॥
KK-13-02-273-026a	दिष्ट्या प्राप्तोसि कौन्तेय सहामात्यो युधिष्ठिर ।
KK-13-02-273-026c	परिवृत्तो हि भगवान्सहस्रांशुर्दिवाकरः ॥
KK-13-02-273-027a	अष्टपञ्चाशतं रात्र्यः शयानस्याद्य मे गताः ।
KK-13-02-273-027c	शरेषु निशिताग्रेषु यथा वर्षशतं तथा ॥
KK-13-02-273-028a	माघोऽयं समनुप्राप्तो मासः पुण्यो युधिष्ठिर ।
KK-13-02-273-028c	त्रिभागशेषः पक्षोऽयं शुक्लो भवितुमर्हति ॥
KK-13-02-273-029a	एवमुक्त्वा तु गाङ्गेयो धर्मपुत्रं युधिष्ठिरम् ।
KK-13-02-273-029c	धृतराष्ट्रमथामन्त्र्य काले वचनमब्रवीत् ॥
KK-13-02-273-030	भीष्म उवाच ।
KK-13-02-273-030a	राजन्विदितधर्मोसि सुनिर्णीतार्थसंशयः ।
KK-13-02-273-030c	बहुश्रुता हि ते विप्रा बहवः पर्युपासिताः ॥
KK-13-02-273-031a	वेद शास्त्राणि सूक्ष्माणि धर्मांश्च मनुजेश्वर ।
KK-13-02-273-031c	वेदांश्च चतुरः सर्वान्षडङ्गैरुपबृंहितान् ॥
KK-13-02-273-032a	न शोचितव्यं कौरव्य भवितव्यं हि तत्तथा ।
KK-13-02-273-032c	श्रुतं देवरहस्यं ते कृष्णद्वैपायनादपि ॥
KK-13-02-273-033a	यथा पाण्डोः सुता राजंस्तथैव तव धर्मतः ।
KK-13-02-273-033c	तान्पालय स्थितो धर्मे गुरुशुश्रूषणे रतान् ॥
KK-13-02-273-034a	धर्मराजो हि शुद्धात्मा निदेशे स्थास्यते तव ।
KK-13-02-273-034c	आनृशंस्यपरं ह्येनं जानामि गुरुवत्सलम् ॥
KK-13-02-273-035a	तव पुत्रा दुरात्मानः क्रोधलोभपरायणाः ।
KK-13-02-273-035c	ईर्ष्याभिभूता दुर्वृत्तास्तान्न शोचितुमर्हसि ॥
KK-13-02-273-036	वैशम्पायन उवाच ।
KK-13-02-273-036a	एतावधुक्त्वा वचनं धृतराष्ट्रं मनीषिणम् ।
KK-13-02-273-036c	वासुदेवं महाबाहुमभ्यभाषय कौरवः ॥
KK-13-02-273-037	भीष्म उवाच ।
KK-13-02-273-037a	भगवन्देवदेवेश सुरासुरनमस्कृत ।
KK-13-02-273-037c	त्रिविक्रम नमस्तुभ्यं शङ्खचक्रगदाधर ॥
KK-13-02-273-038a	वासुदेवो हिरण्यात्मा पुरुषः सविता विराद् ।
KK-13-02-273-038c	जीवभूतोऽनुरूपस्त्वं परमात्मा सनातनः ॥
KK-13-02-273-039a	त्वद्भक्तं त्वद्गतिं शान्तमुदारमपरिग्रहम् ।
KK-13-02-273-039c	त्रायस्व पुण्डरीकाक्ष पुरुषोत्तम नित्यशः ।
KK-13-02-273-039e	अनुजानीहि मां कृष्ण वैकुण्ठ पुरुषोत्तम ॥
KK-13-02-273-040a	रक्ष्याश्च ते पाण्डवेया भवान्येषां परायणम् ।
KK-13-02-273-040c	उक्तवानस्मि दुर्बुद्धिं मन्दं दुर्योधनं तदा ॥
KK-13-02-273-041a	यतः कृष्णस्ततो धर्मो यतो धर्मस्ततो जयः ।
KK-13-02-273-041c	वासुदेवेन तीर्थेन पुत्र संशाम्य पाण्डवैः ॥
KK-13-02-273-042a	सन्धानस्य परः कालस्तवेति च पुनःपुनः ।
KK-13-02-273-042c	न च मे तद्वचो मूढः कृतवान्स सुमन्दधीः ।
KK-13-02-273-042e	घातयित्वेह पृथिवीं ततः स निधनं गतः ॥
KK-13-02-273-043a	त्वां तु जानाम्यहं देवं पुराणमृषिसत्तमम् ।
KK-13-02-273-043c	नरेण सहितं देव बदर्यां सुचिरोषितम् ॥
KK-13-02-273-044a	तथा मे नारदः प्राह व्यासश्च सुमहातपाः ।
KK-13-02-273-044c	नरनारायणावेतौ सम्भूतौ मनुजेष्विति ॥
KK-13-02-273-045a	स मां त्वमनुजानीहि कृष्ण मोक्ष्ये कलेवरम् ।
KK-13-02-273-045c	त्वयाऽहं समनुज्ञातो गच्छेयं परमां गतिम् ॥
KK-13-02-273-046	वासुदेव उवाच ।
KK-13-02-273-046a	अनुजानामि भीष्म त्वां वसून्प्राप्नुहि पार्थिव ।
KK-13-02-273-046c	न तेऽस्ति वृजिनं किञ्चिच्छुद्धात्मैश्वर्यसंयुतः ॥
KK-13-02-273-047a	पितृभक्तोसि राजर्षे मार्कण्डेय इवापरः ।
KK-13-02-273-047c	तेन मृत्युस्तव वशे स्थितो भृत्य इवानतः ॥
KK-13-02-273-048	वैशम्पायन उवाच ।
KK-13-02-273-048a	एवमुक्तस्तु गाङ्गेयः पाण्डवानिदमब्रवीत् ।
KK-13-02-273-048c	धृतराष्ट्रमुखांश्चापि सर्वांश्च सुहृदस्तथा ॥
KK-13-02-273-049a	प्राणानुत्स्रष्टुमिच्छामि तत्रानुज्ञातुमर्हथ ।
KK-13-02-273-049c	सत्येषु यतितव्यं वः सत्यं हि परमं बलम् ॥
KK-13-02-273-050a	आनृशंस्यपरैर्भाव्यं सदैव नियतात्मभिः ।
KK-13-02-273-050c	ब्रह्मण्यैर्धर्मशीलैश्च तपोनित्यैश्च भारताः ॥
KK-13-02-273-051a	इत्युक्त्वा सुहृदः सर्वांस्तथा सम्पूज्य चैव ह ।
KK-13-02-273-051c	`धनं बहुविधं राजन्दत्त्वा नित्यं द्विजातिषु ।'
KK-13-02-273-051e	पुनरेवाब्रवीद्धीमान्युधिष्ठिरमिदं वचः ॥
KK-13-02-273-052a	ब्राह्मणाश्चैव ते नित्यं प्राज्ञाश्चैव विशेषतः ।
KK-13-02-273-052c	आचार्या ऋत्विजश्चैव पूजनीया जनाधिप ॥ ॥

इति श्रीमन्महाभारते अनुशासनपर्वणि भीष्मस्वर्गारोहणपर्वणि त्रिसप्तत्यधिकद्विशततमोऽध्यायः ॥ 273 ॥

13-273-28 मासः सौम्य इति झ.पाठः । सौम्यश्चान्द्रः । मासस्य चतुर्भागकरणे सार्धसप्ततिथेरेकैकभागत्वात् । अष्टम्यर्धस्यानतीतत्वेन प्रथमभागस्य विद्यमानत्वात् त्रिभागशेषो भवितुमर्हतीत्यर्थः । तेनाद्याष्टमीत्यर्थः ॥
