अध्यायः 273

अथ भीषस्वर्गारोहणपर्व ॥ 2 ॥

युधिष्ठिरेण भीष्मसंस्कारोपयोगिसम्भारप्रस्थापनपूर्वकं कृष्णधृतराष्ट्रादिभिःसह भीष्मसमीपं प्रत्यागमनम् ॥ 1 ॥ युधिष्ठिरेणाभिवादनपूर्वकं कृष्णाद्यागमनं निवेदितेन भीष्मेण स्वस्य कृष्णयाथात्म्यज्ञानप्रकाशनेन तत्प्रणामस्तुतिपूर्वकं व्यासकृष्णधृतराष्ट्रादिभ्यः स्वस्य प्राणोत्सर्गाभ्यनुज्ञानप्रार्थना ॥ 2 ॥

001	वैशम्पायन उवाच ।
001a	ततः कुन्तीसुतो राजा पौरजानपदं जनम् ।
001c	पूजयित्वा यथान्यायमनुजज्ञे गृहान्प्रति ॥
002a	सान्त्वयामास नारीश्च हतपुत्रा हतेश्वराः ।
002c	विपुलैरर्थदानैः स तदा पाण्डुसुतो नृपः ॥
003a	सोभिषिक्तो महाप्राज्ञः प्राप्य राज्यं युधिष्ठिरः ।
003c	अवस्थाप्य नरश्रेष्ठः सर्वाः स्वप्रकृतीस्तथा ॥
004a	द्विजेभ्यो बलमुख्येभ्यो नैगमेभ्यश्च सर्वशः ।
004c	प्रतिगृह्याशिषो मुख्यास्तथा धर्मभृतांवरः ॥
005a	उषित्वा शर्वरीः श्रीमान्पञ्चाशन्नगरोत्तमे ।
005c	समयं कौरवाग्र्यस्य सस्मार पुरुषर्षभः ॥
006a	स निर्ययौ गजपुराद्याजकैः परिवारितः ।
006c	दृष्ट्वा निवृत्तमादित्यं प्रवृत्तं चोत्तरायणम् ॥
007a	घृतं माल्यं च गन्धांश्च क्षौमाणि च युधिष्ठिरः ।
007c	चन्दनागरुमुख्यानि तथा कालगरूणि च ॥
008a	प्रस्थाप्यच पूर्वं कौन्तेयो भीष्मसंस्करणाय वै ।
008c	माल्यानि च वरार्हाणि रत्नानि विविधानि च ॥
009a	धृतराष्ट्रं पुरुस्कृत्य गान्धारीं च यशस्विनीम् ।
009c	मातरं च पृथां धीमान्भ्रातॄंश्च पुरुषर्षभान् ॥
010a	जनार्दनेनानुगतो विदुरेण च धीमता ।
010c	युयुत्सुना च कौरव्यो युयुधानेन चाभिभो ॥
011a	महता राजभोगेन पारिबर्हेण संवृतः ।
011c	स्तूयमानो महातेजा भीष्मस्याग्नीननुव्रजन् ॥
012a	निश्चक्राम पुरात्तस्माद्यथा देवपतिस्तथा ।
012c	आससाद कुरुक्षेत्रे ततः शान्तनवं नृपः ॥
013a	उपास्यमानं व्यासेन पाराशर्येण धीमता ।
013c	नारदेन च राजर्षे देवलेनासितेन च ॥
014a	हतशिष्टैर्नृपैश्चान्यैर्नानादेशसमागतैः ।
014c	रक्षिभिश्च महात्मानं रक्ष्यमाणं समन्ततः ॥
015a	शयानं वीरशयने ददर्श नृपतिस्ततः ।
015c	ततो रथादवारोहद्भ्रातृभिः सह धर्मराट् ॥
016a	अभिवाद्याथ कौन्तेयः पितामहमरिन्दमम् ।
016c	द्वैपायनादीन्विप्रांश्च तैश्च प्रत्यभिनन्दितः ॥
017a	ऋत्विग्भिर्ब्रह्मकल्पैश्च भ्रातृभिः सह धर्मजः ।
017c	आसाद्य शरतल्पस्थमृषिभिः परिवारितम् ॥
018a	अब्रवीद्भरतश्रेष्ठं धर्मराजो युधिष्ठिरः ।
018c	भ्रातृभिः सह कौरव्यः शयानं निम्नगासुतम् ॥
019a	युधिष्ठिरोऽहं नृपते नमस्ते जाह्नवीसुत ।
019c	शृणोषि चेन्महाबाहो ब्रूहि किं करवाणि ते ॥
020a	प्राप्तोस्मि समये राजन्नग्नीनादाय ते विभो ।
020c	आचार्यान्ब्राह्मणांश्चैव ऋत्विजो भ्रातरश्च मे ॥
021a	पुत्रश्च ते महातेजा धृतराष्ट्रो जनेश्वरः ।
021c	उपस्थितः सहामात्यो वासुदेवश्च वीर्यवान् ॥
022a	हतशिष्टाश्च राजानः सर्वे च कुरुजाङ्गलाः ।
022c	तान्पश्य नरशार्दूल समुन्मीलय लोचने ॥
023a	यच्चेह किञ्चित्कर्तव्यं तत्सर्वं प्रापितं मया ।
023c	यथोक्तं भवता काले सर्वमेव च तत्कृतम् ॥
024	वैशम्पायन उवाच ।
024a	एवमुक्तस्तु गाङ्गेयः कुन्तीपुत्रेण धीमता ।
024c	ददर्श भारतान्सर्वान्स्थितान्सम्परिवार्य ह ॥
025a	ततश्चलवपुर्भीष्मः प्रगृह्य विपुलं भुजम् ।
025c	ओघमेघस्वरो वाग्मी काले वचनमब्रवीत् ॥
026a	दिष्ट्या प्राप्तोसि कौन्तेय सहामात्यो युधिष्ठिर ।
026c	परिवृत्तो हि भगवान्सहस्रांशुर्दिवाकरः ॥
027a	अष्टपञ्चाशतं रात्र्यः शयानस्याद्य मे गताः ।
027c	शरेषु निशिताग्रेषु यथा वर्षशतं तथा ॥
028a	माघोऽयं समनुप्राप्तो मासः पुण्यो युधिष्ठिर ।
028c	त्रिभागशेषः पक्षोऽयं शुक्लो भवितुमर्हति ॥
029a	एवमुक्त्वा तु गाङ्गेयो धर्मपुत्रं युधिष्ठिरम् ।
029c	धृतराष्ट्रमथामन्त्र्य काले वचनमब्रवीत् ॥
030	भीष्म उवाच ।
030a	राजन्विदितधर्मोसि सुनिर्णीतार्थसंशयः ।
030c	बहुश्रुता हि ते विप्रा बहवः पर्युपासिताः ॥
031a	वेद शास्त्राणि सूक्ष्माणि धर्मांश्च मनुजेश्वर ।
031c	वेदांश्च चतुरः सर्वान्षडङ्गैरुपबृंहितान् ॥
032a	न शोचितव्यं कौरव्य भवितव्यं हि तत्तथा ।
032c	श्रुतं देवरहस्यं ते कृष्णद्वैपायनादपि ॥
033a	यथा पाण्डोः सुता राजंस्तथैव तव धर्मतः ।
033c	तान्पालय स्थितो धर्मे गुरुशुश्रूषणे रतान् ॥
034a	धर्मराजो हि शुद्धात्मा निदेशे स्थास्यते तव ।
034c	आनृशंस्यपरं ह्येनं जानामि गुरुवत्सलम् ॥
035a	तव पुत्रा दुरात्मानः क्रोधलोभपरायणाः ।
035c	ईर्ष्याभिभूता दुर्वृत्तास्तान्न शोचितुमर्हसि ॥
036	वैशम्पायन उवाच ।
036a	एतावधुक्त्वा वचनं धृतराष्ट्रं मनीषिणम् ।
036c	वासुदेवं महाबाहुमभ्यभाषय कौरवः ॥
037	भीष्म उवाच ।
037a	भगवन्देवदेवेश सुरासुरनमस्कृत ।
037c	त्रिविक्रम नमस्तुभ्यं शङ्खचक्रगदाधर ॥
038a	वासुदेवो हिरण्यात्मा पुरुषः सविता विराद् ।
038c	जीवभूतोऽनुरूपस्त्वं परमात्मा सनातनः ॥
039a	त्वद्भक्तं त्वद्गतिं शान्तमुदारमपरिग्रहम् ।
039c	त्रायस्व पुण्डरीकाक्ष पुरुषोत्तम नित्यशः ।
039e	अनुजानीहि मां कृष्ण वैकुण्ठ पुरुषोत्तम ॥
040a	रक्ष्याश्च ते पाण्डवेया भवान्येषां परायणम् ।
040c	उक्तवानस्मि दुर्बुद्धिं मन्दं दुर्योधनं तदा ॥
041a	यतः कृष्णस्ततो धर्मो यतो धर्मस्ततो जयः ।
041c	वासुदेवेन तीर्थेन पुत्र संशाम्य पाण्डवैः ॥
042a	सन्धानस्य परः कालस्तवेति च पुनःपुनः ।
042c	न च मे तद्वचो मूढः कृतवान्स सुमन्दधीः ।
042e	घातयित्वेह पृथिवीं ततः स निधनं गतः ॥
043a	त्वां तु जानाम्यहं देवं पुराणमृषिसत्तमम् ।
043c	नरेण सहितं देव बदर्यां सुचिरोषितम् ॥
044a	तथा मे नारदः प्राह व्यासश्च सुमहातपाः ।
044c	नरनारायणावेतौ सम्भूतौ मनुजेष्विति ॥
045a	स मां त्वमनुजानीहि कृष्ण मोक्ष्ये कलेवरम् ।
045c	त्वयाऽहं समनुज्ञातो गच्छेयं परमां गतिम् ॥
046	वासुदेव उवाच ।
046a	अनुजानामि भीष्म त्वां वसून्प्राप्नुहि पार्थिव ।
046c	न तेऽस्ति वृजिनं किञ्चिच्छुद्धात्मैश्वर्यसंयुतः ॥
047a	पितृभक्तोसि राजर्षे मार्कण्डेय इवापरः ।
047c	तेन मृत्युस्तव वशे स्थितो भृत्य इवानतः ॥
048	वैशम्पायन उवाच ।
048a	एवमुक्तस्तु गाङ्गेयः पाण्डवानिदमब्रवीत् ।
048c	धृतराष्ट्रमुखांश्चापि सर्वांश्च सुहृदस्तथा ॥
049a	प्राणानुत्स्रष्टुमिच्छामि तत्रानुज्ञातुमर्हथ ।
049c	सत्येषु यतितव्यं वः सत्यं हि परमं बलम् ॥
050a	आनृशंस्यपरैर्भाव्यं सदैव नियतात्मभिः ।
050c	ब्रह्मण्यैर्धर्मशीलैश्च तपोनित्यैश्च भारताः ॥
051a	इत्युक्त्वा सुहृदः सर्वांस्तथा सम्पूज्य चैव ह ।
051c	`धनं बहुविधं राजन्दत्त्वा नित्यं द्विजातिषु ।'
051e	पुनरेवाब्रवीद्धीमान्युधिष्ठिरमिदं वचः ॥
052a	ब्राह्मणाश्चैव ते नित्यं प्राज्ञाश्चैव विशेषतः ।
052c	आचार्या ऋत्विजश्चैव पूजनीया जनाधिप ॥ ॥

इति श्रीमन्महाभारते अनुशासनपर्वणि भीष्मस्वर्गारोहणपर्वणि त्रिसप्तत्यधिकद्विशततमोऽध्यायः ॥ 273 ॥

13-273-28 मासः सौम्य इति झ.पाठः । सौम्यश्चान्द्रः । मासस्य चतुर्भागकरणे सार्धसप्ततिथेरेकैकभागत्वात् । अष्टम्यर्धस्यानतीतत्वेन प्रथमभागस्य विद्यमानत्वात् त्रिभागशेषो भवितुमर्हतीत्यर्थः । तेनाद्याष्टमीत्यर्थः ॥
