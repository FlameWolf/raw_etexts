अध्यायः 209

ईश्वरेण पार्वतीं प्रति ऋषिधर्मकथनम् ॥ 1 ॥

001	उमोवाच ।
001a	भगवन्देवदेवेश त्रिपुरान्तक शङ्कर ।
001c	अयं त्वृषिगणो देव तपस्तप इति प्रभो ॥
002a	तपसा कर्शितो नित्यं तपोऽर्जनपरायणः ।
002c	अस्य किंलक्षणो धर्मः कीदृशश्चागमस्तथा ।
002e	एतदिच्छाम्यहं श्रोतुं तन्मे वद वरप्रद ॥
003	नारद उवाच ।
003a	एवं ब्रुवन्त्यां रुद्राण्यामृषयः साधु साध्विति ।
003c	अब्रुवन्हृष्टमनसः सर्वे तद्गतमानसाः ॥
004ac	शृण्वन्तीमृषिधर्मांस्तु ऋषयश्चाभ्यपूजयन् ॥
005	ऋषय ऊचुः ।
005a	त्वत्प्रसादद्वयं देवि श्रोष्यामः परमं हितम् ।
005c	धन्याः खलु वयं सर्वे पादमूलं तवाश्रिताः ।
005e	इति सर्वे तदा देवीं वाचा समभिपूजयन् ॥
006	महेश्वर उवाच ।
006a	न्यायतस्त्वं महाभागे श्रोतुकामा मनस्विनि ।
006c	हन्त ते कथयिष्यामि मुनिधर्मं शुचिस्मिते ॥
007a	वानप्रस्थं समाश्रित्य क्रियते बहुधा नरैः ।
007c	बहुशाखो बहुविधो ऋषिधर्मः सनातनः ॥
008a	प्रायशः सर्वभोगार्थमृषिभिः क्रियते तपः ।
008c	तथा सञ्चरतां तेषां देवि धर्मविधिं शृणु ॥
009a	भूत्वा पूर्वं गृहस्थस्तु पुत्रानृण्यमवाप्य च ।
009c	कलत्रकार्यं संस्थाप्य कारणात्सन्त्यजेद्गृहम् ॥
010a	अवस्थाप्य मनो धृत्या व्यवसायपुरःसरः ।
010c	निर्दारो वा सदारो वा वनवासाय संव्रजेत् ॥
011a	देशाः परमपुण्या ये नदीवनसमन्विताः ।
011c	अबोधमुक्ताः प्रायेण तीर्थायतनसंयुताः ॥
012a	तत्र गत्वा विधिं ज्ञात्वा दीक्षां कुर्याद्यथागमम् ।
012c	दीक्षित्वैकमना भूत्वा परिचर्यां समाचरेत् ॥
013a	काल्योत्थानं च शौचं च सर्वदेवप्रणामनम् ।
013c	सकृदालेपनं काये त्यक्तदोषोऽप्रमादिता ॥
014a	सायंप्रातश्चाभिषेकं चाग्निहोत्रं यथाविधि ।
014c	काले शौचं च कार्यं च जटावल्कलधारणम् ॥
015a	सततं वनचर्या च समित्कुसुमकारणात् ।
015c	नीवाराग्रयणं काले शाकमूलोपचायनम् ॥
016a	सदायतनशौचं च तस्य धर्माय चेष्यते ।
016c	अतिथीनामाभिमुख्यं तत्परत्वं च सर्वदा ॥
017a	पाद्यासनाभ्यां सम्पूज्य तथाऽऽहारनिमन्त्रणम् ।
017c	अग्राम्यपचनं काले पितृदेवार्चनं तथा ॥
018a	पश्चादतिथिसत्कारस्तस्य धर्मः सनातनः ।
018c	शिष्टैर्धर्मासने चैव धर्मार्थसहिताः कथाः ॥
019a	प्रतिश्रयविभागश्च भूमिशय्या शिलासु वा ।
019c	व्रतोपवासयोगश्च क्षमा चेन्द्रियनिग्रहः ॥
020a	दिवारात्रं यथायोगं शौचं धर्मस्य चिन्तनम् ।
020c	एवं धर्माः पुरा दृष्टाः सामान्या वनवासिनाम् ॥
021a	एवं वै यतमानस्य कालधर्मो यथा भवेत् ।
021c	तथैव सोऽभिजयति स्वर्गलोकं शुचिस्मिते ॥
022a	तत्र संविदिता भोगाः स्वर्गस्त्रीभिरनिन्दिते ।
022c	परिभ्रष्टो यथा स्वर्गाद्विशिष्टस्तु भवेन्नृषु ॥
023a	एवं धर्मस्तथा देवि सर्वेषां वनवासिनाम् ।
023c	एतत्ते कथितं सर्वं किं भूयः श्रोतुमिच्छसि ॥
024	उमोवाच ।
024a	भगवन्देवदेवेश ऋषीणां चरितं शुभम् ।
024c	विशेषधर्मानिच्छामि श्रोतुं कौतूहलं हि मे ॥
025	महेश्वर उवाच ।
025ac	तदहं ते प्रवक्ष्यामि शृणु देवि समाहिता ॥
026a	वननित्यैर्वनरतैर्वानप्रस्थैर्महर्षिभिः ।
026c	वनं गुरुमिवालम्ब्य वस्तव्यमिति निश्चयः ॥
027a	वीरशय्यामुपासद्भिर्वारस्थानोपसेविभिः ।
027c	व्रतोपवासैर्बहुलैर्ग्रीष्मे पञ्चतपैस्तथा ॥
028a	पञ्चयज्ञपरैर्नित्यं पौर्णमास्यापरायणैः ।
028c	मण्डूकशायैर्हेमन्ते शैवालाङ्कुरभोजनैः ॥
029a	चीरवल्कलसंवीतैर्मृगाजिनधरैस्तथा ।
029c	चातुर्मास्यपरैः कैश्चिद्देवधर्मपरायणैः ॥
030a	एवंविधैर्वनेवासैस्तप्यते सुमहत्तपः ।
030c	एवं कृत्वा शुभं कर्म पश्चाद्याति त्रिविष्टपम् ॥
031a	तत्रापि सुमहत्कालं संविहृत्य यथासुखम् ।
031c	जायते मानुषे लोके दानभोगसमन्वितः ॥
032ac	तपोविशेषसंयुक्ताः कथितास्ते शुचिस्मिते ॥
033	उमोवाच ।
033a	भगवन्देवदेवेश तेषु ये दारसंयुताः ।
033c	कीदृशं चरितं तेषां तन्मे शंसितुमर्हसि ॥
034	महेश्वर उवाच ।
034a	य एकपत्नीधर्माणश्चरन्ति विपुलं तपः ।
034c	विंध्यपादेषु ये केचिद्ये च नैमिशवासिनः ॥
035a	पुष्करेषु च ये चान्ये नदीवनसमाश्रिताः ।
035c	सर्वे ते विधिदृष्टेन चरन्ति विपुलं तपः ॥
036a	हिंसाद्रोहविमुक्ताश्च सर्वभूतानुकम्पिनः ।
036c	शान्ता दान्ता जितक्रोधाः सर्वातिथ्यपरायणाः ॥
037a	प्राणिष्वात्मोपमा नित्यमृतुकालाभिगामिनः ।
037c	स्वदारसहिता देवि चरन्ति व्रतमुत्तमम् ॥
038a	वसन्ति सुखमव्यग्राः पुत्रदारसमन्विताः ।
038c	तेषां परिच्छदारम्भाः कृतोपकरणानि च ॥
039a	गृहस्थवद्द्वितीयं ते यथायोगं प्रमाणतः ।
039c	पोषणार्थं स्वदाराणामग्निकार्यार्थमेव च ।
039e	गावश्च कर्षणं चैव सर्वमेतद्विधीयते ॥
040a	एवं वनगतैर्देवि कर्तव्यं दारसङ्ग्रहैः ।
040c	ते स्वदारैः समायान्ति पुण्याँल्लोकान्द्दढव्रताः ॥
041a	पतिभिः सह ये दाराश्चरन्ति विपुलं तपः ।
041c	अव्यग्रभावादैकात्म्यात्ताश्च गच्छन्ति वै दिवम् ।
041e	एतत्ते कथितं देवि किं भूयः श्रोतुमिच्छसि ॥ ॥

इति श्रीमन्महाभारते अनुशासनपर्वणि दानधर्मपर्वणि नवाधिकद्विशततमोऽध्यायः ॥ 209 ॥
