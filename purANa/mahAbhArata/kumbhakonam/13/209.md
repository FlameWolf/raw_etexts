अध्यायः 209

ईश्वरेण पार्वतीं प्रति ऋषिधर्मकथनम् ॥ 1 ॥

KK-13-01-209-001	उमोवाच ।
KK-13-01-209-001a	भगवन्देवदेवेश त्रिपुरान्तक शङ्कर ।
KK-13-01-209-001c	अयं त्वृषिगणो देव तपस्तप इति प्रभो ॥
KK-13-01-209-002a	तपसा कर्शितो नित्यं तपोऽर्जनपरायणः ।
KK-13-01-209-002c	अस्य किंलक्षणो धर्मः कीदृशश्चागमस्तथा ।
KK-13-01-209-002e	एतदिच्छाम्यहं श्रोतुं तन्मे वद वरप्रद ॥
KK-13-01-209-003	नारद उवाच ।
KK-13-01-209-003a	एवं ब्रुवन्त्यां रुद्राण्यामृषयः साधु साध्विति ।
KK-13-01-209-003c	अब्रुवन्हृष्टमनसः सर्वे तद्गतमानसाः ॥
KK-13-01-209-004ac	शृण्वन्तीमृषिधर्मांस्तु ऋषयश्चाभ्यपूजयन् ॥
KK-13-01-209-005	ऋषय ऊचुः ।
KK-13-01-209-005a	त्वत्प्रसादद्वयं देवि श्रोष्यामः परमं हितम् ।
KK-13-01-209-005c	धन्याः खलु वयं सर्वे पादमूलं तवाश्रिताः ।
KK-13-01-209-005e	इति सर्वे तदा देवीं वाचा समभिपूजयन् ॥
KK-13-01-209-006	महेश्वर उवाच ।
KK-13-01-209-006a	न्यायतस्त्वं महाभागे श्रोतुकामा मनस्विनि ।
KK-13-01-209-006c	हन्त ते कथयिष्यामि मुनिधर्मं शुचिस्मिते ॥
KK-13-01-209-007a	वानप्रस्थं समाश्रित्य क्रियते बहुधा नरैः ।
KK-13-01-209-007c	बहुशाखो बहुविधो ऋषिधर्मः सनातनः ॥
KK-13-01-209-008a	प्रायशः सर्वभोगार्थमृषिभिः क्रियते तपः ।
KK-13-01-209-008c	तथा सञ्चरतां तेषां देवि धर्मविधिं शृणु ॥
KK-13-01-209-009a	भूत्वा पूर्वं गृहस्थस्तु पुत्रानृण्यमवाप्य च ।
KK-13-01-209-009c	कलत्रकार्यं संस्थाप्य कारणात्सन्त्यजेद्गृहम् ॥
KK-13-01-209-010a	अवस्थाप्य मनो धृत्या व्यवसायपुरःसरः ।
KK-13-01-209-010c	निर्दारो वा सदारो वा वनवासाय संव्रजेत् ॥
KK-13-01-209-011a	देशाः परमपुण्या ये नदीवनसमन्विताः ।
KK-13-01-209-011c	अबोधमुक्ताः प्रायेण तीर्थायतनसंयुताः ॥
KK-13-01-209-012a	तत्र गत्वा विधिं ज्ञात्वा दीक्षां कुर्याद्यथागमम् ।
KK-13-01-209-012c	दीक्षित्वैकमना भूत्वा परिचर्यां समाचरेत् ॥
KK-13-01-209-013a	काल्योत्थानं च शौचं च सर्वदेवप्रणामनम् ।
KK-13-01-209-013c	सकृदालेपनं काये त्यक्तदोषोऽप्रमादिता ॥
KK-13-01-209-014a	सायंप्रातश्चाभिषेकं चाग्निहोत्रं यथाविधि ।
KK-13-01-209-014c	काले शौचं च कार्यं च जटावल्कलधारणम् ॥
KK-13-01-209-015a	सततं वनचर्या च समित्कुसुमकारणात् ।
KK-13-01-209-015c	नीवाराग्रयणं काले शाकमूलोपचायनम् ॥
KK-13-01-209-016a	सदायतनशौचं च तस्य धर्माय चेष्यते ।
KK-13-01-209-016c	अतिथीनामाभिमुख्यं तत्परत्वं च सर्वदा ॥
KK-13-01-209-017a	पाद्यासनाभ्यां सम्पूज्य तथाऽऽहारनिमन्त्रणम् ।
KK-13-01-209-017c	अग्राम्यपचनं काले पितृदेवार्चनं तथा ॥
KK-13-01-209-018a	पश्चादतिथिसत्कारस्तस्य धर्मः सनातनः ।
KK-13-01-209-018c	शिष्टैर्धर्मासने चैव धर्मार्थसहिताः कथाः ॥
KK-13-01-209-019a	प्रतिश्रयविभागश्च भूमिशय्या शिलासु वा ।
KK-13-01-209-019c	व्रतोपवासयोगश्च क्षमा चेन्द्रियनिग्रहः ॥
KK-13-01-209-020a	दिवारात्रं यथायोगं शौचं धर्मस्य चिन्तनम् ।
KK-13-01-209-020c	एवं धर्माः पुरा दृष्टाः सामान्या वनवासिनाम् ॥
KK-13-01-209-021a	एवं वै यतमानस्य कालधर्मो यथा भवेत् ।
KK-13-01-209-021c	तथैव सोऽभिजयति स्वर्गलोकं शुचिस्मिते ॥
KK-13-01-209-022a	तत्र संविदिता भोगाः स्वर्गस्त्रीभिरनिन्दिते ।
KK-13-01-209-022c	परिभ्रष्टो यथा स्वर्गाद्विशिष्टस्तु भवेन्नृषु ॥
KK-13-01-209-023a	एवं धर्मस्तथा देवि सर्वेषां वनवासिनाम् ।
KK-13-01-209-023c	एतत्ते कथितं सर्वं किं भूयः श्रोतुमिच्छसि ॥
KK-13-01-209-024	उमोवाच ।
KK-13-01-209-024a	भगवन्देवदेवेश ऋषीणां चरितं शुभम् ।
KK-13-01-209-024c	विशेषधर्मानिच्छामि श्रोतुं कौतूहलं हि मे ॥
KK-13-01-209-025	महेश्वर उवाच ।
KK-13-01-209-025ac	तदहं ते प्रवक्ष्यामि शृणु देवि समाहिता ॥
KK-13-01-209-026a	वननित्यैर्वनरतैर्वानप्रस्थैर्महर्षिभिः ।
KK-13-01-209-026c	वनं गुरुमिवालम्ब्य वस्तव्यमिति निश्चयः ॥
KK-13-01-209-027a	वीरशय्यामुपासद्भिर्वारस्थानोपसेविभिः ।
KK-13-01-209-027c	व्रतोपवासैर्बहुलैर्ग्रीष्मे पञ्चतपैस्तथा ॥
KK-13-01-209-028a	पञ्चयज्ञपरैर्नित्यं पौर्णमास्यापरायणैः ।
KK-13-01-209-028c	मण्डूकशायैर्हेमन्ते शैवालाङ्कुरभोजनैः ॥
KK-13-01-209-029a	चीरवल्कलसंवीतैर्मृगाजिनधरैस्तथा ।
KK-13-01-209-029c	चातुर्मास्यपरैः कैश्चिद्देवधर्मपरायणैः ॥
KK-13-01-209-030a	एवंविधैर्वनेवासैस्तप्यते सुमहत्तपः ।
KK-13-01-209-030c	एवं कृत्वा शुभं कर्म पश्चाद्याति त्रिविष्टपम् ॥
KK-13-01-209-031a	तत्रापि सुमहत्कालं संविहृत्य यथासुखम् ।
KK-13-01-209-031c	जायते मानुषे लोके दानभोगसमन्वितः ॥
KK-13-01-209-032ac	तपोविशेषसंयुक्ताः कथितास्ते शुचिस्मिते ॥
KK-13-01-209-033	उमोवाच ।
KK-13-01-209-033a	भगवन्देवदेवेश तेषु ये दारसंयुताः ।
KK-13-01-209-033c	कीदृशं चरितं तेषां तन्मे शंसितुमर्हसि ॥
KK-13-01-209-034	महेश्वर उवाच ।
KK-13-01-209-034a	य एकपत्नीधर्माणश्चरन्ति विपुलं तपः ।
KK-13-01-209-034c	विंध्यपादेषु ये केचिद्ये च नैमिशवासिनः ॥
KK-13-01-209-035a	पुष्करेषु च ये चान्ये नदीवनसमाश्रिताः ।
KK-13-01-209-035c	सर्वे ते विधिदृष्टेन चरन्ति विपुलं तपः ॥
KK-13-01-209-036a	हिंसाद्रोहविमुक्ताश्च सर्वभूतानुकम्पिनः ।
KK-13-01-209-036c	शान्ता दान्ता जितक्रोधाः सर्वातिथ्यपरायणाः ॥
KK-13-01-209-037a	प्राणिष्वात्मोपमा नित्यमृतुकालाभिगामिनः ।
KK-13-01-209-037c	स्वदारसहिता देवि चरन्ति व्रतमुत्तमम् ॥
KK-13-01-209-038a	वसन्ति सुखमव्यग्राः पुत्रदारसमन्विताः ।
KK-13-01-209-038c	तेषां परिच्छदारम्भाः कृतोपकरणानि च ॥
KK-13-01-209-039a	गृहस्थवद्द्वितीयं ते यथायोगं प्रमाणतः ।
KK-13-01-209-039c	पोषणार्थं स्वदाराणामग्निकार्यार्थमेव च ।
KK-13-01-209-039e	गावश्च कर्षणं चैव सर्वमेतद्विधीयते ॥
KK-13-01-209-040a	एवं वनगतैर्देवि कर्तव्यं दारसङ्ग्रहैः ।
KK-13-01-209-040c	ते स्वदारैः समायान्ति पुण्याँल्लोकान्द्दढव्रताः ॥
KK-13-01-209-041a	पतिभिः सह ये दाराश्चरन्ति विपुलं तपः ।
KK-13-01-209-041c	अव्यग्रभावादैकात्म्यात्ताश्च गच्छन्ति वै दिवम् ।
KK-13-01-209-041e	एतत्ते कथितं देवि किं भूयः श्रोतुमिच्छसि ॥ ॥

इति श्रीमन्महाभारते अनुशासनपर्वणि दानधर्मपर्वणि नवाधिकद्विशततमोऽध्यायः ॥ 209 ॥
