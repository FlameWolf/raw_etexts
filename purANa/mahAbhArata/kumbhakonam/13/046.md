अध्यायः 046

कृष्णेन युधिष्ठिरं प्रति पार्वतीपरमेश्वराभ्यां स्वस्मै वरप्रदानकथनम् ॥ 

KK-13-01-046-001	कृष्ण उवाच ।
KK-13-01-046-001a	मूर्ध्ना निपत्य नियतस्तेजःसन्निचये ततः ।
KK-13-01-046-001c	परमं हर्षमागत्य भगवन्तमथाब्रवम् ॥
KK-13-01-046-002a	धर्मे दृढत्वं युधि शत्रुघातं यशस्तथाऽग्र्यं परमं बलं च
KK-13-01-046-002c	योगप्रियत्वं तव सन्निकर्षं वृणे सुतानां च शतं शतानि ॥
KK-13-01-046-003ac	एवमस्त्विति तद्वाक्यं मयोक्तः प्राह शङ्करः ॥
KK-13-01-046-004a	ततो मां जगतो माता धारिणी सर्वपावनी ।
KK-13-01-046-004c	उवाचोमा प्रणिहिता शर्वाणी तपसां निधिः ।
KK-13-01-046-004e	दत्तो भगवता पुत्रः साम्बो नाम तवानघ ॥
KK-13-01-046-005a	मत्तोप्यष्टौ वरानिष्टान्गृहाण त्वं ददामि ते ।
KK-13-01-046-005c	प्रणम्य शिरसा सा च मयोक्ता पाण्डुनन्दन ॥
KK-13-01-046-006a	द्विजेष्वकोपं पितृतः प्रसादं शतं सुतानां परमं च भोगम् ।
KK-13-01-046-006c	कुले प्रीतिं मातृतश्च प्रसादं शमप्राप्तिं प्रवृणे चापि दाक्ष्यम् ॥
KK-13-01-046-007	उमोवाच ।
KK-13-01-046-007a	एवं भविष्यत्यमरप्रभाव नाहं मृषा जातु वदे कदाचित् ।
KK-13-01-046-007c	भार्यासहस्राणि च षोडशैव तासु प्रियत्वं च तथाऽक्षयं च ।।
KK-13-01-046-008a	प्रीतिं चाग्र्यां बान्धवानां सकाशाद्ददामि तेऽहं वपुषः काम्यतां च ।
KK-13-01-046-008c	भोक्ष्यन्ते वै सप्ततिं वै शतानि गृहे तुभ्यमतिथीनां च नित्यम् ॥
KK-13-01-046-009	वासुदेव उवाच ।
KK-13-01-046-009a	एवं दत्त्वा वरान्देवो मम देवी च भारत ।
KK-13-01-046-009c	अन्तर्हितः क्षणे तस्मिन्सगणो भीमपूर्वज ॥
KK-13-01-046-010a	एतदत्यद्भुतं पूर्वं ब्राह्मणायातितेजसे ।
KK-13-01-046-010c	उपमन्यवे मया कृत्स्नं व्याख्यातं पार्थिवोत्तम ।
KK-13-01-046-010e	नमस्कृत्वा तु स प्राह देवदेवाय सुव्रत ॥
KK-13-01-046-011a	नास्ति शर्वसमो देवो नास्ति शर्वसमा गतिः ।
KK-13-01-046-011e	नास्ति शर्वसमो दाने नास्ति शर्वसमो रणे ॥ ॥

इति श्रीमन्महाभारते अनुशासनपर्वणि दानधर्मपर्वणि षट्चत्वारिंशोऽध्यायः ॥ 46 ॥

