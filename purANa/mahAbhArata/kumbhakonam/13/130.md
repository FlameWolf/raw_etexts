श्रीः
अध्यायः 130

युधिष्ठिरेण सुवणोत्पत्तिप्रकारम् पृष्टेन भीष्मेण तत्प्रतिपादकवसिष्ठपरसुरामसंवादानुवादारम्भः ॥ 1 ॥ भवस्य भवान्या सह रतियोगे तद्वीर्यभीरुभिर्देवैः प्रार्थितेन देवेन वीर्यस्योर्ध्वनिरोधनेन प्रजोच्छेदकुपितया देव्या देवानामनपत्यत्वशापदानम् || 2 ||
	
001	युधिष्ठिर उवाच 
001a	उक्तं पितामहेनेदं गवां दानमनुत्तमम् ।
001c	विशेषेण नरेन्द्राणामिह धर्ममवेक्षताम् ॥
002a	राज्यं हि सततं दुःखमाश्रमाश्च सुदुर्विदाः ।
002c	परिचारेषु वै दुःखं दुर्धरं चाकृतात्मभिः ।
002e	भूयिष्ठं च नरेन्द्राणां विद्यते न शुभा गतिः ॥
003a	पूयन्ते तत्र नियतं प्रयच्छन्तो वसुन्धराम् ।
003c	सर्वे च कथिता धर्मास्त्वया मे कुरुनन्दन ॥
004a	एवमेव गवामुक्तं प्रदानं ते नृगेण ह ।
004c	ऋषिणा नाचिकेतेन पूर्वमेव निदर्शितम् ॥
005a	वेदोपनिषदे चैव सर्वकर्मसु दक्षिणाः ।
005c	सर्वक्रतुषु चोद्दिष्टा भूमिर्गावोऽथ काञ्चनम् ॥
006a	तत्र श्रुतिस्तु परमा सुवर्णं दक्षिणेति वै ।
006c	एतदिच्छाम्यहं श्रोतुं पितामह यथातथम् ॥
007a	किं सुवर्णं कथं जातं कस्मिन्काले किमात्मकम् ।
007c	किंदैव किंफलं चैव कस्माच्च परमुच्यते ॥
008a	कस्माद्दानं सुवर्णस्य पूजयन्ति मनीषिणः ।
008c	कस्माच्च दक्षिणार्थं तद्यज्ञकर्मसु शस्यते ॥
009a	कस्माच्च पावनं श्रेष्ठं भूमेर्गोभ्यश्च काञ्चनम् ।
009c	परमं दक्षिणार्थे च तद्ब्रवीहि पितामह ॥
010	भीष्म उवाच 
010a	शृणु राजन्नवहितो बहुकारणविस्तरम् ।
010c	जातरूपसमुत्पत्तिमनुभूतं च यन्मया ॥
011a	पिता मम महातेजाः श्तनुर्निधनं गतः ।
011c	तस्य दित्सुरहं श्राद्धं गङ्गाद्वारमुपागमम् ॥
012a	तत्रागम्य पितुः पुत्र श्राद्धकर्म समारभम् ।
012c	मातो मे जाह्नवी चात्र साहाय्यमकरोत्तदा ॥
013a	तत्रागतांस्तपस्सिद्धानुपवेश्य बहूनृषीन् ।
013c	तोयप्रदानात्प्रभृति कार्याण्यहमथारभम् ॥
014a	तत्समाप्य यथोद्दिष्टं पूर्वकर्म समाहितः ।
014c	दातुं निर्वपणं सम्यग्यथावदहमारभम् ॥
015a	ततस्तं दर्भविन्यासं भित्त्वा सुरुचिराङ्गदः ।
015c	प्रलम्बाभरणो बाहुरुदतिष्ठद्विशाम्पते ॥
016a	मुहूर्तमपि तं दृष्ट्वा परं विस्मयमागमम् ।
016c	प्रतिग्रहीता साक्षान्मे पितेति भरतर्षभ ॥
017a	ततो मे पुनरेवासीत्सञ्ज्ञा सञ्चिन्त्य शास्त्रतः ।
017c	नायं वेदेषु विहितो विधिर्हस्त इति प्रभो ।
017e	पिण्डो देयो नरेणेह ततो मतिरभून्मम ॥
018a	साक्षान्नेह मनुष्यस्य पिण्डं हि पितरः क्वचित् ।
018c	गृह्णन्ति विहितं चेत्थं पिण्डो देयः कुशेष्विति ॥
019a	ततोऽहं तदनादृत्य पितुर्हस्तनिदर्शनम् ।
019c	शास्त्रप्रामाण्यसूक्ष्मं तु विधिं पिण्डस्य संस्मरन् ॥
020a	ततो दर्भेषु तत्सर्वमददं भरतर्षभ ।
020c	शास्त्रमार्गानुसारेण तद्विद्धि मनुजर्षभ ॥
021a	ततः सोऽन्तर्हितो बाहुः पितुर्मम जनाधिप ।
021c	ततो मां दर्शयामासुः स्वप्नान्ते पितरस्तथा ॥
022a	प्रीयमाणास्तु मामूचुः प्रीताः स्म भरतर्षभ ।
022c	विज्ञानेन तवानेन यन्न मुह्यसि धर्मतः ॥
023a	त्वया हि कुर्वता शास्त्रं प्रमाणमिह पार्थिव ।
023c	आत्मा धर्मः श्रुतं वेदाः पितरश्चर्षिभिः सह ॥
024a	साक्षात्पितामहो ब्रह्मा गुरवोऽथ प्रजापतिः ।
024c	प्रमाणमुपनीता वै स्थिताश्च न विचालिताः ॥
025a	तदिदं सम्यगारब्धं त्वयाऽद्य भरतर्षभ ।
025c	किन्तु भूमेर्गवां चार्थे सुवर्णं दीयतामिति ॥
026a	एवं वयं च धर्मश्च सर्वे चास्मत्पितामहाः ।
026c	पाविता वै भविष्यन्ति पावनं हि परं हि तत् ॥
027a	दश पूर्वान्दशैवान्यांस्तथा सन्तारयन्ति ते ।
027c	सुवर्णं ये प्रयच्छन्ति एवं मत्पितरोऽब्रुवन् ॥
028a	ततोऽहं विस्मितो राजन्प्रतिबुद्धो विशाम्पते ।
028c	सुवर्णदानेऽकरवं मतिं च भरतर्षभ ॥
029a	इतिहासमिमं चापि शृणु राजन्पुरातनम् ।
029c	जामदग्न्यं प्रति विभो धन्यमायुष्यमेव च ॥
030a	जामदग्न्येन रामेण तीव्ररोषान्वितेन वै ।
030c	त्रिःसप्तकृत्वः पृथिवी कृता निःक्षत्रिया पुरा ॥
031a	ततो जित्वा महीं कृत्स्नां रामो राजीवलोचनः ।
031c	आजहार क्रतुं वीरो ब्रह्मक्षत्रेण पूजितम् ॥
032a	वाजिमेधं महाराज सर्वकामसमन्वितम् ।
032c	पावनं सर्वभूतानां तेजोद्युतिविवर्धनम् ॥
033a	विपाप्मा च स तेजस्वी तेन क्रतुफलेन च ।
033c	नैवात्मनोऽथ लघुतां जामदग्न्योऽध्यगच्छत ॥
034a	स तु क्रतुवरेणेष्ट्वा महात्मा दक्षिणावता ।
034c	पप्रच्छागमसम्पन्नानृषीन्देवांश्च भारत ॥
035a	पावनं यत्परं नॄणामुग्रे कर्मणि वर्तताम् ।
035c	तदुच्यतां महाभागा इति जातघृणोऽब्रवीत् ॥
036a	इत्युक्ता वेदशास्त्रज्ञास्तमूचुस्ते महर्षयः ।
036c	राम विप्राः सत्क्रियन्तां वेदप्रामाण्यदर्शनात् ॥
037a	भूयश्च विप्रर्षिगणाः प्रष्टव्याः पावनं प्रति ।
037c	ते यद्ब्रूयुर्महाप्राज्ञास्तच्चैव समुदाचर ॥
038a	ततो वसिष्ठं देवर्षिमगस्त्यमथ काश्यपम् ।
038c	तमेवार्थं महातेजाः पप्रच्छ भृगुनन्दनः ॥
039a	जाता मतिर्मे विप्रेन्द्राः कथं पूयेयमित्युत ।
039c	केन वा कर्मयोगेन प्रदानेनेह केन वा ॥
040a	यदि वोऽनुग्रहकृता बुद्धिर्मां प्रति सत्तमाः ।
040c	प्रबूत पावनं किं मे भवेदिति तपोधनाः ॥
041	ऋषय ऊचुः 
041a	गाश्च भूमिं च वित्तं च दत्त्वेह भृगुनन्दन ।
041c	पापकृत्पूयते मर्त्य इति भार्गव शुश्रुम ॥
042a	अन्यद्दानं तु विप्रर्षे श्रूयतां पावनं महत् ।
042c	दिव्यमत्यद्भुताकारमपत्यं जातवेदसः ॥
043a	दग्ध्वा लोकान्पुरा वीर्यात्सम्भूतमिह शुश्रुम ।
043c	सुवर्णमिति विख्यातं तद्ददत्सिद्धिमेष्यसि ॥
044a	ततोऽब्रवीद्वसिष्ठस्तं भगवान्संशितव्रतः ।
044c	शृणु राम यथोत्पन्नं सुवर्णमनलप्रभम् ॥
045a	फलं दास्यति ते यत्तु दाने परमिहोच्यते ।
045c	सुवर्णं यच्च यस्माच्च यथा च गुणवत्तमम् ॥
046a	तन्निबोध महाबाहो सर्वं निगदतो मम ।
046c	अग्निषोमात्मकमिदं सुवर्णं विद्धि निश्चये ॥
047a	अजोऽग्निर्वरुणो मेषः सूर्योऽश्व इति दर्शनम् ।
047c	कुञ्जराश्च मृगा नागा महिषाश्चासुरा इति ॥
048a	कुक्कुटाश्च वराहाश्च राक्षसा भृगुनन्दन ।
048c	इडा गावः पयः सोमो भूमिरित्येव च स्मृतिः ॥
049a	जगत्सर्वं च निर्मथ्य तेजोराशिः समुत्थितः ।
049c	सुवर्णमेभ्यो विप्रर्षे रत्नं परममुत्तमम् ॥
050a	एतस्मात्कारणाद्देवा गन्धर्वोरगराक्षसाः ।
050c	मनुष्याश्च पिशाचाश्च प्रयता धारयन्ति तत् ॥
051a	मुकुटैरङ्गदयुतैरलङ्कारैः पृथग्विधैः ।
051c	सुवर्णविकृतैस्तत्र विराजन्ते भृगूत्तम ॥
052a	तस्मात्सर्वपवित्रेभ्यः पवित्रं परमं स्मृतम् ।
052c	भूमेर्गोभ्योऽथ रत्नेभ्यस्तद्विद्धि मनुजर्षभ ॥
053a	पृथिवीं गाश्च दत्त्वेह यच्चान्यदपि किञ्चन ।
053c	विशिष्यते सुवर्णस्य दानं परमकं विभो ॥
054a	अक्षयं पावनं चैव सुवर्णममरद्युते ।
054c	प्रयच्छ द्विजमुख्येभ्यः पावनं ह्येतदुत्तमम् ॥
055a	सुवर्णमेव सर्वासु दक्षिणासु विधीयते ।
055c	सुवर्णं ये प्रयच्छन्ति सर्वदास्ते भवन्त्युत ॥
056a	देवतास्ते प्रयच्छन्ति ये सुवर्णं ददत्यथ ।
056c	अग्निर्हि देवताः सर्वाः सुवर्णं च तदात्मकम् ॥
057a	तस्मात्सुवर्णं ददता दत्ताः सर्वाः स्म देवताः ।
057c	भवन्ति पुरुषव्याघ्र न ह्यतः परमं विदुः ॥
058a	भूय एव च महात्म्यं सुवर्णस्य निबोध मे ।
058c	गदतो मम विप्रर्षे सर्वशस्त्रभृतांवर ॥
059a	मया श्रुतमिदं पूर्वं पुराणे भृगुनन्दन ।
059c	प्रजापतेः कथयतो मनोः स्वायम्भुवस्य वै ॥
060a	शूलपाणेर्भगवतो रुद्रस्य च महात्मनः ।
060c	गिरौ हिमवति श्रेष्ठे तदा भृगुकुलोद्वह ॥
061a	देव्या विवाहे निर्वृत्ते रुद्राण्या भृगुनन्दन ।
061c	समागमे भगवतो देव्या सह महात्मनः ॥
062a	ततः सर्वे समुद्विग्ना देवा रुद्रमुपागमन् ॥
063c	ते महादेवमासीनं देवीं च वरदामुमाम् ।
063a	प्रसाद्य शिरसा सर्वे रुद्रमूचुर्भृगूद्वह ॥
064c	अयं समागमो देव देव्या सह तवानघ ।
064a	तपस्विनस्तपस्विन्या तेजस्विन्याऽतितेजसः ॥
065c	अमोघतेजास्त्वं देव देवी चेयमुमा तथा ।
065a	अपत्यं युवयोर्देव बलवद्भविता विभो ।
065c	तन्नूनं त्रिषु लोकेषु न किञ्चिच्छेषयिष्यति ॥
066a	तदेभ्यः प्रणतेभ्यस्त्वं देवेभ्यः पृथुलोचन ।
066c	वरं प्रयच्छ लोकेश त्रैलोक्यहितकाम्यया ॥
067a	अपत्यार्थं निगृह्णीष्व तेजः परमकं विभो ।
067c	[त्रैलोक्यसारौ हि युवां लोकं सन्तापयिष्यथ ॥
068a	तदपत्यं हि युवयोर्देवानभिभवेद्ध्रुवम् ।
068c	न हि ते पृथिवी देवी न च द्यौर्न दिवं विभो ॥
069a	नेदं धारयितुं शक्ताः समस्ता इति मे मतिः ।
069c	तेजःप्रभावनिर्दग्धं तस्मात्सर्वमिदं जगत् ॥
070a	तस्मात्प्रसादं भगवन्कर्तुमर्हसि नः प्रभो ।
070c	न देव्यां सम्भवेत्पुत्रो भवतः सुरसत्तम ।
070e	धैर्यादेव निगृह्णीष्व तेजो ज्वलितमुत्तमम् ॥
071a	इति तेषां कथयतां भगवान्वृषभध्वजः] ।
071c	एवमस्त्विति देवांस्तान्विप्रर्षे प्रत्यभाषत ॥
072a	इत्युक्त्वा चोर्ध्वमनयद्रेतो वृषभवाहनः ।
072c	ऊर्ध्वरेताः समभवत्ततः प्रभृति चापि सः ॥
073a	रुद्राणीति ततः क्रुद्धा प्रजोच्छेदे तदा कृते ।
073c	देवानथाब्रवीत्तत्र स्त्रीभावात्परुषं वचः ॥
074a	यस्मादपत्यकामो वै भर्ता मे विनिवर्तितः ।
074c	तस्मात्सर्वे सुरा यूयमनपत्या भविष्यथ ॥
075a	प्रजोच्छेदो मम कृतो यस्माद्युष्माभिरद्य वै ।
075c	तस्मात्प्रजा वः खगमाः सर्वेषां न भविष्यति ॥
076a	पावकस्तु न तत्रासीच्छापकाले भृगूद्वह ।
076c	देवा देव्यास्तथा शापादनपत्यास्ततोऽभवन् ॥
077a	रुद्रस्तु तेजोऽप्रतिमं धारयामास वै तदा ।
077c	प्रस्कन्नं तु ततस्तस्मात्किञ्चित्तत्रापतद्भुवि ॥
078a	उत्पपात तदा वह्नौ ववृधे चाद्भुतोपमम् ।
078c	तेजस्तेजसि संयुक्तमेकयोनित्वमागतम् ॥
079a	एतस्मिन्नेव काले तु देवाः शक्रपुरोगमाः ।
079c	असुरस्तारको नाम तेन सन्तापिता भृशम् ॥
080a	आदित्या वसवो रुद्रा मरुतोऽथाश्विनावपि ।
080c	साध्याश्च सर्वे सन्त्रस्ता दैतेयस्य पराक्रमात् ॥
081a	स्थानानि देवतानां हि विमानानि पुराणि च ।
081c	ऋषीणां चाश्रमाश्चैव बभूवुरसुरैर्हृताः ॥
082a	ते दीनमनसः सर्वे देवता ऋषयश्च ये ।
082c	प्रजग्मुः शरणं देवं ब्रह्माणमजरं विभुम् ॥ 

इति श्रीमन्महाभारते अनुशासनपर्वणि दानधर्मपर्वणि त्रिंशदधिकशततमोऽध्यायः ॥ 130 ॥

7-130-3 पूयन्ते शुध्यन्ति ॥ 7-130-21 तृप्तास्ते पितरस्तथेति थ. ध. पाठः ॥ 7-130-27 नवपूर्वानधश्चान्यान्नव सन्तारयन्ति ते इति थ. ध. पाठः ॥ 7-130-33 लघुतां निष्पापताम् ॥
