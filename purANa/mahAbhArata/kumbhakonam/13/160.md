श्रीः
अध्यायः 160

भीष्मेण युधिष्ठिरम् प्रति विप्रवचनस्यैहिकपारत्रिकश्रेयस्साधनत्वकथनम् ॥ 1 ॥ तथाऽनशनस्य महातपस्त्वकथनम् ॥ 2 ॥

KK-13-01-160-001	युधिष्ठिर उवाच 
KK-13-01-160-001a	दानं बहुविधाकारं शान्तिः सत्यमहिंसितम् ।
KK-13-01-160-001c	स्वदारतुष्टिश्चोक्ता ते फलं दानस्य वाऽपि यत् ॥
KK-13-01-160-002a	पितामहस्य विदितं किमन्यत्तपसो बलात् ।
KK-13-01-160-002c	तपसो यत्परं तेऽद्य तन्नो व्याख्यातुमर्हसि ॥
KK-13-01-160-003	भीष्म उवाच 
KK-13-01-160-003a	तपसः प्रक्षयो यावत्तावल्लोको युधिष्ठिर ।
KK-13-01-160-003c	मतं ममात्र कौन्तेय तपो नानशनात्परम् ॥
KK-13-01-160-004a	अत्राप्युदाहरन्तीममितिहासं पुरातनम् ।
KK-13-01-160-004c	भगीरथस्य संवादं ब्रह्मणश्च महात्मनः ॥
KK-13-01-160-005a	अतीत्य सुरलोकं च गवां लोकं च भारत ।
KK-13-01-160-005c	ऋषिलोकं च सोऽगच्छद्भगीरथ इति श्रुतम् ॥
KK-13-01-160-006a	तं तु दृष्ट्वा वचः प्राह ब्रह्मा राजन्भगीरथम् ।
KK-13-01-160-006c	कथं भगीरथाऽऽगास्त्वमिमं लोकं दुरासदम् ॥
KK-13-01-160-007a	न हि देवा न गन्धर्वा न मनुष्या भगीरथ ।
KK-13-01-160-007c	आयान्त्यतप्ततपसः कथं वै त्वमिहागतः ॥
KK-13-01-160-008	भगीरथ उवाच 
KK-13-01-160-008a	निश्शङ्कमन्नमददां ब्राह्मणोभ्यः शतं सहस्राणि सदैवतानाम् ।
KK-13-01-160-008c	ब्राह्मं व्रतं नित्यमास्थाय विद्वन्न त्वेवाहं तस्य फलादिहागाम् ॥
KK-13-01-160-009a	दशैकरात्रान्दशपञ्चरात्रानेकादशैकादशकान्क्रतूंश्च ।
KK-13-01-160-009c	ज्योतिष्टोमानां च शतं यदिष्टं फलेन तेनापि च नागतोऽहम् ॥
KK-13-01-160-010a	यच्चावसं जाह्नवीतीरनित्यः शतं समास्तप्यमानस्तपोऽहम् ।
KK-13-01-160-010c	अदां च तत्राश्वतरीसहस्रं नारीपुरं न च तेनाहमागाम् ॥
KK-13-01-160-011a	दशायुतानि चाश्वानां गोऽयुतानि च विंशतिम् ।
KK-13-01-160-011c	पुष्करेषु द्विजातिभ्यः प्रादां शतसहस्रशः ॥
KK-13-01-160-012a	सुवर्णचन्द्रोत्तमधारिणीनां कन्योत्तमानामददं सहस्रम् ।
KK-13-01-160-012c	षष्टिं सहस्राणि विभूषितानां जाम्बूनदैराभरणैर्न तेन ॥
KK-13-01-160-013a	दशार्बुदान्यददं गोसवेज्यास्वेकैकशो दश गा लोकनाथ ।
KK-13-01-160-013c	समानवत्साः पयसा समन्विताः सुवर्णकांस्योपदुहा न तेन ॥
KK-13-01-160-014a	आप्तोर्यामेषु नियतमेकैकस्मिन्दशाददम् ।
KK-13-01-160-014c	गृष्टीनां क्षीरदोग्ध्रीणां रोहिणीनां शतानि च ॥
KK-13-01-160-015a	दोग्ध्रीणां वै गवां चापि प्रयुतानि दशैव ह ।
KK-13-01-160-015c	प्रादां दशगुणं ब्रह्मन्न तेनाहमिहागतः ॥
KK-13-01-160-016a	वाजिनां बाह्लिजातानामयुतान्यददं दश ।
KK-13-01-160-016c	कर्काणां हेममालानां न च तेनाहमागतः ॥
KK-13-01-160-017a	कोटीश्च काञ्चनस्याष्टौ प्रादां ब्रह्मन्दशान्वहम् ।
KK-13-01-160-017c	एकैकस्मिन्क्रतौ तेन फलेनाहं न चागतः ॥
KK-13-01-160-018a	वाजिनां श्यामकर्णानां हरितानां पितामह ।
KK-13-01-160-018c	प्रादां हेमस्रजां ब्रह्मन्कोटीर्दश च सप्त च ॥
KK-13-01-160-019a	ईषादन्तान्महाकायान्काञ्चनस्रग्विभूषितान् ।
KK-13-01-160-019c	पद्मिनो वै सहस्राणि प्रादां दश च सप्त च ॥
KK-13-01-160-020a	अलङ्कृतानां देवेश दिव्यैः कनकभूषणैः ।
KK-13-01-160-020c	रथानां काञ्चनाङ्गानां सहस्राण्यददं दश ॥
KK-13-01-160-021a	सप्त चान्यानि युक्तानि वाजिभिः समलङ्कृतैः ।
KK-13-01-160-021c	दक्षिणावयवाः केचिद्वेदैर्ये सम्प्रकीर्तिताः ॥
KK-13-01-160-022a	वाजपेयेषु दशसु प्रादां तेष्वपि चाप्यहम् ।
KK-13-01-160-022c	शक्रतुल्यप्रभावाणामिज्यया विक्रमेण ह ॥
KK-13-01-160-023a	सहस्रं निष्ककण्ठानामददं दक्षिणामहम् ।
KK-13-01-160-023c	विजित्य भूपतीन्सर्वानर्थैरिष्ट्वा पितामह ।
KK-13-01-160-023e	अष्टभ्यो राजसूयेभ्यो न च तेनाहमागतः ॥
KK-13-01-160-024a	स्रोतश्च यावद्गङ्गायाश्छन्नमासीज्जगत्पते ।
KK-13-01-160-024c	दक्षिणाभिः प्रवृत्ताभिर्मम नागां च तत्कृते ॥
KK-13-01-160-025a	वाजिनां च सहस्रे द्वे सुवर्णशतभूषिते ।
KK-13-01-160-025c	वरं ग्रामशतं चाहमेकैकस्यां तिथावदाम् ॥
KK-13-01-160-026a	तपस्वी नियताहारः शममास्थाय वाग्यतः ।
KK-13-01-160-026c	दीर्घकालं हिमवति गङ्गार्थमचरं तपः ॥
KK-13-01-160-027a	मूर्ध्ना हरं महादेवं प्रणम्याभ्यर्चयन्नृपः ।
KK-13-01-160-027c	न तेनाप्यहमागच्छं फलेनेह पितामह ॥
KK-13-01-160-028a	शम्याक्षेपैरयजं यच्च देवाञ्शतैः क्रतूनामयुतैश्चापि यच्च ।
KK-13-01-160-028c	त्रयोदशद्वादशाहैश्च देव सपौण्डरीकैर्न च तेषां फलेन ॥
KK-13-01-160-029a	अष्टौ सहस्राणि ककुद्मिनामहं शुक्लर्षभाणामददं द्विजेभ्यः ।
KK-13-01-160-029c	एकैकं वै काञ्चनं शृङ्गमेभ्यः पत्नीश्चैषामददं निष्ककण्ठीः ॥
KK-13-01-160-030a	हिरण्यरत्ननिचयानददं रत्नपर्वतान् ।
KK-13-01-160-030c	धनधान्यैः समृद्धांश्च ग्रामाञ्शतसहस्रशः ॥
KK-13-01-160-031a	शतं शतानां गृष्टीनामददं चाप्यतन्द्रितः ।
KK-13-01-160-031c	इष्ट्वाऽनेकैर्महायज्ञैर्ब्राह्मणेभ्यो न तेन च ॥
KK-13-01-160-032a	एकादशाहैरयजं सदक्षिणैर्द्विर्द्वादशाहैरश्वमेधैश्च देव ।
KK-13-01-160-032c	गवां धनैः षोडशभिश्च ब्रह्मंस्तेषां फलेनेह न चागतोऽस्मि ॥
KK-13-01-160-033a	निष्कैककण्ठमददं योजनायतं तद्विस्तीर्णं काञ्चनपादपानाम् ।
KK-13-01-160-033c	वनं चूतानां रत्नविभूषितानां नचैव तेषामागतोऽहं फलेन ॥
KK-13-01-160-034a	तुरायणं हि व्रतमप्यधृष्यमक्रोधनोऽकरवं त्रिंशदब्दान् ।
KK-13-01-160-034c	शतं गवामष्टशतानि चैव दिनेदिने ह्यददं ब्राह्मणेभ्यः ॥
KK-13-01-160-035a	पयस्विनीनामथ रोहिणीनां तथैवान्याननडुहो लोकनाथ ।
KK-13-01-160-035c	प्रादां नित्यं ब्राह्मणेभ्यः सुरेश नेहागतस्तेन फलेन चाहम् ॥
KK-13-01-160-036a	'शम्याक्षेपेण पृथिवीं त्रिधा पर्यचरं यजन् ।'
KK-13-01-160-036c	त्रिंशदग्नीनहं ब्रह्मन्नयजं यच्च नित्यदा ।
KK-13-01-160-036e	अष्टाभिः सर्वमेधैश्च नरमेधैश्च सप्तभिः ॥
KK-13-01-160-037a	दशभिर्विश्वजिद्भिश्च शतैरष्टादशोत्तरैः ।
KK-13-01-160-037c	न चैव तेषां देवेश फलेनाहमिहागमम् ॥
KK-13-01-160-038a	सरय्वां बाहुदायां च गङ्गायामथ नैमिषे ।
KK-13-01-160-038c	गवां शतानामयुतमददं न च तेन वै ॥
KK-13-01-160-039a	इन्द्रेण गुह्यं निहितं वै गुहायां यद्भार्गवस्तपसेहाभ्यविन्दत् ।
KK-13-01-160-039c	जाज्वल्यमानमुशनस्तेजसेह तत्साधयामासमहं वरेण्य ॥
KK-13-01-160-040a	'ब्राह्मणार्थाय कर्माणि रणं चैव करोमि यत् ।'
KK-13-01-160-040c	ततो मे ब्राह्मणास्तुष्टास्तस्मिन्कर्मणि साधिते ।
KK-13-01-160-040e	'पूजितैर्ब्राह्मणैर्नित्यं न च तेनाहमागतः ॥'
KK-13-01-160-041a	सहस्रमृषयश्चासन्ये वै तत्र समागताः ।
KK-13-01-160-041c	उक्तस्तैरस्मि गच्छ त्वं ब्रह्मलोकमिति प्रभो ॥
KK-13-01-160-042a	प्रीतेनोक्तः सहस्रेण ब्राह्मणानामहं प्रभो ।
KK-13-01-160-042c	इमं लोकमनुप्राप्तो मा भूत्तेऽत्र विचारणा ॥
KK-13-01-160-043a	कामं यथावद्विहितं विधात्रा पृष्टेन वाच्यं तु मया यथावत् ।
KK-13-01-160-043c	तपो हि नान्यच्चानशनान्मतं मे नमोस्तु ते देववर प्रसीद ॥
KK-13-01-160-044	भीष्म उवाच 
KK-13-01-160-044a	इत्युक्तवन्तं ब्रह्मा तु राजानं स भगीरथम् ।
KK-13-01-160-044c	पूजयामास पूजार्हं विधिदृष्टेन कर्मणा ॥
KK-13-01-160-045a	तस्मादनशनैर्युक्तो विप्रान्पूजय नित्यदा ।
KK-13-01-160-045c	विप्राणां वचनात्सर्वं परत्रेह च सिध्यति ॥
KK-13-01-160-046a	वासोभिरन्नैर्गोभिश्च शुभैर्नैवेशिकैरपि ।
KK-13-01-160-046c	शुभैः सुरक्षणैश्चापि स्तोष्या एव द्विजास्तथा ।
KK-13-01-160-046e	एतदेव परं गुह्यमलोभेन समाचर ॥ 

इति श्रीमन्महाभारते अनुशासनपर्वणि दानधर्मपर्वणि षष्ट्यधिकशततमोऽध्यायः ॥ 160 ॥

7-160-1 अहिंसितमहिंसा ॥ 7-160-2 तपसः कृच्छ्रचान्द्रायणादेर्बलादन्यत्किं बलवत्तरं विदितं न किमप्यपितु तपसस्तपसां मध्ये यत्परम् ॥ 7-160-3 लोको भोग्यप्रदेशः ॥ 7-160-5 ब्रह्मलोकं च सोगच्छत् इति क. पाठः ॥ 7-160-9 एकरात्रादयः क्रतुविशेषाः ॥ 7-160-10 नारीपुरं कन्यासमूहमदाम् ॥ 7-160-12 चन्द्रो भूषणविशेषः । न तेनाहमागामित्यनुवर्तते ॥ 7-160-13 एकैकशो ब्राह्मणाय दश गाः ॥ 7-160-14 आप्तोर्यामः सोमयागः ॥ 7-160-16 कर्काणां शुक्लाश्वानाम् ॥ 7-160-19 पद्मिनः पद्मचिह्नान् ॥ 7-160-21 दक्षिणारूपा यज्ञाङ्गभूता दक्षिणावयवाः ॥ 7-160-23 निष्ककण्ठानां युद्धे जितानां राज्ञां सहस्रं विप्रेभ्यो विप्रवचनाद्दक्षिणा अददम् उत्सृष्टवान् ॥ 7-160-28 शम्या पृथुबुध्नः काष्ठदण्डः । स बलेनाक्षिप्तो यावद्दूरं पतति तावद्देशो यस्य वेदिकाया भवति स शम्याक्षेपोयागः । देवान् साद्यस्कानामयुतैश्चापि यत्तत् इति झ. पाठः ॥ 7-160-32 आर्कायणैः षोडशभिश्च इति झ. पाठः ॥ 7-160-33 काञ्चनमयानां वृक्षाणां चूतानां नानावर्णरत्नखचितानां वनमित्यर्थः ॥ 7-160-36 अग्नीनग्निचयनानि ॥ 7-160-39 गुहायां निहितं गोपितं गुह्यं यदनशनं तपसा अभ्यविन्दत् आज्ञासीत् । उशनस्तेजसा शुक्रस्य बलेन जाज्वल्यमानम् । तच्च वाक्यशेषात्सर्वभोगत्यागात्मकमनशनं सर्वभोगैर्ब्राह्मणानां सन्तर्पणं च । साधयामासमित्यार्षम् ॥
