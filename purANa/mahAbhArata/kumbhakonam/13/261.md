अध्यायः 261

अथ दानधर्मपर्व ॥ 1 ॥

वायुना हैहयार्जुनम्प्रति देवासुरयुद्धे राहुणा चन्द्रसूर्यपराभवेनान्धकारप्राप्तौ देवानां प्रार्थनया चन्द्रीभूय तमोनिरसनरूपात्रिमहिमोक्तिः ॥ 1 ॥ तथा सवज्रेन्द्रहस्तस्तम्भनेनाश्विनोः सोमपानदापनरूपच्यवनमहिमोक्तिः ॥ 2 ॥

KK-13-01-261-001	भीष्म उवाच ।
KK-13-01-261-001a	इत्युक्तस्त्वर्जुनस्तूष्णीमभूद्वायुस्तमब्रवीत् ।
KK-13-01-261-001c	शृणु मे हैहयश्रेष्ठ कर्मात्रेः सुमहात्मनः ॥
KK-13-01-261-002a	घोरे तमस्ययुध्यन्त सहिता देवदानवाः ।
KK-13-01-261-002c	अविद्यत शरैस्तत्र स्वर्भानुः सोमभास्करौ ॥
KK-13-01-261-003a	अथ ते तमसा ग्रस्ता निहन्यन्ते स्म दानवैः ।
KK-13-01-261-003c	देवा नृपतिशार्दूल सहैव बलिभिस्तदा ॥
KK-13-01-261-004a	असुरैर्वध्यमानास्ते क्षीणप्राणा दिवौकसः ।
KK-13-01-261-004c	अपश्यन्त तपस्यन्तमत्रिं विप्रं तपोधनम् ॥
KK-13-01-261-005a	अथैनमब्रुवन्देवाः शान्तक्रोधं जितेन्द्रियम् ।
KK-13-01-261-005c	असुरैरिषुभिर्विद्धौ चन्द्रादित्याविमावुभौ ॥
KK-13-01-261-006a	वयं वध्यामहे चापि शत्रुभिस्तमसा वृते ।
KK-13-01-261-006c	नाधिगच्छाम शान्तिं च भयात्त्रायस्व नः प्रभो ॥
KK-13-01-261-007	अत्रिरुवाच ।
KK-13-01-261-007a	कथं रक्षामि भवतस्तेऽब्रुवंश्चन्द्रमा भव ।
KK-13-01-261-007c	तिमिरघ्नश्च सविता दस्युहन्ता च नो भव ॥
KK-13-01-261-008a	एवमुक्तस्तदात्रिर्वै तमोनुदभवच्छशी ।
KK-13-01-261-008c	अपश्यत्सौम्यभावाच्च सोमवत्प्रियदर्शनः ॥
KK-13-01-261-009a	दृष्ट्वा नातिप्रभं सोमं तथा सूर्यं च पार्थिव ।
KK-13-01-261-009c	प्रकाशमकरोदत्रिस्तपसा स्वेन संयुगे ॥
KK-13-01-261-010a	जगद्वितिमिरं चापि प्रदीप्तमकरोत्तदा ।
KK-13-01-261-010c	व्यजयच्छत्रुसङ्घांश्च देवानां स्वेन तेजसा ॥
KK-13-01-261-011a	अत्रिणा दह्यमानांस्तान्दृष्ट्वा देवा महासुरान् ।
KK-13-01-261-011c	पराक्रमैस्तेऽपिं तदा व्यघ्नन्नत्रिसुरक्षिताः ।
KK-13-01-261-011e	उद्भासितश्च सविता देवास्त्राता हतासुराः ॥
KK-13-01-261-012a	अत्रिणा त्वथ सोमत्वं कृतमुत्तमतेजसा ।
KK-13-01-261-012c	द्विजेनाग्निद्वितीयेनि जपता चर्मवाससा ॥
KK-13-01-261-013a	फलभक्षेण राजर्षे पश्य कर्मात्रिणा कृतम् ।
KK-13-01-261-013c	तस्यापि विस्तरेणोक्तं कर्मात्रेः सुमहात्मनः ।
KK-13-01-261-013e	ब्रवीम्यन्यं ब्रूहि वा त्वमत्रितः क्षत्रियं वरम् ॥
KK-13-01-261-014a	इत्युक्तस्त्वर्जुनस्तूष्णीमभूद्वायुस्ततोऽब्रवीत् ।
KK-13-01-261-014c	शृणु राजन्महत्कर्म च्यवनस्य महात्मनः ॥
KK-13-01-261-015a	अश्विनोः प्रतिसंश्रुत्य च्यवनः पाकशासनम् ।
KK-13-01-261-015c	प्रोवाच सहितो देवैः सोमपावश्विनौ कुरु ॥
KK-13-01-261-016	इन्द्र उवाच ।
KK-13-01-261-016a	अस्माभिर्निन्दितावेतौ भवेतां सोमपौ कथम् ।
KK-13-01-261-016c	देवैर्न सम्मितावेतौ तस्मान्मैवं वदस्व नः ॥
KK-13-01-261-017a	अश्विभ्यां सह नेच्छामः सोमं पातुं महाव्रत ।
KK-13-01-261-017c	यदन्यद्वक्ष्यसे विप्र तत्करिष्याम ते वचः ॥
KK-13-01-261-018	च्यवन उवाच ।
KK-13-01-261-018a	पिबेतामश्विनौ सोमं भवद्भिः सहिताविमौ ।
KK-13-01-261-018c	उभावेतावपि सुरौ सूर्यपुत्रौ सुरेश्वर ॥
KK-13-01-261-019a	क्रियतां मद्वचो देवा यथा वै समुदाहृतम् ।
KK-13-01-261-019c	एतद्वः कुर्वतां श्रेयो भवेन्नैतदकुर्वताम् ॥
KK-13-01-261-020	इन्द्र उवाच ।
KK-13-01-261-020a	अश्विभ्यां सह सोमं वै न पास्यामि द्विजोत्तम ।
KK-13-01-261-020c	पिबन्त्वन्ये यथाकामं नाहं पातुमिहोत्सहे ॥
KK-13-01-261-021	च्यवन उवाच ।
KK-13-01-261-021a	न चेत्करिष्यसि वचो मयोक्तं बलसूदन ।
KK-13-01-261-021c	मया प्रमथितः सद्यः सोमं पास्यसि वै मखे ॥
KK-13-01-261-022	वायुरुवाच ।
KK-13-01-261-022a	ततः कर्म समारब्धं हिताय सहसाऽश्विनोः ।
KK-13-01-261-022c	च्यवनेन ततो मन्त्रैरभिभूताः सुराऽभवन् ॥
KK-13-01-261-023a	तत्तु कर्म समारब्धं दृष्ट्वेन्द्रः क्रोधमूर्च्छितः ।
KK-13-01-261-023c	उद्यम्य विपुलं शैलं च्यवनं समुपाद्रवत् ॥
KK-13-01-261-024a	तथा वज्रेण भगवानमर्षाकुललोचनः ।
KK-13-01-261-024c	तमापतन्तं दृष्ट्वैव च्यवनस्तपसाऽन्वितः ॥
KK-13-01-261-025a	अद्भिः सिक्त्वाऽस्तम्भयत्तं सवज्रं सहपर्वतम् ।
KK-13-01-261-025c	अथेन्द्रस्य महाघोरं सोऽसृजच्छत्रुमेव हि ॥
KK-13-01-261-026a	मदं नामाहुतिमयं व्यादितास्यं महामुनिः ।
KK-13-01-261-026c	तस्य दन्तसहस्रं तु बभूव शतयोजनम् ॥
KK-13-01-261-027a	द्वियोजनशतास्तस्य दंष्ट्राः परमदारुणाः ।
KK-13-01-261-027c	हनुस्तस्याभवद्भूमावास्यं चास्यास्पृशद्दिवम् ॥
KK-13-01-261-028a	जिह्वामूले स्थितास्तस्य सर्वे देवाः सवासवाः ।
KK-13-01-261-028c	तिमेरास्यमनुप्राप्ता यथा मत्स्या महार्णवे ॥
KK-13-01-261-029a	ते सम्मन्त्र्य ततो देवा मदस्यास्य समीपगाः ।
KK-13-01-261-029c	अब्रुवन्सहिताः शक्रं प्रणमास्मै द्विजातये ॥
KK-13-01-261-030a	अश्विभ्यां सह सोमं च पिबाम विगतज्वराः ।
KK-13-01-261-030c	ततः स प्रणतः शक्रश्चकार च्यवनस्य तत् ॥
KK-13-01-261-031a	च्यवनः कृतवानेतावश्विनौ सोमपायिनौ ।
KK-13-01-261-031c	ततः प्रत्याहरत्कर्म मदं च व्यभजन्मुनिः ॥
KK-13-01-261-032a	अक्षेषु मृगयायां च पाने स्त्रीषु च वीर्यवान् ।
KK-13-01-261-032c	एतैर्दोषैर्नरा राजन्क्षयं यान्ति न संशयः ॥
KK-13-01-261-033ac	तस्मादेतान्नरो नित्यं दूरतः परिवर्जयेत् ॥
KK-13-01-261-034a	एतत्ते च्यवनस्यापि कर्मि राजन्प्रकीर्तितम् ।
KK-13-01-261-034c	ब्रवीम्यन्यं ब्रूहि वा त्वं क्षत्रियं ब्राह्मणाद्वरम् ॥ ॥

इति श्रीमन्महाभारते अनुशासनपर्वणि दानधर्मपर्वणि एकषष्ट्यधिकद्विशततमोऽध्यायः ॥ 261 ॥
