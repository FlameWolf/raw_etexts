अध्यायः 257

अथ दानधर्मपर्व ॥ 1 ॥

भीष्मेण युधिष्ठिरम्प्रति ब्राह्मणमहिमप्रकाशनाय कार्तवीर्यार्जुनकथाकथनारम्भः ॥ 1 ॥ दत्तात्रेयाद्वरलाभगर्वितेन तेन दिग्जययात्रायां क्वापि पुरुषे स्वसाम्याभावकथने अशरीरवाण्या ब्राह्मणानामुत्कर्षकथनम् ॥ 2 ॥ तेन दर्पात्तदवज्ञाने वायुनापि ब्राह्मणानामेवोत्कर्षे कथिते तेन वायुम्प्रति तत्प्रकाशनप्रार्थना ॥

001	युधिष्ठिर उवाच ।
001a	कां तु ब्राह्मणपूजायां व्युष्टिं दृष्ट्वा जनाधिप ।
001c	कं वा धर्मोदयं मत्वा तानर्चसि महामते ॥
002	भीष्म उवाच ।
002a	अत्राप्युदाहरन्तीममितिहासं पुरातनम् ।
002c	पवनस्य च संवादमर्जुनस्य च भारत ॥
003a	सहस्रभुजभृच्छ्रीमान्कार्तवीर्योऽभवत्प्रभुः ।
003c	अस्य लोकस्य सर्वस्य माहिष्मत्यां महाबलः ॥
004a	स तु रत्नाकरवतीं सप्तद्वीपां ससागराम् ।
004c	शशास पृथिवीं सर्वां हैहयः सत्यविक्रमः ॥
005a	स्ववित्तं तेन दत्तं तु दत्तात्रेयाय कर्मणे ।
005c	क्षत्रधर्मं पुरस्कृत्य विनयं श्रुतमेव च ॥
006a	आराधयामास च तं कृतवीर्यात्मजो मुनिम् ।
006c	न्यमन्त्रयत सन्तुष्टो द्विजश्चैनं वरैस्त्रिभिः ॥
007a	स वरैश्छन्दितस्तेन नृपो वचनमब्रवीत् ।
007c	सहस्रबाहुता मेऽस्तु यूपमध्ये ग्रहो यथा ॥
008a	मम बाहुसहस्रं तु पश्यन्तां सैनिका रणे ।
008c	विक्रमेण महीं कृत्स्नां जयेयं संशितव्रत ॥
009a	तां च धर्मेण सम्प्राप्य पालयेयमतन्द्रितः ।
009c	चतुर्थं तु वरं याचे त्वामहं द्विजसत्तम ॥
010a	तं ममानुग्रहकृते दातुमर्हस्यनिन्दित ।
010c	अनुशाशन्तु मां सन्तो मिथ्यावृत्तं त्वदाश्रयम् ॥
011a	इत्युक्तः स द्विजः प्राह तथास्त्विति नराधिपम् ।
011c	एवं समभवंस्तस्य वरास्ते दीप्ततेजसः ॥
012a	गतः स रथमास्थाय ज्वलनार्कसमद्युतिम् ।
012c	अब्रवीद्वीर्यसम्मोहात्को वाऽस्ति सदृशो मम ॥
013a	धैर्यैर्वीर्यैर्यशःशौर्यौर्विक्रमेणौजसाऽपि वा ।
013c	तद्वाक्यान्ते चान्तरिक्षे वागुवाचाशरीरिणी ॥
014a	न त्वं मूढ विजानीषे ब्राह्मणं क्षत्रियाद्वरम् ।
014c	सहितो ब्राह्मणेनेह क्षत्रियः शास्ति वै प्रजाः ॥
015	अर्जुन उवाच ।
015a	कुर्यां भूतानि तुष्टोऽहं क्रुद्धो नाशं तथा नये ।
015c	कर्मणा मनसा वाचा न मत्तोस्ति वरो द्विजः ॥
016a	पूर्वो ब्रह्मोत्तरो वादो द्वितीयः क्षत्रियोत्तरः ।
016c	त्वयोक्तौ हेतुयुक्तौ तौ विशेषस्तत्र दृश्यते ॥
017a	ब्राह्मणाः संश्रिताः क्षत्रं न क्षत्रं ब्राह्मणाश्रितम् ।
017c	श्रिता ब्रह्मोपधा विप्राः खादन्ति क्षत्रियान्भुवि ॥
018a	क्षत्रियेष्वाश्रितो धर्मः प्रजानां परिपालनम् ।
018c	क्षत्राद्वृत्तिर्ब्राह्मणानां तैः कथं ब्राह्मणो वरः ॥
019a	सर्वभूतप्रधानांस्तान्भैक्षवृत्तीनहं सदा ।
019c	आत्मसम्भावितान्विप्रान्स्थापयाम्यात्मनो वशे ॥
020a	कथितं त्वनयाऽसत्यं गायन्त्या कन्यया दिवि ।
020c	विजेष्याम्यवशान्सर्वान्ब्राह्मणांश्चर्मवाससः ॥
021a	न च मां च्यावयेद्राष्ट्रात्त्रिषु लोकेषु कश्चन ।
021c	देवो वा मानुषो वाऽपि तस्माज्ज्येष्ये द्विजानहम् ॥
022a	अद्य ब्रह्मोत्तरं लोकं करिष्ये क्षत्रियोत्तरम् ।
022c	नहि मे संयुगे कश्चित्सोढुमुत्सहते बलम् ॥
023a	अर्जुनस्य वचः श्रुत्वा वित्रस्ताऽभून्निशाचरी ।
023c	अथैनमन्तरिक्षस्थस्ततो वायुरभाषत ॥
024a	त्यजैनं कलुषं भावं ब्राह्मणेभ्यो नमस्कुरु ।
024c	एतेषां कुर्वतः पापं राष्ट्रक्षोभो भविष्यति ॥
025a	अथ च त्वां महीपाल शमयिष्यन्ति वै द्विजाः ।
025c	निरसिष्यन्ति ते राष्ट्राद्धतोत्साहा महाबलाः ॥
026a	तं राजा कस्त्वमित्याह ततस्तं प्राह मारुतः ।
026c	वायुर्वै देवदूतोस्मि हितं त्वां प्रब्रवीम्यहम् ॥
027	अर्जुन उवाच ।
027a	अहो त्वयाऽयं विप्रेषु भक्तिरागः प्रदर्शितः ।
027c	यादृशं पृथिवीभूतं तादृशं ब्रूहि मे द्विजम् ॥
028a	वायोर्वा सदृशं किञ्चिद्ब्रूहि त्वं ब्राह्मणोत्तमम् ।
028c	अपां वै सदृशं वह्नेः सूर्यस्य नभसोऽपि वा ॥ ॥

इति श्रीमन्महाभारते अनुशासनपर्वणि दानधर्मपर्वणि सप्तपञ्चाशदधिकद्विशततमोऽध्यायः ॥

13-257-1 व्युष्टिं समृद्धिं फलं वा । कं वा कर्मोदयं मत्वा इति ङ.झ.पाठः ॥ 13-257-4 स च रक्षार्थमवनिं सप्तद्वीपां इति क.पाठः ॥ 13-257-5 दत्तात्रेयाय कारणे इति ङ.झ.पाठः ॥ 13-257-7 सहस्रबाहुर्भूयां वै चमूमध्ये गृहेऽन्यथा इति ङ.झ.पाठः ॥ 13-257-16 पूर्वो वादो ब्रह्मोत्तरः ब्राह्मणाधिक्यवचनं पूर्वपक्षः क्षत्रियाधिक्यं सिद्धान्त इत्यर्थः । हेतुयुक्तौ प्रजापालनेन हेतुना युक्तौ सहितौ तौ ब्राह्मणक्षत्रियौ पूर्वं ब्रह्मोत्तरो वादः क्षत्रियः क्षत्रियोत्तरः । मयोक्तो हेतुयुक्तौ चेति क.पाठः ॥ 13-257-17 ब्रह्म वेदो यज्ञश्च अध्यापनयाजनार्थ एव उपधा च्छलं येषां ते तथा क्षत्रियान्खादन्ति उपजीवन्ति ॥ 13-257-20 चर्मवाससः अजिनवस्त्रान् । गायत्र्या कन्यया दिवीति झ.पाठः ॥ 13-257-22 ब्रह्मोत्तरं सन्तम् ॥ 13-257-23 निशाचरी अन्तर्हिता सरस्वती ॥ 13-257-27 पृथिवीभूतं पृथिव्यात्मकं भूतम् ॥
