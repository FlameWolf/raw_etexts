श्रीः
अध्यायः 150

भीष्मेण युधिष्ठिरम् प्रति पुरुषस्य मृतिसूचकलिङ्गैः स्वमरणनिश्चयेन भगवत्स्मरणादिपूर्वकं देहत्यागे स्वर्गभोगप्रकारस्य सुकृतशेषेण पुनर्भूलोके जननादिप्रकारादेश्च कथनम् ॥ 1 ॥

KK-13-01-150-001	'पराशर उवाच 
KK-13-01-150-001a	शुश्रूषानिरतो नित्यमरिष्टान्युपलक्षयेत् ।
KK-13-01-150-001c	त्रैवार्षिकं द्विवार्षिकं वा वार्षिकं वा समुत्थितम् ॥
KK-13-01-150-002a	षाण्मासिकं मासिकं वा साप्तरात्रिकमेव वा ।
KK-13-01-150-002c	सर्वांस्तदर्थान्वा विद्यात्तेषां चिह्नानि लक्षयेत् ॥
KK-13-01-150-003a	पुरुषं हिरण्मयं यस्तु तिष्ठन्तं दक्षिणामुखम् ।
KK-13-01-150-003c	लक्षयेदुत्तरेणैव मृत्युस्त्रैवार्षिको भवेत् ॥
KK-13-01-150-004a	शुद्धमण्डलमादित्यमरश्मिं सम्प्रपश्यतः ।
KK-13-01-150-004c	संवत्सरद्वयेनैव तस्य मृत्युं समादिशेत् ॥
KK-13-01-150-005a	ज्योत्स्नायामात्मनश्छायां सच्छिद्रां यः प्रपश्यति ।
KK-13-01-150-005c	मृत्युं संवत्सरेणैव जानीयात्सुविचक्षणः ॥
KK-13-01-150-006a	विशिरस्कां यदा छायां पश्येत्पुरुष आत्मनः ।
KK-13-01-150-006c	जानीयादात्मनो मृत्युं षाण्मासेनेह बुद्धिमान् ॥
KK-13-01-150-007a	कर्णौ पिधाय हस्ताभ्यां शब्दं न शृणुते यदि ।
KK-13-01-150-007c	जानीयादात्मनो मृत्युं मासेनैव विचक्षणः ॥
KK-13-01-150-008a	शवगन्धमुपाघ्राति अन्यद्वा सुरभिं नरः ।
KK-13-01-150-008c	देवतायतनस्थो वै सप्तरात्रेण मृत्युभाक् ॥
KK-13-01-150-009a	कर्णनासापनयनं दन्यदृष्टिविरागता ।
KK-13-01-150-009c	लुप्तसञ्ज्ञं हि करणं सद्यो मृत्युं समादिशेत् ॥
KK-13-01-150-010a	एवमेषामरिष्टानां पश्येदन्यतमं यदि ।
KK-13-01-150-010c	न तं कालं परीक्षेत यथाऽरिष्टं प्रकल्पितम् ॥
KK-13-01-150-011a	अभ्यासेन तु कालस्य गच्छेत पुलिनं शुचि ।
KK-13-01-150-011c	तत्र प्राणान्प्रमुञ्चेत तमीशानमनुस्मरन् ॥
KK-13-01-150-012a	ततोऽन्यदेहमासाद्य गान्धर्वं स्थानमाप्नुयात् ।
KK-13-01-150-012c	तत्रस्थो वसते विंशत्पद्मानि सुहहाद्युतिः ॥
KK-13-01-150-013a	गन्धर्वैश्चित्रसेनाद्यैः सहितः सत्कृतस्तथा ।
KK-13-01-150-013c	नीलवैडूर्यवर्णेन विमानेनावभासयन् ॥
KK-13-01-150-014a	नभस्थलमदीनात्मा सार्धमप्सरसां गणैः ।
KK-13-01-150-014c	छन्दकामानुसारी च तत्रतत्र महीयते ॥
KK-13-01-150-015a	मोदतेऽमरतुल्यात्मा सदाऽमरगणैः सह ।
KK-13-01-150-015c	पतितश्च क्षये काले क्षणेन विमलद्युतिः ॥
KK-13-01-150-016a	वैश्यस्य बहुवित्तस्य कुलेऽग्र्ये बहुगोधने ।
KK-13-01-150-016c	अवाप्य तत्र वै जन्म स पूतो देवकर्मणा ॥
KK-13-01-150-017a	छन्दसा जागतेनैव प्राप्तोपनयनं ततः ।
KK-13-01-150-017c	क्षौमवस्त्रोपकरणं द्विजत्वं समवाप्य तु ॥
KK-13-01-150-018a	अधीयमानो वेदार्थान्गुरुशुश्रूषणे रतः ।
KK-13-01-150-018c	ब्रह्मचारी जितक्रोधस्तपस्वी जायते ततः ॥
KK-13-01-150-019a	अधीत्य दक्षिणां दत्त्वा गुरवे विधिपूर्वकम् ।
KK-13-01-150-019c	कृतदारः समुपैति गृहस्थव्रतमुत्तमम् ॥
KK-13-01-150-020a	ददाति यजते चैव चज्ञैर्विपुलदक्षिणैः ।
KK-13-01-150-020c	अग्निहोत्रमुपासन्वै जुह्वच्चैव यथाविधिः ॥
KK-13-01-150-021a	धर्मं सञ्चिनुते नित्यं मृदुगामी जितेन्द्रियः ।
KK-13-01-150-021c	स कालपरिणामात्तु मृत्युना सम्प्रयुज्यते ॥
KK-13-01-150-022a	संस्कृतश्चाग्निहोत्रेण कृतपात्रोपधानवान् ।
KK-13-01-150-022c	संस्कृतो देहमुत्सृज्य मरुद्भिरुपपद्यते ॥
KK-13-01-150-023a	मरुद्भिः सहितश्चापि तुल्यतेजा महाद्युतिः ।
KK-13-01-150-023c	बालार्कसमवर्णेन विमानेन विराजता ॥
KK-13-01-150-024a	सुखं चरति तत्रस्थो गन्थर्वाप्सरसां गणैः ।
KK-13-01-150-024c	विरजोम्बरसंवीतस्तप्तकाञ्चनभूषणः ॥
KK-13-01-150-025a	छन्दकामानुसारी च द्विगुणं कालमावसेत् ।
KK-13-01-150-025c	सन्निवर्तेत कालेन स्थानादस्मात्परिच्युतः ॥
KK-13-01-150-026a	अवितृप्तविहारार्थो दिव्यभोगान्विहाय तु ।
KK-13-01-150-026c	सञ्जायते नृपकुले गजाश्वरथसङ्कुले ॥
KK-13-01-150-027a	पार्थिवीं श्रियमापन्नः श्रीमान्धर्मपतिर्यथा ।
KK-13-01-150-027c	जन्मप्रभृति संस्कारं चौलोपनयनानि च ॥
KK-13-01-150-028a	प्राप्य राजकुले तत्र यथावद्विधिपूर्वकम् ।
KK-13-01-150-028c	छ्दसा त्रैष्टुभेनेह द्विजत्वमुपनीयते ॥
KK-13-01-150-029a	अधीत्य वेदमखिलं धनुर्वेदं च मुख्यशः ।
KK-13-01-150-029c	समावृत्तस्ततः पित्रा यौवराज्येऽभिषिच्यते ॥
KK-13-01-150-030a	कृतदारक्रियः श्रीमान्राज्यं सम्प्राप्य धर्मतः ।
KK-13-01-150-030c	प्रजाः पालयते सम्यक् षड्भागकृतसंविधिः ॥
KK-13-01-150-031a	यज्ञैर्बहुभिरीजानः सम्यगाप्तार्थदक्षिणैः ।
KK-13-01-150-031c	प्रशासति महीं श्रीमान्राज्यमिन्द्रसमद्युतिः ॥
KK-13-01-150-032a	स्वधर्मनिरतो नित्यं पुत्रपौत्रसहायवान् ।
KK-13-01-150-032c	कालस्य वशमापन्नः प्राणांस्त्यजति संयुगे ॥
KK-13-01-150-033a	देवराजस्य भवनमिन्द्रलोकमवाप्नुते ।
KK-13-01-150-033c	सम्पूज्यमानस्त्रिदिवैर्विचचार यथासुखम् ॥
KK-13-01-150-034a	राजर्षिभिः पुण्यकृद्भिर्यथा देवपतिस्तथा ।
KK-13-01-150-034c	तैः स्तूयते वन्दिभिस्तु नानावाद्यैः प्रबोध्यते ॥
KK-13-01-150-035a	दिव्यजाम्बूनदमयं भ्राजमानं समन्ततः ।
KK-13-01-150-035c	वराप्सरोभिः सम्पूर्णं देवगन्धर्वसेवितम् ॥
KK-13-01-150-036a	यानमारुह्य विचरेद्यथा शक्रः शचीपतिः ।
KK-13-01-150-036c	स तत्र वसते षष्टिं पद्मानीह मुदान्वितः ॥
KK-13-01-150-037a	सर्वाँल्लोकाननुचरन्महर्द्धिरवभासयन् ।
KK-13-01-150-037c	अथ पुण्यक्षयात्तस्मात्स्थाप्यते भुवि भारत ।
KK-13-01-150-037e	जायते च द्विजकुले वेदवेदाङ्गपारगे ॥' 

इति श्रीमन्महाभारते अनुशासनपर्वणि दानधर्मपर्वणि पञ्चाशदधिकशततमोऽध्यायः ॥ 150 ॥
