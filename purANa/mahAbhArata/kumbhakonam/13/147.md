श्रीः
अध्यायः 147

भीष्मेण युधिष्ठिरम् प्रति ब्राह्मणादिधर्मनिरूपणपूर्वकं शूद्रस्य यतिशुश्रूषाप्रकारनिरूपणम् ॥ 1 ॥
	
KK-13-01-147-001	'पराशर उवाच 
KK-13-01-147-001a	क्षत्रा आरम्भयज्ञास्तु वीर्ययज्ञा विशः स्मृताः ।
KK-13-01-147-001c	शूद्रा परिचरायज्ञा जपयज्ञास्तु ब्राह्मणाः ॥
KK-13-01-147-002a	शुश्रूषाजीविनः शूद्रा वैश्या विपणिजीविनः ।
KK-13-01-147-002c	अनिष्टनिग्रहः क्षत्रा विप्राः स्वाध्यायजीविनः ॥
KK-13-01-147-003a	तपसा शोभते विप्रो राजन्यः पालनादिभिः ।
KK-13-01-147-003c	आतिथ्येन तथा वैश्यः शूद्रो दास्येन शोभते ॥
KK-13-01-147-004a	यतात्मना तु शूद्रेण शुश्रूषा नित्यमेव च |
KK-13-01-147-004c	कर्तव्या त्रिषु वर्णेषु प्रायेणाश्रमवासिषु ॥
KK-13-01-147-005a	अशक्तेन त्रिवर्गस्य सेव्या ह्याश्रमवासिनः ।
KK-13-01-147-005c	यथाशक्यं यथाप्रज्ञं यथाधर्मं यथाश्रुतम् ॥
KK-13-01-147-006ac	विशेषेणैव कर्तव्या शुश्रूषा भिक्षुकाश्रमे ॥
KK-13-01-147-007a	आश्रमाणां तु सर्वेषां चतुर्णां भिक्षुकाश्रमम् ।
KK-13-01-147-007c	प्रधानमिति वर्ण्यन्ते शिष्टाः शास्त्रविनिश्चये ॥
KK-13-01-147-008a	यच्चोपदिश्यते शिष्टैः श्रुतिस्मृतिविधानतः ।
KK-13-01-147-008c	तथाऽऽस्थेयमशक्तेन स धर्म इति निश्चितः ॥
KK-13-01-147-009a	अतोऽन्यथा तु कुर्वाणः श्रेयो नाप्नोति मानवः ।
KK-13-01-147-009c	तस्माद्भिक्षुषु शूद्रेण कार्यमात्महितं सदा ॥
KK-13-01-147-010a	इह यत्कुरुते श्रेयस्तत्प्रेत्य समुपाश्नुते ।
KK-13-01-147-010c	तच्चानसूयता कार्यं कर्तव्यं यद्धि मन्यते ॥
KK-13-01-147-011a	असूयता तु तस्येह फलं दुःखादवाप्यते ।
KK-13-01-147-011c	प्रियवादी जितक्रोधो वीततन्द्रीरमत्सरः ॥
KK-13-01-147-012a	क्षमावाञ्शीलसम्पन्नः सत्यधर्मपरायणः ।
KK-13-01-147-012c	आपद्भावेन कुर्याद्धि शुश्रूषां भिक्षुकाश्रमे ॥
KK-13-01-147-013a	अयं मे परमो धर्मस्त्वनेनेदं सुदुष्करम् ।
KK-13-01-147-013c	संसारसागरं घोरं तरिष्यामि न संशयः ॥
KK-13-01-147-014a	विभयो देहमुत्सृज्य यास्यामि परमां गतिम् ।
KK-13-01-147-014c	नातः परं ममाप्यन्य एष धर्मः सनातनः ॥
KK-13-01-147-015a	एवं सञ्चिन्त्य मनसा शूद्रो बुद्धिसमाधिना ।
KK-13-01-147-015c	कुर्यादविमना नित्यं शुश्रूषाधर्ममुत्तमम् ॥
KK-13-01-147-016a	शुश्रूषानियमेनेह भाव्यं शिष्टाशिना सदा ।
KK-13-01-147-016c	शमान्वितेन दान्तेन कार्याकार्यविदा सदा ॥
KK-13-01-147-017a	सर्वकार्येषु कृत्यानि कृतान्येव तु दुर्शयेत् ।
KK-13-01-147-017c	यथा प्रियो भवेद्भिक्षुस्तथा कार्यं प्रसाधयेत् ॥
KK-13-01-147-018a	यदकल्प्यं भवेद्भिक्षोर्न तत्कार्यं समाचरेत् ।
KK-13-01-147-018c	यथाऽऽश्रमस्याविरुद्धं धर्ममात्राभिसंहितम् ॥
KK-13-01-147-019a	तत्कार्यमविचारेण नित्यमेव शुभार्थिना ।
KK-13-01-147-019c	मनसा कर्ममा वाचा नित्यमेव प्रसादयेत् ॥
KK-13-01-147-020a	स्थातव्यं तिष्ठमानेषु गच्छमानाननुव्रजेत् ।
KK-13-01-147-020c	आसीनेष्वासितव्यं च नित्यमेवानुवर्तता ॥
KK-13-01-147-021a	धर्मलब्धेन स्नेहेन पादौ सम्पीडयेत्सदा ।
KK-13-01-147-021c	उद्वर्तनादींश्च तथा कुर्यादप्रतिचोदितः ॥
KK-13-01-147-022a	नैजकार्याणि कृत्वा तु नित्यं चैवानुचोदितः ।
KK-13-01-147-022c	यथाविधिरुपस्पृश्य संन्यस्य जलभाजनम् ॥
KK-13-01-147-023a	भिक्षूणां निलयं गत्वा प्रणम्य विधिपूर्वकम् ।
KK-13-01-147-023c	ब्रह्मपूर्वान्गुरूंस्तत्र प्रणम्य नियतेन्द्रियः ॥
KK-13-01-147-024a	तथाऽऽचार्यपुरोगाणामनुकुर्यान्नमस्क्रियाम् ।
KK-13-01-147-024c	स्वधर्मचारिणां चापि सुखं पृष्ट्वाऽभिवाद्य च ॥
KK-13-01-147-025a	यो भवेत्पूर्वसंसिद्धस्तुल्यकर्मा भवेत्सदा ।
KK-13-01-147-025c	तस्मै प्रणामः कर्तव्यो नेतरेषु कदाचन ॥
KK-13-01-147-026a	अनुक्त्वा तेषु चोत्थाय नित्यमेव यतव्रतः ।
KK-13-01-147-026c	सम्मार्जनमथो गत्वा कृत्वा चाप्युपलेपनम् ॥
KK-13-01-147-027a	ततः पुष्पबलिं दद्यापुष्पाण्यादाय धर्मतः ।
KK-13-01-147-027c	निष्क्रम्यावसथात्तूर्णमन्यत्कर्म समाचरेत् ॥
KK-13-01-147-028a	यथोपघातो न भवेत्स्वाध्यायेऽऽश्रमिणां तथा ।
KK-13-01-147-028c	उपघातं तु कुर्वाण एनसा सम्प्रयुज्यते ।
KK-13-01-147-028e	तथाऽऽत्मा प्रणिधातव्यो यथा ते प्रीतिमाप्नुयुः ॥
KK-13-01-147-029a	परिचारकोऽहं वर्णानां त्रयाणां धर्मतः स्मृतः ।
KK-13-01-147-029c	किमुताश्रमवृद्धानां यथालब्धोपजीविनाम् ॥
KK-13-01-147-030a	भिक्षूणां गतरागाणां केवलं ज्ञानदर्शिनाम् ।
KK-13-01-147-030c	विशेषेण मया कार्या शुश्रूषा नियतात्मना ॥
KK-13-01-147-031a	तेषां प्रसादात्तपसा प्राप्स्यामीष्टां शुभां गतिम् ।
KK-13-01-147-031c	एवमेतद्विनिश्चित्य यदि सेवेत भिक्षुकान् ।
KK-13-01-147-031e	विधिना स्वोपदिष्टेन प्राप्नोति परमां गतिम् ॥' 

इति श्रीमन्महाभारते अनुशासनपर्वणि दानधर्मपर्वणि सप्तचत्वारिंशदधिकशततमोऽध्यायः ॥ 147 ॥

7-147-1 हविर्यज्ञा विशः स्मृता इति ङ. थ. पाठः ॥
