श्रीः
अध्यायः 147

भीष्मेण युधिष्ठिरम् प्रति ब्राह्मणादिधर्मनिरूपणपूर्वकं शूद्रस्य यतिशुश्रूषाप्रकारनिरूपणम् ॥ 1 ॥
	
001	'पराशर उवाच 
001a	क्षत्रा आरम्भयज्ञास्तु वीर्ययज्ञा विशः स्मृताः ।
001c	शूद्रा परिचरायज्ञा जपयज्ञास्तु ब्राह्मणाः ॥
002a	शुश्रूषाजीविनः शूद्रा वैश्या विपणिजीविनः ।
002c	अनिष्टनिग्रहः क्षत्रा विप्राः स्वाध्यायजीविनः ॥
003a	तपसा शोभते विप्रो राजन्यः पालनादिभिः ।
003c	आतिथ्येन तथा वैश्यः शूद्रो दास्येन शोभते ॥
004a	यतात्मना तु शूद्रेण शुश्रूषा नित्यमेव च |
004c	कर्तव्या त्रिषु वर्णेषु प्रायेणाश्रमवासिषु ॥
005a	अशक्तेन त्रिवर्गस्य सेव्या ह्याश्रमवासिनः ।
005c	यथाशक्यं यथाप्रज्ञं यथाधर्मं यथाश्रुतम् ॥
006ac	विशेषेणैव कर्तव्या शुश्रूषा भिक्षुकाश्रमे ॥
007a	आश्रमाणां तु सर्वेषां चतुर्णां भिक्षुकाश्रमम् ।
007c	प्रधानमिति वर्ण्यन्ते शिष्टाः शास्त्रविनिश्चये ॥
008a	यच्चोपदिश्यते शिष्टैः श्रुतिस्मृतिविधानतः ।
008c	तथाऽऽस्थेयमशक्तेन स धर्म इति निश्चितः ॥
009a	अतोऽन्यथा तु कुर्वाणः श्रेयो नाप्नोति मानवः ।
009c	तस्माद्भिक्षुषु शूद्रेण कार्यमात्महितं सदा ॥
010a	इह यत्कुरुते श्रेयस्तत्प्रेत्य समुपाश्नुते ।
010c	तच्चानसूयता कार्यं कर्तव्यं यद्धि मन्यते ॥
011a	असूयता तु तस्येह फलं दुःखादवाप्यते ।
011c	प्रियवादी जितक्रोधो वीततन्द्रीरमत्सरः ॥
012a	क्षमावाञ्शीलसम्पन्नः सत्यधर्मपरायणः ।
012c	आपद्भावेन कुर्याद्धि शुश्रूषां भिक्षुकाश्रमे ॥
013a	अयं मे परमो धर्मस्त्वनेनेदं सुदुष्करम् ।
013c	संसारसागरं घोरं तरिष्यामि न संशयः ॥
014a	विभयो देहमुत्सृज्य यास्यामि परमां गतिम् ।
014c	नातः परं ममाप्यन्य एष धर्मः सनातनः ॥
015a	एवं सञ्चिन्त्य मनसा शूद्रो बुद्धिसमाधिना ।
015c	कुर्यादविमना नित्यं शुश्रूषाधर्ममुत्तमम् ॥
016a	शुश्रूषानियमेनेह भाव्यं शिष्टाशिना सदा ।
016c	शमान्वितेन दान्तेन कार्याकार्यविदा सदा ॥
017a	सर्वकार्येषु कृत्यानि कृतान्येव तु दुर्शयेत् ।
017c	यथा प्रियो भवेद्भिक्षुस्तथा कार्यं प्रसाधयेत् ॥
018a	यदकल्प्यं भवेद्भिक्षोर्न तत्कार्यं समाचरेत् ।
018c	यथाऽऽश्रमस्याविरुद्धं धर्ममात्राभिसंहितम् ॥
019a	तत्कार्यमविचारेण नित्यमेव शुभार्थिना ।
019c	मनसा कर्ममा वाचा नित्यमेव प्रसादयेत् ॥
020a	स्थातव्यं तिष्ठमानेषु गच्छमानाननुव्रजेत् ।
020c	आसीनेष्वासितव्यं च नित्यमेवानुवर्तता ॥
021a	धर्मलब्धेन स्नेहेन पादौ सम्पीडयेत्सदा ।
021c	उद्वर्तनादींश्च तथा कुर्यादप्रतिचोदितः ॥
022a	नैजकार्याणि कृत्वा तु नित्यं चैवानुचोदितः ।
022c	यथाविधिरुपस्पृश्य संन्यस्य जलभाजनम् ॥
023a	भिक्षूणां निलयं गत्वा प्रणम्य विधिपूर्वकम् ।
023c	ब्रह्मपूर्वान्गुरूंस्तत्र प्रणम्य नियतेन्द्रियः ॥
024a	तथाऽऽचार्यपुरोगाणामनुकुर्यान्नमस्क्रियाम् ।
024c	स्वधर्मचारिणां चापि सुखं पृष्ट्वाऽभिवाद्य च ॥
025a	यो भवेत्पूर्वसंसिद्धस्तुल्यकर्मा भवेत्सदा ।
025c	तस्मै प्रणामः कर्तव्यो नेतरेषु कदाचन ॥
026a	अनुक्त्वा तेषु चोत्थाय नित्यमेव यतव्रतः ।
026c	सम्मार्जनमथो गत्वा कृत्वा चाप्युपलेपनम् ॥
027a	ततः पुष्पबलिं दद्यापुष्पाण्यादाय धर्मतः ।
027c	निष्क्रम्यावसथात्तूर्णमन्यत्कर्म समाचरेत् ॥
028a	यथोपघातो न भवेत्स्वाध्यायेऽऽश्रमिणां तथा ।
028c	उपघातं तु कुर्वाण एनसा सम्प्रयुज्यते ।
028e	तथाऽऽत्मा प्रणिधातव्यो यथा ते प्रीतिमाप्नुयुः ॥
029a	परिचारकोऽहं वर्णानां त्रयाणां धर्मतः स्मृतः ।
029c	किमुताश्रमवृद्धानां यथालब्धोपजीविनाम् ॥
030a	भिक्षूणां गतरागाणां केवलं ज्ञानदर्शिनाम् ।
030c	विशेषेण मया कार्या शुश्रूषा नियतात्मना ॥
031a	तेषां प्रसादात्तपसा प्राप्स्यामीष्टां शुभां गतिम् ।
031c	एवमेतद्विनिश्चित्य यदि सेवेत भिक्षुकान् ।
031e	विधिना स्वोपदिष्टेन प्राप्नोति परमां गतिम् ॥' 

इति श्रीमन्महाभारते अनुशासनपर्वणि दानधर्मपर्वणि सप्तचत्वारिंशदधिकशततमोऽध्यायः ॥ 147 ॥

7-147-1 हविर्यज्ञा विशः स्मृता इति ङ. थ. पाठः ॥
