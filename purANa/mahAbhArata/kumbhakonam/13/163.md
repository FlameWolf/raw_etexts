श्रीः
अध्यायः 163

भीष्मेण युधिष्ठिरम् प्रति पक्षमासोपवासफलप्रतिपादकाङ्गिरोवचनानुवादः ॥ 1 ॥

001	युधिष्ठिर उवाच 
001a	सर्वेषामेव वर्णानां म्लेच्छानां च पितामह ।
001c	उपवासे मतिरियं कारणं च न विद्महे ॥
002a	ब्रह्मक्षत्रेण नियमाः कर्तव्या इति नः श्रुतम् ।
002c	उपवासे कथं तेषां कृतमस्ति पितामह ||
003a	नियमांश्चोपवासांश्च सर्वेषां ब्रूहि पार्थिव ।
003c	आप्नोति कां गतिं तात उपवासपरायणः ॥
004a	उपवासः परं पुण्यं पवित्रमपि चोत्तमम् |
004c	उपोष्येह नरश्रेष्ठ किं फलं प्रतिपद्यते ॥
005a	अधर्मान्मुच्यते केन धर्ममाप्नोति वा कथम् ।
005c	स्वर्गं पुण्यं च लभते कथं भरतसत्तम ॥
006a	उपोष्य चापि किं तेन प्रयोज्यं स्यान्नराधिप ।
006c	धर्मेण च सुखानर्थाँल्लभेद्येन ब्रवीहि मे ॥
007	वैशम्पायन उवाच 
007a	एवं ब्रुवाणं कौन्तेयं धर्मज्ञं धर्मतत्त्ववित् ।
007c	धर्मपुत्रमिदं वाक्यं भीष्मः शान्तनवोऽब्रवीत् ॥
008a	इदं खलु महाराज श्रुतमासीत्पुरातनम् ।
008c	उपावासविधौ श्रेष्ठा गुणा ये भरतर्षभ ॥
009a	प्राजापत्यमाङ्गिरसं पृष्टवानस्मि भारत ।
009c	यथा मां त्वं तथैवाहं पृष्टवांस्तं तपोधनम् ॥
010a	प्रश्नमेतं मया पृष्टो भगवानग्निसम्भवः ।
010c	उपवासविधिं पुण्यमाचष्ट भरतर्षभ ॥
011	अङ्गिरा उवाच 
011a	ब्रह्मक्षत्रे त्रिरात्रं तु विहितं कुरुनन्दन ।
011c	द्विस्त्रिरात्रमथैकाहं निर्दिष्टं पुरुषर्षभ ॥
012a	वैश्याः शूद्राश्च यन्मोहादुपवासं प्रकुर्वते ।
012c	त्रिरात्रं वा द्विरात्रं वा तयोर्व्युष्टिर्न विद्यते ॥
013a	चतुर्थभक्तक्षपणं वैश्ये शूद्रे विधीयते ।
013c	त्रिरात्रं न तु धर्मज्ञैर्विहितं ब्रह्मवादिभिः ॥
014a	पञ्चम्यां वाऽपि षष्ठ्यां च पौर्णमास्यां च भारत ।
014c	उपोष्य एकभक्तेन नियतात्मा जितेन्द्रियः ॥
015a	क्षमावान्रूपसम्पन्नः सुरभिश्चैव जायते ।
015c	नानपत्यो भवेत्प्राज्ञो दरिद्रो वा कदाचन ॥
016a	यजिष्णुः पञ्चमीं षष्ठीं कुले भोजयते द्विजान् ।
016c	अष्टमीमथ कौरव्य कृष्णपक्षे चतुर्दशीम् ।
016e	उपोष्य व्याधिरहितो वीर्यवानभिजायते ॥
017a	मार्गशीर्षं तु वै मासमेकभक्तेन यः क्षिपेत् ।
017c	भोजयेच्च द्विजाञ्शक्त्या स मुच्येद्व्याधिकिल्बिषैः ॥
018a	सर्वकल्याणसम्पूर्णः सर्वौषधिसमन्वितः ।
018c	कृषिभागी बहुधनो बहुधान्यश्च जायते ॥
019a	पौषमासं तु कौन्तेय भक्तेनैकेन यः क्षिपेत् ।
019c	सुभगो दर्शनीयश्च यशोभागी च जायते ॥
020a	पितृभक्तो माघमासं यः क्षिपेदेकभोजनः ।
020c	श्रीमत्कुले ज्ञातिमध्ये सुभगत्वं प्रपद्यते ॥
021a	भगदैवतमासं तु एकभक्तेन यः क्षिपेत् ।
021c	'सुभगो दर्शनीयश्च यशोभागी च जायते ।'
021e	स्त्रीषु वल्लभतां याति वश्याश्चास्य भवन्ति ताः ॥
022a	चैत्रं तु नियतो मासमेकभक्तेन यः क्षिपेत् ।
022c	सुवर्णमणिमुक्ताढ्ये कुले महति जायते ॥
023a	निस्तरेदेकभक्तेन वैशाखं यो जितेन्द्रियः ।
023c	नरो वा यदि वा नारी ज्ञातीनां श्रेष्ठतां व्रजेत् ॥
024a	ज्येष्ठामूलं तु यो मासमेकभक्तेन सङ्क्षिपेत् ।
024c	ऐश्वर्यमतुलं श्रेष्ठं पुमान्स्त्री वा प्रपद्यते ॥
025a	आषाढमेकभक्तेन स्थित्वा मासमतन्द्रितः ।
025c	बहुधान्यो बहुधनो बहुपुत्रश्च जायते ॥
026a	श्रावणं नियतो मासमेकभक्तेन यः क्षिपेत् ।
026c	रूपद्रविणसम्पन्नः सुखी भवति नित्यशः ।
026e	बहुभार्यो बहुधनो बहुपुत्रश्च जायते ॥
027a	प्रौष्ठपादं तु यो मासमेकाहारो भवेन्नरः ।
027c	गवाढ्यं स्फीतमचलमैश्वर्यं प्रतिपद्यते ॥
028a	तथैवाश्वयुजं मासमेकभक्तेन यः क्षिपेत् ।
028c	प्रज्ञावान्वाहनाढ्यश्च बहुपुत्रश्च जायते ॥
029a	कार्तिकं तु नरो मासं यः कुर्यादेकभोजनम् ।
029c	शूरश्च बहुभार्यश्च कीर्तिमांश्चैव जायते ॥
030a	इति मासा नरव्याघ्र क्षिपतां परिकीर्तिताः ।
030c	तिथीनां नियमा ये तु शृणु तानपि पार्थिव ॥
031a	पक्षेपक्षे गते यस्तु भक्तमश्नाति भारत ।
031c	गवाढ्यो बहुपुत्रश्च दीर्घायुश्च स जायते ॥
032a	मासिमासि त्रिरात्राणि कृत्वा वर्षाणि द्वादश ।
032c	गणाधिपत्यं प्राप्नोति निःसपत्नमनाविलम् ॥
033a	एते तु नियमाः सर्वे कर्तव्याः शरदो दश ।
033c	द्वे चान्ये भरतश्रेष्ठ प्रवृत्तिरनुकीर्तिता ॥
034a	यस्तु प्रातस्तथा सायं भुञ्जानो नान्तरा पिबेत् ।
034c	अहिंसानिरतो नित्यं जुह्वानो जातवेदसम् ॥
035a	षड्भिः स वर्षैर्नृपते सिध्यते नात्र संशयः ।
035c	अग्निष्टोमस्य यज्ञस्य फलं प्राप्नोति मानवः ॥
036a	अधिवासे सोप्सरसां नृत्यगीतविनादिते ।
036c	रमते स्त्रीसहस्राढ्ये सुकुती विरजा नरः ॥
037a	तप्तकाञ्चनवर्णाभं विमानमधिरोहति ।
037c	पूर्णं वर्षसहस्रं च ब्रह्मिलोके महीयते ।
037e	तत्क्षयादिह चागम्य माहात्म्यं प्रतिपद्यते ॥
038a	यस्तु संवत्सरं पूर्णमेकाहारो भवेन्नरः ।
038c	अतिरात्रस्य यज्ञस्य स फलं समुपाश्नुते ॥
039a	त्रिंशद्वर्षसहस्राणि स्वर्गे च स महीयते ।
039c	तत्क्षयादिह चागम्य माहात्म्यं प्रतिपद्यते ॥
040a	यस्तु संवत्सरं पूर्णं चतुर्थं भक्तमश्नुते ।
040c	अहिंसानिरतो नित्यं सत्यवाग्विजितेन्द्रियः ॥
041a	वाजपेयस्य यज्ञस्य स फलं समुपाश्नुते ।
041c	त्रिंशद्वर्षसहस्राणि स्वर्गलोके महीयते ॥
042a	षष्ठे काले तु कौन्तेय नरः संवत्सरं क्षिपन् ।
042c	अश्वमेधस्य यज्ञस्य फलं प्राप्नोति मानवः ॥
043a	चक्रवाकप्रयुक्तेन विमानेन स गच्छति ।
043c	चत्वारिंशत्सहस्राणि वर्षाणि दिवि मोदते ॥
044a	अष्टमेन तु भक्तेन जीवन्संवत्सरं नृप ।
044c	गवामयनयज्ञस्य फलं प्राप्नोति मानवः ॥
045a	हंससारसयुक्तेन विमानेन स गच्छति ।
045c	पञ्चाशतं सहस्राणि वर्षाणां दिवि मोदते ॥
046a	पक्षेपक्षे गते राजन्योऽश्नीयाद्वर्षमेव तु ।
046c	षण्मासानशनं तस्य भगवानङ्गिराऽब्रवीत् ।
046e	षष्टिं वर्षसहस्राणि दिवमावसते च सः ॥
047a	वीणानां वल्लकीनां च वेणूनां च विशाम्पते ।
047c	सुघोषैर्मधुरैः शब्दैः सुप्तः स प्रतिबोध्यते ॥
048a	संवत्सरमिहैकं तु मासिमासि पिबेदपः ।
048c	फलं विश्वजितस्तात प्राप्नोति स नरो नृप ॥
049a	सिंहव्याघ्रप्रयुक्तेन विमानेन स गच्छति ।
049c	सप्ततिं च सहस्राणि वर्षाणां दिवि मोदते ॥
050a	मासादूर्ध्वं नरव्याघ्र नोपवासो विधीयते ।
050c	विधिं त्वनशनस्याहुः पार्थ धर्मविदो जनाः ॥
051a	अनार्तो व्याधिरहितो गच्छेदनशनं तु यः ।
051c	पदेपदे यज्ञफलं स प्राप्नोति न संशयः ॥
052a	दिवं हंसप्रयुक्तेन विमानेन स गच्छति ।
052c	शतं वर्षसहस्राणां मोदते स दिवि प्रभो ॥
053a	शतं चाप्सरसः कन्या रमयन्त्यपि तं नरम् ।
053c	आर्तो वा व्याधितो वाऽपि गच्छेदनशनं तु यः ॥
054a	शतं वर्षसहस्राणां मोदते स दिवि प्रभो ।
054c	काञ्चीनूपुरशब्देन सुप्तश्चैव प्रबोध्यते ॥
055a	सहस्रहंसयुक्तेन विमानेन तु गच्छति ।
055c	स गत्वा स्त्रीशताकीर्णे रमते भरतर्षभ ॥
056a	क्षीणस्याप्यायनं दृष्टं क्षतस्य क्षतरोहणम् ।
056c	व्याधितस्यौषधग्रामः क्रुद्धस्य च प्रसादनम् ॥
057a	दुःखितस्यार्तपूर्वस्य द्रव्याणां प्रतिपादनम् ।
057c	न चैतद्रोचते तेषां ये धनैः सुखमेधिताः ॥
058a	अतः स कामसंयुक्ते विमाने हेमसन्निभे ।
058c	रमते स्त्रीशताकीर्णे पुरुषोऽलङ्कृतः शुचिः ॥
059a	स्वस्थः सफलसङ्कल्पः सुखी विगतकल्मषः ।
059c	अनश्नन्देहमुत्सृज्य फलं प्राप्नोति मानवः ॥
060a	बालसूर्यप्रतीकाशे विमाने सोमवर्चसि ।
060c	वैदूर्यमुक्ताखचिते वीणामुरजनादिते ॥
061a	पताकादीपिकाकीर्णे दिव्यघण्टानिनादिते ।
061c	स्त्रीसहस्रानुचरिते स नरः सुखमेधते ॥
062a	यावन्ति रोमकूपाणि तस्य गात्रेषु पाण्डव ।
062c	तावन्त्येव सहस्राणि वर्षाणां दिवि मोदते ॥
063a	नास्ति वेदात्परं शास्त्रं नास्ति मातृसमो गुरुः ।
063c	न धर्मात्परमो लाभस्तपो नानशनात्परम् ॥
064a	ब्राह्मणेभ्यः परं नास्ति पावनं दिवि चेह च ।
064c	उपवासैस्तथा तुल्यं तपःकर्म न विद्यते ॥
065a	उपोष्य विधिवद्देवास्त्रिदिवं प्रतिपेदिरे ।
065c	ऋषयश्च परां सिद्धिमुपवासैरवाप्नुवन् ॥
066a	दिव्यवर्षसहस्राणि विश्वामित्रेण धीमता ।
066c	क्षान्तमेकेन भक्तेन तेन विप्रत्वमागतम् ॥
067a	च्यवनो जमदग्निश्च वसिष्ठो गौतमो भृगुः ।
067c	सर्व एव दिवं प्राप्ताः क्षमावन्तो महर्षयः ॥
068a	इदमङ्गिरसा पूर्वं महर्षिभ्यः प्रदर्शितम् ।
068c	यः प्रदर्शयते नित्यं न स दुःखमवाप्नुते ॥
069a	इमं तु कौन्तेय यथाक्रमं विधिं प्रवर्तितं ह्यङ्गिरसा महर्षिणा ।
069c	पठेच्च यो वै शृणुयाच्च नित्यदा न विद्यते तस्य नरस्य किल्बिषम् ॥
070a	विमुच्यते चापि स सर्वसङ्करैर्न चास्य दोषैरभिभूयते मनः ।
070c	वियोनिजानां च विजानते रुतं ध्रुवां च कीर्तिं लभते नरोत्तमः ॥ 

इति श्रीमन्महाभारते अनुशासनपर्वणि दानधर्मपर्वणि त्रिष्ट्यधिकशततमोऽध्यायः ॥ 163 ॥

7-163-12 व्युष्टिः फलम् ॥ 7-163-13 दिनस्य द्वे भक्ते तत्र चतुर्थस्य भक्तस्य क्षपणम् । द्विरात्रमभोजनमित्यर्थः ॥ 7-163-16 यजिष्णुः देवतापूजनशीलः कुले स एव महानन्नदाता भवतीत्यर्थः ॥ 7-163-24 ज्येष्ठामूलं ज्येष्ठमासम् ॥ 7-163-28 मृजावान् वाहनाढ्यश्च इति झ. पाठः ॥ 7-163-31 सर्वेषु मासेष्वेकैकस्मिन्पक्षे गते द्वितीयपक्षे भक्तमेकभक्तमश्नाति ॥ 7-163-57 दुःखितस्यार्थमानाभ्यां दुःखानां प्रतिषेधनम् इति झ. पाठः ॥ 7-163-70 वियोनिजानां पक्ष्यादीनां रुतं शब्दं विजानते विजानीते ॥
