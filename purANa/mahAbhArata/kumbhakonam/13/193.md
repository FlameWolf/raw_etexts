श्रीः
अध्यायः 193

भीष्मेण युधिष्ठिरम् प्रत्यरुन्धतीचित्रगुप्तोदितधर्मरहस्यकथनम् ॥ 1 ॥

001	[भीष्म उवाच 
001a	ततस्त्वृषिगणाः सर्वे पितरश्च सदेवताः ।
001c	अरुन्धतीं तपोवृद्धामपृच्छन्त समाहिताः ॥
002a	समानशीलां वीर्येण वसिष्ठस्य महात्मनः ।
002c	त्वत्तो धर्मरहस्यानि श्रोतुमिच्छामहे वयम् ।
002e	यत्ते गुह्यतमं भद्रे तत्प्रभाषितुमर्हसि ॥
003	अरुन्धत्युवाच 
003a	तपोवृद्धिर्मया प्राप्ता भवतां स्मरणेन वै ।
003c	भवतां च प्रसादेन धर्मान्वक्ष्यामि शाश्वतान् ॥
004a	सगुह्यान्सरहस्यांश्च ताञ्शृणुध्वमशेषतः ।
004c	श्रद्दधाने प्रयोक्तव्या यस्य शुद्धं तथा मनः ॥
005a	अश्रद्दधानो मानी च ब्रह्महा गुरुतल्पगः ।
005c	असम्भाष्या हि चत्वारो नैषां धर्मं प्रकाशयेत् ॥
006a	अहन्यहनि यो दद्यात्कपिलां द्वादशीः समाः ।
006c	मासिमासि च सत्रेण यो यजेत सदा नरः ॥
007a	गवां शतसहस्रं च यो दद्याज्ज्येष्ठपुष्करे ।
007c	न तद्धर्मफलं तुल्यमतिथिर्यस्य तुष्यति ॥
008a	श्रूयतां चापरो धर्मो मनुष्याणां सुखावहः ।
008c	श्रद्दधानेन कर्तव्यः सरहस्यो महाफलः ॥
009a	कल्यमुत्थाय गोमध्ये गृह्य दर्भान्सहोदकान् ।
009c	निषिञ्चेत गवां शृङ्गे मस्तकेन च तज्जलम् ।
009e	प्रतीच्छेत निराहारस्तस्य धर्मफलं शृणु ॥
010a	श्रूयन्ते यानि तीर्थानि त्रिषु लोकेषु कानिचित् ।
010c	सिद्धचारणजुष्टानि सेवितानि महर्षिभिः ।
010e	अभिषेकः समस्तेषां गवां शृङ्गोदकस्य च ॥
011a	साधुसाध्विति चोद्दिष्टं दैवतैः पितृभिस्तथा ।
011c	भूतैश्चैव सुसंहृष्टैः पूजिता साऽप्यरुन्धती ॥
012	पितामह उवाच 
012a	अहो धर्मो महाभागे सरहस्य उदाहृतः ।
012c	वरं ददामि ते धन्ये तपस्ते वर्दतां सदा ॥
013	यम उवाच 
013a	रमणीया कथा दिव्या युष्मत्तो या मया श्रुता ।
013c	श्रूयतां चित्रगुप्तस्य भाषितं मम च प्रियम् ॥
014a	रहस्यं धर्मसंयुक्तं शक्यं श्रोतुं महर्षिभिः ।
014c	श्रद्दधानेन मर्त्येन आत्मनो हितमिच्छाता ॥
015a	न हि पुण्यं तथा पापं कृतं किञ्चिद्विनश्यति ।
015c	पर्वकाले च यत्किञ्चिदादित्यं चाधितिष्ठति ॥
016a	प्रेतलोकं गते मर्त्ये तत्तत्सर्वं विभावसुः ।
016c	प्रतिजानाति पुण्यात्मा तच्च तत्रोपयुज्यते ॥
017a	किञ्चिद्धर्मं प्रवक्ष्यामि चित्रगुप्तमतं शुभम् ।
017c	पानीयं चैव दीपं च दातव्यं सततं तथा ॥
018a	उपानहौ च च्छत्रं च कपिला च यथातथम् ।
018c	पुष्करे कपिला देया ब्राह्मणे वेदपारगे ॥
019a	अग्निहोत्रं च यत्नेन सर्वशः प्रतिपालयेत् ।
019c	अयं चैवापरो धर्मश्चित्रगुप्तेन भाषितः ॥
020a	फलमस्य पृथक्त्वेन श्रोतुमर्हन्ति सत्तमाः ।
020c	प्रलयं सर्वभूतैस्तु गन्तव्यं कालपर्ययात् ॥
021a	तत्र दुर्गमनुप्राप्ताः क्षुत्तृष्णापरिपीडिताः ।
021c	दह्यमाना विपच्यन्ते न तत्रास्ति पलायनम् ॥
022a	अन्धकारं तमो घोरं प्रविशन्त्यल्पबुद्धयः ।
022c	तत्र धर्मं प्रवक्ष्यामि येन दुर्गाणि सन्तरेत् ॥
023a	अल्पव्ययं महार्थं च प्रेत्य चैव सुखोदयम् ।
023c	पानीयस्य गुणा दिव्याः प्रेतलोके विशेषतः ॥
024a	तत्र पुण्योदका नाम नदी तेषां विधीयते ।
024c	अक्षयं सलिलं तत्र शीतलं ह्यमृतोपमम् ॥
025a	स तत्र तोयं पिबति पानीयं यः प्रयच्छति ।
025c	प्रदीपस्य प्रदानेन श्रूयतां गुणविस्तरः ॥
026a	तमोन्धकारं नियतं दीपदो न प्रपश्यति ।
026c	प्रभां चास्य प्रयच्छन्ति सोमभास्करपावकाः ।
026e	देवताश्चानुमन्यन्ते विमलाः सर्वतो दिशः ॥
027a	द्योततें च यथाऽऽदित्यः प्रेतलोकगतो नरः ।
027c	तस्माद्दीपः प्रदातव्यः पानीयं च विशेषतः ॥
028a	कपिलां ये प्रयच्छन्ति ब्राह्मणे वेदपारगे ।
028c	पुष्करे च विशेषेण श्रूयतां तस्य यत्फलम् ॥
029a	गोशतं सवृषं तेन दत्तं भवति शाश्वतम् ।
029c	पापं कर्म च यत्किञ्चिद्ब्रह्महत्यासमं भवेत् ।
029e	शोधयेत्कपिला ह्येका प्रदत्तं गोशतं यथा ॥
030a	तस्मात्तु कपिला देया कौमुद्यां ज्येष्ठपुष्करे ।
030c	न तेषां विषमं किञ्चिन्न दुःखं न च कण्टकाः ॥
031a	उपानहौ च यो दद्यात्पात्रभूते द्विजोत्तमे ।
031c	छत्रदाने सुखां छायां लभते परलोकगः ॥
032a	न हि दत्तस्य दानस्य नाशोऽस्तीह कदाचन ।
032c	चित्रगुप्तमतं श्रुत्वा हृष्टरोमा विभावसुः ॥
033a	उवाच देवताः सर्वाः पितॄंश्चैव महाद्युतिः ।
033c	श्रुतं हि चित्रगुप्तस्य धर्मगुह्यं महात्मनः ॥
034a	श्रद्दधानाश्च ये मर्त्या ब्राह्मणेषु महात्मसु ।
034c	दानमेतत्प्रयच्छन्ति न तेषां विद्यते भयम् ॥
035a	धर्मदोषास्त्विमे पञ्च येषां नास्तीह निष्कृतिः ।
035c	असम्भाष्या अनाचारा वर्जनीया नराधमाः ॥
036a	ब्रह्महा चैव गोघ्नश्च परदाररतश्च यः ।
036c	अश्रद्दधानश्च नरः स्त्रियं यश्चोपजीवति ॥
037a	प्रेतलोकगता ह्येते नरके पापकर्मिणः ।
037c	पच्यन्ते वै यथा मीनाः पूयशोणितभोजनाः ॥
038a	असम्भाष्याः पितॄणां च देवानां चैव पञ्च ते ।
038c	स्नातकानां च विप्राणां ये चान्ये च तपोधनाः ॥ 

इति श्रीमन्महाभारते अनुशासनपर्वणि दानधर्मपर्वणि त्रिनवत्यधिकशततमोऽध्यायः ॥ 193 ॥

13-193-4 प्रयोक्तव्या धर्मा वाच्याः ॥ 13-193-16 प्रतीजानात्यर्पयति । उपयुज्यते पुण्यपापकर्ता ॥ 13-193-20 प्रकृष्टो लयोऽदर्शनं यस्मात्तत्प्रलयं मरणम् ॥
