श्रीः
अध्यायः 193

भीष्मेण युधिष्ठिरम् प्रत्यरुन्धतीचित्रगुप्तोदितधर्मरहस्यकथनम् ॥ 1 ॥

KK-13-01-193-001	[भीष्म उवाच 
KK-13-01-193-001a	ततस्त्वृषिगणाः सर्वे पितरश्च सदेवताः ।
KK-13-01-193-001c	अरुन्धतीं तपोवृद्धामपृच्छन्त समाहिताः ॥
KK-13-01-193-002a	समानशीलां वीर्येण वसिष्ठस्य महात्मनः ।
KK-13-01-193-002c	त्वत्तो धर्मरहस्यानि श्रोतुमिच्छामहे वयम् ।
KK-13-01-193-002e	यत्ते गुह्यतमं भद्रे तत्प्रभाषितुमर्हसि ॥
KK-13-01-193-003	अरुन्धत्युवाच 
KK-13-01-193-003a	तपोवृद्धिर्मया प्राप्ता भवतां स्मरणेन वै ।
KK-13-01-193-003c	भवतां च प्रसादेन धर्मान्वक्ष्यामि शाश्वतान् ॥
KK-13-01-193-004a	सगुह्यान्सरहस्यांश्च ताञ्शृणुध्वमशेषतः ।
KK-13-01-193-004c	श्रद्दधाने प्रयोक्तव्या यस्य शुद्धं तथा मनः ॥
KK-13-01-193-005a	अश्रद्दधानो मानी च ब्रह्महा गुरुतल्पगः ।
KK-13-01-193-005c	असम्भाष्या हि चत्वारो नैषां धर्मं प्रकाशयेत् ॥
KK-13-01-193-006a	अहन्यहनि यो दद्यात्कपिलां द्वादशीः समाः ।
KK-13-01-193-006c	मासिमासि च सत्रेण यो यजेत सदा नरः ॥
KK-13-01-193-007a	गवां शतसहस्रं च यो दद्याज्ज्येष्ठपुष्करे ।
KK-13-01-193-007c	न तद्धर्मफलं तुल्यमतिथिर्यस्य तुष्यति ॥
KK-13-01-193-008a	श्रूयतां चापरो धर्मो मनुष्याणां सुखावहः ।
KK-13-01-193-008c	श्रद्दधानेन कर्तव्यः सरहस्यो महाफलः ॥
KK-13-01-193-009a	कल्यमुत्थाय गोमध्ये गृह्य दर्भान्सहोदकान् ।
KK-13-01-193-009c	निषिञ्चेत गवां शृङ्गे मस्तकेन च तज्जलम् ।
KK-13-01-193-009e	प्रतीच्छेत निराहारस्तस्य धर्मफलं शृणु ॥
KK-13-01-193-010a	श्रूयन्ते यानि तीर्थानि त्रिषु लोकेषु कानिचित् ।
KK-13-01-193-010c	सिद्धचारणजुष्टानि सेवितानि महर्षिभिः ।
KK-13-01-193-010e	अभिषेकः समस्तेषां गवां शृङ्गोदकस्य च ॥
KK-13-01-193-011a	साधुसाध्विति चोद्दिष्टं दैवतैः पितृभिस्तथा ।
KK-13-01-193-011c	भूतैश्चैव सुसंहृष्टैः पूजिता साऽप्यरुन्धती ॥
KK-13-01-193-012	पितामह उवाच 
KK-13-01-193-012a	अहो धर्मो महाभागे सरहस्य उदाहृतः ।
KK-13-01-193-012c	वरं ददामि ते धन्ये तपस्ते वर्दतां सदा ॥
KK-13-01-193-013	यम उवाच 
KK-13-01-193-013a	रमणीया कथा दिव्या युष्मत्तो या मया श्रुता ।
KK-13-01-193-013c	श्रूयतां चित्रगुप्तस्य भाषितं मम च प्रियम् ॥
KK-13-01-193-014a	रहस्यं धर्मसंयुक्तं शक्यं श्रोतुं महर्षिभिः ।
KK-13-01-193-014c	श्रद्दधानेन मर्त्येन आत्मनो हितमिच्छाता ॥
KK-13-01-193-015a	न हि पुण्यं तथा पापं कृतं किञ्चिद्विनश्यति ।
KK-13-01-193-015c	पर्वकाले च यत्किञ्चिदादित्यं चाधितिष्ठति ॥
KK-13-01-193-016a	प्रेतलोकं गते मर्त्ये तत्तत्सर्वं विभावसुः ।
KK-13-01-193-016c	प्रतिजानाति पुण्यात्मा तच्च तत्रोपयुज्यते ॥
KK-13-01-193-017a	किञ्चिद्धर्मं प्रवक्ष्यामि चित्रगुप्तमतं शुभम् ।
KK-13-01-193-017c	पानीयं चैव दीपं च दातव्यं सततं तथा ॥
KK-13-01-193-018a	उपानहौ च च्छत्रं च कपिला च यथातथम् ।
KK-13-01-193-018c	पुष्करे कपिला देया ब्राह्मणे वेदपारगे ॥
KK-13-01-193-019a	अग्निहोत्रं च यत्नेन सर्वशः प्रतिपालयेत् ।
KK-13-01-193-019c	अयं चैवापरो धर्मश्चित्रगुप्तेन भाषितः ॥
KK-13-01-193-020a	फलमस्य पृथक्त्वेन श्रोतुमर्हन्ति सत्तमाः ।
KK-13-01-193-020c	प्रलयं सर्वभूतैस्तु गन्तव्यं कालपर्ययात् ॥
KK-13-01-193-021a	तत्र दुर्गमनुप्राप्ताः क्षुत्तृष्णापरिपीडिताः ।
KK-13-01-193-021c	दह्यमाना विपच्यन्ते न तत्रास्ति पलायनम् ॥
KK-13-01-193-022a	अन्धकारं तमो घोरं प्रविशन्त्यल्पबुद्धयः ।
KK-13-01-193-022c	तत्र धर्मं प्रवक्ष्यामि येन दुर्गाणि सन्तरेत् ॥
KK-13-01-193-023a	अल्पव्ययं महार्थं च प्रेत्य चैव सुखोदयम् ।
KK-13-01-193-023c	पानीयस्य गुणा दिव्याः प्रेतलोके विशेषतः ॥
KK-13-01-193-024a	तत्र पुण्योदका नाम नदी तेषां विधीयते ।
KK-13-01-193-024c	अक्षयं सलिलं तत्र शीतलं ह्यमृतोपमम् ॥
KK-13-01-193-025a	स तत्र तोयं पिबति पानीयं यः प्रयच्छति ।
KK-13-01-193-025c	प्रदीपस्य प्रदानेन श्रूयतां गुणविस्तरः ॥
KK-13-01-193-026a	तमोन्धकारं नियतं दीपदो न प्रपश्यति ।
KK-13-01-193-026c	प्रभां चास्य प्रयच्छन्ति सोमभास्करपावकाः ।
KK-13-01-193-026e	देवताश्चानुमन्यन्ते विमलाः सर्वतो दिशः ॥
KK-13-01-193-027a	द्योततें च यथाऽऽदित्यः प्रेतलोकगतो नरः ।
KK-13-01-193-027c	तस्माद्दीपः प्रदातव्यः पानीयं च विशेषतः ॥
KK-13-01-193-028a	कपिलां ये प्रयच्छन्ति ब्राह्मणे वेदपारगे ।
KK-13-01-193-028c	पुष्करे च विशेषेण श्रूयतां तस्य यत्फलम् ॥
KK-13-01-193-029a	गोशतं सवृषं तेन दत्तं भवति शाश्वतम् ।
KK-13-01-193-029c	पापं कर्म च यत्किञ्चिद्ब्रह्महत्यासमं भवेत् ।
KK-13-01-193-029e	शोधयेत्कपिला ह्येका प्रदत्तं गोशतं यथा ॥
KK-13-01-193-030a	तस्मात्तु कपिला देया कौमुद्यां ज्येष्ठपुष्करे ।
KK-13-01-193-030c	न तेषां विषमं किञ्चिन्न दुःखं न च कण्टकाः ॥
KK-13-01-193-031a	उपानहौ च यो दद्यात्पात्रभूते द्विजोत्तमे ।
KK-13-01-193-031c	छत्रदाने सुखां छायां लभते परलोकगः ॥
KK-13-01-193-032a	न हि दत्तस्य दानस्य नाशोऽस्तीह कदाचन ।
KK-13-01-193-032c	चित्रगुप्तमतं श्रुत्वा हृष्टरोमा विभावसुः ॥
KK-13-01-193-033a	उवाच देवताः सर्वाः पितॄंश्चैव महाद्युतिः ।
KK-13-01-193-033c	श्रुतं हि चित्रगुप्तस्य धर्मगुह्यं महात्मनः ॥
KK-13-01-193-034a	श्रद्दधानाश्च ये मर्त्या ब्राह्मणेषु महात्मसु ।
KK-13-01-193-034c	दानमेतत्प्रयच्छन्ति न तेषां विद्यते भयम् ॥
KK-13-01-193-035a	धर्मदोषास्त्विमे पञ्च येषां नास्तीह निष्कृतिः ।
KK-13-01-193-035c	असम्भाष्या अनाचारा वर्जनीया नराधमाः ॥
KK-13-01-193-036a	ब्रह्महा चैव गोघ्नश्च परदाररतश्च यः ।
KK-13-01-193-036c	अश्रद्दधानश्च नरः स्त्रियं यश्चोपजीवति ॥
KK-13-01-193-037a	प्रेतलोकगता ह्येते नरके पापकर्मिणः ।
KK-13-01-193-037c	पच्यन्ते वै यथा मीनाः पूयशोणितभोजनाः ॥
KK-13-01-193-038a	असम्भाष्याः पितॄणां च देवानां चैव पञ्च ते ।
KK-13-01-193-038c	स्नातकानां च विप्राणां ये चान्ये च तपोधनाः ॥ 

इति श्रीमन्महाभारते अनुशासनपर्वणि दानधर्मपर्वणि त्रिनवत्यधिकशततमोऽध्यायः ॥ 193 ॥

13-193-4 प्रयोक्तव्या धर्मा वाच्याः ॥ 13-193-16 प्रतीजानात्यर्पयति । उपयुज्यते पुण्यपापकर्ता ॥ 13-193-20 प्रकृष्टो लयोऽदर्शनं यस्मात्तत्प्रलयं मरणम् ॥
