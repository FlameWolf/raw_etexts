श्रीः
अध्यायः 178

भीष्मेण युधिष्ठिरम् प्रति मांसगतगुणकथनपूर्वकं तद्भक्षणगर्हणम् ॥ 1 ॥ तथा दयाया अहिंसायाश्च प्रशंसनम् ॥ 2 ॥

001	युधिष्ठिर उवाच 
001a	इमे वै मानवा लोके भृशं मांसेषु गृद्धिनः ।
001c	विसृज्य विविधान्भक्ष्यान्महारक्षोगणा इव ॥
002a	अपूपान्विविधाकाराञ्शाकानि विविधानि च ।
002c	पादपान्रससंयुक्तान्न चेच्छन्ति यथाऽऽमिषम् ॥
003a	तत्र मे बुद्धिरत्रेव विषये परिमुह्यते ।
003c	न मन्ये रसतः किञ्चिन्मांसतोऽस्तीति किञ्चन ॥
004a	तदिच्छामि गुणाञ्श्रोतुं मांसस्याभक्षणे प्रभो ।
004c	भक्षणे चैव ये दोषास्तांश्चैव पुरुषर्षभ ॥
005a	सर्वसत्त्वेन धर्मज्ञ यथावदिह धर्मतः ।
005c	किं वा भक्ष्यमभक्ष्यं वा सर्वमेतद्वदस्व मे ॥
006a	यथैतद्यादृशं चैव गुणा ये चास्य वर्जने ।
006c	दोषा भक्षयतो येऽपि तन्मे ब्रूहि पितामह ॥
007	भीष्म उवाच 
007a	सर्वमेतन्महाबाहो यथा वदसि भारत ।
007c	न मांसात्परमं किञ्चिद्रसतो विद्यते भुवि ॥
008a	क्षतक्षीणाभितप्तानां ग्राम्यधर्मरतात्मनाम् ।
008c	अध्वना कर्शितानां च न मांसाद्विद्यते परम् ॥
009a	सद्यो वर्धयति प्राणान्पुष्टिमग्र्यां दधाति च ।
009c	'नाशो भक्षणदोषः स्याद्दानमेव सदा मतम् ॥
010a	क्षुधितानां द्विजानां च सर्वेषां चापि जीवितम् ।
010c	दत्त्वा भवति पूतात्मा श्रद्धया लोभवर्जितः ॥
011a	शिक्षयन्ति न याचन्ते दर्शयन्ति स्वमूर्तिभिः ।
011c	अवस्थेयमदानस्य मा भूदेवं भवानिति ।
011e	दानाद्यः सुशुचिर्मांसं पुनर्नैव च भक्षयेत् ॥'
012a	न भक्ष्योऽभ्यधिकः कश्चिन्मांसादस्ति परन्तप ।
012c	विवर्जने तु बहवो गुणाः कौरवनन्दन ।
012e	ये भवन्ति मनुष्याणां तान्मे निगदतः शृणु ॥
013a	स्वमांसं परमांसेन यो वर्धयितुमिच्छति ।
013c	नास्ति क्षुद्रतरस्तस्मात्स नृशंसतरो नरः ॥
014a	न हि प्राणात्प्रियतरं लोके किञ्चन विद्यते ।
014c	तस्माद्दयां नरः कुर्याद्यथाऽऽत्मनि तथा परे ॥
015a	शुक्राच्च तात सम्भूतिर्मांसस्येह न संशयः ।
015c	भक्षणे तु महान्दोषो मलेन स हि कल्प्यते ॥
016a	'अहिंसालक्षणो धर्म इति वेदविदो विदुः ।
016c	यदहिंस्रं भवेत्कर्म तत्कुर्यादात्मविन्नरः ॥
017a	पितृदैवतयज्ञेषु प्रोक्षितं हविरुच्यते ।'
017c	विधिना वेददृष्टेन तद्भुक्त्वेह न दुष्यति ॥
018a	यज्ञार्थे पशवः सृष्टा इत्यपि श्रूयते श्रुतिः ।
018c	अतोऽन्यथा प्रवृत्तानां राक्षसो विधिरुच्यते ॥
019a	क्षत्रियाणां तु यो दृष्टो विधिस्तमपि मे शृणु ।
019c	वीर्येणोपार्जितं मांसं यथा भुञ्जन्न दुष्यति ॥
020a	आरण्याः सर्वदैवत्याः सर्वशः प्रोक्षिता मृगाः ।
020c	अगस्त्येन पुरा राजन्मृगया येन पूज्यते ॥
021a	'रक्षणार्थाय भूतानां हिंस्रान्हन्यान्मृगान्पुनः ।'
021c	नात्मानमपरित्यज्य मृगया नाम विद्यते ॥
022a	समतामुपसङ्गम्य रूपं हन्यान्न वा नृप ।
022c	अतो राजर्षयः सर्वे मृगयां यान्ति भारत ।
022e	न हि लिप्यन्ति पापेन न चैतत्पातकं भुवि ॥
023a	न ह्यतः सदृशं किञ्चिदिह लोके परत्र च ।
023c	यत्सर्वेष्विह भूतेषु दया कौरवन्दन ॥
024a	न भयं विद्यते जातु नरस्येह दयावतः ।
024c	दयावतामिमे लोकाः परे चापि तपस्विनाम् ॥
025a	अभयं सर्वभूतेभ्यो यो ददाति दयापरः ।
025c	अभयं तस्य भूतानि ददतीत्यनुशुश्रुम ॥
026a	क्षतं च स्खलितं चैव पतितं क्लिन्नमाहतम् ।
026c	सर्वभूतानि रक्षन्ति समेषु विषमेषु च ।
027a	नैनं व्यालमृगा घ्नन्ति न पिशाचा न राक्षसाः ।
027c	मुच्यते भयकालेषु मोक्षयेद्यो भये परान् ॥
028a	प्राणदानात्परं दानं न भूतं न भविष्यति ।
028c	न ह्यात्मनः प्रियतरं किञ्चिदस्तीह निश्चितम् ॥
029a	अनिष्टं सर्वभूतानां मरणं नाम भारत ।
029c	मृत्युकाले हि भूतानां सद्यो जायति वेपथुः ॥
030a	व्याधिजन्मजरादुःखैर्नित्यं संसारसागरे ।
030c	जन्तवः परिवर्तन्ते मरणादुद्विजन्ति च ॥
031a	गर्भवासेषु पच्यन्ते क्षाराम्लकटुकै रसैः ।
031c	मूत्रस्वेदपुरीषाणां परुषैर्भृशदारुणैः ॥
032a	जाताश्चाप्यवशास्तत्र च्छिद्यमानाः पुनःपुनः ।
032c	हन्यमानाश्च दृश्यन्ते विवशा मांसगृद्धिनः ॥
033a	कुम्भीपाके च पच्यन्ते तां तां योनिमुपागताः ।
033c	आक्रम्य मार्यमाणाश्च त्रास्यन्त्यन्ये पुनःपुनः ॥
034a	नात्मनोऽस्ति प्रियतरः पृथिवीमनुसृत्य ह ।
034c	तस्मात्प्राणिषु सर्वेषु दयावानात्मवान्भवेत् ॥
035a	सर्वमांसानि यो राजन्यावज्जीवं न भक्षयेत् ।
035c	आश्वासं विपुलं स्थानं प्राप्नुयान्नात्र संशयः ॥
036a	ये भक्षयन्ति मांसानि भूतानां जीवितैषिणाम् ।
036c	भक्ष्यन्ते तेऽपि भूतैस्तैरिति मे नास्ति संशयः ॥
037a	मां स भक्षयते यस्माद्भक्षयिष्ये तमप्यहम् ।
037c	एतन्मांसस्य मांसत्वमनुबुद्ध्यस्व भारत ॥
038a	घातको वध्यते नित्यं तथा वध्येत बन्धकः ।
038c	आक्रोष्टा क्रुध्यते राजन्द्वेष्टा द्वेष्यत्वमाप्नुते ॥
039a	येनयेन शरीरेण यद्यत्कर्म करोति यः ।
039c	तेनतेन शरीरेण तत्तत्फलमुपाश्नुते ॥
040a	अहिंसा परमो धर्मस्तथाऽहिंसा परो दमः ।
040c	अहिंसा परमं दानमहिंसा परमं तपः ॥
041a	अहिंसा परमो यज्ञस्तथाऽहिंसा परं फलम् |
041c	अहिंसा परमं मित्रमहिंसा परमं सुखम् ॥
042a	सर्वयज्ञेषु वा दानं सर्वतीर्थेषु वा प्लुतम् ।
042c	सर्वदानफलं वाऽपि नैतत्तुल्यमहिंसया ॥
043a	अहिंसस्य तपोऽक्षय्यमहिंस्रो जयते सदा ।
043c	अहिंस्रः सर्वभूतानां यथा माता यथा पिता ॥
044a	एतत्फलमहिंसायां भूयश्च कुरुपुङ्गव ।
044c	न हि शक्या गुणा वक्तुमपि वर्षशतैरपि ॥ 

इति श्रीमन्महाभारते अनुशासनपर्वणि दानधर्मपर्वणि अष्टसप्तत्यधिकशततमोऽध्यायः ॥ 178 ॥

7-178-15 दोषो निवृत्त्या पुण्यमुच्यत इति झ. पाठः ॥ 15 ॥ 7-178-21 किञ्च हन्यमानात्पशोः स्ववधस्यापि सम्भवात् प्राणपणेनेयं क्रियमाणा मृगया न दोषायेत्याह नात्मानमिति ॥ 21 ॥ 7-178-37 मां सः पूर्वजन्मनि भक्षितवानत एव तस्य मांसमहं भक्षयिष्यामीति व्यवहारान्मांसपदनिरुक्तिः ॥
