श्रीः
अध्यायः 198

भीष्मेण युधिष्ठिरम् प्रति भोज्याभोज्यान्नकानां भोजनीयानां जनानां च विवेचनम् ॥ 1 ॥

001	युधिष्ठिर उवाच 
001a	के भोज्या ब्राह्मणस्येह के भोज्याः क्षत्रियस्य ह ।
001c	तथा वैश्यस्य के भोज्याः के शूद्रस्य च भारत ॥
002	भीष्म उवाच 
002a	ब्राह्मणा ब्राह्मणस्येह भोज्या ये चैव क्षत्रियाः ।
002c	वैश्याश्चापि तथा भोज्याः शूद्राश्च परिवर्जिताः ॥
003a	ब्राह्मणाः क्षत्रिया वैश्या भोज्या वै क्षत्रियस्य ह ।
003c	वर्जनीयास्तु वै शूद्राः सर्वभक्षा विकर्मिणः ॥
004a	वैश्यास्तु भोज्या विप्राणां क्षत्रियाणां तथैव च ।
004c	नित्याग्नयो विविक्ताश्च चातुर्मास्यरताश्च ये ॥
005a	शूद्राणामथ यो भुङ्क्ते स भुङ्क्ते पृथिवीमलम् ।
005c	मलं नृणां स पिबति मलं भुङ्क्ते जनस्य च ॥
006a	शूद्राणां यस्तथा भुङ्क्ते स भुङ्क्ते पृथिवीमलम् ।
006c	पृथिवीमलमश्नन्ति ये द्विजाः शूद्रभोजिनः ॥
007a	शूद्रस्य कर्मनिष्ठायां विकर्मस्थोपि पच्यते ।
007c	ब्राह्मणः क्षत्रियो वैश्यो विकर्मस्थश्च पच्यते ॥
008a	स्वाध्यायनिरता विप्रास्तथा स्वस्त्ययने नृणाम् ।
008c	रक्षणे क्षत्रियं प्राहुर्वैश्यं पुष्ट्यर्थमेव च ॥
009a	करोति कर्म यद्वैश्यस्तद्गत्वा ह्युपजीवति ।
009c	कृषिगोरक्ष्यवाणिज्यमकुत्सा वैश्यकर्मणि ॥
010a	शूद्रकर्म तु यः कुर्यादवहाय स्वकर्म च ।
010c	स विज्ञेयो यथा शूद्रो न च भोज्यः कदाचन ॥
011a	चिकित्सकः काण्डपृष्ठः पुराऽध्यक्षः पुरोहितः ।
011c	सांवत्सरो वृथाध्यायी सर्वे ते शूद्रसम्मिताः ॥
012a	शूद्रकर्मस्वथैतेषु यो भुङ्क्ते निरपत्रपः ।
012c	अभोज्यभोजनं भुक्त्वा भयं प्राप्नोति दारुणम् ॥
013a	कुलं वीर्यं च तेजश्च तिर्यग्योनित्वमेव च ।
013c	स प्रयाति यथा श्वा वै निष्क्रियो धर्मवर्जितः ॥
014a	भुङ्क्ते चिकित्सकस्यान्नं तदन्नं च पुरीषवत् ।
014c	पुंश्चल्यन्नं च मूत्रं स्यात्कारुकान्नं च शोणितम् ॥
015a	विद्योपजीविनोऽन्नं च यो भुङ्क्ते साधुसम्मतः ।
015c	तदप्यन्नं यथा शौद्रं तत्साधुः परिवर्जयेत् ॥
016a	वचनीयस्य यो भुङ्क्ते तमाहुः शोणितं ह्रदम् ।
016c	पिशुनं भोजनं भुङ्क्ते ब्रह्महत्यासमं विदुः ॥
017ac	असत्कृतमवज्ञातं न भोक्तव्यं कदाचन ॥
018a	व्याधिं कुलक्षयं चैव क्षिप्रं प्राप्नोति ब्राह्मणः ।
018c	नगरीरक्षिणो भुङ्क्ते श्वपचप्रवणो भवेत् ॥
019a	गोघ्ने च ब्राह्मणघ्ने च सुरापे गुरुतल्पगे ।
019c	भुक्त्वाऽन्नं जायते विप्रो रक्षसां कुलवर्धनः ॥
020a	न्यासापहारिणो भुक्त्वा कृतघ्ने क्लीबवर्तिनि ।
020c	जायते शबरावासे मध्यदेशबहिष्कृते ॥
021a	अभोज्याश्चैव भोज्याश्च मया प्रोक्ता यथाविधि ।
021c	किमन्यदद्य कौन्तेय मत्तस्त्वं श्रोतुमिच्छसि ॥] 

इति श्रीमन्महाभारते अनुशासनपर्वणि दानधर्मपर्वणि अष्टनवत्यधिकशततमोऽध्यायः ॥ 198 ॥

13-198-1 के भोज्या भोज्यान्नाः ॥ 13-198-4 वैश्या भोज्या भोजनीयाः ॥ 13-198-7 शूद्रस्य कर्मनिष्ठायां सेवायां वर्तमानो विकर्मस्थो विशिष्टकर्मस्थः सन्ध्यावन्दनादियुक्तोऽपि पच्यते नरके इति शेषः ॥ 13-198-11 काण्डपृष्ठोऽधमः ॥ 13-198-16 पिशुनं तत्सम्बन्धि ॥ 13-198-18 नगरीं रक्षति तस्य ॥
