अध्यायः 005

इन्द्रेण पुनर्ब्राह्मण्यप्राप्तये तपस्यते मतङ्गाय ब्राह्मण्यस्य दुष्प्रापत्वकथनपूर्वकमितराभीष्टवरदानम् ॥ 1 ॥

kk-13-01-005-001	भीष्म उवाच ।
kk-13-01-005-001a	एवमुक्तो मतङ्गस्तु संशितात्मा यतव्रतः ।
kk-13-01-005-001c	सहस्रमेकपादेन ततो ध्याने व्यतिष्ठत ॥
kk-13-01-005-002a	तं सहस्रावरे काले शक्रो द्रष्टुमुपागमत् ।
kk-13-01-005-002c	तदेव च पुनर्वाक्यमुवाच बलवृत्रहा ॥
kk-13-01-005-003	मतङ्ग उवाच ।
kk-13-01-005-003a	इदं वर्षसहस्रं वै ब्रह्मचारी समाहितः ।
kk-13-01-005-003c	अतिष्ठमेकपादेन ब्राह्मण्यं नाप्नुयां कथम् ॥
kk-13-01-005-004	शक्र उवाच ।
kk-13-01-005-004a	चण्डालयोनौ जातेन नावाप्यं वै कथञ्चन ।
kk-13-01-005-004c	अन्यं कामं वृणीष्व त्वं मा वृथा तेऽस्त्वयं श्रमः ॥
kk-13-01-005-005a	एवमुक्तो मतङ्गस्तु भृशं शोकपरायणः ।
kk-13-01-005-005c	अध्यतिष्ठद्गयां गत्वा सोऽङ्गुष्ठेन शतं समाः ॥
kk-13-01-005-006a	सुदुर्वहं वहन्योगं कृशो धमनिसन्ततः ।
kk-13-01-005-006c	त्वगस्थिभूतो धर्मात्मा स ततापेति नः श्रुतम् ॥
kk-13-01-005-007a	तं तपन्तमभिद्रुत्य पाणिं जग्राह वासवः ।
kk-13-01-005-007c	वराणामीश्वरो दाता सर्वभूतहिते रतः ॥
kk-13-01-005-008	शक्र उवाच ।
kk-13-01-005-008a	मतङ्ग ब्राह्मणत्वं ते विरुद्धमिह दृश्यते ।
kk-13-01-005-008c	ब्राह्मण्यं दुर्लभतरं संवृतं परिपन्थिभिः ॥
kk-13-01-005-009a	पूजयन्सुखमाप्नोति दुःखमाप्नोत्यपूजयन् ।
kk-13-01-005-009c	ब्राह्मणे सर्वभूतानां योगक्षेमः समाहितः ॥
kk-13-01-005-010a	ब्राह्मणेभ्योऽनुतृप्यन्ते पितरो देवतास्तथा ।
kk-13-01-005-010c	ब्राह्मणः सर्वभूतानां मतङ्ग पर उच्यते ॥
kk-13-01-005-011ac	ब्राह्मणः कुरुते तद्धि यथा यद्यच्च वाञ्छति ॥
kk-13-01-005-012a	बह्वीस्तु संसरन्योनीर्जायमानः पनुः पुनः ।
kk-13-01-005-012c	पर्याये तात कस्मिंश्चिद्ब्राह्मण्यमिह विन्दति ॥
kk-13-01-005-013a	तदुत्सृज्येह दुष्प्रापं ब्राह्मण्यमकृतात्मभिः ।
kk-13-01-005-013c	अन्यं वरं वृणीष्व त्वं दुर्लभोऽयं हि ते वरः ॥
kk-13-01-005-014a	किं मां तुदसि दुःखार्तं मृतं मारयसे च माम् ।
kk-13-01-005-014c	त्वां तु शोचामि यो लब्ध्वा ब्राह्मण्यं न बुभूषसे ॥
kk-13-01-005-015a	ब्राह्मण्यं यदि दुष्प्रापं त्रिभिर्वर्णैर्दुरासदम् ।
kk-13-01-005-015c	सुदुर्लभं सदावाप्य नानुतिष्ठन्ति मानवाः ॥
kk-13-01-005-016a	ये पापेभ्यः पापतमास्तेषामधम एव सः ।
kk-13-01-005-016c	ब्राह्मण्यं योऽवजानीते धनं लब्ध्वेव दुर्लभम् ॥
kk-13-01-005-017a	दुष्प्रापं खलु विप्रत्वं प्राप्तं दुरनुपालनम् ।
kk-13-01-005-017c	दुरवापमवाप्यैतन्नानुतिष्ठन्ति मानवाः ॥
kk-13-01-005-018a	एकारामो ह्यहं शक्र निर्न्द्वद्वो निष्परिग्रहः ।
kk-13-01-005-018c	अहिंसादममास्थाय कथं नार्हामि विप्रताम् ॥
kk-13-01-005-019a	दैवं तु कथमेतद्वै यदहं मातृदोषतः ।
kk-13-01-005-019c	एतामवस्थां सम्प्राप्तो धर्मज्ञः सन्पुरन्दर ॥
kk-13-01-005-020a	नूनं दैवं न शक्यं हि पौरुषेणातिवर्तितुम् ।
kk-13-01-005-020c	यदर्थं यत्नवानेव न लभे विप्रतां विभो ॥
kk-13-01-005-021a	एवं गते तु धर्मज्ञ दातुमर्हसि मे वरम् ।
kk-13-01-005-021c	यदि तेऽहमनुग्राह्यः किञ्चिद्वा सुकृतं मम ॥
kk-13-01-005-022	वैशम्पायन उवाच ।
kk-13-01-005-022a	वृणीष्वेति तदा प्राह ततस्तं बलवृत्रहा ।
kk-13-01-005-022c	चोदितस्तु महेन्द्रेण मतङ्गः प्राब्रवीदिदम् ॥
kk-13-01-005-023a	यथा कामविहारी स्यां कामरूपी विहङ्गमः ।
kk-13-01-005-023c	ब्रह्मक्षत्राविरोधेन पूजां च प्राप्नुयामहम् ॥
kk-13-01-005-024a	यथा ममाक्षया कीर्तिर्भवेच्चापि पुरन्दर ।
kk-13-01-005-024c	कर्तुमर्हसि तद्देव शिरसा त्वां प्रसादये ॥
kk-13-01-005-025	शक्र उवाच ।
kk-13-01-005-025a	मतङ्ग गम्यतां शीघ्रमेवमेतद्भविष्यति ।
kk-13-01-005-025c	स्त्रियः सर्वास्त्वया लोके यक्ष्यन्ते भूतिकर्मणि ॥
kk-13-01-005-026a	छन्दोदेव इति ख्यातः स्त्रीणां पूज्यो भविष्यसि ।
kk-13-01-005-026c	कीर्तिश्च तेऽतुला वत्स त्रिषु लोकेषु यास्यति ॥
kk-13-01-005-027a	एवं तस्मै वरं दत्त्वा वासवोऽन्तरधीयत ।
kk-13-01-005-027c	प्राणांस्त्यक्त्वा मतङ्गोपि प्राप तत्स्थानमुत्तमम् ॥
kk-13-01-005-028a	एवमेव परं स्थानं मर्त्यानां भरतर्षभ ।
kk-13-01-005-028c	ब्राह्मण्यं नाम दुष्प्रापमिन्द्रेणोक्तं महात्मना ॥ 	
इति श्रीमन्महाभारते अनुशासनपर्वणि दानधर्मपर्वणि पञ्चमोध्यायः ॥ 5 ॥
	
13-5-1 सहस्रं वत्सरान् ॥ 13-5-7 अभिद्रुत्य गत्वा ॥ 13-5-8 परिपन्थिभिः कामाद्यैश्चोरैः संवृतमतो दुःसंरक्ष्यमपीत्यर्थः ॥ 13-5-9 अपूजयन् ब्राह्मण्यमिति शेषः ॥ 13-5-10 ब्राह्मणेभ्यस्तद्द्वारा देवादयस्तृप्यन्तीत्यर्थः ॥ 13-5-11 यद्यद्वाञ्छति तत्तत्कुरुते ॥ 13-5-15 नानुतिष्ठन्ति तदुचितान् शमदमादीन्न सेवन्तेऽतः प्राप्तमपि दुःसंरक्ष्यमिति भावः ॥ 13-5-16 अवजानीते अवज्ञां करोति । न रक्षतीति यावत् ॥ 13-5-19 दैवं प्राक्कर्म । यत् यतः एतां अब्राह्मणत्वरूपाम् ॥
