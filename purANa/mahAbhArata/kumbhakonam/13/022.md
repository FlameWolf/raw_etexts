अध्यायः 022

कद्र्वा स्वपुत्रान्प्रति विनतया सह स्वस्य पणबन्धननिवेदनपूर्वकमुच्चैरश्रवसो वाले स्वाङ्गवेष्टनेन नैल्यसम्पादनचोदना ॥ 1 ॥

KK-13-01-022-001	भीष्म उवाच ।
KK-13-01-022-001a	विनता तु तथेत्युक्त्वा कृतसंशयना पणे ।
KK-13-01-022-001c	कद्रूरपि तथेत्युक्त्वा पुत्रानिदमुवाच ह ॥
KK-13-01-022-002a	मया कृतः पणः पुत्रा मिथो विनतया सह ।
KK-13-01-022-002c	उच्चैश्श्रवसि गान्धर्वे तच्छृणुध्वं भुजङ्गमाः ॥
KK-13-01-022-003a	अब्रवं नैकवर्णं तं सैकवर्णमथाब्रवीत् ।
KK-13-01-022-003c	जिता दासी भवेत्पुत्राः सा वाऽहं वा न संशयः ॥
KK-13-01-022-004a	एकवर्णश्च वाजी स चन्द्रकोकनदप्रभः ।
KK-13-01-022-004c	साऽहं दासी भविष्यामि जिता पुत्रा न संशयः ॥
KK-13-01-022-005a	ते यूयमश्वप्रवरमाविशध्वमतन्द्रिताः ।
KK-13-01-022-005c	सर्वश्वेतं वालधिषु वाला भूत्वाञ्जनप्रभाः ॥
KK-13-01-022-006	सर्पा ऊचुः ।
KK-13-01-022-006a	निकृत्या न जयः श्रेयान्मातः सत्या गिरः शृणु ।
KK-13-01-022-006c	आयत्यां च तदात्वे च न च धर्मोऽत्र विद्यते ॥
KK-13-01-022-007a	सा त्वं धर्मादपेतं वै कुलस्यैवाहितं तव ।
KK-13-01-022-007c	निकृत्या विजयं मातर्मा स्म कार्षीः कथञ्चन ॥
KK-13-01-022-008a	यद्यधर्मेण विजयं वयं काङ्क्षामहे क्वचित् ।
KK-13-01-022-008c	त्वया नाम निवार्याः स्म मा कुरुध्वमिति ध्रुवम् ॥
KK-13-01-022-009a	सा त्वमस्मानपि सतो विपापानृजुबुद्धिनः ।
KK-13-01-022-009c	कल्मषेणाभिसंयोक्तुं काङ्क्षसे लोभमोहिता ॥
KK-13-01-022-010a	ते वयं त्वां परित्यज्य द्रविष्याम दिशो दश ।
KK-13-01-022-010c	यत्र वाक्यं न ते मातः पुनः श्रोष्याम ईदृशम् ॥
KK-13-01-022-011a	गुरोरप्यवलिप्तस्य कार्याकार्यमजानतः ।
KK-13-01-022-011c	उत्पथं प्रतिपन्नस्य परित्यागो विधीयते ॥
KK-13-01-022-012	कद्रूरुवाच ।
KK-13-01-022-012a	शृणोमि विविधा वाचो हेतुमत्यः समीरिताः ।
KK-13-01-022-012c	वक्रमार्गनिवृत्त्यर्थं तदहं वो न रोचये ॥
KK-13-01-022-013a	न च तत्पणितं मन्दाः शक्यं जेतुमतोऽन्यथा ।
KK-13-01-022-013c	जिते निकृत्या श्रुत्वैतत्क्षेमं कुरुत पुत्रकाः ॥
KK-13-01-022-014a	श्वोऽहं प्रभातसमये जिता धर्मेण पुत्रकाः ।
KK-13-01-022-014c	शैलूषिणी भविष्यामि विनताया न संशयः ॥
KK-13-01-022-015a	इह चामुत्र चार्थाय पुत्रानिच्छन्ति मातरः ।
KK-13-01-022-015c	सेयमीहा विपन्ना मे युष्मानासाद्य सङ्गताम् ॥
KK-13-01-022-016a	इह वा तारयेत्पुत्रः प्रेत्य वा तारयेत्पितॄन् ।
KK-13-01-022-016c	नात्र चित्रं भवेत्किञ्चित्पुनातीति च पुत्रकः ॥
KK-13-01-022-017a	ते यूयं तारणार्थाय मम पुत्रा मनोजवाः ।
KK-13-01-022-017c	आविशध्वं हयश्रेष्ठं वाला भूत्वाऽञ्जनप्रभाः ॥
KK-13-01-022-018a	जानाम्यधर्मं सकलं विजिता विनता भवेत् ।
KK-13-01-022-018c	निकृत्या दासभावस्तु युष्मानप्यवपीडयेत् ॥
KK-13-01-022-019a	निकृत्या विजयो वेति दासत्वं वा पराभवे ।
KK-13-01-022-019c	उभयं निश्चयं कृत्वा जयो वै धार्मिको वरः ॥
KK-13-01-022-020a	यद्यप्यधर्मो विजयो युष्मानेव स्पृशेत्पुनः ।
KK-13-01-022-020c	गुरोर्वचनमास्थाय धर्मो वा सम्भविष्यति' ॥ ॥
	
इति श्रीमन्महाभारते अनुशासनपर्वणि दानधर्मपर्वणि द्वाविंशोऽध्यायः ॥ 22 ॥
