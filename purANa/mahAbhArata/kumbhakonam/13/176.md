श्रीः
अध्यायः 176

भीष्मेण युधिष्ठिरम् प्रति हिंसाया मांसभक्षणस्य च गर्हणम् ॥ 1 ॥

001	वैशम्पायन उवाच 
001a	ततो युधिष्ठिरो राजा शरतल्पे पितामहम् ।
001c	पुनरेव महाराज पप्रच्छ वदतांवरः ॥
002	युधिष्ठिर उवाच 
002a	ऋषयो ब्राह्मणा देवाः प्रशंसन्ति महामते ।
002c	अहिंसालक्षणं धर्मं वेदप्रामाण्यदर्शनात् ॥
003a	कर्मणा न नरः कुर्वन्हिंसां पार्थिवसत्तम ।
003c	वाचा च मनसा चैव ततो दुःखात्प्रमुच्यते ॥
004	भीष्म उवाच 
004a	चतुर्विधेयं निर्दिष्टा ह्यहिंसा ब्रह्मवादिभिः ।
004c	एकैकतोऽपि विभ्रष्टा न भवत्यरिसूदन ॥
005a	यथा सर्वश्चतुष्पाद्वै त्रिभिः पादैर्न तिष्ठति ।
005c	तथैवेयं महीपाल कारणैः प्रोच्यते त्रिभिः ॥
006a	यथा नागपदेऽन्यानि पदानि पदगामिनाम् ।
006c	सर्वाण्येवापिधीयन्ते पदजातानि कौञ्जरे ॥
007a	एवं लोकेष्वहिंसा तु निर्दिष्टा धर्मतः पुरा ।
007c	कर्म्णा लिप्यते जन्तुर्वाचा च मनसाऽपि च ॥
008a	पूर्वं तु मनसा त्यक्त्वा त्यजेद्वाचाऽथ कर्मणा ।
008c	'हिंसां तु नोपयुञ्जीत तथा हिंसा चतुर्विधा ॥
009a	काये मनसि वाक्येऽपि दोषा ह्येते प्रकीर्तिताः ।'
009c	[न भक्षयति यो मांसं त्रिविधं स विमुच्यते ॥
010a	त्रिकारणं तु निर्दिष्टं श्रूयते ब्रह्मवादिभिः ।
010c	मनो वाचि तथाऽऽस्वादे दोषा ह्येषु प्रतिष्ठिताः ॥]
011a	न भक्षयन्त्यतो मांसं तपोयुक्ता मनीषिणः ।
011c	दोषांस्तु भक्षणे राजन्मांसस्येह निबोध मे ॥
012a	पुत्र मांसोपमं जानन्खादते यो विचेतनः ।
012c	मांसं मोहसमायुक्तः पुरुषः सोऽधमः स्मृतः ॥
013a	पितृमातृसमायोगे पुत्रत्वं जायते यथा ।
013c	हिंसां कृत्वाऽवशः पापो भूयिष्ठं जायते तथा ॥
014a	रसश्च हृदि जिह्वाया ज्ञानं प्रज्ञायते यथा ।
014c	तथा शास्त्रेषु नियतं रागो ह्यास्वादिताद्भवेत् ॥
015a	संस्कृतासंस्कृताः पक्वा लवणालवणास्तथा ।
015c	प्रजायन्ते यथा भावास्तथा चित्तं निरुध्यते ॥
016a	भेरीमृदङ्गशब्दांश्च तन्त्रीशब्दांश्च पुष्कलान् ।
016c	निषेविष्यन्ति वै मन्दा मांसभक्षाः कथं नराः ॥
017a	'परेषां धनधान्यानां हिंसकाः स्तावकास्तथा ।
017c	प्रशंसकाश्च मांसस्य नित्यं स्वर्गे बहिष्कृताः ॥'
018a	अचिन्तितमनिर्दिष्टमसङ्कल्पितमेव च ।
018c	रसगृद्ध्याऽभिभूता ये प्रशंसन्ति फलार्थिनः ॥
019ac	प्रशंसा ह्येव मांसस्य दोषकल्पफलान्विता ॥
020a	'भस्म विष्ठा कृमिर्वाऽपि निष्ठा यस्येदृशी ध्रुवा ।
020c	स कायः परपीडाभिः कथं धार्यो विपश्चिता ॥'
021a	जीवितं हि परित्यज्य बहवः साधवो जनाः ।
021c	स्वमांसैः परमांसानि परिपाल्य दिवं गताः ॥
022a	एवमेषा महाराज चतुर्भिः कारणैः स्मृता ।
022c	अहिंसा तव निर्दिष्टा सर्वधर्मानुसंहिता ॥ 

इति श्रीमन्महाभारते अनुशासनपर्वणि दानधर्मपर्वणि षट्सप्तत्यधिकशततमोऽध्यायः ॥ 176 ॥

7-176-4 मनसा वचसा कर्मणा भक्षणेनेति चतुर्विधा हिंसा । तत्र एकेन त्यक्ता सर्वात्मना त्यक्ता न भवति ॥ 7-176-6 नागपदे गजपदे क्षुद्रपदानामिव सर्वेषां धर्माणां समावेशो भवति अहिंसायाम् । कौञ्जरे पदे दत्ते सति सर्वाणि पदानि यथा पिधीयन्ते एवं हिंसायां सर्वे धर्माः पिधीयन्ते ॥ 7-176-13 यथा त्रीपुंयोगे नान्तरीयकं पुत्रजन्म एवं हिंसकस्य भूयिष्ठं पापयोनौ जन्मेत्यर्थः ॥
