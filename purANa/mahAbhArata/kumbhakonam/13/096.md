अध्यायः 096

भीष्मेणि युधिष्ठिरम्प्रति ब्राह्मणप्रशंसनपूर्वकं ब्राह्मणानां प्रजानां च रक्षणस्यावश्यकर्तव्यत्वकथनम् ॥ 1 ॥

001	युधिष्ठर उवाच ।
001a	दानं यज्ञः क्रिया चेह किंस्वित्प्रेत्य महाफलम् ।
001c	कस्य ज्यायः फलं प्रोक्तं कीदृशेभ्यः कथं कदा ॥
002a	एतदिच्छामि विज्ञातुं याथातथ्येनि भारत ।
002c	विद्वञ्जिज्ञासमानाय दानधर्मान्प्रचक्ष्व मे ॥
003a	अन्तर्वेद्यां च यद्दत्तं श्रद्धया चानृशंस्यतः ।
003c	किंस्विन्नैःश्रेयसं तात तन्मे ब्रूहि पितामह ॥
004	भीष्म उवाच ।
004a	रौद्रं कर्म क्षत्रियस्य सततं तात वर्तते ।
004c	नास्य वैतानिकफलं विना दानं सुपावनम् ॥
005a	न तु पापकृतां राज्ञां याजका द्विजसत्तमाः ॥
005c	धने सत्यप्रदातॄणां प्रतिगृह्णन्ति साधवः ॥
006a	प्रतिगृह्णन्ति न तु चेद्यद्रोषादाप्तदक्षिणैः ।
006c	एतस्मात्कारणाद्यज्ञैर्यजेद्राजाऽऽप्तदक्षिणैः ॥
007a	अथ चेत्प्रतिगृह्णीयुर्दद्यादहरहर्नृपः ।
007c	श्रद्धामास्थाय परमां पावनं ह्येतुदुत्तमम् ॥
008a	ब्राह्मणांस्तर्पयन्द्रव्यैः स वै यज्ञोऽनुपद्रवः ।
008c	मैत्रान्साधून्वेदविदः शीलवृत्ततपोर्जितान् ॥
009a	यत्ते ते न करिष्यन्ति कृतं ते न भविष्यति ।
009c	यज्ञान्साधय साधुभ्यः स्वाद्वन्नान्दक्षिणावतः ॥
010a	इष्टं दत्तं च मन्येथा आत्मानं दानकर्मणा ।
010c	पूजयेथा यायजूकांस्तवाप्यंशो भवेद्यथा ॥
011a	`विद्वद्भ्यः सम्प्रदानेन तत्राप्यंशोऽस्य पूजया ।
011c	यज्वभ्यश्चाथ विद्वद्भ्यो दत्त्वा लोकं प्रदापयेत् ।
011e	प्रदद्याज्ज्ञानदातॄणां ज्ञानदानांशभाग्भवेत् ॥'
012a	प्रजावतो भरेथाश्च ब्राह्मणान्बहुभारिणः ।
012c	प्रजावांस्तेन भवति यथा जनयिता तथा ॥
013a	यावतः साधुधर्मान्वै सन्तः संवर्धयन्त्युत ।
013c	सर्वस्वैश्चापि भर्तव्या नरा ये बहुकारिणः ॥
014a	समृद्धः सम्प्रयच्छ त्वं ब्राह्म्णेभ्यो युधिष्ठिर ।
014c	धेनूरनडुहोऽन्नानि च्छत्रं वासांस्युपानहौ ॥
015a	आज्यानि यजमानेभ्यस्तथाऽन्नानि च भारत ।
015c	अश्ववन्ति च यानानि वेश्मानि शयनानि च ॥
016a	एते देयाः पुष्टिमद्भिर्लघूपायाश्च भारत ।
016c	अजुगुप्सांश्च विज्ञाय ब्राह्मणान्वृत्तिकर्शितान् ॥
017a	उपच्छन्नं प्रकाशं वा वृत्त्या तान्प्रतिपालय ।
017c	राजसूयाश्वमेधाभ्यां श्रेयस्तत्क्षत्रियान्प्रति ॥
018a	एवं पापैर्विनिर्मुक्तस्त्वं पूतः स्वर्गमाप्स्यसि ।
018c	सञ्चयित्वा पुनः कोशं यद्राष्ट्रं पालयिष्यसि ॥
019a	तेन त्वं ब्रह्मभूयत्वमवाप्स्यसि धनानि च ।
019c	आत्मनश्च परेषां च वृत्तिं संरक्ष भारत ॥
020a	पुत्रवच्चापि भृत्यान्स्वान्प्रजाश्च परिपालय ।
020c	[योगः क्षेमश्च ते नित्यं ब्राह्मणेष्वस्तु भारत ॥
021a	तदर्थं जीवितं तेऽस्तु मा तेभ्योऽप्रतिपालनम् ।
021c	अनर्थो ब्राह्मणस्यैष यद्वित्तनिचयो महान् ॥
022a	क्षिया ह्यभीक्ष्णं संवासो दर्पयेत्सम्प्रमोहयेत् ।
022c	ब्राह्मणेषु प्रमूढेषु धर्मो विप्रणशेद्धुवम् ।
022e	धर्मप्रणाशे भूतानामभावः स्यान्न संशयः ॥
023a	यो रक्षिभ्यः सम्प्रदाय राजा राष्ट्रं विलुम्पति ।
023c	यज्ञे राष्ट्राद्धनं तस्मादानयध्वमिति ब्रुवन् ॥
024a	यच्चादाय तदाज्ञप्तं भीतं दत्तं सुदारुणम् ।
024c	यजेद्राजा न तं यज्ञं प्रशंसन्त्यस्य साधवः ॥
025a	अपीडिताः सुसंवृद्धा ये ददत्यनुकूलतः ।
025c	तादृशेनाप्युपायेन यष्टव्यं नोद्यमाहृतैः ॥
026a	यदा परिनिषिच्येत निहितो वै यथाविधि ।
026c	तदा राजा महायज्ञैर्यजेत बहुदक्षिणैः ॥
027a	वृद्धबालधनं रक्ष्यमन्धस्य कृपणस्य च ।
027c	न खातपूर्वं कुर्वीत न रुदन्तीधनं हरेत् ॥
028a	हृतं कृपणवित्तं हि राष्ट्रं हन्ति नृप श्रियम् ।
028c	दद्याच्च महतो भोगान्क्षुद्भयं प्रणुदेत्सताम् ॥
029a	येषां स्वादूनि भोज्यानि समवेक्ष्यन्ति बालकाः ।
029c	नाश्नन्ति विधिवत्तानि किन्नु पापतरं ततः ॥
030a	यदि ते तादृशो राष्ट्रे विद्वान्त्सीदेत्क्षुधा द्विजः ।
030c	भ्रूणहत्यां च गच्छेथाः कृत्वा पापमिवोत्तमम् ॥
031a	धिक्तस्य जीवितं राज्ञो राष्ट्रे यस्यावसीदति ।
031c	द्विजोऽन्यो वा मनुष्योपि शिबिराह वचो यथा ॥
032a	यस्य स्म विषये राज्ञः स्नातकः सीदति क्षुधा ।
032c	अवृद्धिमेति तद्राष्ट्रं विन्दते सह राजकम् ॥
033a	क्रोशन्त्यो यस्य वै राष्ट्राद्ध्रियन्ते तरसा स्त्रियः ।
033c	क्रोशतां पतिपुत्राणां मृतोऽसौ न च जीवति] ॥
034a	अरक्षितारं हर्तारं विलोप्तारमनायकम् ।
034c	तं वै राजकलिं हन्युः प्रजाः सन्नह्य निर्घृणं ॥
035a	अहं वो रक्षितेत्युक्त्वा यो न रक्षति भूमिपः ।
035c	स संहत्य निहन्तव्यः श्वेव सोन्माद आतुरः ॥
036a	पापं कुर्वन्ति यत्किञ्चित्प्रजा राज्ञा ह्यरक्षिताः ।
036c	चतुर्थं तस्य पापस्य राजा विन्दति भारत ॥
037a	अथाहुः सर्वमेवैति भूयोऽर्धमिति निश्चयः ।
037c	चतुर्थं मतमस्माकं मनोः श्रुत्वानुशासनम् ॥
038a	शुभं वा यच्च कुर्वन्ति प्रजा राज्ञा सुरक्षिताः ।
038c	चतुर्थं तस्य पुण्यस्य राजा चाप्नोति भारत ॥
039a	जीवन्तं त्वानुजीवन्तु प्रजाः सर्वा युधिष्ठिर ।
039c	पर्जन्यमिव भूतानि महाद्रुममिवाण्डजाः ॥
040a	कुबेरमिव रक्षांसि शतक्रतुमिवामराः ।
040c	ज्ञातयस्त्वाऽनुजीवन्तु सुहृदश्च परन्तप ॥ ॥

इति श्रीमन्महाभारते अनुशासनपर्वणि दानधर्मपर्वणि षण्णवतितमोऽध्यायः ॥ 96 ॥

13-96-1 यज्ञः क्रिया यज्ञरूपा क्रियेत्यर्थः । कीदृशेभ्यो दानं कथं यज्ञक्रियेति । कदेत्युभयत्र सम्बन्धः ॥ 13-96-7 एतद्दानम् ॥ 13-96-9 यद्यदि ते ब्राह्मणास्ते तव न करिष्यन्ति प्रतिग्रहमिति शेषः । तर्हि कृतं सुकृतं ते तव न भविष्यति । तदा सुकृतोत्पत्त्यर्थं यज्ञान्साधय ॥ 13-96-10 दाने यज्ञादिकमन्तर्भवतीत्यर्थः ॥13-96-12 जनयिता प्रजापतिः ॥ 13-96-13 तस्य राज्ञस्ते सन्तो बहुकारिणोऽत्यन्तमुपकर्तारो भवन्ति । नरा ये बहुभाषिण इति त.थ.पाठः ॥ 13-96-19 ब्रह्मणो भूयं भावोऽस्यास्ति स ब्राह्मणो ब्रह्मभूयस्तस्य भावो ब्रह्मभूयत्वं ब्राह्मणत्वम् ॥ 13-96-23 यो राजा रक्षिभ्यः सङ्ग्रहपरेभ्यो धनं दत्त्वा यज्ञे यज्ञार्थं धनमानयध्वमिति ब्रुवन् यजेत् तर्हि राष्ट्रं विलुम्पति ॥ 13-96-24 यच्चासौ तद्धनिभिर्भीतं भययुक्तं यथास्यात्तथा दत्तं प्रजाभ्य आदाय सुदारुणं यथास्यात्तथा यजेत्तं यज्ञं न प्रशंसन्ति ॥ 13-96-25 उद्यमः प्रजापीडनात्मकोऽतियत्नः ॥ 13-96-26 निहितः प्रजानां नितरां हितो राजा यदा प्रजाभिर्निषिच्येत धनैरभिषिच्येत ॥ 13-96-27 स्वातपूर्वं धनं न कुर्वीत स्वाधीनं न कुर्वीतेत्यर्थः ॥ 13-96-29 समवेक्ष्यन्त्येव न तु लभन्ते ॥ 13-96-32 सहयुगपत् । राजकं राजसमूहं प्रतिपक्षभूतं विन्दते ॥ 13-96-37 सर्वं पापं एति राजानम् ॥
