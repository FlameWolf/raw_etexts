अध्यायः 037

भीष्मेण युधिष्ठिरं प्रति ब्रह्मादिसर्वजगतामनित्यत्वादिकथनपूर्वकं नारायणस्य नित्यत्वादिकथनेन तदुपासनविधानम् ॥ 1 ॥
	
KK-13-01-037-001	भीष्म उवाच ।
KK-13-01-037-001ac	सदृशं राजशार्दूल वृत्तस्य च कुलस्य च ॥
KK-13-01-037-002a	को राज्यं विपुलं गृह्य स्फीताकारं पुनर्महत् ।
KK-13-01-037-002c	निर्जितारातिसामन्तं देवराज्योपमं सुखम् ॥
KK-13-01-037-003a	राज्ये राज्यगुणा ये च तान्व्युदस्य नराधिप ।
KK-13-01-037-003c	दोषं पश्यति राजेन्द्र देहेऽस्मिन्पाञ्चभौतिके ॥
KK-13-01-037-004a	अतिक्रान्तास्त्वया राजन्वृत्तेन प्रपितामहाः ।
KK-13-01-037-004c	धर्मो विग्रहवान्धीरो विदुरश्च महायशाः ॥
KK-13-01-037-005a	सञ्जयश्च महातेजा ये चान्ये दिव्यदर्शनाः ।
KK-13-01-037-005c	प्रवृत्तज्ञानसम्पन्नास्तत्वज्ञानविदो नृप ॥
KK-13-01-037-006a	तेऽतिक्रान्ता महाराज ब्रह्माद्याः ससुरासुराः ।
KK-13-01-037-006c	अनित्यं दुःखसन्तप्तं जगदेतन्न संशयः ॥
KK-13-01-037-007a	एवमेतान्महाबाहो ब्रह्माद्यान्ससुरासुरान् ।
KK-13-01-037-007c	अनित्यान्सततं पश्य मनुष्यादिषु का कथा ॥
KK-13-01-037-008a	नित्यां तु प्रकृतीमाह याऽसौ प्रसवधर्मिणी ।
KK-13-01-037-008c	अरूपिणीमनिर्देश्यामकृतां पुरुषातिगाम् ॥
KK-13-01-037-009a	तामत्यन्तसुखां सौम्यां निर्वाणमिति संज्ञिताम् ।
KK-13-01-037-009c	आहुर्ब्रह्मर्षयो ह्याद्यां भुवि चैव महर्षयः ॥
KK-13-01-037-010a	तया पुरुषरूपिण्या धर्मप्रकृतिकोऽनघ ।
KK-13-01-037-010c	स यात्येव हि निर्वाणं यत्तत्प्रकृतिसंज्ञितम् ॥
KK-13-01-037-011a	स एष प्राकृतो धर्मो भ्राजत्यादियुगे नृप ।
KK-13-01-037-011c	विकारधर्माः शेषेषु युगेषु भरतर्षभ ।
KK-13-01-037-011e	भ्राजन्तेऽभ्यधिकं वीर संसारपथगोचराः ॥
KK-13-01-037-012a	प्रकृतीनां च सर्वासामकृता प्रकृतिः स्मृता ।
KK-13-01-037-012c	एवं प्रकृतिधर्मा हि वरां प्रकृतिमाश्रिता ॥
KK-13-01-037-013a	पश्यन्ति परमां लोके दृष्टादृष्टानुदर्शिनीम् ।
KK-13-01-037-013c	सत्वादियुगपर्यन्ते त्रेतायुगसमुद्भवे ॥
KK-13-01-037-014a	कामं कामयमानेषु ब्राह्मणेषु तिरोहितः ।
KK-13-01-037-014c	कुपथेषु तु धर्मेषु प्रादुर्भूतेषु कौरव ।
KK-13-01-037-014e	जातो मन्दप्रचारो हि धर्मः कलियुगे नृप ॥
KK-13-01-037-015a	नित्यस्तु पुरुषो ज्ञेयो विश्वरूपो निरञ्जनः ।
KK-13-01-037-015c	ब्रह्माद्या अपि देवाश्च यं सदा पर्युपासते ॥
KK-13-01-037-016a	तं च नारायणं विद्धि परं ब्रह्मेति शाश्वतम् ।
KK-13-01-037-016c	तत्कर्म कुरु कायेन ध्यायस्व मनसा च तम् ॥
KK-13-01-037-017a	कीर्तयस्व च तन्नाम वाचा सर्वत्र भूपते ।
KK-13-01-037-017c	तत्पदं प्राप्नुहि प्राप्यं शाश्वतं चापुनर्भवम् ॥
KK-13-01-037-018a	इत्येतद्विष्णुमाश्रित्य संसारग्रहमोक्षणम् ।
KK-13-01-037-018c	कथितं ते महाबाहो किं भूयः श्रोतुमिच्छसि ॥' ॥
	
इति श्रीमन्महाभारते अनुशासनपर्वणि दानधर्मपर्वणि सप्तत्रिंशोऽध्यायः ॥ 37 ॥

13-37-3 देहेऽस्मिन्पञ्चविंशक इति ट. थ. ध. पाठः ॥

