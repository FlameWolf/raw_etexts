अध्यायः 239

महेश्वरेण पार्वतीं प्रति दानत्रैविध्यात्तत्फलत्रैविध्यादिकथनम् ॥ 1 ॥ तथा दानफलस्य पञ्चविधत्वप्रतिपादनम् ॥ 2 ॥ तथा नानाधर्मतत्फलप्रतिपादनम् ॥ 3 ॥

KK-13-01-239-001	उमोवाच ।
KK-13-01-239-001a	एवं कृतस्य धर्मस्य श्रोतुमिच्छाम्यहं प्रभो ।
KK-13-01-239-001c	प्रमाणं फलमानानां तन्मे शंसितुमर्हसि ॥
KK-13-01-239-002	महेश्वर उवाच ।
KK-13-01-239-002ac	प्रमाणकल्पनां देवि दानस्य शृणु भामिनि ॥
KK-13-01-239-003a	यत्सारस्तु नरो लोके तद्दानं चोत्तमं स्मृतम् ।
KK-13-01-239-003c	सर्वदानविधिं प्राहुस्तदेव भुवि शोभने ॥
KK-13-01-239-004a	प्रस्थं सारं दरिद्रस्य शतं कोटिधनस्य च ।
KK-13-01-239-004c	प्रस्थसारस्तु तत्प्रस्थं ददन्महदवाप्नुयात् ॥
KK-13-01-239-005a	कोटिसारस्तु तां कोटिं ददान्महदवाप्नुयात् ।
KK-13-01-239-005c	उभयं तन्महत्तच्च फलेनैव समं स्मृतम् ॥
KK-13-01-239-006a	धर्मार्थकामभोगेषु शक्त्यभावस्तु मध्यमम् ।
KK-13-01-239-006c	स्वद्रव्यादतिहीनं तु तद्दानमधमं स्मृतम् ॥
KK-13-01-239-007a	शृणु दत्तस्य वै देवि पञ्चधा फलकल्पनाम् ।
KK-13-01-239-007c	आनन्त्यं च महच्चैव समं हीनं हि पातकम् ॥
KK-13-01-239-008a	तेषां विशेषं वक्ष्यामि शृणु देवि समाहिता ।
KK-13-01-239-008c	दुस्त्यजस्य च वै दानं पात्र आनन्त्यमुच्यते ॥
KK-13-01-239-009a	दानं षङ्गुणयुक्तं तु महदित्यभिधीयते ।
KK-13-01-239-009c	यथाश्रद्धं तु वै दानं यथार्हं सममुच्यते ॥
KK-13-01-239-010a	गुणतस्तु तथा हीनं दानं हीनमिति स्मृतम् ।
KK-13-01-239-010c	दानं पातकमित्याहुः षड्गुणानां विपर्यये ॥
KK-13-01-239-011a	देवलोके महत्कालमान्त्यस्य फलं विदुः ।
KK-13-01-239-011c	महतस्तु तथा कालं स्वर्गलोके तु पूज्यते ॥
KK-13-01-239-012a	समस्य तु तदा दानं मानुष्यं भोगमावहेत् ।
KK-13-01-239-012c	दानं निष्फलमित्याहुर्विहीनं क्रियया शुभे ॥
KK-13-01-239-013a	अथवा म्लेच्छदेशेषु तत्र तत्फलतां व्रजेत् ।
KK-13-01-239-013c	नरकं प्रेत्य तिर्यक्षु गच्छेदशुभदानतः ॥
KK-13-01-239-014	उमोवाच ।
KK-13-01-239-014ac	अशुभस्यापि दानस्य शुभं स्याच्च फलं कथम् ॥
KK-13-01-239-015	महेश्वर उवाच ।
KK-13-01-239-015a	मनसा तत्वतः शुद्धमानृशंस्यपुरःसरम् ।
KK-13-01-239-015c	प्रीत्या तु सर्वदानानि दत्त्वा फलमवाप्नुयात् ॥
KK-13-01-239-016a	रहस्यं सर्वदानानामेतद्विद्धि शुभेक्षणे ।
KK-13-01-239-016c	अन्यानि धर्मकार्याणि शृणु सद्भिः कृतानि च ॥
KK-13-01-239-017a	आरामदेवगोष्ठानि संक्रमाः कूप एव च ।
KK-13-01-239-017c	गोवाटश्च तटाकश्च सभा शाला च सर्वशः ॥
KK-13-01-239-018a	पाषण्डावसथश्चैव पानीयं गोतृणानि च ।
KK-13-01-239-018c	व्याधितानां च भैषज्यमनाथानां च पोषणम् ॥
KK-13-01-239-019a	अनाथशवसंस्कारस्तीर्थमार्गविशोधनम् ।
KK-13-01-239-019c	व्यसनाभ्यवपत्तिश्च सर्वेषां च स्वशक्तितः ॥
KK-13-01-239-020a	एतत्सर्वं समासेन धर्मकार्यमिति स्मृतम् ।
KK-13-01-239-020c	तत्कर्तव्यं मनुष्येण स्वशक्त्या श्रद्धया शुभे ॥
KK-13-01-239-021a	प्रेत्यभावे लभेत्पुण्यं नास्ति तत्र विचारणा ।
KK-13-01-239-021c	रूपं सौभाग्यमारोग्यं बलं सौख्यं लभेन्नरः ।
KK-13-01-239-021e	स्वर्गो वा मानुषे वाऽपि तैस्तैराप्यायते हि सः ॥
KK-13-01-239-022	उमोवाच ।
KK-13-01-239-022a	भगवन्लोकपालेश धर्मस्तु कतिभेदकः ।
KK-13-01-239-022c	दृश्यते परितः सद्भिस्तन्मे शंसितुमर्हसि ॥
KK-13-01-239-023	महेश्वर उवाच ।
KK-13-01-239-023a	शृणु देवि समुद्देशान्नानात्वं धर्मसङ्कटे ।
KK-13-01-239-023c	धर्मा बहुविधा लोके श्रुतिभेदमुखोद्भवाः ॥
KK-13-01-239-024ac	स्मृतिधर्मश्च बहुधा सद्भिराचार इष्यते ॥
KK-13-01-239-025a	देशधर्माश्च दृश्यन्ते कुलधर्मास्तथैव च ।
KK-13-01-239-025c	जातिधर्माश्च वै धर्मा गणधर्माश्च शोभने ॥
KK-13-01-239-026a	शरीरकालवैषम्यादापद्धर्मश्च दृश्यते ।
KK-13-01-239-026c	एतद्धर्मस्य नानात्वं क्रियते लोकवासिभिः ॥
KK-13-01-239-027a	कारणात्तत्र तत्रैव फलं धर्मस्य चेष्यते ।
KK-13-01-239-027c	तत्कारणसमायोगे लभेत्कुर्वन्फलं नरः ॥
KK-13-01-239-028a	अन्यथा न लभेत्पुण्यमतदर्हः समाविशेत् ।
KK-13-01-239-028c	एवं धर्मस्य नानात्वं फलं कुर्वल्लँभेन्नरः ॥
KK-13-01-239-029a	श्रौतस्मार्तस्तु धर्माणां प्राकृतो धर्म उच्यते ।
KK-13-01-239-029c	इति ते कथितं देवि भूयः श्रोतुं किमिच्छसि ॥ ॥

इति श्रीमन्महाभारते अनुशासनपर्वणि दानधर्मपर्वणि एकोनचत्वारिंशदधिकद्विशततमोऽध्यायः ॥ 239 ॥
