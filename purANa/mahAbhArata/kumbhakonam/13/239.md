अध्यायः 239

महेश्वरेण पार्वतीं प्रति दानत्रैविध्यात्तत्फलत्रैविध्यादिकथनम् ॥ 1 ॥ तथा दानफलस्य पञ्चविधत्वप्रतिपादनम् ॥ 2 ॥ तथा नानाधर्मतत्फलप्रतिपादनम् ॥ 3 ॥

001	उमोवाच ।
001a	एवं कृतस्य धर्मस्य श्रोतुमिच्छाम्यहं प्रभो ।
001c	प्रमाणं फलमानानां तन्मे शंसितुमर्हसि ॥
002	महेश्वर उवाच ।
002ac	प्रमाणकल्पनां देवि दानस्य शृणु भामिनि ॥
003a	यत्सारस्तु नरो लोके तद्दानं चोत्तमं स्मृतम् ।
003c	सर्वदानविधिं प्राहुस्तदेव भुवि शोभने ॥
004a	प्रस्थं सारं दरिद्रस्य शतं कोटिधनस्य च ।
004c	प्रस्थसारस्तु तत्प्रस्थं ददन्महदवाप्नुयात् ॥
005a	कोटिसारस्तु तां कोटिं ददान्महदवाप्नुयात् ।
005c	उभयं तन्महत्तच्च फलेनैव समं स्मृतम् ॥
006a	धर्मार्थकामभोगेषु शक्त्यभावस्तु मध्यमम् ।
006c	स्वद्रव्यादतिहीनं तु तद्दानमधमं स्मृतम् ॥
007a	शृणु दत्तस्य वै देवि पञ्चधा फलकल्पनाम् ।
007c	आनन्त्यं च महच्चैव समं हीनं हि पातकम् ॥
008a	तेषां विशेषं वक्ष्यामि शृणु देवि समाहिता ।
008c	दुस्त्यजस्य च वै दानं पात्र आनन्त्यमुच्यते ॥
009a	दानं षङ्गुणयुक्तं तु महदित्यभिधीयते ।
009c	यथाश्रद्धं तु वै दानं यथार्हं सममुच्यते ॥
010a	गुणतस्तु तथा हीनं दानं हीनमिति स्मृतम् ।
010c	दानं पातकमित्याहुः षड्गुणानां विपर्यये ॥
011a	देवलोके महत्कालमान्त्यस्य फलं विदुः ।
011c	महतस्तु तथा कालं स्वर्गलोके तु पूज्यते ॥
012a	समस्य तु तदा दानं मानुष्यं भोगमावहेत् ।
012c	दानं निष्फलमित्याहुर्विहीनं क्रियया शुभे ॥
013a	अथवा म्लेच्छदेशेषु तत्र तत्फलतां व्रजेत् ।
013c	नरकं प्रेत्य तिर्यक्षु गच्छेदशुभदानतः ॥
014	उमोवाच ।
014ac	अशुभस्यापि दानस्य शुभं स्याच्च फलं कथम् ॥
015	महेश्वर उवाच ।
015a	मनसा तत्वतः शुद्धमानृशंस्यपुरःसरम् ।
015c	प्रीत्या तु सर्वदानानि दत्त्वा फलमवाप्नुयात् ॥
016a	रहस्यं सर्वदानानामेतद्विद्धि शुभेक्षणे ।
016c	अन्यानि धर्मकार्याणि शृणु सद्भिः कृतानि च ॥
017a	आरामदेवगोष्ठानि संक्रमाः कूप एव च ।
017c	गोवाटश्च तटाकश्च सभा शाला च सर्वशः ॥
018a	पाषण्डावसथश्चैव पानीयं गोतृणानि च ।
018c	व्याधितानां च भैषज्यमनाथानां च पोषणम् ॥
019a	अनाथशवसंस्कारस्तीर्थमार्गविशोधनम् ।
019c	व्यसनाभ्यवपत्तिश्च सर्वेषां च स्वशक्तितः ॥
020a	एतत्सर्वं समासेन धर्मकार्यमिति स्मृतम् ।
020c	तत्कर्तव्यं मनुष्येण स्वशक्त्या श्रद्धया शुभे ॥
021a	प्रेत्यभावे लभेत्पुण्यं नास्ति तत्र विचारणा ।
021c	रूपं सौभाग्यमारोग्यं बलं सौख्यं लभेन्नरः ।
021e	स्वर्गो वा मानुषे वाऽपि तैस्तैराप्यायते हि सः ॥
022	उमोवाच ।
022a	भगवन्लोकपालेश धर्मस्तु कतिभेदकः ।
022c	दृश्यते परितः सद्भिस्तन्मे शंसितुमर्हसि ॥
023	महेश्वर उवाच ।
023a	शृणु देवि समुद्देशान्नानात्वं धर्मसङ्कटे ।
023c	धर्मा बहुविधा लोके श्रुतिभेदमुखोद्भवाः ॥
024ac	स्मृतिधर्मश्च बहुधा सद्भिराचार इष्यते ॥
025a	देशधर्माश्च दृश्यन्ते कुलधर्मास्तथैव च ।
025c	जातिधर्माश्च वै धर्मा गणधर्माश्च शोभने ॥
026a	शरीरकालवैषम्यादापद्धर्मश्च दृश्यते ।
026c	एतद्धर्मस्य नानात्वं क्रियते लोकवासिभिः ॥
027a	कारणात्तत्र तत्रैव फलं धर्मस्य चेष्यते ।
027c	तत्कारणसमायोगे लभेत्कुर्वन्फलं नरः ॥
028a	अन्यथा न लभेत्पुण्यमतदर्हः समाविशेत् ।
028c	एवं धर्मस्य नानात्वं फलं कुर्वल्लँभेन्नरः ॥
029a	श्रौतस्मार्तस्तु धर्माणां प्राकृतो धर्म उच्यते ।
029c	इति ते कथितं देवि भूयः श्रोतुं किमिच्छसि ॥ ॥

इति श्रीमन्महाभारते अनुशासनपर्वणि दानधर्मपर्वणि एकोनचत्वारिंशदधिकद्विशततमोऽध्यायः ॥ 239 ॥
