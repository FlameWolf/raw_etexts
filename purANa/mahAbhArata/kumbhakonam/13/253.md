अध्यायः 253

अथ दानधर्मपर्व ॥ 1 ॥

भीष्मेण युधिष्ठिरम्प्रति दृष्टान्ततया विप्रकन्योपाख्यानकथनपूर्वकं विद्वत्संरक्षणस्य महाफलहेतुत्वकथनम् ॥ 1 ॥

KK-13-01-253-001	युधिष्ठिर उवाच ।
KK-13-01-253-001a	कृपया परया प्रोक्तः सर्वेषां पापकर्मणाम् ।
KK-13-01-253-001c	ज्ञानस्य च परस्येह तन्मे ब्रूहि पितामह ॥
KK-13-01-253-002	भीष्म उवाच ।
KK-13-01-253-002a	उपायोऽयं परप्राप्तौ परमः परिकीर्तितः ।
KK-13-01-253-002c	नारायणस्यानुध्यानमर्चनं यजनं स्तुतिः ॥
KK-13-01-253-003a	श्रवणं तत्कथानां च विद्वत्संरक्षणं तथा ।
KK-13-01-253-003c	विद्वच्छुश्रूषणप्रीतिरुपदेशानुपालनम् ।
KK-13-01-253-003e	स ध्यानेन जपेनाशु मुच्यते प्राकृतोपि वा ॥
KK-13-01-253-004a	जपश्चतुर्विधः प्रोक्तो वैदिकस्तान्त्रिकोपि च ।
KK-13-01-253-004c	पौराणिकोथ विद्वद्भिः कथितः स्मार्त एव च ॥
KK-13-01-253-005a	विद्वच्छुश्रूषया ज्ञानं विद्वत्संरक्षणेन च ।
KK-13-01-253-005c	नासाध्यं ज्ञानिनां किञ्चित्तस्माद्रक्ष्यास्त्वया द्विजाः ॥
KK-13-01-253-006a	सुव्रता बन्धुहीनैका वने पूर्वं यमेन तु ।
KK-13-01-253-006c	आसीदाश्वासिता विद्वत्संरक्षणफलात्किल ॥
KK-13-01-253-007a	विप्रस्य मरणे हेतुस्तत्पत्नी पितृशोकदा ।
KK-13-01-253-007c	वैश्या त्वमतिलाभोऽयं विप्रकन्येति साम्प्रतम् ।
KK-13-01-253-008a	इत्युक्ताऽऽश्वासिताऽपृच्छत्केनैवं पापसंयुता ।
KK-13-01-253-008c	जाता विप्रकुले सम्यक् श्रेयश्चापि ब्रवीहि मे ॥
KK-13-01-253-009	यम उवाच ।
KK-13-01-253-009a	अन्यजन्मनि विद्वांसं प्रहारैरभिपीडितम् ।
KK-13-01-253-009c	चोरशङ्काविमोक्षेण मोक्षयित्वा सुजन्मिका ॥
KK-13-01-253-010a	इत्युक्ताऽष्टाक्षरध्यानजपादिश्रेयसंयुता ।
KK-13-01-253-010c	यमेनानुगृहीताऽभूत्पुण्यलोकनिवासिनी ॥
KK-13-01-253-011a	तन्नित्यं विदुषां रक्षा तत्परोऽभूर्महीपते ।
KK-13-01-253-011c	तेषां संरक्षणात्सद्यः सर्वपापैः प्रमुच्यते ॥ ॥

इति श्रीमन्महाभारते अनुशासनपर्वणि दानधर्मपर्वणि त्रिपञ्चाशदधिकद्विशततमोऽध्यायः ॥ 253 ॥
