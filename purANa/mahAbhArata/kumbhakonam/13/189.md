श्रीः
अध्यायः 189

विष्णुनेन्द्रम् प्रति स्वप्रीतिकरधर्मकथनम् ॥ 1 ॥ तथा बलदेवदेवाग्निविश्वामित्रादिभिः पृथक्पृथग्धर्मविशेषकथनम् ॥ 2 ॥

001	[भीष्म उवाच 
001a	केन ते च भवेत्प्रीतिः कथं तुष्टिं तु गच्छसि ।
001c	इति पृष्टः सुरेन्द्रेण प्रोवाच हरिरीश्वरः ॥
002a	ब्राह्मणानां परीवादो मम विद्वेषणं महत् ।
002c	ब्राह्मणैः पूजितैर्नित्यं पूजितोऽहं न संशयः ॥
003a	नित्याभिवाद्या विप्रेन्द्रा भुक्त्वा पादौ तथाऽऽत्मनः ।
003c	तेषां तुष्यामि मर्त्यानां यश्चक्रे च बलिं हरेत् ॥
004a	वामनं ब्राह्मणं दृष्ट्वा वराहं च जलोत्थितम् ।
004c	उद्धृतां धरणीं चैव मूर्ध्ना धारयते तु यः ।
004e	न तेषामशुभं किञ्चित्कल्मषं चोपपद्यते ॥
005a	अश्वत्थं रोचनां गां च पूजयेद्यो नरः सदा ।
005c	पूजितं च जगत्तेन सदेवासुरमानुषम् ॥
006a	तेन रूपेण तेषां च पूजां गृह्णामि तत्त्वतः ।
006c	पूजा ममैषा नास्त्यन्या यावल्लोकाः प्रतिष्ठिताः ॥
007a	अन्यथा हि वृथा मर्त्याः पूजयन्त्यल्पबुद्धयः ।
007c	नाहं तत्प्रतिगृह्णामि न सा तुष्टिकरी मम ॥
008	इन्द्र उवाच 
008a	चक्रं पादौ वराहं च ब्राह्मणं चापि वामनम् ।
008c	उद्धृतां धरणीं चैव किमर्थं त्वं प्रशंससि ॥
009a	भवान्सृजति भूतानि भावन्संहरति प्रजाः ।
009c	प्रकृतिः सर्वभूतानां समर्त्यानां सनातनी ॥
010	भीष्म उवाच 
010a	सम्प्रहस्य ततो विष्णुरिदं वचनमब्रवीत् ।
010c	चक्रेण निहता दैत्याः पद्म्यां क्रान्ता वसुन्धरा ॥
011a	वाराहं रूपमास्थाय हिरण्याक्षो निपातितः ।
011c	वामनं रूपमास्थाय जितो राजा मया बलिः ||
012a	परितुष्टो भवाम्येवं मानुषाणां महात्मनाम् ।
012c	तन्मां ये पूजयिष्यन्ति नास्ति तेषां पराभवः ॥
013a	अपि वा ब्राह्म्णं दृष्ट्वा ब्रह्मचारिणमागतम् ।
013c	ब्राह्मणाग्र्याहुतिं दत्त्वा अमृतं तस्य भोजनम् ॥
014a	ऐन्द्रीं सन्ध्यामुपासित्वा आदित्याभिमुखः स्थितः ।
014c	सर्वतीर्थेषु स स्नातो मुच्यते सर्वकिल्बिषैः ॥
015a	एतद्वः कथितं गुह्यमखिलेन तपोधनाः ।
015c	संशयं पृच्छमानानां किं भूयः कथयाम्यहम् ॥
016	बलदेव उवाच 
016a	श्रूयतां परमं गुह्यं मानुषाणां सुखावहम् ।
016c	अजानन्तो यदबुधाः क्लिश्यन्ते भूतपीडिताः ॥
017a	कल्य उत्थाय यो मर्त्यः स्पृशेद्गां वै घृतं दधि ।
017c	सर्षपं च प्रियङ्गुं च कल्मषात्प्रतिमुच्यते ॥
018a	भूतानि चैव सर्वाणि अग्रतः पृष्ठतोपि वा ।
018c	उच्छिष्टं वाऽपि च्छिद्रेषु वर्जयन्ति तपोधनाः ॥
019	देवा ऊचुः 
019a	प्रगृह्यौदुम्बरं पात्रं तोयपूर्णमुदङ्मुखः ।
019c	उपवासं तु गृह्णीयाद्यद्वा सङ्कल्पयेद्व्रतम् ॥
020a	देवतास्तस्य तुष्यन्ति कामिकं चापि सिध्यति ।
020c	अन्यथा हि वृथा मर्त्याः कुर्वते स्वल्पबुद्धयः ॥
021a	उपवासे बलौ चापि ताम्रपात्रं विशिष्यते ।
021c	बलिर्भिक्षा तथाऽर्घ्यं च पितॄणां च तिलोदकम् ||
022a	ताम्रपात्रेण दातव्यमन्यथाऽल्पफलं भवेत् ।
022c	गुह्यमेतत्समुद्दिष्टं यथा तुष्यन्ति देवताः ॥
023	धर्म उवाच 
023a	राजपौरुषिके विप्रे घाण्टिके परिचारिके ।
023c	गोरक्षके वाणिजके तथा कारुकुशीलवे ॥
024a	मित्रद्रुह्यनधीयाने यश्च स्याद्वृषलीपतिः ।
024c	एतेषु दैवं पित्र्यं वा न देयं स्यात्कथञ्चन ।
024e	पिण्डदास्तस्य हीयन्ते न च प्रीणाति वै पितॄन् ॥
025a	अतिथिर्यस्य भग्नाशो गृहात्प्रतिनिवर्तते ।
025c	पितरस्तस्य देवाश्च अग्नयश्च तथैव हि ।
025e	निराशाः प्रतिगच्छन्ति अतिथेरप्रतिग्रहात् ॥
026a	स्त्रीघ्नैर्गोघ्नैः कृतघ्नैश्च ब्रह्मघ्नैर्गुरुतल्पगैः ।
026c	तुल्यदोषो भवत्येभिर्यस्यातिथिरनर्चितः ॥
027	अग्निरुवाच 
027a	पादमुद्यम्य यो मर्त्यः स्पृशेद्गाश्च सुदुर्मतिः ।
027c	ब्राह्मणं वा महाभागं दीप्यमानं तथाऽनलम् ।
027e	तस्य दोषान्प्रवक्ष्यामि तच्छृणुध्वं समाहिताः ॥
028a	दिवं स्पृशत्यशब्दोऽस्य त्रस्यन्ति पितरश्च वै ।
028c	वैमनस्यं च देवानां कृतं भवति पुष्कलम् ।
028e	पावकश्च महातेजा हव्यं न प्रतिगृह्णति ॥
029a	आजन्मनां शतं चैव नरके पच्यते तु सः ।
029c	निष्कृतिं च न तस्यापि अनुमन्यन्ति कर्हिचित् ॥
030a	तस्माद्गावो न पादेन स्प्रष्टव्या वै कदाचन ।
030c	ब्राह्मणश्च महातेजा दीप्यमानस्तथाऽनलः ।
030e	श्रद्दधानेन मर्त्येन आत्मनो हितमिच्छता ॥
031a	एते दोषा मया प्रोक्तास्त्रिषु यः पादमुत्सृजेत् ।
031	विश्वामित्र उवाच 
031c	श्रूयतां परमं गुह्यं रहस्यं धर्मसंहितम् ।
031e	परमान्नेन यो दद्यात्पितॄणामौपहारिकम् ॥
032a	गजच्छायायां पूर्वस्यां कुतपे दक्षिणामुखः ।
032c	यदा भाद्रपदे मासि भवते बहुले मघा ॥
033a	श्रूयतां तस्य दानस्य यादृशो गुणविस्तरः ।
033c	कृतं तेन महच्छ्राद्धं वर्षाणीह त्रयोदश ॥ 
034	गाव ऊचुः
034a	बहुले समङ्गे ह्यकुतोभये च क्षेमे च सङ्ख्येव हि भूयसी च ।
034c	यथा पुरा ब्रह्मपुरे सवत्सा शतक्रतोर्वज्रधरस्य यज्ञे ॥
035a	भूयश्च या विष्णुपदे स्थिताया विभावसोश्चापि पथे स्थिता या ।
035c	देवाश्च सर्वे सह नारदेन प्रकुर्वते सर्वसहेति नाम ॥
036a	मन्त्रेणैतेनाभिवन्देत यो वै विमुच्यते पापकृतेन कर्मणा ।
036c	लोकानवाप्नोति पुरन्दरस्य गवां फलं चन्द्रमसो द्युतिं च ॥
037a	एवं हि मन्त्रं त्रिदशाभिजुष्टं पठेत यः पर्वसु गोष्ठमध्ये ।
037c	न तस्यि पापं न भयं न शोकः सहस्रनेत्रस्य च याति लोकम् ॥
038	भीष्म उवाच 
038a	अथ सप्त महाभागा ऋषयो लोकविश्रुताः ।
038c	वसिष्ठप्रमुखाः सर्वे ब्रह्माणं पद्मसम्भवम् ।
038e	प्रदक्षिणमभिक्रम्य सर्वे प्राञ्जलयः स्थिताः ॥
039a	उवाच वचनं तेषां वसिष्ठो ब्रह्मवित्तमः ।
039c	सर्वप्राणिहितं प्रश्नं ब्रह्मक्षत्रे विशेषतः ॥
040a	द्रव्यहीनाः कथं मर्त्या दरिद्राः साधुवर्तिनः ।
040c	प्राप्नुवन्तीह यज्ञस्य फलं केन च कर्मणा ॥
041ac	एतच्छ्रुत्वा वचस्तेषां ब्रह्मा वचनमब्रवीत् ॥
042a	अहो प्रश्नो महाभाग गूढार्थः परमः शुभः ।
042c	सूक्ष्मः श्रेयांश्च मर्त्यानां भवद्भिः समुदाहृतः ॥
043a	श्रूयतां सर्वमाख्यास्ये निखिलेन तपोधनाः ।
043c	यथा यज्ञफलं मर्त्यो लभते नात्र संशयः ॥
044a	पौषमासस्य शुक्ले वै यदा युज्येत रोहिणी ।
044c	तेन नक्षत्रयोगेन आकाशशयनो भवेत् ॥
045a	एकवस्त्रः शुचिः स्नातः श्रद्दधानः समाहितः ।
045c	सोमस्य रश्मयः पीत्वा महायज्ञफलं लभेत् ॥
046a	एतद्वः परमं गुह्यं कथितं द्विजसत्तमाः ।
046c	यन्मां भवन्तः पृच्छन्ति सूक्ष्मतत्त्वार्थदर्शिनः] ॥

इति श्रीमन्महाभारते अनुशासनपर्वणि दानधर्मपर्वणि एकोननवत्यधिकशततमोऽध्यायः ॥ 189 ॥

7-189-3 चक्रे गोमयोपलिप्ते मण्डले सुदर्शनमन्त्रेण पूजिते ॥ 7-189-28 अशब्दः अपशब्दः निन्दारूपः ॥ 7-189-46 रश्मयः रश्मीन् ॥
