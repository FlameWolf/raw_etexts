श्रीः
अध्यायः 137

भीष्मेण युधिष्ठिरम् प्रति श्राद्धे निमन्त्रणार्हानर्हाणां लक्षणनिरूपणम् ॥ 1 ॥
	
KK-13-01-137-001	युधिष्ठिर उवाच 
KK-13-01-137-001a	कीदृशेभ्यः प्रदातव्यं भवेच्छ्राद्धं पितामह ।
KK-13-01-137-001c	द्विजेभ्यः कुरुशार्दूल तन्मे व्याख्यातुमर्हसि ॥
KK-13-01-137-002	भीष्म उवाच 
KK-13-01-137-002a	ब्राह्मणान्न परीक्षेत क्षत्रियो दानधर्मवित् ।
KK-13-01-137-002c	दैवे कर्मणि पित्र्ये तु न्यायमाहुः परीक्षणम् ॥
KK-13-01-137-003a	देवताः पावयन्तीह दैवेनैवेह तेजसा ।
KK-13-01-137-003c	उपेत्य तस्माद्देवेभ्यः सर्वेभ्यो दापयेन्नरः ॥
KK-13-01-137-004a	श्राद्धे त्वथ महाराज परीक्षेद्ब्राह्मणान्बुधः ।
KK-13-01-137-004c	कुलशीलवयोरूपैर्विद्ययाऽभिजनेन च ॥
KK-13-01-137-005a	तेषामन्ये पङ्क्तिदूष्यास्तथाऽन्ये पङ्क्तिपावनाः ।
KK-13-01-137-005c	अपाङ्क्तेयास्तु ये राजन्कीर्तयिष्यामि ताञ्शृणु ॥
KK-13-01-137-006a	कितवो भ्रूणहा यक्ष्मी पशुपालो निराकृतिः ।
KK-13-01-137-006c	ग्रामप्रेष्यो वार्धुषिको गायनः सर्वविक्रयी ॥
KK-13-01-137-007a	अगारदाही गरदः कुण्डाशी सोमविक्रयी ।
KK-13-01-137-007c	सामुद्रिको राजभृत्यस्तैलिकः कूटकारकः ॥
KK-13-01-137-008a	पित्रा विभजमानश्च यस्य चोपपतिर्गृहे ।
KK-13-01-137-008c	अभिशस्तस्तथा स्तेनः शिल्पं यश्चोपजीवति ॥
KK-13-01-137-009a	पर्वकारश्च सूची च मित्रध्रुक् पारदारिकः ।
KK-13-01-137-009c	अव्रतानामुपाध्यायः काण्डपृष्ठस्तथैव च ॥
KK-13-01-137-010a	श्वभिश्च यः परिक्रामेद्यः शुना दष्ट एव च ।
KK-13-01-137-010c	परिवित्तिश्च यश्च स्याद्दुश्चर्मा गुरुतल्पगः ।
KK-13-01-137-010e	कुशीलवो देवलको नक्षत्रैर्यश्च जीवति ॥
KK-13-01-137-011a	ईदृशैर्ब्राह्मणैर्भुक्तमपाङ्क्तेयैर्युधिष्ठिर ।
KK-13-01-137-011c	रक्षांसि गच्छते हव्यमित्याहुर्ब्रह्मवादिनः ॥
KK-13-01-137-012a	श्राद्धं भुक्त्वा त्वधीयीत वृषलीतल्पगश्च यः ।
KK-13-01-137-012c	पुरीषे तस्य ते मासं पितरस्तस्य शेरते ।
KK-13-01-137-013ac	सोमविक्रयिणे विष्ठा भिषजे पूयशोणितम् ॥
KK-13-01-137-014a	नष्टं देवलके दत्तमप्रतिष्ठं च वार्धुषे ।
KK-13-01-137-014c	यत्तु वाणिजके दत्तं नेह नामुत्र तद्भवेत् ।
KK-13-01-137-014e	भस्मनीव हुतं हव्यं तथा पौनर्भवे द्विजे ॥
KK-13-01-137-015a	ये तु धर्मव्यपेतेषु चारित्रापगतेषु च ।
KK-13-01-137-015c	हव्यं कव्यं प्रयच्छन्ति येषां तत्प्रेत्य नश्यति ॥
KK-13-01-137-016a	ज्ञानपूर्वं तु ये तेभ्यः प्रयच्छन्त्यल्पबुद्धयः ।
KK-13-01-137-016c	पुरीषं भुञ्जते तस्य पितरः प्रेत्य निश्चयः ॥
KK-13-01-137-017a	एतानिमान्विजानीयादपाङ्क्तेयान्द्विजाधमान् ।
KK-13-01-137-017c	शूद्राणामुपदेशं च ये कुर्वन्त्यल्पचेतसः ॥
KK-13-01-137-018a	षष्टिं काणः शतं षण्डः श्वित्री यावत्प्रपश्यति ।
KK-13-01-137-018c	पङ्क्त्यां समुपविष्टायां तावद्दूषयते नृप ॥
KK-13-01-137-019a	यद्वेष्टितशिरा भुङ्क्ते यद्भुङ्क्ते दक्षिणामुखः ।
KK-13-01-137-019c	सोपानत्कश्च यद्भुङ्क्ते सर्वं विद्यात्तदासुरम् ॥
KK-13-01-137-020a	असूयता च यदत्तं यच्च श्रद्धाविवर्जितम् ।
KK-13-01-137-020c	सर्वं तदसुरेन्द्राय ब्रह्मा भागमकल्पयत् ॥
KK-13-01-137-021a	श्वानश्च पङ्क्तिदूषाश्च नावेक्षेरन्कथञ्चन ।
KK-13-01-137-021c	तस्मात्परिसृते दद्यात्तिलांश्चान्ववकीरयेत् ॥
KK-13-01-137-022a	तिलैर्विरहितं श्राद्धं कृतं क्रोधवशेन च ।
KK-13-01-137-022c	यातुधानाः पिशाचाश्च विप्रलुम्पन्ति तद्धविः ॥
KK-13-01-137-023a	अपाङ्क्तो यावतः पाङ्क्तान्भुञ्जानाननुपश्यति ।
KK-13-01-137-023c	तावत्फलाद्भ्रंशयति दातारं तस्य बालिशम् ॥
KK-13-01-137-024a	इमे तु भरतश्रेष्ठ विज्ञेयाः पङ्क्तिपावनाः ।
KK-13-01-137-024c	हेतुतस्तान्प्रवक्ष्यामि परीक्षस्वेह तान्द्विजान् ॥
KK-13-01-137-025a	विद्यावेदव्रतस्नाता ब्राह्मणाः सर्व एव हि ।
KK-13-01-137-025c	सदाचारपराश्चैव विज्ञेयाः सर्वपावनाः ॥
KK-13-01-137-026a	पाङ्क्तेयांस्तु प्रवक्ष्यामि ज्ञेयास्ते पङ्क्तिपावनाः ।
KK-13-01-137-026c	त्रिणाचिकेतः पञ्चाग्निस्त्रिसुपर्णः षडङ्गवित् ॥
KK-13-01-137-027a	ब्रह्मदेयानुसन्तानश्छन्दोगो ज्येष्ठसामगः ।
KK-13-01-137-027c	मातापित्रोर्यश्च वश्यः श्रोत्रियो दशपूरुषः ॥
KK-13-01-137-028a	ऋतुकालाभिगामी च धर्मपत्नीषु यः सदा ।
KK-13-01-137-028c	वेदविद्याव्रतस्नातो विप्रः पङ्क्तिं पुनात्युत ॥
KK-13-01-137-029a	अथर्वशिरसोऽध्येता ब्रह्मचारी यतव्रतः ।
KK-13-01-137-029c	सत्यवादी धर्मशीलः स्वकर्मनिरतश्च सः ॥
KK-13-01-137-030a	ये च पुण्येषु तीर्थेषु अभिषेककृतश्रमाः ।
KK-13-01-137-030c	मखेषु च समन्त्रेषु भवन्त्यवभृथप्लुताः ॥
KK-13-01-137-031a	अक्रोधना ह्यचपलाः क्षान्ताः दान्ता जितेन्द्रियाः ।
KK-13-01-137-031c	सर्वभूतहिता ये च श्राद्धेष्वेतान्निमन्त्रयेत् ॥
KK-13-01-137-032a	एतेषु दत्तमक्षय्यमेते वै पङ्क्तिपावनाः ।
KK-13-01-137-032c	इमे परे महाभागा विज्ञेयाः पङ्क्तिपावनाः ॥
KK-13-01-137-033a	यतयो मोक्षधर्मज्ञा योगिनश्चरितव्रताः ।
KK-13-01-137-033c	'पञ्चरात्रविदो मुख्यास्तथा भागवताः परे ॥
KK-13-01-137-034a	वैखानसाः कुलश्रेष्ठा वैदिकाचारचारिणः ।'
KK-13-01-137-034c	ये चेतिहासं प्रयताः श्रावयन्ति द्विजोत्तमान् ॥
KK-13-01-137-035a	ये च भाष्यविदः केचिद्ये च व्याकरणे रताः ।
KK-13-01-137-035c	अधीयते पुराणं ये धर्मशास्त्राण्यथापि च ॥
KK-13-01-137-036a	अधीत्य च यथान्यायं विधिवत्तस्य कारिणः ।
KK-13-01-137-036c	उपपन्नो गुरुकुले सत्यवादी सहस्रशः ॥
KK-13-01-137-037a	अग्र्याः सर्वेषु वेदेषु सर्वप्रवचनेषु च ।
KK-13-01-137-037c	यावदेते प्रपश्यन्ति पङ्क्त्यास्तावत्पुनन्त्युत ॥
KK-13-01-137-038a	ततो हि पावनात्पङ्क्त्याः पङ्क्तिपावन उच्यते ।
KK-13-01-137-038c	क्रोशादर्धतृतीयाच्च पावयेदेक एव हि ।
KK-13-01-137-038e	ब्रह्मदेयानुसन्तान इति ब्रह्मविदो विदुः ॥
KK-13-01-137-039a	अनृत्विगनुपाध्यायः स चेदग्रासनं व्रजेत् ।
KK-13-01-137-039c	ऋत्विग्भिरभ्यनुज्ञातः पङ्क्त्या हरति दुष्कृतम् ॥
KK-13-01-137-040a	अथ चेद्वेदवित्सर्वैः पङ्क्तिदोषैर्विवर्जितः ।
KK-13-01-137-040c	न च स्यात्पतितो राजन्पङ्क्तिपावन एव सः ॥
KK-13-01-137-041a	तस्मात्सर्वप्रयत्नेन परीक्ष्यामन्त्रयेद्द्विजान् ।
KK-13-01-137-041c	स्वकर्मनिरतान्दान्तान्कुले जातान्बहुश्रतान् ॥
KK-13-01-137-042a	यस्य मित्रप्रधानानि श्राद्धानि च हवींषि च ।
KK-13-01-137-042c	न प्रीणन्ति पितॄन्देवान्स्वर्गं च न स गच्छति ॥
KK-13-01-137-043a	यश्च श्राद्धे कुरुते सङ्गतानि न देवयानेन पथा स याति ।
KK-13-01-137-043c	स वै मुक्तः पिप्पलं बन्धनाद्वा स्वर्गाल्लोकच्च्यवते श्राद्धमित्रः ॥
KK-13-01-137-044a	तस्मान्मित्रं श्राद्धकृन्नाद्रियेत दद्यान्मित्रेभ्यः सङ्ग्रहार्थं धनानि ।
KK-13-01-137-044c	यन्मन्यते नैव शत्रुं न मित्रं तं मध्यस्थं भोजयेद्धव्यकव्ये ॥
KK-13-01-137-045a	यथोषरे बीजमुप्तं न रोहेन्नचावप्ता प्राप्नुयाद्बीजभागम् ।
KK-13-01-137-045c	एवं श्राद्धं भुक्तमनर्हमाणैर्न चेह नामुत्र फलं ददाति ॥
KK-13-01-137-046a	ब्राह्मणो ह्यनधीयानस्तृणाग्निरिव शाम्यति ।
KK-13-01-137-046c	तस्मै श्राद्धं न दातव्यं न हि भस्मनि हूयते ॥
KK-13-01-137-047a	सम्भोजनी नाम पिशाचदक्षिणा सा नैव देवान्न पितॄनुपैति ।
KK-13-01-137-047c	इहैव सा भ्राम्यति हीनपुण्या शालान्तरे गौरिव नष्टवत्सा ॥
KK-13-01-137-048a	यथाऽग्नौ शान्ते घृतमाजुहोति तन्नैव देवान्न पितॄनुपैति ।
KK-13-01-137-048c	तथा दत्तं नर्तके गायके च यां चानृते दक्षिणामावृणोति ॥
KK-13-01-137-049a	उभौ हिनस्ति न भुनक्ति चैषा या चानृते दक्षिणा दीयते वै ।
KK-13-01-137-049c	आघातिनी गर्हितैषा पतन्ती तेषां प्रेतान्पातयेद्देवयानात् ॥
KK-13-01-137-050a	ऋषीणां समये नित्यं ये चरन्ति युधिष्ठिर ।
KK-13-01-137-050c	निश्चिताः सर्वधर्मज्ञास्तान्देवा ब्राह्मणान्विदुः ॥
KK-13-01-137-051a	स्वाध्यायनिष्ठा ऋषयो ज्ञाननिष्ठास्तथैव च ।
KK-13-01-137-051c	तपोनिष्ठाश्च बोद्धव्याः कर्मनिष्ठाश्च भारत ॥
KK-13-01-137-052a	कव्यानि ज्ञाननिष्ठेभ्यः प्रतिष्ठाप्यानि भारत ।
KK-13-01-137-052c	तत्र ये ब्राह्मणान्केचिन्न सीदन्ति हि ते नराः ॥
KK-13-01-137-053a	ये तु निन्दन्ति जल्पेषु न ताञ्श्राद्धेषु भोजयेत् ।
KK-13-01-137-053c	ब्राह्मणा निन्दिता राजन्हन्युस्त्रैपुरुषं कुलम् ॥
KK-13-01-137-054a	वैखानसानां वचनमृषीणां श्रूयते नृप ।
KK-13-01-137-054c	दूरादेव परीक्षेत ब्राह्मणान्वेदपारगान् ॥
KK-13-01-137-055ac	प्रियो वा यदि वा द्वेष्यस्तेषां तु श्राद्धमावपेत् ॥
KK-13-01-137-056a	यः सहस्रं सहस्राणां भोजयदेनृचो नरः ।
KK-13-01-137-056c	एकस्तान्मन्त्रवित्प्रीतः सर्वानर्हति भारत ॥ 

इति श्रीमन्महाभारते अनुशासनपर्वणि दानधर्मपर्वणि सप्तत्रिंशदधिकशततमोऽध्यायः ॥ 137 ॥

7-137-3 देवेभ्यो देवानुद्दिश्य । सर्वेभ्यो विप्रेभ्यः ॥ 7-137-5 तेषामन्ये पङ्क्तिदूषा इति झ. पाठः ॥ 7-137-6 निराकृतिरध्ययनादिशून्यः । वार्धुषिको वृद्ध्यर्थं धनप्रयोक्ता ॥ 7-137-7 कुण्डाशी भगभक्षः । तैलिकस्तत्कर्मकृत् । कूटसाक्षिक इति ट. पाठः ॥ 7-137-8 पित्रा विवदमानश्चेति झ. पाठः ॥ 7-137-9 पर्वकारो वेषान्तरधारी । सूची पिशुनः । अव्रतानां शूद्राणाम् । काण्डपृष्ठः शस्त्राजीवी ॥ 7-137-10 श्वभिः परिक्रामेन्मृगयां कुर्वन् ॥ 7-137-18 षष्टिंशतं पुरुषानिति शेषः ॥ 7-137-20 असुरेन्द्राय बलये ॥ 7-137-21 परिसृते आवृतदेशे ॥ 7-137-22 तिलदानेप्यदायादा ये च क्रोधवशा गणाः । यातुधानाः पिशाचाश्च न प्रलुम्पन्ति तद्धविरिति थ. ध. पाठः ॥ 7-137-26 त्रिसुपर्णं चतुष्कपर्दा युवतिः सुपेशा इति बह्वृचानां मन्त्रत्रयं वा ब्रह्ममेतुमाम् इत्यादितैत्तिरीयप्रसिद्धं वा । षडङ्गानि शिक्षादीनि ॥ 7-137-27 ब्रह्म देवः परविद्या वा तदेव देयं येषां तेषामनुसन्तानः परम्परायामुत्पन्नः ब्रह्मदेयानुसन्तानः ॥ 7-137-30 मुखेषु च सहस्रेष्विति थ. पाठः ॥ 7-137-42 मित्रमेव प्रधानं न योग्यत्वादिकं येषु तानि ॥ 7-137-43 श्राद्धेन निमित्तेन सङ्गतानि सख्यानि ॥ 7-137-47 सम्भोजनी अन्योन्यं दीयमाना ॥ 7-137-48 यां च दक्षिणामनृते अपात्रे आवृणोति प्रयच्छति ॥ 7-137-49 न भुनक्ति न पालयति । आघातिनी हन्त्री ॥
