श्रीः
अध्यायः 146

भीष्मेण युधिष्ठिरम् प्रति शूद्रधर्माणां मृत्तिकाशौचादीनां च निरूपणम् ॥ 1 ॥
	
001	*युधिष्ठिर उवाच 
001a	शूद्राणामिह शुश्रूषा नित्यमेवानुवर्णिता ।
001c	कैः कारणैः कतिविधा शुश्रूषा समुदाहृता ॥
002a	के च शुश्रूषया लोका विहिता भरतर्षभ ।
002c	शुद्राणां भरतश्रेष्ठ ब्रूहि मे धर्मलक्षणम् ॥
003	भीष्म उवाच 
003a	अत्राप्युदाहरन्तीममितिहासं पुरातनम् ।
003c	शूद्राणामनुकम्पार्थं यदुक्तं ब्रह्मवादिना ॥
004a	वृद्धः पराशरः प्राह धर्मं शुभ्रमनामयम् ।
004c	अनुग्रहार्थं वर्णानां शौचाचारसमन्वितम् ॥
005a	धर्मोपदेशमखिलं यथावदनुपूर्वशः ।
005c	शिष्यानध्यापयामास शास्त्रमर्थवदर्थवित् ॥
006a	क्षान्तेन्द्रियेण मानेन शुचिनाऽचापलेन वै ।
006c	अदुर्बलेन धीरेण शान्तेनोत्तरवादिना ॥
007a	अलुब्धेनानृशंसेन ऋजुना ब्रह्मवादिना ।
007c	चारित्रतत्परेणैव सर्वभूतहितात्मना ॥
008a	अरयः षड्विजेतव्या नित्यं स्वं देहमाश्रिताः ।
008c	कामक्रोधौ च लोभश्च मानमोहौ मदस्तथा ॥
009a	विधिना धृतिमास्थाय शुश्रूषुरनहङ्कृतः ।
009c	वर्णत्रयस्यानुमतो यथाशक्ति यथाबलम् ॥
010a	कर्मणा मनसा वाचा चक्षुषा च चतुर्विधम् ।
010c	आस्थाय नियमं धीमाञ्शान्तो दान्तो जितेन्द्रियः ॥
011a	रक्षोयक्षजनद्वेषी शेषान्नकृतभोजनः ।
011c	वर्णत्रयान्मधु यथा भ्रमरो धर्ममाचरेत् ॥
012a	यदि शूद्रस्तपः कुर्याद्वेददृष्टेन कर्मणा |
012c	इह चास्य परिक्लेशः प्रेत्य चास्याशुभागतिः ॥
013a	अधर्म्यमयशस्यं च तपः शूद्रे प्रतिष्ठितम् ।
013c	अमार्गेण तपस्तप्त्वा म्लेच्छेषु फलमश्नुते ॥
014a	अन्यथा वर्तमानो हि न शूद्रो धर्ममर्हति ।
014c	अमार्गेणि प्रयातानां प्रत्यक्षादुपलभ्यते ।
014e	चातुर्वर्ण्यव्यपेतानां जातिमूर्तिपरिग्रहः ॥
015a	तथा ते हि शकाश्चीनाः काम्भोजाः पारदास्तथा ।
015c	शबराः पप्लवाश्चैव तुषारयवनास्तथा ॥
016a	दार्वाश्च दरदाश्चैव उज्जिहानास्तथेतराः ।
016c	वेणाश्च कङ्कणाश्चैव सिंहला मद्रकास्तथा ॥
017a	किष्किन्धकाः पुलिन्दाश्च कह्वाश्चान्ध्राः सनीरगाः ।
017c	गन्धिका द्रमिडाश्चैव बर्बराश्चूचुकास्तथा ॥
018a	किराताः पार्वतेयाश्च कोलाश्चोलाः सखाषकाः ।
018c	आरूकाश्चैव दोहाश्च याश्चान्याम्लेच्छजातयः ॥
019a	विकृता विकृताचारा दृश्यन्ते क्रूरबुद्धयः ।
019c	अमार्गेणाश्रिता धर्मं ततो जात्यन्तरं गताः ॥
020a	अमार्गोपार्जितस्यैतत्तपसो विदितं फलम् ।
020c	न नश्यति कृतं कर्म शुभं वा यदि वाऽशुभम् ॥
021a	अत्राप्येते वसु प्राप्य विकर्म तपसार्जितम् ।
021c	पाषण्डानर्चयिष्यन्ति धर्मकामा वृथा श्रमाः ॥
022a	एवं चतुर्णां वर्णानामाश्रमाणां च पार्थिव ।
022c	विपरीतं वर्तमाना म्लेच्छा जायन्त्यबुद्धयः ॥
023a	अध्यायधनिनो विप्राः क्षत्रियाणां बलं धनम् ।
023c	वणिक्कृषिश्च वैश्यानां शूद्राणां परिचारिका ॥
024a	व्युच्छेदात्तस्य धर्मस्य निरयायोपपद्यते ।
024c	ततो म्लेच्छा भवन्त्येते निर्घृणा धर्मवर्जिताः ।
024e	पुनश्च निरयं तेषां तिर्यग्योनिश्च शाश्वती ॥
025a	ये तु सत्यथमास्थाय वर्णाश्रमकृतं पुरा ।
025c	सर्वान्विमार्गानुत्सृज्य स्वधर्मविधिमाश्रिताः ॥
026a	सर्वभूतदयावन्तो दैवतद्विजपूजकाः ।
026c	शास्त्रदृष्टेन विधिना श्रद्धया जितमन्यवः ॥
027a	तेषां विधिं प्रवक्ष्यामि यथावदनुपूर्वशः ।
027c	उपादानविधिं कृत्स्नं शुश्रूषाधिगमं तथा ॥
028a	शिष्टोपनयनं चैव मन्त्राणि विविधानि च |
028c	तथा शिष्यपरीक्षां च शास्त्रप्रामाण्यदर्शनात् ॥
029a	प्रवक्ष्यामि यथातत्वं यथावदनुपूर्वशः ।
029c	शौचकृत्यस्य शौचार्थान्सर्वानेव विशेषतः ॥
030a	महाशौचप्रभृतयो दृष्टास्तत्वार्थदर्शिभिः ।
030c	तत्रापि शूद्रो भिक्षूणामिदं शेषं च कल्पयेत् ॥
031a	भिक्षुभिः सुकृतप्रज्ञैः केवलं धर्ममाश्रितैः ।
031c	सम्यद्गर्शनसम्पन्नैर्गताध्वनि हितार्थिभिः ।
031e	अवकाशमिमं मेध्यं निर्मितं कामवीरुधम् ॥
032a	निर्जनं संवृतं बुद्ध्वा नियतात्मा जितेन्द्रियः ।
032c	सजलं भाजनं स्थाप्य मृत्तिकां च परीक्षिताम् ॥
033a	परीक्ष्य भूमिं मूत्रार्थी तत आसीत वाग्यतः ।
033c	उदङ्मुखो दिवा कुर्याद्रात्रौ चेद्दक्षिणामुखः ॥
034a	अन्तर्हितायां भूमौ तु अन्तर्हितशिरास्तथा ।
034c	असमाप्ते तथा शौचे न वाचं किञ्चिदीरयेत् ॥
035a	कृतकृत्यस्तथाऽऽचम्य गच्छन्नोदीरयेद्वचः ।
035c	शौचार्थमुपविष्टस्तु मृद्भाजनपुरस्कृतः ॥
036a	स्थाप्यं कमण्डलुं गृह्य पार्श्वोरुभ्यामथान्तरे ।
036c	शौचं कुर्याच्छनैर्वीरो बुद्धिपूर्वमसङ्करम् ॥
037a	पाणिना शुद्धमुदकं सङ्गृह्य विधिपूर्वकम् ।
037c	विप्रुषश्च यता न स्युर्यथा चोरू न संस्पृशेत् ॥
038a	अपाने मृत्तिकास्तिस्रः प्रदेयास्त्वनुपूर्वशः ।
038c	हस्ताभ्यां च तथा विप्रो हस्तं हस्तेन संस्पृशेत् ||
039a	अपाने नव देयाः स्युरिति वृद्धानुशासनम् ।
039c	मृत्तिका दीयमाना हि शोधयेद्देशमञ्जसा ॥
040a	तस्मात्पाणितले देया मृत्तिकास्तु पुनः पुनः ।
040c	बृद्धिपूर्वं प्रयत्नेन यथा नैव स्पृशेत्स्फिजौ ॥
041a	यथा घातो हि न भवेत्क्लेदजः परिधानके ।
041c	तथा गुदं प्रमार्जेत शौचार्थं तु पुनःपुनः ॥
042a	प्रतिपादं ततस्त्यक्त्वा शौचमुत्थाय कारयेत् ।
042c	सव्ये द्वादश देयाः स्युस्तिस्रस्तिस्रः पुनः पुनः ||
043a	देया कूर्परके हस्ते पृष्ठे बन्धे पुनः पनः ।
043c	तथैवादर्शके दद्याच्चतस्रस्तूभयोरपि ।
043e	उभयोर्हस्तयोरेवं सप्तसप्त प्रदापयेत् ॥
044a	ततोऽन्यां मृत्तिकां गृह्य कार्यं शौचं पुनस्तयोः ।
044c	हस्तयोरेवमेतद्धि महाशौचं विधीयते ।
044e	ततोऽन्यथा न कुर्वीत विधिरेष सनातनः ॥
045a	उपस्थे मूत्रशौचं स्यादत ऊर्ध्वं विधीयते ।
045c	अतोऽन्यथा तु यः कुर्यात्प्रायश्चित्तीयते तु सः ॥
046a	मलोपहतचेलस्य द्विगुणं तु विधीयते ।
046c	सहपादमथोरुभ्यां हस्तशौचमसंशयम् ॥
047a	अवधीरयमाणस्य सन्देह उपजायते ।
047c	यथायथा विशुद्ध्येत तत्तथा तदुपक्रमे ॥
048a	सकर्दमं तु वर्षासु गृहमाविश्य सङ्कटम् ।
048c	हस्तयोर्मृत्तिकास्तिस्रः पादयोः षट् प्रदापयेत् ॥
049a	कामं दत्त्वा गुदे दद्यात्तिस्रः पद्भ्यां तथैव च |
049c	हस्तशौचं प्रकर्तव्यं मूत्रशौचविधेस्तथा ॥
050a	मूत्रशौचे तथा हस्तौ पादाभ्यां चानुपूर्वशः ।
050c	नैष्ठिके स्थानशौचे तु महाशौचं विधीयते ॥
051a	क्षारौषराभ्यां वस्त्रस्य कुर्याच्छौचं मृदा सह ।
051c	लेपगन्धापनयनममेध्यस्य विधीयते ॥
052a	स्नानशाट्यां मृदस्तिस्रो हस्ताभ्यां चानुपूर्वशः ।
052c	शौचं प्रयत्नतः कृत्वा कम्पमानः समुद्धरेत् ॥
053a	देयाश्चतस्रस्तिस्रो वा द्वे वाऽप्येकां तथाऽऽपदि ।
053c	कालमासाद्य देशं च शौचस्य गुरुलाघवम् ॥
054a	विधिनाऽनेन शौचं तु नित्यं कुर्यादतन्द्रितः ।
054c	अविप्रेक्षन्नसम्भ्रान्तः पादौ प्रक्षाल्य तत्परः ॥
055a	अप्रक्षालितपादस्तु पाणिमामणिबन्धनात् ।
055c	अधस्तादुपरिष्टाच्च ततः पाणिमुपस्पृशेत् ॥
056a	मनोगतास्तु निश्शब्दा निश्शब्दं त्रिरपः पिबेत् ।
056c	द्विर्मुखं परिमृज्याच्च खानि चोपस्पृशेद्बुधः ॥
057a	ऋग्वेदं तेन प्रीणाति प्रथमं यः पिबेदपः ।
057c	द्वितीयं तु यजुर्वेदं तृतीयं साम एव च ॥
058a	मृज्यते प्रथमं तेन अथर्वा प्रीतिमाप्नुयात् ।
058c	द्वितीयेनेतिहासं च पुराणस्मृतिदेवताः ॥
059a	यच्चक्षुषि समाधत्ते तेनादित्यं तु प्रीणयेत् ।
059c	प्रीणाति वायुं घ्राणं च दिशश्चाप्यथ श्रोत्रयोः ॥
060a	ब्रह्माणं तेन प्रीणाति यन्मूर्धनि समापयेत् ।
060c	समुत्क्षिपति चापोर्ध्वमाकाशं तेन प्रीणयेत् ॥
061ac	प्रीणाति विष्णुः पद्भ्यां तु सलिलं वै समादधत् ॥
062a	प्राङ्मुखोदङ्मुखो वाऽपि अन्तर्जानुरुपस्पृशेत् ।
062c	सर्वत्र विधिरित्येष भोजनादिषु नित्यशः ॥
063a	अन्नेषु दन्तलग्नेषु उच्छिष्टः पुनराचमेत् ।
063c	विधिरेष समुद्दिष्टः शौचे चाभ्युक्षणं स्मृतम् ॥
064a	शूद्रस्यैष विधिर्दृष्टो गृहान्निष्क्रमतस्ततः ।
064c	नित्यं त्वलुप्तशौचेन वर्तितव्यं कृतात्मना ।
064e	यशस्कामेन भिक्षुभ्यः शूद्रेणात्महितार्थिना ॥' 

इति श्रीमन्महाभारते अनुशासनपर्वणि दानधर्मपर्वणि षट्चत्वारिंशदधिकशततमोऽध्यायः ॥

* एतदाद्यष्टाध्याया दाक्षिण्यत्यकोशेष्वेव दृश्यन्ते । 7-146-2 शुश्रूषां भरतश्रेष्ठति ट. पाठः ॥ 7-146-11 नित्यं रक्ष जनाद्वेषीति क. पाठः ॥ 7-146-12 विकृताकारा इति थ. पाठः ॥ 7-146-25 स्वधर्मपथमाश्रिताः इति क. ट. थ. पाठः ॥ 7-146-48 पदमाविश्य सङ्कटम् इति थ. पाठः ॥
