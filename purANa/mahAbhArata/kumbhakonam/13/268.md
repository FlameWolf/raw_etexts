अध्यायः 268

अथ दानधर्मपर्व ॥ 1 ॥

भीष्मेण युधिष्ठिरम्प्रति धार्मिकाधार्मिकाणां स्वर्गनरकप्राप्तिप्रतिपादनम् ॥ 1 ॥ तथा साध्वसाधुजनकलक्षणाभिधानपूर्वकं सामान्यतो नानाधर्मप्रतिपादनम् ॥ 3 ॥

KK-13-01-268-001	युधिष्ठिर उवाच ।
KK-13-01-268-001a	ये च धर्ममसूयन्ते ये चैनं पर्युपासते ।
KK-13-01-268-001c	ब्रवीतु मे भवानेतत्क्व ते गच्छन्ति तादृशाः ॥
KK-13-01-268-002	भीष्म उवाच ।
KK-13-01-268-002a	रजसा तमसा चैव समवस्तीर्णचेतसः ।
KK-13-01-268-002c	नरकं प्रतिपद्यन्ते धर्मविद्वेषिणो जनाः ॥
KK-13-01-268-003a	ये तु धर्मं महाराज सततं पर्युपासते ।
KK-13-01-268-003c	सत्यार्जवपराः सन्तस्ते वै स्वर्गभूजो नराः ॥
KK-13-01-268-004a	धर्म एव रतिस्तेषामाचार्योपासनाद्भवेत् ।
KK-13-01-268-004c	देवलोकं प्रपद्यन्ते ये धर्मं पर्युपासते ॥
KK-13-01-268-005a	मनुष्या यदि वा देवाः शरीरमुपताप्य वै ।
KK-13-01-268-005c	धर्मिणः सुखमेधन्ते लोभद्वेषविवर्जिताः ॥
KK-13-01-268-006a	प्रथमं ब्रह्मणः पुत्रं धर्ममाहुर्मनीषिणः ।
KK-13-01-268-006c	धर्मिणः पर्युपासन्ते फलं पक्वमिवाशिनः ॥
KK-13-01-268-007	युधिष्ठिर उवाच ।
KK-13-01-268-007a	असाधोः कीदृशं शीलं साधोश्चैव तु कीदृशम् ।
KK-13-01-268-007c	ब्रवीतु मे भवानेतत्सन्तोऽसन्तश्च कीदृशाः ॥
KK-13-01-268-008	भीष्म उवाच ।
KK-13-01-268-008a	दुराधाराश्च दुर्धर्षा दुर्मुखाश्चाप्यसाधवः ।
KK-13-01-268-008c	साधवः शीलसम्पन्नाः शिष्टाचारस्य लक्षणम् ॥
KK-13-01-268-009a	राजमार्गे गवां मध्ये जनमध्ये च धर्मिणः ।
KK-13-01-268-009c	नोपसेचन्ति राजेन्द्र सर्गं मूत्रपुरीषयोः ॥
KK-13-01-268-010a	पञ्चानां यजनं कृत्वा शेषमश्नन्ति साधवः ।
KK-13-01-268-010c	न जल्पन्ति च भुञ्जाना न निद्रान्त्यार्द्रपाणयः ॥
KK-13-01-268-011a	चित्रभानुमपां देवं गोष्ठं चैव चतुष्पथम् ।
KK-13-01-268-011c	ब्राह्मणं धार्मिकं वृद्धं ये कुर्वन्ति प्रदक्षिणम् ॥
KK-13-01-268-012a	वृद्धानां भारतप्तानां स्त्रीणां बालातुरस्य च ।
KK-13-01-268-012c	ब्राह्मणानां गवां राज्ञां पन्थानं ददते च ये ॥
KK-13-01-268-013a	अतिथीनां च सर्वेषां प्रेष्याणां स्वजनस्य च ।
KK-13-01-268-013c	`सामान्यं भोजनं कुर्यात्स्वयं नाग्र्याशनं व्रजेत् ॥
KK-13-01-268-014a	न सत्यार्जवधर्मस्य तुल्यमन्यच्च विद्यते ।
KK-13-01-268-014c	बहुला नाम गौस्तेन गतिमग्र्यां गता किल ॥
KK-13-01-268-015a	मुनिशापाद्द्विजः कश्चिद्व्याघ्रतां समुपागतः ।
KK-13-01-268-015c	बहुलां भक्षणरुचिरास्वाद्य शपथेन तु ॥
KK-13-01-268-016a	विमुच्य पीतवत्सां तां दृष्ट्वा स्मृत्वा पुरातनम् ।
KK-13-01-268-016c	जगाम लोकानमलान्सा स्वराष्ट्रं तथा पुनः ॥
KK-13-01-268-017a	तस्मात्सत्यार्जवरतो राजन्राष्ट्रं समानवम् ।
KK-13-01-268-017c	तारयित्वा सुखं स्वर्गं गन्तासि भरतर्षभ ॥
KK-13-01-268-018ac	तथा शरणकामानां गोप्ता स्यात्स्वागतप्रदः ॥
KK-13-01-268-019a	सायं प्रातर्मनुष्याणामशनं देवनिर्मितम् ।
KK-13-01-268-019c	नान्तरा भोजनं दृष्टमुपवासविधिर्हि सः ॥
KK-13-01-268-020a	होमकाले यथा वह्निः काले होमं प्रतीक्षते ।
KK-13-01-268-020c	ऋतुकाले तथाऽऽधानं पितरश्च प्रतीक्षते ।
KK-13-01-268-020e	नान्यदा गच्छते यस्तु ब्रह्मचर्यं च तत्स्मृतम् ॥
KK-13-01-268-021a	अमृतं ब्राह्मणा गाव इत्येतत्त्रयमेकतः ।
KK-13-01-268-021c	तस्माद्गोब्राह्मणान्नित्यमर्चयेत यथाविधि ॥
KK-13-01-268-022a	यजुषां संस्कृतं मांसमुपभुञ्जन्न दुष्यति ।
KK-13-01-268-022c	पृष्ठमांसं वृथामांसं पुत्रमांसं च तत्समम् ॥
KK-13-01-268-023a	स्वदेशे परदेशे वाऽप्यतिथिं नोपवासयेत् ।
KK-13-01-268-023c	कर्म वै सफलं कृत्वा गुरुणां प्रतिपादयेत् ॥
KK-13-01-268-024a	गुरुभ्यस्त्वासनं देयमभिवाद्याभिपूज्य च ।
KK-13-01-268-024c	गुरुमभ्यर्च्य वर्धन्ते आयुषा यशसा श्रिया ॥
KK-13-01-268-025a	वृद्धान्नाभिभवेज्जातु न चैतान्प्रेषयेदिति ।
KK-13-01-268-025c	नासीनः स्यात्स्थितेष्वेवमायुरस्य न रिष्यते ॥
KK-13-01-268-026a	न नग्नामीक्षते नारीं न नग्नान्पुरुषानपि ।
KK-13-01-268-026c	मैथुनं सततं गुप्तं तपश्चैव समाचरेत् ॥
KK-13-01-268-027a	तीर्थानां गुरवस्तीर्थं शुचीनां हृदयं शुचि ।
KK-13-01-268-027c	दर्शनानां परं ज्ञानं सन्तोषः परमं सुखम् ॥
KK-13-01-268-028a	सायं प्रातश्च वृद्धानां शृणुयात्पुष्कला गिरः ।
KK-13-01-268-028c	श्रुतमाप्नोति हि नरः सततं वृद्धसेवया ॥
KK-13-01-268-029a	स्वाध्याये भोजने चैव दक्षिणं पाणिमुद्धरेत् ।
KK-13-01-268-029c	यच्छेद्वाङ्मनसी नित्यमिन्द्रियाणि तथैव च ॥
KK-13-01-268-030a	संस्कृतं पायसं नित्यं यावकं कृसरं हविः ।
KK-13-01-268-030c	अष्टकाः पितृदैवत्या ग्रहाणामभिपूजनम् ॥
KK-13-01-268-031a	श्मश्रुकर्मणि मङ्गल्यं क्षुतानामभिनन्दनम् ।
KK-13-01-268-031c	व्याधितानां च सर्वेषामायुषामभिनन्दनम् ॥
KK-13-01-268-032a	न जातु त्वमिति ब्रूयादापन्नोपि महत्तरम् ।
KK-13-01-268-032c	त्वङ्कारो वा वधो वेति विद्वत्सु न विशिष्यते ।
KK-13-01-268-032e	अवराणां समानानां शिष्याणां च समाचरेत् ॥
KK-13-01-268-033a	पापमाचरते नित्यं हृदयं पापकर्मणाम् ।
KK-13-01-268-033c	ज्ञानपूर्वकृतं कर्म च्छादयन्ते ह्यसाधवः ॥
KK-13-01-268-034a	ज्ञानपूर्वं विनश्यन्ति गूहमाना महाजने ।
KK-13-01-268-034c	न मां मनुष्याः पश्यन्ति न मां पश्यन्ति देवताः ॥
KK-13-01-268-035ac	पापेनाभिहितः पापः पापमेवाभिजायते ॥
KK-13-01-268-036a	यथा वार्धुषिको वृद्धिं दिनभेदे प्रतीक्षते ।
KK-13-01-268-036c	धर्मेण पिहितं पापं धर्ममेवाभिवर्धयेत् ॥
KK-13-01-268-037a	यथा लवणमम्भोभिराप्लुतं प्रविलीयते ।
KK-13-01-268-037c	प्रायश्चित्तहतं पापं तथा सद्यः प्रणश्यति ॥
KK-13-01-268-038a	तस्मात्पापं न गूहेत गूहमानं विवर्धते ।
KK-13-01-268-038c	कृत्वा तु सादुष्वाख्यायाधर्मं प्रशमयन्त्युत ॥
KK-13-01-268-039a	आशया सञ्चितं द्रव्यं स्वकाले नोपभुज्यते ।
KK-13-01-268-039c	अन्ये चैतत्प्रपद्यन्ते वियोगे तस्य देहिनः ॥
KK-13-01-268-040a	`तद्धर्मसाधनं नित्यं सङ्कल्पाद्धनमार्जयेत् ।'
KK-13-01-268-040c	मननं सर्वभूतानां धर्ममाहुर्मनीषिणः ।
KK-13-01-268-040e	तस्मात्सर्वाणि भूतानि धर्ममेव समासते ॥
KK-13-01-268-041a	एक एव चरेद्धर्मं न धर्मध्वजिको भवेत् ।
KK-13-01-268-041c	धर्मवाणिजका ह्येते ये धर्ममुपभुञ्जते ॥
KK-13-01-268-042a	अर्चेद्देवानदम्भेन सेवेताऽमायया गुरून् ।
KK-13-01-268-042c	धनं निदध्यात्पात्रेषु परत्रार्थं समावृतम् ॥ ॥

इति श्रीमन्महाभारते अनुशासनपर्वणि दानधर्मपर्वणि अष्टषष्ट्यधिकद्विशततमोऽध्यायः ॥ 268 ॥

13-268-7 कीदृशाः किंलक्षणाः ॥ 13-268-9 सर्गं उत्सर्गम् ॥ 13-268-10 पञ्चनां देवपितृभूतातिथिकुटुम्बानाम् ॥ 13-268-20 ऋतुकाले तथा नारी ऋतुमेव प्रतीक्षते इति झ.पाठः । नचान्यां गच्छते यस्तु ब्रह्मचर्यं च तस्य तत् इति क.ट.थ. पाठः ॥ 13-268-23 कर्म अध्ययनम् । प्रतिपादयेत् दक्षिणामिति शेषः ॥ 13-268-25 वृद्धान्नातिवदेज्जात्विति क.ट.थ.पाठः ॥ 13-268-29 दक्षिणं पाणिं उद्धरेत् यज्ञोपवीती भवेत् ॥ 13-268-31 मङ्गल्यं मङ्गलवचनम् । अभिनन्दनं शतं जीवेति वचनेन सुखोत्पादनं च । कुर्यादिति शेषः ॥ 13-268-32 त्वङ्कारो वा वदस्वेतीति क.ट.थ.पाठः ॥ 13-268-41 धर्मध्वजिकस्तत्प्रकाशकः ॥
