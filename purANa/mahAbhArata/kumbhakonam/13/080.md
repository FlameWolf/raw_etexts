
KK-13-01-080-0	अध्यायः 080

KK-13-01-080-0	भीष्मेण युधिष्ठिरम्प्रति वैवाहिकविध्यादेर्दायार्हतादेश्च कथनम् ॥ 1 ॥
	
KK-13-01-080-001	युधिष्ठिर उवाच
KK-13-01-080-001a	कन्यायां प्राप्तशुल्कायां पतिश्चेन्नास्ति कश्चन ।
KK-13-01-080-001c	तत्र का प्रतिपत्तिः स्यात्तन्मे ब्रूहि पितामह ॥
KK-13-01-080-002	भीष्म उवाच ।
KK-13-01-080-002a	या पुत्रकस्य ऋद्धस्य प्रतिपाल्या तदा भवेत् ।
KK-13-01-080-002c	अथवा सा हरेच्छुल्कं क्रीता शुल्कप्रदस्य सा ॥
KK-13-01-080-003a	तस्यार्थेऽपत्यमीहेत येन न्यायेन शक्नुयात् ।
KK-13-01-080-003c	न तस्मान्मन्त्रवत्कार्यं कश्चित्कुर्वीत किञ्चन ॥
KK-13-01-080-004a	स्वयंवृतेन साज्ञप्ता पित्रा वै प्रत्यपद्यत ।
KK-13-01-080-004c	तत्तस्यान्ये प्रशंसन्ति धर्मज्ञा नेतरे जनाः ॥
KK-13-01-080-005a	एतत्तु नापरे चक्रुरपरे जातु साधवः ।
KK-13-01-080-005c	साधूनां पुनराचारो गरीयान्धर्मलक्षणः ॥
KK-13-01-080-006a	अस्मिन्नेव प्रकारे तु सुक्रतुर्वाक्यमब्रवीत् ।
KK-13-01-080-006c	नप्ता विदेहराजस्य जनकस्य महात्मनः ॥
KK-13-01-080-007a	असदाचरिते मार्गे कथं स्यादनुकीर्तनम् ।
KK-13-01-080-007c	अनुप्रश्नः संशयो वा सतामेवमुपालभेत् ॥
KK-13-01-080-008a	असदेव हि धर्मस्य प्रदानं धर्म आसुरः ।
KK-13-01-080-008c	नानुशुश्रुम जात्वेनामिमां पूर्वेषु कर्मसु ॥
KK-13-01-080-009a	भार्यापत्योर्हि सम्बन्धः स्त्रीपुंसोस्तुल्य एव तु ।
KK-13-01-080-009c	रतिः साधारणो धर्म इति चाह स पार्थिवः ॥
KK-13-01-080-010	युधिष्ठिर उवाच ।
KK-13-01-080-010a	अथ केन प्रमाणेन पुंसामादीयते धनम् ।
KK-13-01-080-010c	पुत्रवद्धि पितुस्तस्य कन्या भवितुमर्हति ॥
KK-13-01-080-011	भीष्म उवाच ।
KK-13-01-080-011a	यथैवात्मा तथा पुत्रः पुत्रेण दुहिता समा ।
KK-13-01-080-011c	तस्यामात्मनि तिष्ठन्त्यां कथमन्यो धनं हरेत् ॥
KK-13-01-080-012a	मातुश्च यौतकं यत्स्यात्कुमारीभाग एव सः ।
KK-13-01-080-012c	दौहित्र एव तद्रिक्थमपुत्रस्य पितुर्हरेत् ॥
KK-13-01-080-013a	ददाति हि स पिण्डान्वै पितुर्मातामहस्य च ।
KK-13-01-080-013c	पुत्रदौहित्रयोरेव विशेषो नास्ति धर्मतः ॥
KK-13-01-080-014a	अन्यत्र जामया सार्धं प्रजानां पुत्र ईहते ।
KK-13-01-080-014c	दुहिताऽन्यत्र जातेन पुत्रेणापि विशिष्यते ॥
KK-13-01-080-015a	दौहित्रकेण धर्मेण तत्र पश्यामि कारणम् ।
KK-13-01-080-015c	विक्रीतासु हि ये पुत्रा भवन्ति पितुरेव ते ॥
KK-13-01-080-016a	असूयवस्त्वधर्मिष्ठाः परस्वादायिनः शठाः ।
KK-13-01-080-016c	आसुरादधिसम्भूता धर्माद्विषमवृत्तयः ॥
KK-13-01-080-017a	अत्र गाथा यमोद्गीताः कीर्तयन्ति पुराविदः ।
KK-13-01-080-017c	धर्मज्ञा धर्मशास्त्रेषु निबद्धा धर्मसेतुषु ॥
KK-13-01-080-018a	यो मनुष्यः स्वकं पुत्रं विक्रीय धनमिच्छति ।
KK-13-01-080-018c	कन्यां वा जीवितार्थाय यः शुल्केन प्रयच्छति ॥
KK-13-01-080-019a	सप्तावरे महाघोरे निरये कालसाह्वये ।
KK-13-01-080-019c	स्वेदं मूत्रं पुरीषं च तस्मिन्मूढः समश्नुते ॥
KK-13-01-080-020a	आर्षे गोमिथुनं शुल्कं केचिदाहुर्मृषैव तत् ।
KK-13-01-080-020c	अल्पो वा बहु वा राजन्विक्रयस्तावदेव सः ॥
KK-13-01-080-021a	यद्यप्याचरितः कैश्चिन्नैष धर्मः सनातनः ।
KK-13-01-080-021c	अन्येषामपि दृश्यन्ते लोभतः सम्प्रवृत्तयः ॥
KK-13-01-080-022a	वश्यां कुमारीं बलतो ये तां समुपभुञ्जते ।
KK-13-01-080-022c	एते पापस्य कर्तारस्तमस्यन्धे च शेरते ॥
KK-13-01-080-023a	अन्योप्यथ न विक्रेयो मनुष्यः किं पुनः प्रजाः ।
KK-13-01-080-023c	अधर्ममूलैर्हि धनैस्तैर्न धर्मोऽथ कश्चन ॥ ॥

इति श्रीमन्महाभारते अनुशासनपर्वणि दानधर्मपर्वणि अशीतितमोऽध्यायः ॥ 80 ॥

13-80-1 शुल्कदश्चेत्प्रोषितस्तद्भयादन्यश्च न वृणुते तदा तत्पित्रा किं कर्तव्यमिति प्रश्नार्थः ॥ 13-80-2 या कन्या पितुः प्रतिपाल्या पिता च यदि तत् शुल्कं परपक्षीयेभ्यः परावृत्य न दद्यात्तर्हि सा कन्या शुल्कप्रदस्यैव ज्ञेया ॥ 13-80-4 स्वयंवृतेति सावित्रीति धर्मज्ञानपरा जना इति च.ध.पाठः ॥ 13-80-8 धर्मस्य स्त्रीणामस्वातन्त्र्यलक्षणस्य धर्मस्य प्रदानं खण्डनं यत्स आसुरो धर्मः एतां पद्धतिम् । पूर्वेषु वृद्धेषु । कर्मसु विवाहेषु । जात्वेव तदिदं पूर्वजन्मस्विति ध.पाठः ॥ 13-80-14 जामया कन्ययापि तामपेक्ष्येत्यर्थः । अन्यत्र जायते सोपि प्रजया पुत्र ईयते इति ट.थ.ध.पाठः ॥ 13-80-19 कालसाह्नये कालसूत्राख्ये ॥ 13-80-22 बलतो वश्यां नतु स्वच्छन्दत इत्यर्थः ॥ 13-80-23 अन्योपि पशुरपि ॥
