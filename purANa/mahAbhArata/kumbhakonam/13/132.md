श्रीः
अध्यायः 132

वसिष्ठेन परशुरामम् प्रति सुवर्णप्रभावकथनप्रसङ्गेन रुद्रयज्ञे भृग्वङ्गिरःप्रभृतिप्रभावादिकथनम् ॥ 1 ॥

001	वसिष्ठ उवाच 
001a	अपि चेदं पुरा राम श्रुतं मे ब्रह्मदर्शनम् ।
001c	पितामहस्य यद्वृत्तं ब्रह्मणः परमात्मनः ॥
002a	देवस्य महतस्तात वारुणीं बिभ्रतस्तनुम् ।
002c	ऐश्वर्ये वारुणेवाऽथ रुद्रस्येशस्य वै प्रभो ॥
003a	आजग्मुर्मुनयः सर्वे देवाश्चाग्निपुरोगमाः ।
003c	यज्ञाङ्गानि च सर्वाणि वषट्कारश्च मूर्तिमान् ॥
004a	मूर्तिमन्ति च सामानि यजूंषि च सहस्रशः ।
004c	ऋग्वेदश्चागमत्तत्र पदक्रमविभूषितः ॥
005a	लक्षणानि स्वरास्तोभा निरुक्ताः स्वरभक्तयः ।
005c	ओङ्कारश्छन्दसां नेत्रं निग्रहप्रग्रहौ तथा ॥
006a	वेदाश्च सोपनिषदो विद्या सावित्र्यथापि च ।
006c	भूतं भव्यं भविष्यच्च दधार भगवाञ्शिवः ॥
007a	सञ्जुहावात्मनाऽऽत्मानं स्वयमेव तदा प्रभो ।
007c	यज्ञं च शोभयामास बहुरूपं पिनाकधृत् ॥
008a	द्यौर्नभः पृथिवी खं च तथा चैवैष भूपतिः ।
008c	सर्वविद्येश्वरः श्रीमानेष चापि विभावसुः ॥
009a	एष ब्रह्मा शिवो रुद्रो वरुणोऽग्निः प्रजापतिः ।
009c	कीर्त्यते भगवान्देवः सर्वभूतपतिः शिवः ॥
010a	तस्य यज्ञः पशुपतेस्तपः क्रतव एव च ।
010c	दीक्षा दीप्तव्रता देवी दिशश्च सदिगीश्वराः ॥
011a	देवपत्न्यश्च कन्याश्च देवानां चैव मातरः ।
011c	आजग्मुः सहितास्तत्र तदा भृगुकुलोद्वह ।
011e	यज्ञं पशुपतेः प्रीता वरुणस्य महात्मनः ॥
012ac	स्वयम्भुवस्तु ता दृष्ट्वा रेतः समपतद्भुवि ॥
013a	तस्य शुक्रस्य निष्यन्दान्पांसून्सङ्गृह्य भूमितः ।
013c	प्रास्यत्पूषा कराभ्यां वै तस्मिन्नेव हुताशने ॥
014a	ततस्तस्मिन्सम्प्रवृत्ते सत्रे ज्वलितपावके ।
014c	ब्रह्मणो जुह्वतस्तत्र प्रादुर्भावो बभूवह ॥
015a	स्कन्नमात्रं च तच्छुक्रं स्रुवेण परिगृह्य सः ।
015c	आज्यवन्मन्त्रतश्चापि सोऽजुहोद्भृगुनन्दन ॥
016a	ततः स जनयामास भूतग्रामं च वीर्यवान् ।
016c	तस्य तत्तेजसस्तस्माज्जज्ञे लोकेषु तैजसम् ॥
017a	तमसस्तामसा भावा व्यापि सत्वं तथोभयम् ।
017c	स गुणस्तेजसो नित्यं तमस्याकाशमेव च ।
017e	सर्वभूतेषु च तथा सत्वं तेजस्तथोत्तमम् ॥
018a	शुक्रे हुतेऽग्नौ तस्मिंस्तु प्रादुरासंस्त्रयः प्रभो ।
018c	पुरुषा वपुषा युक्ताः स्वैः स्वैः प्रसवजैर्गुणैः ॥
019a	भर्जनाद्भृगुरित्येवमङ्गारेभ्योऽङ्गिराऽभवत् ।
019c	अङ्गारसंश्रयाच्चैव कविरित्यपरोऽभवत् ।
019e	सह ज्वालाभिरुत्पन्नो भृगुस्तस्माद्भृगुः स्मृतः ॥
020a	मरीचिभ्यो मरीचिस्तु मारीचः कश्यपो ह्यभूत् ।
020c	अङ्गोरभ्योऽङ्गिरास्तात वालखिल्याः कुशोच्चयात् ॥
021ac	अत्रैवात्रेति च विभो जातमत्रिं वदन्त्यपि ॥
022a	तथा भस्मव्यपोहेभ्यो ब्रह्मर्षिगणसम्मताः ।
022c	वैखानसाः समुत्पन्नास्तपःश्रुतगुणेप्सवः ॥
023a	अश्रुतोऽस्य समुत्पन्नावश्विनौ रूपसम्मतौ ।
023c	शेषाः प्रजानां पतयः स्रोतोभ्यस्तस्य जज्ञिरे ।
023e	ऋषयो रोमकूपेभ्यः स्वेदाच्छन्दो बलान्मनः ॥
024a	एतस्मात्कारणादाहुरग्निः सर्वास्तु देवताः ।
024c	ऋषयः श्रुतसम्पन्ना वेदप्रामाण्यदर्शनात् ॥
025a	यानि दारूणि निर्यासास्ते मासाः पक्षसञ्ज्ञिताः ।
025c	अहोरात्रा मुहूर्ताश्च वीतज्योतिश्च वारुणम् ॥
026a	रौद्रं लोहितमित्याहुर्लोहितात्कनकं स्मृतम् ।
026c	तन्मैत्रमिति विज्ञेयं धूमाच्च वसवः स्मृताः ॥
027a	अर्चिषो याश्च ते रुद्रास्तथाऽऽदित्या महाप्रभाः ।
027c	उद्दीप्तास्ते तथाऽङ्गारा ये धिष्ण्येषु दिवि स्थिताः ॥
028a	अग्निर्नाथश्च लोकस्य तत्परं ब्रह्म तद्भुवम् ।
028c	सर्वकामदमित्याहुस्तत्र हव्यमुपावहन् ॥
029a	ततोऽब्रवीन्महादेवो वरुणः पवनात्मकः ।
029c	मम सत्रमिदं दिव्यमहं गृहपतिस्त्विह ॥
030a	त्रीणि पूर्वाण्यपत्यानि मम तानि न संशयः ।
030c	इति जानीत खगमा मम यज्ञफलं हि तत् ॥
031	अग्निरुवाच 
031a	मदङ्गेभ्यः प्रसूतानि मदाश्रयकृतानि च ।
031c	ममैव तान्यपत्यानि मम शुक्लं हुतं हि तत् ॥
032a	अथाब्रवील्लोकगुरुर्ब्रह्मा लोकपितामहः ।
032c	ममैव तान्यपत्यानि मम शुक्लं हुतं हि तत् ॥
033a	अहं वक्ता च मन्त्रस्य होता शुक्रस्य चैव ह ।
033c	यस्य बीजं फलं तस्य शुक्रं चेत्कारणं मतम् ॥
034a	ततोऽब्रुवन्देवगणाः पितामहमुपेत्य वै ।
034c	कृताञ्जलिपुटाः सर्वे शिरोभिरभिवन्द्य च ॥
035a	वयं च भगवन्सर्वे जगच्च सचराचरम् ।
035c	तवैव प्रसवाः सर्वे तस्मादग्निर्विभावसुः ।
035e	वरुणश्चेश्वरो देवो लभतां काममीप्सितम् ॥
036a	निसर्गाद्ब्रह्मणश्चापि वरुणो यादसाम्पतिः ।
036c	जग्राह वै भृगु पूर्वमपत्यं सूर्यवर्चसम् ॥
037a	ईश्वरोऽङ्गिरसं चाग्नेरपत्यार्थमकल्पयत् ।
037c	पितामहस्त्वपत्यं वै कविं जग्राह तत्त्ववित् ॥
038a	तदा स वारुणिः ख्यातो भृगुः प्रसवकर्मकृत् ।
038c	आग्नेयस्त्वङ्गिराः श्रीमान्कविर्ब्राह्मो महायशाः ।
038e	भार्गवाङ्गिरसौ लोके लोकसन्तानलक्षणौ ॥
039a	एते विप्रवराः सर्वे प्रजानां पतयस्त्रयः ।
039c	सर्वं सन्तानमेतेषामिदमित्युपधारय ॥
040a	भृगोस्तु पुत्राः सप्तासन्सर्वे तुल्या भृगोर्गुणैः ।
040c	च्यवनो वज्रशीर्षश्च शुचिरौर्वस्तथैव च ॥
041a	शुक्रो वरेण्यश्च विभुः सवनश्चेति सप्त ते ।
041c	भार्गवा वारुणाः सर्वे येषां वंशे भवानपि ॥
042a	अष्टौ चाङ्गिरसः पुत्रा वारुणास्तेऽप्यवारुणाः ।
042c	बृहस्पतिरुचथ्यश्च वयस्यः शान्तिरेव च ॥
043a	घोरो विरूपः संवर्तः सुधन्वा चाष्टमः स्मृतः ।
043c	एतेऽष्टौ वह्निजाः सर्वे ज्ञाननिष्ठा निरामयाः ॥
044a	ब्राह्मणाश्च कवेः पुत्रा वारुणास्तेऽप्युदाहृताः ।
044c	अष्टौ प्रसवजैर्युक्ता गुणैर्ब्रह्मविदः शुभाः ॥
045a	कविः काव्यश्च विष्णुश्च बुद्धिमानुशना तथा ।
045c	भृगुश्च वरुणश्चैव काश्यपोऽग्निश्च धर्मवित् ॥
046a	अष्टौ कविसुता ह्येते सर्वमेभिर्जगत्ततम् ।
046c	प्रजापतय एते हि प्रजानां यैरिमाः प्रजाः ॥
047a	एवमङ्गिरसश्चैव कवेश्च प्रसवान्वयैः ।
047c	भृगोश्च भृगुशार्दूल वंशजैः सततं जगत् ॥
048a	वरुणश्चादितो विप्र जग्राह प्रभुरीश्वरः ।
048c	कविं तात भृगुं चापि तस्मात्तौ वारुणौ स्मृतौ ॥
049a	जग्राहाङ्गिरसं देवः शिखी तस्माद्धुताशनः ।
049c	तस्मादाङ्गिरसा ज्ञेयाः सर्व एव तदन्वयाः ॥
050a	ब्रह्मा पितामहः पूर्वं देवताभिः प्रसादितः ।
050c	इमे नः सन्तरिष्यन्ति प्रजाभिर्जगदीश्वराः ॥
051a	सर्वे प्रजानां पतयः सर्वे चातितपस्विनः ।
051c	त्वत्प्रसादादिमं लोकं धारयिष्यन्ति शाश्वतम् ॥
052a	तथैव वंशकर्तारस्तव तेजोविवर्धनाः ।
052c	भवेयुर्वेदविदुषः सर्वे च कृतिनस्तथा ॥
053a	देवपक्षचराः सौम्याः प्राजापत्या महर्षयः ।
053c	अनन्तं ब्रह्म सत्यं च तपश्च परमं भुवि ॥
054a	सर्वे हि वयमेते च तवैव प्रसवाः प्रभो ।
054c	देवानां ब्राह्मणानां च त्वं हि कर्ता पितामह ॥
055a	मारीचमादितः कृत्वा सर्वे चैवाथ भार्गवाः ।
055c	अपत्यानीति सम्प्रेक्ष्य क्षमयाम पितामह ॥
056a	अथ स्वेनैव रूपेण प्रजनिष्यन्ति वै प्रजाः ।
056c	स्थापयिष्यन्ति चात्मानं युगादिनिधने तथा ॥
057a	इत्युक्तः स तदा तैस्तु ब्रह्मा लोकपितामहः ।
057c	ततेत्येवाब्रवीत्प्रीतस्तेऽपि जग्मुर्यथागतम् ॥
058a	एवमेतत्पुरावृत्तं तस्य यज्ञे महात्मनः ।
058c	देवश्रेष्ठस्य लोकादौ वारुणीं बिभ्रतस्तनुम् ॥
059a	अग्निर्ब्रह्म पशुपतिः शर्वो रुद्रः प्रजापतिः ।
059c	अग्नेरपत्यमेतद्वै सुवर्णमिति धारणाः ॥
060a	अग्न्यभावे च कुरुते वह्निस्थानेषु काञ्चनम् ।
060c	जामदग्न्यप्रमाणज्ञो वेदश्रुतिनिदर्शनात् ॥
061a	कुशस्तम्बे जुहोत्यग्निं सुवर्णे तत्र च स्थिते ।
061c	वल्मीकस्य वपायां च कर्णे वाजस्य दक्षिणे ॥
062a	शकटोर्व्यां परस्याप्सु ब्राह्मणस्य करे तथा ।
062c	हुते प्रीतिकरीमृद्धिं भगवांस्तत्र मन्यते ॥
063a	तस्मादग्निपराः सर्वे देवता इति शुश्रुम ।
063c	ब्रह्मणो हि प्रभूतोऽग्निरग्नेरपि च काञ्चनम् ॥
064a	तस्माद्ये वै प्रयच्छन्ति सुवर्णं धर्मदर्शिनः ।
064c	देवतास्ते प्रयच्छन्ति समस्ता इति नः श्रुतम् ॥
065a	तस्य वा तपसो लोकान्गच्छतः परमां गतिम् ।
065c	स्वर्लोके राजराज्येन सोभिषिच्येत भार्गव ॥
066a	आदित्योदयने प्राप्ते विधिमन्त्रपुरस्कृतम् ।
066c	ददाति काञ्चनं यो वाः दुःस्वप्नं प्रतिहन्ति सः ॥
067a	ददात्युदितमात्रे यस्यस्य पाप्मा विधूयते ।
067c	मध्याह्ने ददतो रुक्मं हन्ति पापमनागतम् ॥
068a	ददाति पश्चिमां सन्ध्यां यः सुवर्णं यतव्रतः ।
068c	ब्रह्मवाय्वग्निसोमानां सालोक्यमुपयाति सः ॥
069a	सेन्द्रेषु चैव लोकेषु प्रतिष्ठां विन्दते शुभाम् ।
069c	इह लोके यशः प्राप्य शान्तपाप्मा च मोदते ॥
070a	ततः सम्पद्यतेऽन्येषु लोकेष्वप्रतिमः सदा ।
070c	अनावृतगतिश्चैव कामचारो भवत्युत ॥
071a	न च क्षरति तेभ्यश्च यशश्चैवाप्नुते महत् ।
071c	सुवर्णमक्षयं दत्त्वा लोकांश्चाप्नोति पुष्कलान् ॥
072a	यस्तु सञ्जनयित्वाऽग्निमादित्योदयनं प्रति ।
072c	दद्याद्वै व्रतमुद्दिश्य सर्वकामान्समश्नुते ॥
073a	अग्निरित्येव तत्प्राहुः प्रदानं च सुखावहम् ।
073c	यथेष्टगुणसंवृत्तं प्रवर्तकमिति स्मृतम् ॥
074a	एषा सुवर्णस्योत्पत्तिः कथिता ते मयाऽनघ ।
074c	कार्तिकेयस्य च विभो तद्विद्धि भृगुनन्दन ॥
075a	कार्तिकेयस्तु संवृद्धः कालेन महता तदा ।
075c	देवैः सेनापतित्वेन वृतः सेन्द्रैर्भृगूद्वह ॥
076a	जघान तारकं चापि दैत्यमन्यांस्तथाऽसुरान् ।
076c	त्रिदशेन्द्राज्ञया ब्रह्मँल्लोकानां हितकाम्यया ॥
077a	सुवर्णदाने च मया कथितास्ते गुणा विभो ।
077c	तस्मात्सुवर्णं विप्रेभ्यः प्रयच्छ ददतांवर ॥
078	भीष्म उवाच 
078a	इत्युक्तः स वसिष्ठेन जामदग्न्यः प्रतापवान् ।
078c	ददौ सुवर्णं विप्रेभ्यो व्यमुच्यत च किल्बिषात् ॥
079a	एतत्ते सर्वमाख्यातं सुवर्णस्य महीपते ।
079c	प्रदानस्य फलं चैव जन्म चास्य युधिष्ठिर ॥
080a	तस्मात्त्वमपि विप्रेभ्यः प्रयच्छ कनकं बहुः ।
080c	ददत्सुवर्णं नृपते किल्बिषाद्विप्रमोक्ष्यसि ॥ 

इति श्रीमन्महाभारते अनुशासनपर्वणि दानधर्मपर्वणि द्वात्रिंशदधिकशततमोऽध्यायः ॥ 132 ॥

7-132-4 ऋग्वेदोऽथर्ववेदश्चेति क. ङ. ध. पाठः ॥ 7-132-14 प्रादुर्भावश्चरमधातुः ॥ 7-132-16 भूतग्रामं चतुर्विधं तत्तेजसस्तस्य त्रिगुणमयस्य रेतसः सम्बन्धी यस्तेजोंशो रजोंशस्तस्मात्तैजसप्रवृत्तिप्रधानं जङ्गममभूत् ॥ 7-132-17 तमसस्तमोंशात्तामसं स्थावरम् । सत्वांशस्तूभयत्रानुगतः ॥ 7-132-18 प्रसवजैः कारणजैर्गुणैः ॥ 7-132-19 सहयज्वभिरुत्पन्न इति ध. पाठः ॥ 7-132-20 वालखिल्याः शरोच्चयादिति ध. पाठः ॥ 7-132-21 अत्रैव कुशोच्चये । अत्र अत्रैवेति सम्बन्धः । अत्रैवात्रिं च हि विभो इति ध. पाठः ॥ 7-132-22 व्यपोहेभ्यः समूहेभ्यः । तथाग्नेस्तस्य भस्मभ्य इति ध. पाठः ॥ 7-132-23 अश्रुतः अश्रुसकाशात् । स्रोतोभ्यः श्रोत्रादीन्द्रियेभ्यः । बलात् वीर्यात् । बलान्मख इति क. ट. ध. पाठः ॥ 7-132-24 एतस्मादग्निजत्वात् ॥ 7-132-25 निर्यासा दारुगता लाक्षादयो वृक्षरसाः ॥ 7-132-27 दिविस्थिताः ग्रहतारादयः धिष्ण्येषु स्थानेषु ॥ 7-132-30 त्रीणि भृग्वङ्गिरःकविसञ्ज्ञानि ॥ 7-132-44 कवेः पुत्रा वारुणा इत्यनेन स्वीयभागोपि कविर्ब्रह्मणा वरुणाय समर्पित इत्युन्नेयम् ॥ 7-132-50 नोऽस्मान् सन्तरिष्यन्ति सन्तारयिष्यन्ति ॥ 7-132-52 विदुषो विद्वांसः ॥ 7-132-56 आदिनिधने उत्पत्तिप्रलययोरन्तराले ॥ 7-132-58 देवश्रेष्ठस्य रुद्रस्य ॥ 7-132-59 धारणा निश्चयः ॥ 7-132-61 ब्राह्मणपाण्यजकर्णदर्भस्तम्बाप्सु काष्ठेष्वित्येतानि श्रुतौ दृश्यन्ते । वपायां रन्ध्रे ॥ 7-132-62 शकटोर्वीं तु श्रुत्यन्तरात् ज्ञेया । परस्य तीर्थादेरप्सु ॥ 7-132-64 सुवर्णं ये प्रयच्छन्ति नराः शुद्धेन चेतसेति ध. पाठः ॥ 7-132-71 तेभ्यो लोकेभ्यो न च क्षरति ॥
