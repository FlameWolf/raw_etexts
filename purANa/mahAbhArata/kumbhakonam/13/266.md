अध्यायः 266

अथ दानधर्मपर्व ॥ 1 ॥

कृष्णेन युधिष्ठिरम्प्रति महेश्वरादिनामनिर्वचनपूर्वकं शिवमहिमोक्तिः ॥ 1 ॥

KK-13-01-266-001	वासुदेव उवाच ।
KK-13-01-266-001a	युधिष्ठिर महाबाहो महाभाग्यं महात्मनः ।
KK-13-01-266-001c	रुद्राय बहुरूपाय बहुनाम्ने निबोध मे ॥
KK-13-01-266-002a	वदन्त्युग्रं महादेवं तथा स्थाणुं महेश्वरम् ।
KK-13-01-266-002c	एकाक्षं त्र्यम्बकं चैव विश्वरूपं शिवं तथा ॥
KK-13-01-266-003a	द्वे तनू तस्य देवस्य वेदज्ञा ब्राह्मणा विदुः ।
KK-13-01-266-003c	घोरामन्यां शिवामन्यां ते तनू बहुधा पुनः ॥
KK-13-01-266-004a	उग्रा घोरा तनुर्याऽस्य सोऽग्निर्विद्युत्स भास्करः ।
KK-13-01-266-004c	शिवा सौम्या च या त्वस्य धर्मस्त्वापोथ चन्द्रमाः ॥
KK-13-01-266-005a	आत्मनोऽर्धं तु तस्याग्निः सोमोऽर्धं पुनरुच्यते ।
KK-13-01-266-005c	ब्रह्मचर्यं चरत्येका शिवा चास्य तनुस्तथा ॥
KK-13-01-266-006a	याऽस्य घोरतमा मूर्तिर्जगत्संहरते तथा ।
KK-13-01-266-006c	ईश्वरत्वान्महत्त्वाच्च महेश्वर इति स्मृतः ॥
KK-13-01-266-007a	यन्निर्दहति यत्तीक्ष्णो यदुग्रो यत्प्रतापवान् ।
KK-13-01-266-007c	मांसशोणितमज्जादो यत्ततो रुद्र उच्यते ॥
KK-13-01-266-008a	देवानां सुमहान्यच्च यच्चास्य विषयो महान् ।
KK-13-01-266-008c	यच्च विश्वं जगत्पाति महादेवस्ततः स्मृतः ॥
KK-13-01-266-009ac	धूम्ररूपा जटा यस्माद्धूर्जटीत्यत उच्यते ॥
KK-13-01-266-010a	स मेधयति यन्नित्यं सर्वान्वै सर्वकर्मभिः ।
KK-13-01-266-010c	शिवमिच्छन्मनुष्याणां तस्मादेष शिवः स्मृतः ॥
KK-13-01-266-011a	दहत्यूध्वं स्थितो यच्च प्राणान्नॄणां स्थिरश्च यत् ।
KK-13-01-266-011c	स्थिरलिङ्गश्च यन्नित्यं तस्मात्स्थाणुरिति स्मृतः ॥
KK-13-01-266-012a	यदस्य बहुधा रूपं भूतं भव्यं भवत्तथा ।
KK-13-01-266-012c	स्थावरं जङ्गमं चैव बहुरूपस्ततः स्मृतः ॥
KK-13-01-266-013a	विश्वेदेवाश्च यत्तस्मिन्विश्वरूपस्ततः स्मृतः ।
KK-13-01-266-013c	सहस्राक्षोऽयुताक्षो वा सर्वतोक्षिमयोपि वा ।
KK-13-01-266-013e	चक्षुषः प्रभवं तेजः सर्वतश्चक्षुरेव तत् ॥
KK-13-01-266-014a	सर्वथा यत्पशून्पाति तैश्च यद्रमते सह ।
KK-13-01-266-014c	तेषामधिपतिर्यच्च तस्मात्पशुपतिः स्मृतः ॥
KK-13-01-266-015a	नित्येन ब्रह्मचर्येण लिङ्गमस्य यदा स्थितम् ।
KK-13-01-266-015c	`भक्तानुग्रहणार्थाय गूढलिङ्गस्ततः स्मृतः ।'
KK-13-01-266-015e	महयत्यस्य लोकश्च प्रियं ह्येतन्महात्मनः ॥
KK-13-01-266-016a	विग्रहं पूजयेद्यो वै लिङ्गं वाऽपि महात्मनः ।
KK-13-01-266-016c	लिङ्गं पूजयिता नित्यं महतीं श्रियमश्नुते ॥
KK-13-01-266-017a	ऋषयश्चापि देवाश्च गन्धर्वाप्सरसस्तथा ।
KK-13-01-266-017c	लिङ्गमेवार्चयन्ति स्म यत्तदूर्ध्वं समास्थितम् ।
KK-13-01-266-018a	पूज्यमाने ततस्तस्मिन्मोदते स महेश्वरः ।
KK-13-01-266-018c	सुखं ददाति प्रीतात्मा भक्तानां भक्तवत्सलः ॥
KK-13-01-266-019a	एष एव श्मशानेषु देवो वसति निर्दहन् ।
KK-13-01-266-019c	यजन्ते ये जनास्तत्र वीरस्थाननिषेविणः ॥
KK-13-01-266-020a	विषमस्थः शरीरेषु स मृत्युः प्राणिनामिह ।
KK-13-01-266-020c	स च वायुः शरीरेषु प्राणपालः शरीरिणाम् ॥
KK-13-01-266-021a	तस्य घोराणि रूपाणि दीप्तानि च बहुनि च ।
KK-13-01-266-021c	लोके यान्यस्य पूज्यन्ते विप्रास्तानि विदुर्बुधाः ॥
KK-13-01-266-022a	नामधेयानि देवेषु बहून्यस्य यथार्थवत् ।
KK-13-01-266-022c	निरुच्यन्ते महत्त्वाच्च विभुत्वात्कर्मभिस्तथा ॥
KK-13-01-266-023a	वेदे चास्य विदुर्विप्राः शतरुद्रीयमुत्तमम् ।
KK-13-01-266-023c	व्यासेनोक्तं च यच्चापि उपस्थानं महात्मनः ॥
KK-13-01-266-024a	प्रदाता सर्वलोकानां विश्वसाक्षी निरामयः ।
KK-13-01-266-024c	ज्येष्ठभूतं वदन्त्येनं ब्राह्मणा ऋषयोऽपरे ॥
KK-13-01-266-025a	प्रथमो ह्येष देवानां मुखादग्निमजीजनत् ।
KK-13-01-266-025c	ग्रहैर्बहुविधैः प्राणान्संरुद्धानुत्सृजत्यपि ॥
KK-13-01-266-026a	विमोक्षयति तुष्टात्मा शरण्यः शरणागतान् ।
KK-13-01-266-026c	आयुरारोग्यमैश्वर्यं हितं कामांश्च पुष्कलान् ॥
KK-13-01-266-027a	स ददाति मनुष्येभ्यः स एवाक्षिपते पुनः ।
KK-13-01-266-027c	शक्रादिषु च देवेषु तस्य चैश्वर्यमुच्यते ॥
KK-13-01-266-028a	स एव स्थापको नित्यं त्रैलोक्यस्य शुभाशुभे ।
KK-13-01-266-028c	ऐश्वर्याच्चैव कामानामीश्वरः पुनरुच्यते ॥
KK-13-01-266-029a	महेश्वरश्च लोकानां महतामीश्वरश्च सः ।
KK-13-01-266-029c	बहुभिर्विविधै रूपैर्विश्वं व्याप्तमिदं जगत् ।
KK-13-01-266-029e	तस्य देवस्य यद्वक्त्रं समुद्रे वडवामुखम् ॥ ॥

इति श्रीमन्महाभारते अनुशासनपर्वणि दानधर्मपर्वणि षट्षष्ट्यधिकद्विशततमोऽध्यायः ॥ 266 ॥

13-266-4 सा अग्निविद्युत्समप्रभेति क.ट.थ.पाठः ॥
