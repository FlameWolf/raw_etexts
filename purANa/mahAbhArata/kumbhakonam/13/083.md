अध्यायः 083

भीष्मेण युधिष्ठिरं प्रति सङ्करजातीनां शीलविभागादिनिरूपणम् ॥ 1 ॥
	
KK-13-01-083-001	युधिष्ठिर उवाच ।
KK-13-01-083-001a	अर्थाश्रयाद्वा कामाद्वा वर्णानां चाप्यनिश्चयात् ।
KK-13-01-083-001c	अज्ञानाद्वापि वर्णानां जायते वर्णसङ्करः ॥
KK-13-01-083-002a	तेषामेतेन विधिना जातानां वर्णसङ्करे ।
KK-13-01-083-002c	को धर्मः कानि कर्माणि तन्मे ब्रूहि पितामह ॥
KK-13-01-083-003	भीष्म उवाच ।
KK-13-01-083-003a	चातुर्वर्ण्यस्य कर्माणि चातुर्वर्ण्यं च केवलम् ।
KK-13-01-083-003c	असृजत्स हि यज्ञार्थे पूर्वमेव प्रजापतिः ॥
KK-13-01-083-004a	भार्याश्चतस्रो विप्रस्य द्वयोरात्मा प्रजायते ।
KK-13-01-083-004c	आनुपूर्व्याद्द्वयोर्हीनौ मातृजात्यौ प्रसूयतः ॥
KK-13-01-083-005a	परं शवाद्ब्राह्मणस्यैव पुत्रः शूद्रापुत्रं पारशवं तमाहुः ।
KK-13-01-083-005c	शुश्रूषकः स्वस्य कुलस्य स स्यात्स्वचारित्रं नित्यमथो न जह्यात् ॥
KK-13-01-083-006a	सर्वानुपायानथ सम्प्रधार्य समुद्धरेत्स्वस्य कुलस्य तन्त्रम् ।
KK-13-01-083-006c	ज्येष्ठो यवीयानपि यो द्विजस्यशुश्रूषया दानपरायणः स्यात् ॥
KK-13-01-083-007a	तिस्रः क्षत्रियसम्बन्धाद्द्वयोरात्माऽस्य जायते ।
KK-13-01-083-007c	हीनवर्णास्तृतीयायां शूद्रा उग्रा इति स्मृतिः ॥
KK-13-01-083-008a	द्वे चापि भार्ये वैश्यस्य द्वयोरात्माऽस्य जायते ।
KK-13-01-083-008c	शूद्रा शूद्रस्य चाप्येका शूद्रमेव प्रजायते ॥
KK-13-01-083-009a	अतोऽविशिष्टस्त्वधमो गुरुदारप्रधर्षकः ।
KK-13-01-083-009c	ब्राह्यं वर्णं जनयति चातुर्वर्ण्यविगर्हितम् ॥
KK-13-01-083-010a	अयाज्यं क्षत्रियो व्रात्यं सूतं स्तोत्रक्रियापरम् ।
KK-13-01-083-010c	वैश्यो वैदेहकं चापि मौद्गल्यमपवर्जितम् ॥
KK-13-01-083-011a	शूद्रश्चण्डालमत्युग्रं वध्यघ्नं बाह्यवासिनम् ।
KK-13-01-083-011c	ब्राह्मण्यां सम्प्रजायन्त इत्येते कुलपांसनाः ।
KK-13-01-083-011e	एते मतिमतांश्रेष्ठ वर्णसङ्करजाः प्रभो ॥
KK-13-01-083-012a	बन्दी तु जायते वैश्यान्मागधो वाक्यजीवनः ।
KK-13-01-083-012c	शूद्रान्निषादो मत्स्यघ्नः क्षत्रियायां व्यतिक्रमात् ॥
KK-13-01-083-013a	शूद्रादायोगवश्चापि वैश्यायां ग्राम्यधर्मिणः ।
KK-13-01-083-013c	ब्राह्मणैरप्रतिग्राह्यस्तक्षा स्वधनजीवनः ॥
KK-13-01-083-014a	एतेऽपि सदृशान्वर्णाञ्जनयन्ति स्वयोनिषु ।
KK-13-01-083-014c	मातृजात्या प्रसूयन्ते ह्यवरा हीनयोनिषु ॥
KK-13-01-083-015a	यथा चतुर्षु वर्णेषु द्वयोरात्माऽस्य जायते ।
KK-13-01-083-015c	आनन्तर्यात्प्रजायन्ते यथा बाह्या प्रधानतः ॥
KK-13-01-083-016a	ते चापि सदृशं वर्णं जनयन्ति स्वयोनिषु ।
KK-13-01-083-016c	परस्परस्य दारेषु जनयन्ति विगर्हितान् ॥
KK-13-01-083-017a	यथा शूद्रोऽपि ब्राह्मण्यां जन्तुं बाह्यं प्रसूयते ।
KK-13-01-083-017c	एवं बाह्यतराद्बाह्यश्चातुर्वर्ण्यात्प्रजायते ॥
KK-13-01-083-018a	प्रतिलोमं तु वर्धन्ते बाह्योद्बाह्यतरात्पुनः ।
KK-13-01-083-018c	हीनाद्धीनाः प्रसूयन्ते वर्णाः पञ्चदशैव तु ॥
KK-13-01-083-019a	अगम्यागमनाच्चैव जायते वर्णसङ्करः ।
KK-13-01-083-019c	बाह्यानामनुजायन्ते सैरन्ध्र्यां मागधेषु च ।
KK-13-01-083-019e	प्रसाधनोपचारज्ञमदासं दासजीवनम् ॥
KK-13-01-083-020a	क्षत्रा ह्यायोगवं सूते वागुराबन्धजीवनम् ।
KK-13-01-083-020c	मैरेयकं च वैदेहः सम्प्रसूतेऽथ माधुकम् ॥
KK-13-01-083-021a	निषादो मद्गुरं सूते दासं नावोपजीविनम् ।
KK-13-01-083-021c	मृतपं चापि चाण्डालः श्वपाकमिति विश्रुतम्
KK-13-01-083-022a	चतुरो मागधी सूते क्रूरान्मायोपजीविनः ।
KK-13-01-083-022c	मांसं स्वादुकरं क्षौद्रं सौगन्धमिति विश्रुतम् ॥
KK-13-01-083-023a	वैदेहकाच्च पापिष्ठा क्रूरं मायोपजीविनम् ।
KK-13-01-083-023c	निषादान्मद्रनाभं च खरयानप्रयायिनम् ॥
KK-13-01-083-024a	चण्डालात्पुल्कसं चापि खराश्वगजभोजिनम् ।
KK-13-01-083-024c	भृतचैलप्रतिच्छन्नं भिन्नभाजनभोजिनम् ॥
KK-13-01-083-025a	आयोगवीषु जायन्ते हीनवर्णास्तु ते त्रयः ।
KK-13-01-083-025c	क्षुद्रो वैदेहकादन्धो बहिर्ग्रामप्रतिश्रयः ॥
KK-13-01-083-026a	कारावरो निषाद्यां तु चर्मकारः प्रसूयते ।
KK-13-01-083-026c	चाण्डालात्पाण्डुसौपाकस्त्वक्सारव्यवहारवान् ॥
KK-13-01-083-027a	आहिण्डको निषादेन वैदेह्यां सम्प्रसूयते ।
KK-13-01-083-027c	चण्डालेन तु सौपाकश्चण्डालसमवृत्तिमान् ॥
KK-13-01-083-028a	निषादी चापि चण्डालात्पुत्रमन्तेवसायिनम् ।
KK-13-01-083-028c	श्मशानगोचरं सूते बाह्यैरपि बहिष्कृतम् ॥
KK-13-01-083-029a	इत्येते सङ्करे जाताः पितृमातृव्यतिक्रमात् ।
KK-13-01-083-029c	प्रच्छन्नान्वा प्रकाशा वा वेदितव्याः स्वकर्मभिः ॥
KK-13-01-083-030a	चतुर्णामेव वर्णानां धर्मो नान्यस्य विद्यते ।
KK-13-01-083-030c	वर्णानां धर्महीनेषु सङ्ख्या नास्तीह कस्यचित् ॥
KK-13-01-083-031a	यदृच्छयोपसम्पन्नैर्यज्ञसाधुबहिष्कृतैः ।
KK-13-01-083-031c	बाह्या बाह्यैश्च जायन्ते यथावृत्ति यथाश्रयम् ॥
KK-13-01-083-031e	चतुष्पथश्मशानानि शैलांश्चान्यान्वनस्पतीन् ।
KK-13-01-083-032a	कार्ष्णायसमलङ्कारं परिगृह्य च नित्यशः ।
KK-13-01-083-032c	वसेयुरेते विज्ञाता वर्तयन्तः स्वकर्मभिः ॥
KK-13-01-083-033a	युञ्जन्तो वाऽप्यलङ्कारांस्तथोपकरणानि च ।
KK-13-01-083-033c	गोब्राह्मणाय साहय्यं कुर्वाणा वै न संशयः ॥
KK-13-01-083-034a	आनृशंस्यमनुक्रोशः सत्यवाक्यं तथा क्षमा ।
KK-13-01-083-034c	स्वशरीरैरपि त्राणं बाह्यानां सिद्धिकारणम् ।
KK-13-01-083-034e	भवन्ति मनुजव्याघ्र तत्र मे नास्ति संशयः ॥
KK-13-01-083-035a	यथोपदेशं परिकीर्तितासु नरः प्रजायेत विचार्य बुद्धिमान् ।
KK-13-01-083-035c	निहीनयोनिर्हि सुतोऽवसादये-त्तितीर्षमाणं हि यथोपलो जले ॥
KK-13-01-083-036a	अविद्वांसमलं लोके विद्वांसमपि वा पुनः ।
KK-13-01-083-036c	नयन्ति ह्यपथं नार्यः कामक्रोधवशानुगम् ॥
KK-13-01-083-037a	स्वभावश्चैव नारीणां नराणामिह दूषणम् ।
KK-13-01-083-037c	अत्यर्थं न प्रसज्जन्ते प्रमदासु विपश्चितः ॥
KK-13-01-083-038	युधिष्ठिर उवाच ।
KK-13-01-083-038a	वर्णापेतमविज्ञाय नरं कलुषयोनिजम् ।
KK-13-01-083-038c	आर्यरूपमिवानार्यं कथं विद्यामहे वयम् ॥
KK-13-01-083-039	भीष्म उवाच ।
KK-13-01-083-039a	योनिसङ्कलुषे जातं नानाभावसमन्वितम् ।
KK-13-01-083-039c	कर्मभिः सज्जनाचीर्णैर्विज्ञेयाः शुद्धयोनिकाः ॥
KK-13-01-083-040a	अनार्यत्वमनाचारः क्रूरत्वं निष्क्रियात्मता ।
KK-13-01-083-040c	पुरुषं व्यञ्जयन्तीह लोके कलुषयोनिजम् ॥
KK-13-01-083-041a	पित्र्यं वा भजते शीलं मातृजं वा तथोभयम् ।
KK-13-01-083-041c	न कथञ्चन सङ्कीर्णः प्रवृतिं स्वां नियच्छति ॥
KK-13-01-083-042a	यथैव सदृसो रूपे मातावित्रोर्हि जायते ।
KK-13-01-083-042c	व्याघ्रबिन्दोस्तथा योनिं पुरुषः स्वां नियच्छति ॥
KK-13-01-083-043a	कुले स्रोतसि सञ्च्छन्ने यस्य स्याद्योनिसङ्करः ।
KK-13-01-083-043c	संश्रयत्येव तच्छीलं नरोऽल्पमथवा बहु ॥
KK-13-01-083-044a	आर्यरूपसमाचारं चरन्तं कृतके पथि ।
KK-13-01-083-044c	सवर्णमन्यवर्णं वा स्वशीलं शास्ति निश्चये ॥
KK-13-01-083-045a	नानावृत्तेषु भूतेषु नानाक्रमरतेषु च ।
KK-13-01-083-045c	जन्मवृत्तसमं लोके सुश्लिष्टं न विरज्यते ॥
KK-13-01-083-046a	शरीरमिह सत्वेन न तस्य परिकृष्यते ।
KK-13-01-083-046c	ज्येष्ठमध्यावरं सत्वं तुल्यसत्वं प्रमोदते ॥
KK-13-01-083-047a	ज्यायांसमपि शीलेन विहीनं नैव पूजयेत् ।
KK-13-01-083-047c	अपि शूद्रं च धर्मज्ञं सद्वृत्तमभिपूजयेत् ॥
KK-13-01-083-048a	आत्मानमाख्याति हि कर्मभिर्नरः सुशीलचारित्रकुलैः शुभाशुभैः ।
KK-13-01-083-048c	प्रनष्टमप्यात्मकुलं तथा नरः पुनः प्रकाशं कुरुते स्वकर्मतः ॥
KK-13-01-083-049a	योनिष्वेतासु सर्वासु सङ्कीर्णास्वितरासु च ।
KK-13-01-083-049c	यत्रात्मानं न जनयेद्बुधस्तां परिवर्जयेत् ॥ ॥

इति श्रीमन्महाभारते अनुशासनपर्वणि दानधर्मपर्वणि त्र्यशीतितमोऽध्यायः ॥ 83 ॥

13-83-2 एतेन उक्तेन । विधिना प्रकारेण ॥ 13-83-3 शूद्राणां सेवाद्वारा यज्ञार्थत्वं न तु साक्षात् ॥ 13-83-4 मातृजात्यौ वैश्यायां वैश्योऽम्बष्ठो नाम । शूद्रायां शूद्रो निषादो नाम पारशवाख्यो भवति ॥ 13-83-5 शवस्थानतुल्याच्छूद्रात्परमुत्कृष्टम् । परोंशभाग्ब्राह्मणस्यैव पुत्र इति थ.ध.पाठः ॥ 13-83-6 तन्त्रमुपकरणम् । वयसा ज्येष्ठोऽपि पारशवो द्विजस्य त्रिवर्णजस्य यवीयान् कनीयानेवेति सम्बन्धः ॥ 13-83-9 अतः स्वपितुरविशिष्ठो नाधिकः सन्नधमः शूद्रो गुरूणां ब्राह्मणादीनां दारप्रधर्षकश्चेत् बाह्यं चाण्डालादिम् ॥ 13-83-10 विप्रायां क्षत्रियो बाह्यं सूतं स्तोमक्रियापरमिति झ.पाठः ॥ 13-83-11 वध्यानां चोरादीनां शिरश्छेदादिकार्यकारिणं वद्यघ्नम् ॥ 13-83-30 चातुर्वर्ण्यस्यैव धर्माः शास्त्रे विहिताः इतरेषां इतरेषां तु जातिभेदानां धर्मनियम इयत्ता च नास्ति ॥ 13-83-35 निहीनासु रेतःसेक न कुर्यादिति भावः ॥ 13-83-38 कलुषयोनिजं सङ्करयोनिजम् ॥ 13-83-39 नानाभावैरार्येभ्यः पृथग्भूताभिश्चेष्टाभिः समन्वितं नरं सङ्करयोनिजं जानीयात् ॥ 13-83-41 प्रकृतिं योनिम् । नियच्छति गूहितुं न शक्नोतीत्यर्थः ॥ 13-83-42 यथा तिर्यक्स्थावरादिकं बीजगुणं न त्यजत्येवं मनुष्योऽपीत्यर्थः ॥ 13-83-43 सञ्चन्ने सुगुप्तेऽपि यस्य जन्मनीति शेषः । सः तच्छीलं सङ्करकर्तुः स्वभावम् ॥ 13-83-46 तस्य सङ्करजस्य शरीरं सत्वेन शास्त्रीयबुद्ध्या न परिकृष्यते न नीचमार्गादपकृष्यते । बीजगुणस्य प्राबल्यात् ॥
