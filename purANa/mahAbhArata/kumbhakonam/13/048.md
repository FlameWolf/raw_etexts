अध्यायः 048

कृष्णेन युधिष्ठिरम्प्रत्युपमन्युना स्वात्मानं प्रत्युक्तशिवसहस्रनामानुवादः ॥ 1 ॥

001	वासुदेव उवाच ।
001a	ततः स प्रयतो भूत्वा मम तात युधिष्ठिर ।
001c	प्राञ्जलिः प्राह विप्रर्षिर्नामसङ्ग्रहमादितः ॥
002	उपमन्युरुवाच ।
002a	ब्रह्मप्रोक्तैर्ऋषिप्रोक्तैर्वेदवेदाङ्गसम्भवैः ।
002c	सर्वलोकेषु विख्यातं स्तुत्यं स्तोष्यामि नामभिः ॥
003a	महद्भिर्विहितैः सत्यैः सिद्धैः सर्वार्थसाधकैः ।
003c	ऋषिणा तण्डिना भक्त्या कृतैर्वेदकृतात्मना ॥
004a	यथोक्तैः साधुभिः ख्यातैर्मुनिभिस्तत्त्वदर्शिभिः ।
004c	प्रवरं प्रथमं स्वर्ग्यं सर्वभूतहितं शुभम् ॥
005a	श्रुतेः सर्वत्र जगति ब्रह्मलोकावतारितैः ।
005c	सत्यैस्तत्परमं ब्रह्म ब्रह्मप्रोक्तं सनातनम् ।
005e	वक्ष्ये यदुकुलश्रेष्ठ शृणुष्वावहितो मम ॥
006a	वरयैनं भवं देवं भक्तस्त्वं परमेश्वरम् ।
006c	तेन ते श्रावयिष्यामि यत्तद्ब्रह्म सनातनम् ॥
007a	न शक्यं विस्तरात्कृत्स्नं वक्तुं सर्वस्य केनचित् ।
007c	युक्तेनापि विभूतीनामपि वर्षशतैरपि ॥
008a	यस्यादिर्मध्यमन्तं च सुरैरपि न गम्यते ।
008c	कस्तस्य शक्नुयाद्वक्तुं  गुणान्कार्त्स्न्येन माधव ॥
009a	किन्तु देवस्य महतः संक्षिप्तार्थपदाक्षरम् ।
009c	शक्तितश्चरितं वक्ष्ये प्रसादात्तस्य धीमतः ॥
010a	अप्राप्य तु ततोऽनुज्ञां न शक्यः स्तोतुमीश्वरः ।
010c	यदा तेनाभ्यनुज्ञातः स्तुतो वै स तदा मया ॥
011a	अनादिनिधनस्याहं जगद्योनेर्महात्मनः ।
011c	नाम्नां कञ्चित्समुद्देशं वक्ष्याम्यव्यक्तयोनिनः ॥
012a	वरदस्य वरेण्यस्य विश्वरूपस्य धीमतः ।
012c	शृणु नाम्नां चयं कृष्ण यदुक्तं पद्मयोनिना ॥
013a	दश नामसहस्राणि यान्याह प्रपितामहः ।
013c	तानि निर्मथ्य मनसा दध्नो घृतमिवोद्धृतम् ॥
014a	गिरेः सारं यथा हेम पुष्पसारं यथा मधु ।
014c	घृतात्सारं यथा मण्डस्तथैतत्सारमुद्धृतम् ।
015a	सर्वपापापहमिदं चतुर्वेदसमन्वितम् ।
015c	प्रयत्नेनाधिगन्तव्यं धार्यं च प्रयतात्मना ॥
016ac	माङ्गल्यं पौष्टिकं चैव रक्षोघ्नं पावनं महत् ॥
017a	इदं भक्ताय दातव्यं श्रद्दधानास्तिकाय च ।
017c	नाश्रद्दधानरूपाय नास्तिकायाजितात्मने ॥
018a	यश्चाभ्यसूयते देवं कारणात्मानमीश्वरम् ।
018c	स कृष्ण नरकं याति सहपूर्वैः सहात्मजैः ॥
019a	इदं ध्यानमिदं योगमिदं ध्येयमनुत्तममम् ।
019c	इदं जप्यमिदं ज्ञानं रहस्यमिदमुत्तम् ॥
020a	यं ज्ञात्वा अन्तकालेऽपि गच्छेत परमां गतिम् ।
020c	पवित्रं मङ्गलं मेध्यं कल्याणमिदमुत्तमम् ॥
021a	इदं ब्रह्मा पुरा कृत्वा सर्वलोकपितामहः ।
021c	सर्वस्तवानां राजत्वे दिव्यानां समकल्पयत् ॥
022a	तदाप्रभृति चैवायमीश्वरस्य महात्मनः ।
022c	स्तवराज इति ख्यातो जगत्यमरपूजितः ॥
023a	ब्रह्मलोकादयं स्वर्गे स्तवराजोऽवतारितः ।
023c	यतस्तण्डिः पुरा प्राप तेन तण्डिकृतोऽभवत् ॥
024a	स्वर्गाच्चैवात्र भूर्लोकं तण्डिना ह्यवतारितः ।
024c	सर्वमङ्गलमाङ्गल्यं सर्वपापप्रणाशनम् ॥
025a	निगदिष्ये महाबाहो स्तवानामुत्तमं स्तवम् ।
025c	ब्रह्मणामपि यद्ब्रह्म पराणामपि यत्परम् ॥
026a	तेजसामपि यत्तेजस्तपसामपि यत्तपः ।
026c	शान्तीनामपि या शान्तिर्द्युतीनामपि या द्युतिः ॥
027a	दान्तानामपि यो दान्तो धीमतामपि या च धीः ।
027c	देवानामपि यो देव ऋषीणामपि यस्त्वृषिः ॥
028a	यज्ञानामपि यो यज्ञः शिवानामपि यः शिवः ।
028c	रुद्राणामपि यो रुद्रः प्रभा प्रभवतामपि ॥
029a	योगिनामपि यो योगी कारणानां च कारणम् ।
029c	यतो लोकाः सम्भवन्ति न भवन्ति यतः पुनः ॥
030a	सर्वभूतात्मभूतस्य हरस्यामिततेजसः ।
030c	अष्टोत्तरसहस्रं तु नाम्नां शर्वस्य मे शृणु ।
030e	यच्छ्रुत्वा मनुजव्याघ्र सर्वान्कामानवाप्स्यसि ॥
031a	स्थिरः स्थाणुः प्रभुर्भानुः, प्रवरो वरदो वरः ।
031c	सर्वात्मा सर्वविख्यातः सर्वः सर्वकरो भवः ॥
032a	जटी चर्मीं शिखी खड्गी सर्वाङ्गः सर्वभावनः ।
032c	हरश्च हरिणाक्षश्च सर्वभूतहरः प्रभुः ॥
033a	प्रवृत्तिश्च निवृत्तिश्च नियतः शाश्वतो ध्रुवः ।
033c	श्मशानवासी भगवान्खचरो गोचरोऽर्दनः ॥
034a	अभिवाद्यो महाकर्मा तपस्वी भूतभावनः ।
034c	उन्मत्तवेषप्रच्छन्नः सर्वलोकप्रजापतिः ॥
035a	महारूपो महाकायो वृषरूपो महायशाः ।
035c	महात्मा सर्वभूतात्मा विश्वरूपो महाहनुः ॥
036a	लोकपालोऽन्तर्हितात्मा प्रसादो हयगर्दभिः ।
036c	पवित्रं च महांश्चैव नियमो नियमाश्रितः ॥
037a	सर्वकर्मा स्वयम्भूत आदिरादिकरो निधिः ।
037c	सहस्राक्षो विशालाक्षः सोमो नक्षत्रसाधकः ॥
038a	चन्द्रः सूर्यः शनिः केतुर्ग्रहो ग्रहपतिर्वरः ।
038c	अत्रिरत्र्या नमस्कर्ता मृगबाणार्पणोऽनघः ॥
039a	महातपा घोरतपा अदीनो दीनसाधकः ।
039c	संवत्सरकरो मन्त्रः प्रमाणं परमं तपः ॥
040a	योगी योज्यो महाबीजो महारेता महाबलः ।
040c	सुवर्णरेताः सर्वज्ञः सुबीजो बीजवाहनः ॥
041a	दशबाहुस्त्वनिमिषो नीलकण्ठ उमापतिः ।
041c	विश्वरूपः स्वयं श्रेष्ठो बलवीरो बलो गणः ॥
042a	गणकर्ता गणपतिर्दिग्वासाः काम एव च ।
042c	मन्त्रवित्परमो मन्त्रः सर्वभावकरो हरः ॥
043a	कमण्डलुधरो धन्वी बाणहस्तः कपालवान् ।
043c	अशनी शतघ्नी खङ्गी पट्टिशी चायुधी महान् ॥
044a	स्रुवहस्तः सुरूपश्च तेजस्तेजस्करो निधिः ।
044c	उष्णीषी च सुवक्त्रश्च उदग्रो विनतस्तथा ॥
045a	दीर्घश्च हरिकेशश्च सुतीर्थः कुष्ण एव च ।
045c	शृगालरूपः सिद्धार्थो मुण्डः सर्वशुभङ्करः ॥
046a	अजश्च बहुरूपश्च गन्धधारी कपर्द्यपि ।
046c	ऊर्ध्वरेता ऊर्ध्वलिङ्ग ऊर्ध्वशायी नभःस्थलः ॥
047a	त्रिजटी चीरवासाश्च रुद्रः सेनापतिर्विभुः ।
047c	अहश्चरो नक्तञ्चरस्तिग्ममन्युः सुवर्चसः ॥
048a	गजहा दैत्यहा कालो लोकधाता गुणाकरः ।
048c	सिंहशार्दूलरूपश्च आर्द्रचर्माम्बरावृतः ॥
049a	कालयोगी महानादः सर्वकामश्चतुष्पथः ।
049c	निशाचरः प्रेतचारी भूतचारी महेश्वरः ॥
050a	बहुभूतो बहुधरः स्वर्भानुरमितो गतिः ।
050c	नृत्यप्रियो नित्यनर्तो नर्तकः सर्वलालसः ॥
051a	घोरो महातपाः पाशो नित्यो गिरिरुहो नभः ।
051c	सहस्रहस्तो विजयो व्यवसायो ह्यतन्द्रितः ॥
052a	अधर्षणो धर्षणात्मा यज्ञहा कामनाशकः ।
052c	दक्षयागापहारी च सुसहो मध्यमस्तथा ॥
053a	तेजोपहारी बलहा मुदितोऽर्थोऽजितो वरः ।
053c	गम्भीरघोषो गम्भीरो गम्भीरबलवाहनः ॥
054a	न्यग्रोधरूपो न्यग्रोधो वृक्षकर्णस्थितिर्विभुः ।
054c	सुतीक्ष्णदशनश्चैव महाकायो महाननः ॥
055a	विष्वक्सेनो हरिर्यज्ञः संयुगापीडवाहनः ।
055c	तीक्ष्णतापश्च हर्यश्वः सहायः कर्मकालवित् ॥
056a	विष्णुप्रसादितो यज्ञः समुद्रो वडवामुखः ।
056c	हुताशनसहायश्च प्रशान्तात्मा हुताशनः ॥
057a	उग्रतेजा महातेजा जन्यो विजयकालवित् ।
057c	ज्योतिषामयनं सिद्धिः सर्वविग्रह एव च ॥
058a	शिखी मुण्डी जटी ज्वाली मूर्तिजो मूर्धगो बली ।
058c	वेणवी पणवी ताली खली कालकटङ्कटः ॥
059a	नक्षत्रविग्रहमतिर्गुणबुद्धिर्लयो गमः ।
059c	प्रजापतिर्विश्वबाहुर्विभागः सर्वगोमुखः ॥
060a	विमोचनः सुसरणो हिरण्यकवचोद्भवः ॥
060c	मेढ्रजो बलचारी च महीचारी स्रुतस्तथा ॥
061a	सर्वतूर्यनिनादी च सर्वातोद्यपरिग्रहः ।
061c	व्यालरूपो गुहावासी गुहो माली तरङ्गवित् ॥
062a	त्रिदशस्त्रिकालधृक्कर्मसर्वबन्धविमोचनः ।
062c	बन्धनस्त्वसुरेन्द्राणां युधि शत्रुविनाशनः ॥
063a	साङ्ख्यप्रसादो दुर्वासाः सर्वसाधुनिषेवितः ।
063c	प्रस्कन्दनो विभागज्ञो अतुल्यो यज्ञभागवित् ॥
064a	सर्ववासः सर्वचारी दुर्वासा वासवोऽमरः ।
064c	हैमो हेमकरो यज्ञः सर्वधारी धरोत्तमः ॥
065a	लोहिताक्षो महाक्षश्च विजयाक्षो विशारदः ।
065c	सङ्ग्रहो निग्रहः कर्ता सर्पचीरनिवासनः ॥
066a	मुख्योऽमुख्यश्च देहश्च काहलिः सर्वकामदः ।
066c	सर्वकासप्रसादश्च सुबलो बलरूपधृत् ॥
067a	सर्वकामवरश्चैव सर्वदः सर्वतोमुखः ।
067c	आकाशनिर्विरूपश्च निपाती ह्यवशः खगः ॥
068a	रौद्ररूपोंऽशुरादित्यो बहुरश्मिः सुवर्चसी ।
068c	वसुवेगो महावेगो मनोवेगो निशाचरः ॥
069a	सर्ववासी श्रियावासी उपदेशकरोऽकरः ।
069c	मुनिरात्मनिरालोकः सम्भग्नश्च सहस्रदः ॥
070a	पक्षी च पक्षरूपश्च अतिदीप्तो विशाम्पतिः ।
070c	उन्मादो मदनः कामो ह्यश्वत्थोऽर्थकरो यशः ॥
071a	वामदेवश्च वामश्च प्राग्दक्षिणश्च वामनः ।
071c	सिद्धयोगी महर्षिश्च सिद्धार्थः सिद्धसाधकः ॥
072a	भिक्षुश्च भिक्षुरूपश्च विपणो मृदुरव्ययः ।
072c	महासेनो विशाखश्च षष्टिभागो गवाम्पतिः ॥
073a	वज्रहस्तश्च विष्कम्भी चमूस्तम्भन एव च ।
073c	वृत्तावृत्तकरस्तालो मधुर्मधुकलोचनः ॥
074a	वाचस्पत्यो वाजसनो नित्यमाश्रमपूजितः ।
074c	ब्रह्मचारी लोकचारी सर्वचारी विचारवित् ॥
075a	ईशान ईश्वरः कालो निशाचारी पिनाकवान् ।
075c	निमित्तस्थो निमित्तं च नन्दिर्नन्दिकरो हरिः ॥
076a	नन्दीश्वरश्च नन्दी च नन्दनो नन्दिवर्धनः ।
076c	भगहारी निहन्ता च कालो ब्रह्मा पितामहः ॥
077a	चतुर्मुखो महालिङ्गश्चारुलिङ्गस्तथैव च ।
077c	लिङ्गाध्यक्षः सुराध्यक्षो योगाध्यक्षो युगावहः ॥
078a	बीजाध्यक्षो बीजकर्ता अध्यात्माऽनुगतो बलः ।
078c	इतिहासः सकल्पश्च गौतमोऽथ निशाकरः ॥
079a	दम्भो ह्यदम्भो वैदम्भो वश्यो वशकरः कलिः ।
079c	लोककर्ता पशुपतिर्महाकर्ता ह्यनौषधः ॥
080a	अक्षरं परमं ब्रह्मि बलवच्छक्र एव च ।
080c	नीतिर्ह्यनीतिः शुद्धात्मा शुद्धो मान्यो गतागतः ॥
081a	बहुप्रसादः सुस्वप्नो दर्पणोऽथ त्वभित्रजित् ।
081c	वेदकारो मन्त्रकारो विद्वान्समरमर्दनः ॥
082a	महामेघनिवासी च महाघोरो वशीकरः ।
082c	अग्निज्वालो महाज्वालो अतिधूम्रो हुतो हविः ॥
083a	वृषणः शङ्करो नित्यं वर्चस्वी धूमकेतनः ।
083c	नीलस्तथाङ्गलुब्धश्च शोभनो निरवग्रहः ॥
084a	स्वस्तिदः स्वस्तिभावश्च भागी भागकरो लघुः ।
084c	उत्सङ्गश्च महाङ्गश्च महागर्भपरायणः ॥
085a	कृष्णवर्णः सुवर्णश्च इन्द्रियं सर्वदेहिनाम् ।
085c	महापादो महाहस्तो महाकायो महायशाः ॥
086a	महामूर्धा महामात्रो महानेत्रो निशालयः ।
086c	महान्तको महाकर्णो महोष्ठश्चि महाहनुः ॥
087a	महानासो महाकम्बुर्महाग्रीवः श्मशानभाक् ।
087c	महावक्षा महोरस्को ह्यन्तरात्मा मृगालयः ॥
088a	लम्बनो लम्बितोष्ठश्च महामायः पयोनिधिः ।
088c	महादन्तो महादंष्ट्रो महाजिह्वो महामुखः ॥
089a	महानखो महारोमा महाकेशो महाजटः ।
089c	प्रसन्नश्च प्रसादश्च प्रत्ययो गिरिसाधनः ॥
090a	स्नेहनोऽस्नेहनश्चैव अजितश्च महामुनिः ।
090c	वृक्षाकारो वृक्षकेतुरनलो वायुवाहनः ॥
091a	गण्डली मेरुधामा च देवाधिपतिरेव च ।
091c	अथर्वशीर्षः सामास्य ऋक्सहस्रामितेक्षणः ॥
092a	यजुःपादभुजो गुह्यः प्रकाशो जङ्गमस्तथा ।
092c	अमोघार्थः प्रसादश्च अभिगम्यः सुदर्शनः ॥
093a	उपकारः प्रियः सर्वः कनकः काञ्चनच्छविः ।
093c	नाभिर्नन्दिकरो भावः पुष्करस्थपतिः स्थिरः ॥
094a	द्वादशस्त्रासनश्चाद्यो यज्ञो यज्ञसमाहितः ।
094c	नक्तं कलिश्च कालश्च मकरः कालपूजितः ॥
095a	सगणो गणकारश्च भूतवाहनसारथिः ।
095c	भस्मशयो भस्मगोप्ता भस्मभूतस्तरुर्गणः ॥
096a	लोकपालस्तथा लोको महात्मा सर्वपूजितः ।
096c	शुक्लस्त्रिशुक्लः सम्पन्नः शुचिर्भूतनिषेवितः ॥
097a	आश्रमस्थः क्रियादस्थो विश्वकर्ममतिर्वरः ।
097c	विशालशाखस्ताम्रोष्ठो ह्यम्बुजालः सुनिश्चलः ॥
098a	कपिलः कपिशः शुक्ल आयुश्चैव परोऽपरः ।
098c	गन्धर्वो ह्यदितिस्तार्क्ष्यः सुविज्ञेयः सुशारदः ॥
099a	परश्वधायुधो देव अनुकारी सुबान्धवः ।
099c	तुम्बवीणो महाक्रोध ऊर्ध्वरेता जलेशयः ॥
100a	उग्रो वंशकरो वंशो वंशनादो ह्यनिन्दितः ।
100c	सर्वाङ्गरूपो मायावी सुहृदो ह्यनिलोऽनलः ॥
101a	बन्धनो बन्धकर्ता च सुबन्धनविमोचनः ।
101c	स यज्ञारिः स कामारिर्महादंष्ट्रो महायुधः ॥
102a	बहुधा निन्दितः शर्वः शङ्करः शङ्करोऽधनः ।
102c	अमरेशो महादेवी विश्वदेवः सुरारिहा ॥
103a	अहिर्बुध्न्योऽनिलाभश्च चेकितानो हविस्तथा ।
103c	अजैकपाच्च कापाली त्रिशङ्कुरजितः शिवः ॥
104a	धन्वन्तरिर्धूमकेतुः स्कन्दो वैश्रवणस्तथा ।
104c	धाता शक्रश्च विष्णुश्च मित्रस्त्वष्टा ध्रुवो धरः ॥
105a	प्रभावः सर्वगो वायुरर्यमा सविता रविः ।
105c	उषङ्गुश्च विधाता च मान्धाता भूतभावनः ॥
106a	विभुर्वर्णविभावी च सर्वकामगुणावहः ।
106c	पद्मनाभो महागर्भश्चन्द्रवक्त्रोऽनिलोऽनलः ॥
107a	बलवांश्चोपशान्तश्च पुराणः पुण्यचञ्चुरी ।
107c	कुरुकर्ता कुरुवासी कुरुभूतो गुणौषधः ॥
108a	सर्वाशयो दर्भचारी सर्वेषां प्राणिनां पतिः ।
108c	देवदेवः सुखासक्तः सदसत्सर्वरत्नवित् ॥
109a	कैलासगिरिवासी च हिमवद्गिरिसंश्रयः ।
109c	कूलहारी कूलकर्ता बहुविद्यो बहुप्रदः ॥
110a	वणिजो वर्धकी वृक्षो बकुलश्चन्दनश्छदः ।
110c	सारग्रीवो महाजत्रुरलोलश्च महौषधः ॥
111a	सिद्धार्थकारी सिद्धार्थश्छदो व्याकरणोत्तरः ।
111c	सिंहनादः सिंहदंष्ट्रः सिंहगः सिंहवाहनः ॥
112a	प्रभावात्मा जगत्कालस्थालो लोकहितस्तरुः ।
112c	सारङ्गो नवचक्राङ्गः केतुमाली सभावनः ॥
113ac	भूतालयो भूतपतिरहोरात्रमनिन्दितः ॥
114a	वाहिता सर्वभूतानां निलयश्च विभुर्भवः ।
114c	अमोघः संयतो ह्यश्वो भोजनः प्राणधारणः ॥
115a	धृतिमान्मतिमान्दक्षः सत्कृतश्च युगाधिपः ।
115c	गोपालिर्गोपतिर्ग्रामो गोचर्मवसनो हरिः ।
116a	हिरण्यबाहुश्च तथा गुहापालः प्रवेशिनाम् ।
116c	प्रकृष्टारिर्महाहर्षो जितकामो जितेन्द्रियः ॥
117a	गान्धारश्च सुवासस्च तपःसक्तो रतिर्नरः ।
117c	महागीतो महानृत्यो ह्यप्सरोगणसेवितः ॥
118a	महाकेतुर्महाधातुर्नैकसानुचरश्चलः ।
118c	आवेदनीय आदेशः सर्वगन्धसुखावहः ॥
119a	तोरणस्तारणो वातः वरिधी पतिखेचरः ।
119c	संयोगो वर्धनो वृद्धो अतिवृद्धो गुणाधिकः ॥
120a	नित्य आत्मसहायश्च देवासुरपतिः पतिः ।
120c	युक्तश्च युक्तबाहुश्च देवो दिवि सुपर्वणः ॥
121a	आषाढश्च सुषाढश्च ध्रुवोऽथ हरिणो हरः ।
121c	वपुरावर्तमानेभ्यो वसुश्रेष्ठो महापथः ॥
122a	शिरोहारी विमर्शश्च सर्वलक्षणलक्षितः ।
122c	अक्षश्च रथयोगी च सर्वयोगी महाबलः ॥
123a	समाम्नायोऽसमाम्नायस्तीर्थदेवो महारथः ।
123c	निर्जीवो जीवनो मन्त्रः शुभाक्षो बहुकर्कशः ॥
124a	रत्नप्रभूतो रत्नाङ्गो महार्णवनिपानवित् ।
124c	मूलं विशालो ह्यमृतो व्यक्ताव्यक्तस्तपोनिधिः ॥
125a	आरोहणोऽधिरोहश्च शीलधारी महायशाः ।
125c	सेनाकल्पो महाकल्पो योगो युगकरो हरिः ॥
126a	युगरूपो महारूपो महानागहनो वधः ।
126c	न्यायनिर्वपणः पादः पण्डितो ह्यचलोपमः ॥
127a	बहुमालो महामालः शशी हरसुलोचनः ।
127c	विस्तारो लवणः कूपस्त्रियुगः सफलोदयः ॥
128a	त्रिलोचनो विषष्णाङ्गो मणिविद्धो जटाधरः ।
128c	बिन्दुर्विसर्गः सुमुखः शरः सर्वायुधः सहः ॥
129a	निवेदनः सुखाजातः सुगन्धारो महाधनुः ।
129c	गन्धपाली च भगवानुत्थानः सर्वकर्मणाम् ॥
130a	मन्थानो बहुलो वायुः सकलः सर्वलोचनः ।
130c	तलस्तालः करस्थाली ऊर्ध्वसंहननो महान् ॥
131a	छत्रं सुच्छत्रो विख्यातो लोकः सर्वाश्रयः क्रमः ।
131c	मुण्डो विरूपो विकृतो दण्डी कुण्डी विकुर्वणः ।
132a	हर्यक्षः ककुभो वज्रो शतजिह्वः सहस्रपात् ।
132c	सहस्रमूर्धा देवेन्द्रः सर्वदेवमयो गुरुः ॥
133a	सहस्रबाहुः सर्वाङ्गः शरण्यः सर्वलोककृत् ।
133c	पवित्रं त्रिककुन्मन्त्रः कनिष्ठः कृष्णपिङ्गलः ।
134a	ब्रह्मदण्डविनिर्माता शतघ्नीपाशशक्तिमान् ।
134c	पद्मगर्भो महागर्भो ब्रह्मगर्भो जलोद्भवः ॥
135a	गभस्तिर्ब्रह्मकृद्ब्रह्मी ब्रह्मविद्ब्राह्मणो गतिः ।
135c	अनन्तरुपो नैकात्मा तिग्मतेजाः स्वयम्भुवः ॥
136a	ऊर्ध्वगात्मा पशुपतिर्वातरंहा मनोजवः ।
136c	चन्दनी पद्मनालाग्रः सुरभ्युत्तरणो नरः ॥
137a	कर्णिकारमहास्रग्वी नीलमौलिः पिनाकधृत् ।
137c	उमापतिरुमाकान्तो जाह्नवीधृगुमाधवः ॥
138a	वरो वराहो वरदो वरेण्यः सुमाहास्वनः ।
138c	महाप्रसादो दमनः शत्रुहा श्वेतपिङ्गलः ॥
139a	पीतात्मा परमात्मा च प्रयतात्मा प्रधानधृत् ।
139c	सर्वपार्श्वमुखस्त्र्यक्षो धर्मसाधारणो वरः ॥
140a	चराचरात्मा सूक्ष्मात्मा अमृतो गोवृषेश्वरः ।
140c	साध्यर्षिर्वसुरादित्यो विवस्वान्सविताऽमृतः
141a	व्यासः सर्गः सुसंक्षेपो विस्तरः पर्ययो नरः ।
141c	ऋतु संवत्सरो मासः पक्षः सङ्ख्यासमापनः ॥
142a	कला काष्ठा लवा मात्रा मुहूर्ताहःक्षपाः क्षणाः ।
142c	विश्वक्षेत्रं प्रजाबीजं लिङ्गमाद्यस्तु निर्गमः ॥
143a	सदसद्व्यक्तमव्यक्तं पिता माता पितामहः ।
143c	स्वर्गद्वारं प्रजाद्वारं मोक्षद्वारं त्रिविष्टपम् ॥
144a	निर्वाणं ह्लादनश्चैव ब्रह्मलोकः परा गतिः ।
144c	देवासुरविनिर्माता देवासुरपरायणः ॥
145a	देवासुरगुरुर्देवो देवासुरनमस्कृतः ।
145c	देवासुरमहामात्रो देवासुरगणाश्रयः ॥
146a	देवासुरगणाध्यक्षो देवासुरगणाग्रणीः ।
146c	देवातिदेवो देवर्षिर्देवासुरवरप्रदः ॥
147a	देवासुरेश्वरो विश्वो देवासुरमहेश्वरः ।
147c	सर्वदेवमयोचिन्त्यो देवतात्माऽत्मसम्भवः ॥
148a	उद्भित्त्रिविक्रमो वैद्यो विरजो नीरजोऽमरः ॥
148c	ईड्यो हस्तीश्वरो व्याघ्रो देवसिंहो नरर्षभः ॥
149a	विबुधोऽग्रवरः सूक्ष्मः सर्वदेवस्तपोमयः ।
149c	सुयुक्तः शोभनो वज्री प्रासानां प्रभवोऽव्ययः ॥
150a	गुहः कान्तो निजः सर्गः पवित्रं सर्वपावनः ।
150c	शृङ्गी शृङ्गप्रियो बभ्रू राजराजो निरामयः ॥
151a	अभिरामः सुरगणो विरामः सर्वसाधः ।
151c	ललाटाक्षो विश्वदेवो हरिणो ब्रह्मवर्चसः ॥
152a	स्थावराणां पतिश्चैव नियमेन्द्रियवर्धनः ।
152c	सिद्धार्थः सिद्धभूतार्थोऽचिन्त्यः सत्यव्रतः शुचिः ॥
153a	व्रताधिपः परं ब्रह्म भक्तानां परमा गतिः ।
153c	विमुक्तो मुक्ततेजाश्च श्रीमाञ्श्रीवर्धनो जगत् ॥
154a	यथा प्रधानं भगवानिति भक्त्या स्तुतो मया ।
154c	यन्न ब्रह्मादयो देवा विदुस्तत्त्वेन नर्षयः ।
154e	स्तोतव्यमर्च्यं वन्द्यं च कः स्तोष्यति जगत्पतिम् ॥
155a	भक्तिं त्वेवं पुरस्कृत्य मया यज्ञपतिर्विभुः ।
155c	ततोऽभ्यनुज्ञां सम्प्राप्य स्तुतो मतिमतां वरः ॥
156a	शिवमेभिः स्तुवन्देवं नामभिः पुष्टिवर्धनैः ।
156c	नित्ययुक्तः शुचिर्भक्तः प्राप्नोत्यात्मानमात्मना ॥
157ac	एतद्धि परमं ब्रह्म परं ब्रह्माधिगच्छति ॥
158ac	ऋषयश्चैव देवाश्च स्तुवन्त्येतेन तत्परम् ॥
159a	स्तूयमानो महादेवस्तुष्यते नियतात्मभिः ।
159c	भक्तानुकम्पी भगवानात्मसंस्थाकरो विभुः ॥
160a	तथैव च मनुष्येषु ये मनुष्याः प्रधानतः ।
160c	आस्तिकाः श्रद्धधानाश्च बहुभिर्जन्मभिः स्तवैः ॥
161a	भक्त्या ह्यनन्यमीशानं परं देवं सनातनम् ।
161c	कर्मणा मनसा वाचा भावेनामिततेजसः ॥
162a	शयाना जाग्रमाणाश्च व्रजन्नुपविशंस्तथा ।
162c	उन्मिषन्निमिषंश्चैव चिन्तयन्तः पुनः पनः ॥
163a	शृण्वन्तः श्रावयन्तश्च कथयन्तश्च ते भवम् ।
163c	स्तुवन्तः स्तूयामानाश्च तुष्यन्ति च रमन्ति च ॥
164a	जन्मकोटिसहस्रेषु नानासंसारयोनिषु ।
164c	जन्तोर्विगतपापस्य भवे भक्तिः प्रजायते ॥
165a	उत्पन्ना च भवे भक्तिरनन्या सर्वभावतः ।
165c	भाविनः कारणे चास्य सर्वयुक्तस्य सर्वथा ॥
166a	एतद्देवेषु दुष्प्रापं मनुष्येषु न लभ्तते ।
166c	निर्विघ्रा निश्चला रुद्रे भक्तिरव्यभिचारिणी ॥
167a	तस्यैव च प्रसादेन भक्तिरुत्पद्यते नृणाम् ।
167c	येन यान्ति परां सिद्धिं तद्भागवतचेतसः ॥
168a	ये सर्वभावानुगताः प्रपद्यन्ते महेश्वरम् ।
168c	प्रपन्नवत्सलो देवः संसारात्तान्समुद्धरेत् ॥
169a	एवमन्ये विकुर्वन्ति देवाः संसारमोचनम् ।
169c	मनुष्याणामृते देवं नान्या शक्तिस्तपोबलम् ॥
170a	इति तेनेन्द्रकल्पेन भगवान्सदसत्पतिः ।
170c	कृत्तिवासाः स्तुतः कृष्ण तण्डिना शुभबुद्धिना ॥
171a	स्तवमेतं भगवतो ब्रह्मा स्वयमधारयत् ।
171c	गीयते च स बुद्ध्येत ब्रह्म शङ्करसन्निधौ ॥
172a	इदं पुण्यं पवित्रं च सर्वदा पापनाशनम् ।
172c	योगदं मोक्षदं चैव स्वर्गदं तोषदं तथा ॥
173a	एवमेतत्पठन्ते य एकभक्त्या तु शङ्करम् ।
173c	या गतिः साङ्ख्ययोगानां व्रजन्त्येतां गतिं तदा ॥
174a	स्तवमेतं प्रयत्नेन सदा रुद्रस्य सन्निधौ ।
174c	अब्धमेकं चरेद्भक्तः प्राप्नुयादीप्सितं फलम् ॥
175a	एतद्रहस्यं परमं ब्रह्मणो हृदि संस्थितम् ।
175c	ब्रह्मा प्रोवाच शक्राय शक्रः प्रोवाच मृत्यवे ॥
176a	मृत्युः प्रोवाच रुद्रेभ्यो रुद्रेभ्यस्तण्डिमागमत् ।
176c	महता तपसा प्राप्तस्तण्डिना ब्रह्मसद्मानि ॥
177a	तण्डिः प्रोवाच शुक्राय गौतमाय च भार्गवः ।
177c	वैवस्वताय मनवे गौतमः प्राह माधव ॥
178a	नारायणाय साध्याय समाधिष्ठाय धीमते ।
178c	यमाय प्राह भगवान्साध्यो नारायणोच्युतः ॥
179a	नाचिकेताय भगवानाह वैवस्वतो यमः ।
179c	मार्कण्डेयाय वार्ष्णेय नाचिकेतोऽभ्यभाषत ॥
180a	मार्कण्डेयान्मय प्राप्तो नियमेन जनार्दन ।
180c	तवाप्यहममित्रघ्न स्तवं दद्यां ह्यविश्रुतम् ।
181a	स्वर्ग्यमारोग्यमायुष्यं धन्यं वेदेन संमितम् ।
181c	नास्य विघ्नं विकुर्वन्ति दानवा यक्षराक्षसाः ॥
182a	पिशाचा यातुधाना वा गुह्यका भुजगा अपि ।
182c	यः पठेत शुचिः पार्थ ब्रह्मचारी जितेन्द्रियः ।
182e	अभग्रयोगो वर्षं तु सोऽश्वमेधफलं लभेत् ॥ ॥

इति श्रीमन्महाभारते अनुशासनपर्वणि दानधर्मपर्वणि अष्टचत्वारिंशोऽध्यायः ॥ 48 ॥

13-48-3 सत्यैरन्वर्यैः वेदे कृतात्मना दत्तचित्तेन कृतैः वेदात्पृथक्कृतैः ॥ 13-48-6 वरय प्रार्थत ॥ 13-48-20 पवित्रं पापनाशकम् । मेध्यं यज्ञादिफलप्रदम् । मङ्गलमभ्युदयकरम् । उत्तमं कल्याणं परमानन्दरूपम् ॥	
