अध्यायः 041

ब्रह्मणा देवान्प्रति गरुडस्य बदरीनारायणानुगमनादिप्रतिपादकगरुडमुनिगणसंवादानुवादः ॥ 1 ॥
	
kk-13-01-041-001	सुपर्ण उवाच ।
kk-13-01-041-001a	सोऽहमामन्त्र्य पितरं तद्भावगतमानसः ।
kk-13-01-041-001c	स्वमेवालयमासाद्य तमेवार्थमचिन्तयम् ॥
kk-13-01-041-002a	तद्भावगतभावात्मा तद्भूतगतमानसः ।
kk-13-01-041-002c	गोविन्दं चिन्तयन्नासे शाश्वतं परमव्ययम् ॥
kk-13-01-041-003a	धृतं बभूव हृदयं नारायणदिदृक्षया ।
kk-13-01-041-003c	सोहं वेगं समास्थाय मनोमारुतवेगवान् ।
kk-13-01-041-003e	रम्यां विशालां बदरीं गतो नारायणाश्रमम् ॥
kk-13-01-041-004a	ततस्तत्र हरिं  दृष्ट्वा जगतः प्रभवं विभुम् ।
kk-13-01-041-004c	गोविन्दं पुण्डरीकाक्षं प्रणतः शिरसा हरिम् ।
kk-13-01-041-004e	ऋग्यजुस्सामभिश्चैनं तुष्टाव परया मुदा ॥
kk-13-01-041-005ac	अथापश्यं सुविपुलमश्वत्थं देवसंश्रयम् ॥
kk-13-01-041-006a	चतुर्द्विगुणपीनांसः शङ्कचक्रगदाधरः ।
kk-13-01-041-006c	प्रादुर्बभूव पुरुषः पीतवासाः सनातनः ।
kk-13-01-041-006e	मध्याह्नार्कप्रतीकाशस्तेजसा भासयन्दिशः ॥
kk-13-01-041-007a	संस्तुतः संविदं कृत्वा व्रजेति श्रेयसे रतः ।
kk-13-01-041-007c	प्रागुदीचीं दिशं देवः प्रतस्थे पुरुषोत्तमः ।
kk-13-01-041-007e	दिशश्च विदिशश्चैव भासयन्स्वेन तेजसा ॥
kk-13-01-041-008a	तमहं पुरुषं दिव्यं व्रजन्तममितौजसम् ।
kk-13-01-041-008c	अनुवव्राज वेगेन शनैर्गच्छन्तमव्ययम् ॥
kk-13-01-041-009a	योजनानां सहस्राणि षष्टिमष्टौ तथा शतम् ।
kk-13-01-041-009c	तथा शतसहस्रं च शतं द्विगुणमेव च ॥
kk-13-01-041-010a	स गत्वा दीर्घमध्वानमपश्यमहमद्भुतम् ।
kk-13-01-041-010c	महान्तं पावकं दीप्तमर्चिष्मन्तमनिन्धनम् ॥
kk-13-01-041-011a	शतयोजनविस्तीर्णं तस्माद्द्विगुणमायतम् ।
kk-13-01-041-011c	विवेश स महायोगी पावकं पावकद्युतिः ॥
kk-13-01-041-012a	तत्र शंभुस्तपस्तेपे महादेवः सहोमया ।
kk-13-01-041-012c	स तेन संविदं कृत्वा पावकं समतिक्रमत् ॥
kk-13-01-041-013ac	श्रमाभिभूतेन मया कथञ्चिदनुगम्यते ॥
kk-13-01-041-014a	गत्वा स दीर्घमध्वानं भास्करेणावभासितम् ।
kk-13-01-041-014c	अभास्करममर्यादं विवेश सुमहत्तमः ॥
kk-13-01-041-015a	अथ दृष्टिः प्रतिहता मम तत्र बभूव ह ।
kk-13-01-041-015c	यथास्वभावं भूतात्मा विवेश स महाद्युतिः ॥
kk-13-01-041-016a	ततोऽहमभवं मूढो जडान्धबधिरोपमः ।
kk-13-01-041-016c	दिशश्च विदिशश्चैव न विजज्ञे तमोवृतः ॥
kk-13-01-041-017a	अविजानन्नहं किञ्चित्तस्मिंस्तमसि संवृते ।
kk-13-01-041-017c	ससंभ्रान्तेन मनसा व्यथां परमिकां गतः ॥
kk-13-01-041-018a	सोऽहं प्रपन्नः शरणं देवदेवं सनातनम् ।
kk-13-01-041-018c	प्राञ्जलिर्मनसा भूत्वा वाक्यमेतत्तदोक्तवान् ॥
kk-13-01-041-019a	भगवन्भूतभव्येश भवद्भूतकृदव्यय ।
kk-13-01-041-019c	शरणं सम्प्रपन्नं मां त्रातुमर्हस्यरिंदम ॥
kk-13-01-041-020a	अहं तु तत्त्वजिज्ञासुः कोसि कस्यासि कुत्र वा ।
kk-13-01-041-020c	सम्प्राप्तः पदवीं देव स मां सन्त्रातुमर्हसि ॥
kk-13-01-041-021a	आविर्भूतः पुराणात्मा मामेहीति सनातनः ।
kk-13-01-041-021c	ततोपरान्ततो देवो विश्वस्य गतिरात्मवान् ।
kk-13-01-041-021e	मोहयामास मां तत्र दुर्विभाव्यवपुर्विभुः ॥
kk-13-01-041-022a	स्वभावमात्मनस्तत्र दर्शयन्स्वयमात्मना ।
kk-13-01-041-022c	श्रमं मे जनयामास भयं चाभयदः प्रभुः ॥
kk-13-01-041-023a	खिन्न इत्येव मां मत्वा भगवानव्ययोऽच्युतः ।
kk-13-01-041-023c	शब्देनाश्वासयामास जगाहे च तमो महत् ॥
kk-13-01-041-024a	अहं तमेवानुगतः श्रमालसपदश्चरन् ।
kk-13-01-041-024c	मनसा देवदेवेशं ध्यातुं समुपचक्रमे ॥
kk-13-01-041-025a	तथागतं तु मां ज्ञात्वा भगवानमितद्युतिः ।
kk-13-01-041-025c	तमः प्रणाशयामास ममानुग्रहकाङ्क्षया ॥
kk-13-01-041-026a	ततः प्रनष्टे तमसि तमहं दीप्ततेजसम् ।
kk-13-01-041-026c	अपश्यं तेजसा व्याप्तं मध्याह्न इव भास्करम् ॥
kk-13-01-041-027a	स्वयंप्रभांश्च पुरुषान्स्त्रियश्च परमाद्भुताः ।
kk-13-01-041-027c	अपश्यमहमव्यग्रस्तस्मिन्देशे सहस्रशः ॥
kk-13-01-041-028a	न तत्र द्योतते सूर्यो नक्षत्राणि तथैव च ।
kk-13-01-041-028c	न तत्र चन्द्रमा भाति न वायुर्वाति पांसुलः ॥
kk-13-01-041-029a	तत्र तूर्याण्यनेकानि गीतानि मधुराणि च ।
kk-13-01-041-029c	अदृश्यानि मनोज्ञानि श्रूयन्ते सर्वतोदिशम् ॥
kk-13-01-041-030a	स्रवन्ति वैडूर्यलताः पद्मोत्पलझषाकुलाः ।
kk-13-01-041-030c	मुक्तासिकतवप्राश्च सरितो निर्मलोदकाः ॥
kk-13-01-041-031a	अगतिस्तत्र देवानामसुराणां तथैव च ।
kk-13-01-041-031c	गन्धर्वनागयक्षाणां राक्षसानां तथैव च ॥
kk-13-01-041-032a	स्वयम्प्रभास्तत्र नरा दृश्यन्तेऽद्भुतदर्शनाः ।
kk-13-01-041-032c	येषां न देवतास्तुल्याः प्रभाभिर्भावितात्मनाम् ॥
kk-13-01-041-033a	स च तानप्यतिक्रम्य दैवतैरपि पूजितः ।
kk-13-01-041-033c	विवेश ज्वलनं दीप्तमनिन्धनमनौपमम् ॥
kk-13-01-041-034a	ज्वालाभिर्मां प्रविष्टं च ज्वलन्तं सर्वतोदिशम् ।
kk-13-01-041-034c	दैत्यदानवरक्षोभिर्दैवतैश्चापि दुस्सहम् ॥
kk-13-01-041-035a	ज्वालामालिनमासाद्य तमग्निमहमव्ययम् ।
kk-13-01-041-035c	अविषह्यतमं मत्वा मनसेदमचिन्तयम् ॥
kk-13-01-041-036a	मया हि समरेष्वग्निरनेकेषु महाद्युतिः ।
kk-13-01-041-036c	प्रविष्टश्चापविद्धश्च न च मां दग्धवान्क्वचित् ॥
kk-13-01-041-037a	अयं च दुस्सहः शश्वत्तेजसाऽतिहुताशनः ।
kk-13-01-041-037c	अत्यादित्यप्रकाशार्चिरनलो दीप्यते महान् ॥
kk-13-01-041-038a	स तथा दह्यमानोपि तेजसा दीप्तवर्चसा ।
kk-13-01-041-038c	प्रपन्नः शरणं देवं शङ्कचक्रगदाधरम् ॥
kk-13-01-041-039a	भक्तश्चानुगतश्चेति त्रातुमर्हसि मां विभो ।
kk-13-01-041-039c	यथा मां न दहेदग्निः सद्यो देव तथा कुरु ॥
kk-13-01-041-040a	एवं विलपमानस्य ज्ञात्वा मे वचनं प्रभुः ।
kk-13-01-041-040c	मा भैरिति वचः प्राह मेघगम्बीरनिस्वनः ॥
kk-13-01-041-041a	स मामाश्वास्य वचनं प्राहेदं भगवान्विभुः ।
kk-13-01-041-041c	मम त्वं विदितः सौम्य यथावत्तत्वदर्शने ॥
kk-13-01-041-042a	ज्ञापितश्चापि यत्पित्रा तच्चापि विदितं महत् ।
kk-13-01-041-042c	वैनतेय ममाप्येवमहं वेद्यः कथञ्चन ॥
kk-13-01-041-043a	महदेतत्स्वरूपं मे न ते वेद्यं कथञ्चन ।
kk-13-01-041-043c	मां हि विन्दन्ति विद्वांसो ये ज्ञाने परिनिष्ठिताः ॥
kk-13-01-041-043e	निर्ममा निरहङ्कारा निराशीर्बन्धनायुताः ॥
kk-13-01-041-044a	भवांस्तु सततं भक्तो मन्मनाः पक्षिसत्तम ।
kk-13-01-041-044c	स्थूलं मां वेत्स्यसे तस्माज्जगतः कारणेस्थितम् ॥ 
	
इति श्रीमन्महाभारते अनुशासनपर्वणि दानधर्मपर्वणि एकचत्वारिंशोऽध्यायः ॥ 41 ॥
