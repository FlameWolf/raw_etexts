श्रीः
अध्यायः 116

भीष्मेण युधिष्ठिरम् प्रति गवां तपःप्रसन्नाद्ब्रह्मणः शृङ्गप्राप्त्यादिकथनम् ॥ 1 ॥ तथा गोदानप्राप्यपुण्यलोकवर्णनम् ॥ 2 ॥

KK-13-01-116-001	युधिष्ठिर उवाच 
KK-13-01-116-001a	पवित्राणां पवित्रं यच्छ्रेष्ठं लोके च यद्भवेत् ।
KK-13-01-116-001c	पावनं परमं चैव तन्मे ब्रूहि पितामह ॥
KK-13-01-116-002	भीष्म उवाच 
KK-13-01-116-002a	गावो महार्थाः पुण्याश्च तारयन्ति च मानवान् ।
KK-13-01-116-002c	धारयन्ति प्रजाश्चेमा हविषा पयसा तथा ॥
KK-13-01-116-003a	न हि पुण्यतमं किञ्चिद्गोभ्यो भरतसत्तम ।
KK-13-01-116-003c	एताः पुण्याः पवित्राश्च त्रिषु लोकेषु सत्तमाः ॥
KK-13-01-116-004a	देवानामुपरिष्टाच्च गावः प्रतिवसन्ति वै ।
KK-13-01-116-004c	दत्त्वा चैतास्तारयते यान्ति स्वर्गं मनीषिणः ॥
KK-13-01-116-005a	मान्धाता यौवनाश्वश्च ययातिर्नहुषस्तथा ।
KK-13-01-116-005c	गा वै ददन्तः सततं सहस्रशतसम्मिताः ॥
KK-13-01-116-006a	गताः परमकं स्थानं देवैरपि सुदुर्लभम् ।
KK-13-01-116-006c	अपि चात्र पुरावृत्तं कथयिष्यामि तेऽनघ ॥
KK-13-01-116-007a	ऋषीणामुत्तमं धीमान्कृष्णद्वैपायनं शुकः ।
KK-13-01-116-007c	अभिवाद्याह्निकं कृत्वा शुचिः प्रयतमानसः ॥
KK-13-01-116-008a	पितरं परिपप्रच्छ दृष्टलोकपरावरम् ।
KK-13-01-116-008c	को यज्ञः सर्वयज्ञानां वरिष्ठोऽभ्युपलक्ष्यते ॥
KK-13-01-116-009a	किञ्च कृत्वा परं स्थानं प्राप्नुवन्ति मनीषिणः ।
KK-13-01-116-009c	केन देवाः पवित्रेण स्वर्गमश्नन्ति वा विभो ॥
KK-13-01-116-010a	किञ्च यज्ञस्य यज्ञत्वं क्व च यज्ञः प्रतिष्ठितः ।
KK-13-01-116-010c	दानानामुत्तमं किञ्च किञ्च सत्रमितः परम् ।
KK-13-01-116-010e	पवित्राणां पवित्रं च यत्तद्ब्रूहि महामुने ॥
KK-13-01-116-011a	एतच्छ्रुत्वा तु वचनं व्यासः परमधर्मवित् ।
KK-13-01-116-011c	पुत्रायाकथयत्सर्वं तत्त्वेन भरतर्षभ ॥
KK-13-01-116-012a	गावः प्रतिष्ठा भूतानां तथा गावः परायणम् ।
KK-13-01-116-012c	गावः पुण्याः पवित्राश्च गोधनं पावनं तथा ॥
KK-13-01-116-013a	पूर्वमासन्नशृङ्गा वै गाव इत्यनुशश्रुम ।
KK-13-01-116-013c	शृङ्गार्थे समुपासन्त ताः किल प्रभुमव्ययम् ॥
KK-13-01-116-014a	ततो ब्रह्मा तु गाः सत्रमुपविष्टाः समीक्ष्य ह ।
KK-13-01-116-014c	ईप्सितं प्रददौ ताभ्यो गोभ्यः प्रत्येकशः प्रभुः ॥
KK-13-01-116-015a	तासां शृङ्गाण्यजायन्त तस्या यादृङ्मनोगतम् ।
KK-13-01-116-015c	नानावर्णाः शृङ्गवन्त्यस्ता व्यरोचन्त पुत्रक ॥
KK-13-01-116-016a	ब्रह्मणा वरदत्तास्ता हव्यकव्यप्रदाः शुभाः ।
KK-13-01-116-016c	पुण्याः पवित्राः सुभगा दिव्यसंस्थानलक्षणाः ॥
KK-13-01-116-017a	गावस्तेजो महद्दिव्यं गवां दानं प्रशस्यते ।
KK-13-01-116-017c	ये चैताः सम्प्रयच्छन्ति साधवो वीतमत्सराः ॥
KK-13-01-116-018a	ते वै सुकृतिनः प्रोक्ताः सर्वदानप्रदाश्च ते ।
KK-13-01-116-018c	गवां लोकं तथा पुण्यमाप्नुवन्ति च तेऽनघ ॥
KK-13-01-116-019a	यत्र वृक्षा मधुफला दिव्यपुष्पफलोपगाः ।
KK-13-01-116-019c	पुष्पाणि च सुगन्धीनि दिव्यानि द्विजसत्तम ॥
KK-13-01-116-020a	सर्वा मणिमयी भूमिः सर्वकाञ्चनवालुकाः ।
KK-13-01-116-020c	सर्वर्तुसुखसंस्पर्शा निष्पङ्का निरजाः शुभाः ॥
KK-13-01-116-021a	रक्तोत्पलवनैश्चैव मणिखण्डैर्हिरण्मयैः ।
KK-13-01-116-021c	तरुणादित्यसङ्काशैर्भान्ति तत्र जलाशयाः ॥
KK-13-01-116-022a	महार्हमणिपत्रैश्च काञ्चनप्रभकेसरैः ।
KK-13-01-116-022c	नीलोत्पलविमिश्रैश्च सरोभिर्बहुपङ्कजैः ॥
KK-13-01-116-023a	करवीरवनैः फुल्लैः सहस्रावर्तसंवृतैः ।
KK-13-01-116-023c	सन्तानकवनैः फुल्लैर्वृक्षेश्च समलङ्कृताः ॥
KK-13-01-116-024a	निर्मिलाभिश्च मुक्ताभिर्मणिभिश्च महाप्रभैः ।
KK-13-01-116-024c	उद्भूतपुलिनास्तत्र जातरूपैश्चि निम्नगाः ॥
KK-13-01-116-025a	सर्वरत्नमयैश्चित्रैरवगाढा द्रुमोत्तमैः ।
KK-13-01-116-025c	जातरूपमयैश्चान्यैर्हुताशनसमप्रभैः ॥
KK-13-01-116-026a	सौवर्णा गिरयस्तत्र मणिरत्नशिलोच्चयाः ।
KK-13-01-116-026c	सर्वरत्नमयैर्भान्ति शृङ्गैश्चारुभिरुच्छ्रितैः ॥
KK-13-01-116-027a	नित्यपुष्पफलास्तत्र नगाः पत्ररथाकुलाः ।
KK-13-01-116-027c	दिव्यगन्धरसैः पुष्पैः फलैश्च भरतर्षभ ॥
KK-13-01-116-028a	रमन्ते पुण्यकर्माणस्तत्र नित्यं युधिष्ठिर ।
KK-13-01-116-028c	सर्वकामसमृद्धार्था निःशोका गतमन्यवः ॥
KK-13-01-116-029a	विमानेषु विचित्रेषु रमणीयेषु भारत ।
KK-13-01-116-029c	मोदन्ते पुण्यकर्माणो विरहन्तो यशस्विनः ॥
KK-13-01-116-030a	उपक्रीडन्ति तान्राजञ्शुभाश्चाप्सरसां गणाः ।
KK-13-01-116-030c	एतान्लोकानवाप्नोति गां दत्त्वा वै युधिष्ठिर ॥
KK-13-01-116-031a	यासामधिपतिः पूषा मारुतो बलवान्बले ।
KK-13-01-116-031c	ऐश्वर्ये वरुणो राजा ता मां पान्तु युगन्धराः ॥
KK-13-01-116-032a	सुरूपा बहुरूपाश्च विश्वरूपाश्च मातरः ।
KK-13-01-116-032c	प्राजापत्या इति ब्रह्मञ्जपेन्नित्यं यतव्रतः ॥
KK-13-01-116-033a	गाश्च शुश्रूषते यश्च समन्वेति च सर्वशः ।
KK-13-01-116-033c	तस्मै तुष्टाः प्रयच्छन्ति वरानपि सुदुर्लभान् ॥
KK-13-01-116-034a	द्रुह्येन्न मनसा वाऽपि गोषु ता हि सुखप्रदाः ।
KK-13-01-116-034c	अर्चयेत सदा चैव नमस्कारैश्च पूजयेत् ॥
KK-13-01-116-035a	दान्तः प्रीतमना नित्यं गवां व्युष्टिं तथाऽश्नुते ।
KK-13-01-116-035c	त्र्यहमुष्णं पिबेन्मूत्रं त्र्यहमुष्णं पिबेत्पयः ॥
KK-13-01-116-036a	गवामुष्णं पयः पीत्वा त्र्यहमुष्णं घृतं पिबेत् ।
KK-13-01-116-036c	त्र्यहमुष्णं घृतं पीत्वा वायुभक्षो भवेत्त्र्यहम् ॥
KK-13-01-116-037a	येन देवाः पवित्रेण भुञ्जते लोकमुत्तमम् ।
KK-13-01-116-037c	यत्पवित्रं पवित्राणां तद्घृतं शिरसा वहेत् ॥
KK-13-01-116-038a	घृतेन जुहुयादग्निं घृतेन स्वस्ति वाचयेत् ।
KK-13-01-116-038c	घृतं प्राशेद्घृतं दद्याद्गवां पुष्टिं तथाऽश्नुते ॥
KK-13-01-116-039a	निर्हृतैश्च यवैर्गोभिर्मासं प्रश्रितयावकः ।
KK-13-01-116-039c	ब्रह्महत्यासमं पापं सर्वमेतेन शुध्यते ॥
KK-13-01-116-040a	पराभवार्थं दैत्यानां देवैः शौचमिदं कृतम् |
KK-13-01-116-040c	ते देवत्वमपि प्राप्ताः संसिद्धाश्च महाबलाः ॥
KK-13-01-116-041a	गावः पवित्राः पुण्याश्च पावनं परमं महत् ।
KK-13-01-116-041c	ताश्च दत्त्वा द्विजातिभ्यो नरः स्वर्गमुपाश्नुते ॥
KK-13-01-116-042a	गवां मध्ये शुचिर्भूत्वा गोमतीं मनसा जपेत् ।
KK-13-01-116-042c	पूताभिरद्भिराचम्य शुचिर्भवति निर्मलः ॥
KK-13-01-116-043a	अग्निमध्ये गवां मध्ये ब्राह्मणानां च संसदि ।
KK-13-01-116-043c	विद्यावेदव्रतस्नाता ब्राह्मणाः पुण्यकर्मिणः ॥
KK-13-01-116-044a	अध्यापयेरञ्शिष्यान्वै गोमतीं यज्ञसम्मिताम् ।
KK-13-01-116-044c	त्रिरात्रोपोषितो भूत्वा गोमतीं लभते वरम् ॥
KK-13-01-116-045a	पुत्रिकामश्च लभते पुत्रं धनमथापि वा ॥
KK-13-01-116-045c	पतिकामा च भर्तारं सर्वकामांश्च मानवः ॥
KK-13-01-116-046a	गावस्तुष्टाः प्रयच्छन्ति सेविता वै न संशयः ।
KK-13-01-116-046c	एवमेतां महाभागा यज्ञियाः सर्वकामदाः ।
KK-13-01-116-046e	रोहिण्य इति जानीहि नैताभ्यो विद्यते परम् ॥
KK-13-01-116-047a	इत्युक्तः स महातेजाः शुकः पित्रा महात्मना ।
KK-13-01-116-047c	पूजयामास तां नित्यं तस्मात्त्वमपि पूजय ॥ 

इति श्रीमन्महाभारते अनुशासनपर्वणि दानधर्मपर्वणि षोडशाधिकशततमोऽध्यायः ॥ 116 ॥

7-116-13 अशृङ्गा इत्यखुरा इत्यस्याप्युपलक्षणम् ॥ 7-116-14 गाः प्रायमुपविष्टा इति झ. पाठः ॥ 7-116-27 गनाः वृक्षाः । पत्ररथाः पक्षिणः ॥ 7-116-39 निर्हृतैः गोमयनिर्गतैः ॥ 7-116-44 गोमतीं गोमत्या ऋचा प्रकाशितमर्थं वरं लभते ॥
