श्रीः
अध्यायः 171

भीष्मेण युधिष्ठिरम् प्रति मार्गशीर्षादि कार्तिकान्तेषु द्वादशमासेषु द्वादशद्वादशीषु केशवादिदामोदरान्तभगवद्रूपविशेषपूजाफलविशेषकथनम् ॥ 1 ॥

001	[*युधिष्ठिर उवाच 
001a	सर्वेषामुपवासानां यच्छ्रेयः सुमहत्फलम् ।
001c	यच्चाप्यसंशयं लोके तन्मे त्वं वक्तुमर्हसि ॥
002	भीष्म उवाच 
002a	शृणु राजन्यथा गीतं स्वयमेव स्वयम्भुवा ।
002c	यत्कृत्वा निर्वृतो भूयात्पुरुषो नात्र संशयः ॥
003a	द्वादश्यां मार्गशीर्षे तु अहोरात्रेण केशवम् ।
003c	अर्च्याश्वमेधं प्राप्नोति दुष्कृतं चास्य नश्यति ॥
004a	तथैव पौषमासे तु पूज्यो नारायणेति च ।
004c	वाजपेयमवाप्नोति सिद्धिं च परमां व्रजेत् ॥
005a	अहोरात्रेण द्वादश्यां माघमासे तु माधवम् ।
005c	राजसूयमवाप्नोति कुलं चैव समुद्धरेत् ॥
006a	तथैव फाल्गुने मासि गोविन्देति च पूजयन् ।
006c	अतिरात्रमवाप्नोति सोमलोकं च गच्छति ॥
007a	अहोरात्रेण द्वादश्यां चैत्रे विष्णुरिति स्मरन् ।
007c	पौण्डरीकमवाप्नोति देवलोकं च गच्छति ॥
008a	वैशाखमासे द्वादश्यां पूजयन्मधुसूदनम् ।
008c	अग्निष्टोममवाप्नोति सोमलोकं च गच्छति ॥
009a	अहोरात्रेण द्वादश्यां ज्येष्ठे मासि त्रिविक्रमम् ।
009c	गवां मेधमवाप्नोति अप्सरोभिश्च मोदते ॥
010a	आषाढे मासि द्वादश्यां वामनेति च पूजयन् ।
010c	नरमेधमवाप्नोति पुण्यं च लभते महत् ॥
011a	अहोरात्रेण द्वादश्यां श्रावणे मासि श्रीधरम् ।
011c	पञ्चयज्ञानवाप्नोति विमानस्थश्च मोदते ॥
012a	तथा भाद्रपदे मासि हृषीकेशेति पूजयन् ।
012c	सौत्रामणिमवाप्नोति पूतात्मा भवते च हि ॥
013a	द्वादश्यामाश्विने मासि पद्मनाभेति चार्चयन् ।
013c	गोसहस्रफलं पुण्यं प्राप्नुयान्नात्र संशयः ॥
014a	द्वादश्यां कार्तिके मासि पूज्यो दामोदरेति च ।
014c	गवां यज्ञमवाप्नोति पुमान्स्त्री वा न संशयः ॥
015a	अर्चयेत्पुण्डरीकाक्षमेवं संवत्सरं तु यः ।
015c	जातिस्मरत्वं प्राप्नोति विन्द्याद्बहु सुवर्णकम् ॥
016a	अहन्यहनि तद्भावमुपेन्द्रं योऽधिगच्छति ।
016c	समाप्ते भोजयेद्विप्रानथवा दापयेद्धृतम् ॥
017a	अतः परं नोपवासो भवतीति विनिश्चयः |
017c	उवाच भगवान्विष्णुः स्वयमेव पुरातनम् ॥] 

इति श्रीमन्महाभारते अनुशासनपर्वणि दानधर्मपर्वणि एकसप्तत्यधिकशततमोऽध्यायः ॥ 171 ॥

* एतदाद्यध्यायद्वयं झ. पुस्तक एव दृश्यते । 7-171-3 अर्च्य अभ्यर्च्य ॥
