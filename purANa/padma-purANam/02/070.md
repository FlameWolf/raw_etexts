---
title: ०७०

---
मातलिरुवाच-  
यमपीडां प्रवक्ष्यामि महातीव्रां सुदारुणाम्  
भुंजंति पापिनः सर्वे क्रूरास्ते ब्रह्मघातकाः १  
क्वचित्पापाः प्रपच्यंते तीव्रेण करिषाग्निना  
क्वचित्सिंहैर्वृकैर्व्याघ्रैर्दंशैः कीटैश्च दारुणैः २  
क्वचिन्महाजलौकोभिः क्वचिदाजगरैः पुनः  
मक्षिकाभिश्च रौद्राभिः क्वचित्सर्पैर्विषोल्बणैः ३  
मत्तमातंगयूथैश्च बलोत्कृष्टैः प्रमाथिभिः  
पंथानमुल्लिखद्भिश्च तीक्ष्णशृंगमहावृषैः ४  
महाशृंगैश्च महिषैर्दुष्टगात्रप्रबाधकैः  
डाकिनीभिश्च रौद्राभिर्विकरालैश्च राक्षसैः ५  
व्याधिभिश्च महाघोरैः पीड्यमाना व्रजंति ते  
महातुलां समारूढा दह्यमाना दवानले ६  
महावेगप्रधूतास्ते महाचंडेन वायुना  
महापाषाणवर्षेण भिद्यमानाश्च सर्वतः ७  
पतद्भिर्वज्रनिर्घोषैरुल्कापातैश्च दारुणैः  
प्रदीप्तांगारवर्षेण हन्यमाना व्रजंति ते ८  
महता पांसुवर्षेण पूर्यमाणा यमं गताः  
ये नराः पापकर्माणः पापं भुंजंति दारुणम् ९  
एवं पापविशेषेण पापिष्ठाः पापकारकाः  
नरकं प्रतिभुंजंति बहुपीडासमाकुलम् १०  
एतत्ते सर्वमाख्यातं विवेकं पुण्यपापयोः  
अन्यत्किं ते प्रवक्ष्यामि धर्मशास्त्रमनुत्तमम् ११  
 इति श्रीपद्मपुराणे भूमिखंडे वेनोपाख्याने पितृतीर्थवर्णने ययाति-  
चरिते सप्ततितमोऽध्यायः ७०