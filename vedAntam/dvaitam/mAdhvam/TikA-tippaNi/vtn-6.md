तत्र सर्वप्रमाणजाते अनुभव एव बली । तथा प्रत्यक्षादित्रयं तत्साधनत्वेनानुप्रमाणतां याति । सर्वथाऽप्यप्रामाण्याभावात् त्रिष्वागमस्य प्राबल्यम् । अमुष्य चोपजीव्यविरोधे सति विरुद्धार्थे न प्रामाण्यम् । किन्त्वर्थान्तरमवगन्तव्यम् । अनेन प्रमाणानां लक्षणकथनेनैव इतरेऽन्यथावादिनो वादिनो निराकृता: । ये प्रमासाधनं प्रमाणमिति वदन्ति ये वाऽनुभूतिमिति उभयेषामपि लक्षणवाक्यस्याव्याप्तत्वात् । 
टीका - ननु एतेष्वेवं परस्परविलक्षणेषु प्रत्यक्षादिष्वेकस्य प्रमाणशब्दस्य प्रवृत्ति: कथमित्यत: सामान्यलक्षणयोगादिति भावेन तदाह- याथार्थ्यमेवेति ।। यथाऽवस्थितज्ञेयविषय(यीकारि)त्वं याथार्थ्यम्, तत्प्रामाण्यं प्रमाणशब्दप्रवृत्तिनिमित्तम् । एवशब्देन अनधिगतार्थगन्तृत्वादिकं परेषां प्रमाणलक्षणं पराचष्टे  । एतेन `बहुप्रमाणसंवादश्च' इत्युक्त: प्रमाणसम्प्लवो दृढीकृतो भवति । 
ननु ज्ञेयविषयीकारित्वं ज्ञानधर्म:, तत् कथमिन्द्रियादीनां प्रामाण्यमुक्तमिति चेत्, सत्यम् । द्विविधं प्रमाणं ज्ञानं तत्करणं च । तत्र ज्ञाने मुख्यमिदं लक्षणं तस्य साक्षाज्ज्ञेयविषयीकारित्वात् । इन्द्रियलिङ्गशब्देषु तु ज्ञानद्वारा ज्ञेयविषयीकारित्वादमुख्यमित्यतो न कश्चिद्दोष इति भावेनाऽह- तदिति ।। करणेष्वपीन्द्रियलिङ्गापेक्षया शब्दविशेषस्य वेदस्य याथार्थ्यं मुख्यम् । इन्द्रियलिङ्गयोरिव तस्य सर्वथाऽयाथार्थ्याभावादिति प्रसङ्गात् सूचयितुं शब्दग्रहणं कृतं नतु ज्ञानसमकक्षतयेति ज्ञातव्यम् । ज्ञाने याथार्थ्यं मुख्यमित्युक्तम् । तदपि न सर्वत्रैकप्रकारमिति वक्तुं तद्द्वैविध्यमाह- ज्ञानं चेति ।। तत्कथमित्यत आह- बाह्यमिति ।। आत्मस्वरूपातिरिक्तम् । यदर्थं तद्द्वैविध्यमुक्तं तदाह- बल्येवेति ।। अनुभव एवेत्यन्वय: । कुत इत्यत आह- निर्दोषमिति ।। बाह्यमिति प्रकृतेऽक्षजादिकमिति वचनं तत्स्वरूपनिरूपणार्थम् । इन्द्रियलिङ्गशब्दजन्यं यन्मनोवृत्तिरूपं तद्बाह्यम् । तन्निर्दोषकरणजन्यमेव  प्रमाणमन्यदप्रमाणमिति  द्वैविध्यसम्भवेन  कदाचित्संशयास्पदत्वादमुख्यम् । अनुभवस्तु निर्दोष एवेति प्रागेवोक्तमिति भाव: । एतेन `नचानुभवविरोधे' इत्युक्तं दृढीकृतं भवति । 
यदुक्तं ज्ञाने याथार्थ्यं मुख्यं करणेष्वमुख्यमिति, तदुपपादयति- अनुप्रमाणतामिति ।। तत: प्रामाण्यस्यामुख्यत्वादेव हि अक्षादित्रयमनुप्रमाणशब्दवाच्यतां याति । तथा प्रामाण्यस्य मुख्यत्वादेव हि ज्ञानं केवलप्रमाणशब्दवाच्यतां याति । प्रामाणिकप्रयोगेष्वन्यथा तन्न स्यादित्यर्थ: । `तन्मुख्यं ज्ञानशब्दयो:' इत्युक्तम् । तत्र शब्दस्य ज्ञानसमकक्षताप्रतीतिं निवारयंस्तस्यापवादमाह - प्राबल्यमिति ।। तेषु त्रिष्वक्षादिषु करणेषु मध्ये यदागमस्य वेदस्य प्राबल्यमुक्तं तज्जात्यैव स्मृतम् उत्सर्गेणैव स्मर्तव्यं नतु नियतम् । जातेरुत्सर्गविषयत्वाज्जातिग्रहणेनोत्सर्गो लक्ष्यते । कुत इत्यत आह- उपजीव्येति ।। निरवकाशादेरुपलक्षणमेतत् । अमुष्य वेदस्यापि । अनेन `प्रत्यक्षादेरागमस्य' इत्युक्तं दृढीकृतं भवति ।
(र.टि.) प्रामाण्यस्य याथार्थ्यभिन्नस्याभावात् कथमुद्देश्यविधेयभाव इत्यत: प्रामाण्यपदं व्याचष्टे - प्रमाणशब्दप्रवृत्तिनिमित्तमिति ।। एतेनेति ।। प्रवृत्तिनिमित्तोक्त्या एकविषयकेष्वपि बहुषु प्रमाणशब्दप्रयोग:, एवकारेण सावधारणदार्ढ्यहेतुत्वं समर्पितं भवतीत्यर्थ: । अविवक्षितयथावस्थितज्ञेयविषयीकारित्वस्य गमनेऽतिव्याप्तत्वात्, यथावस्थितस्वोपाधिकज्ञेयत्वोपेतविषयकत्वं लक्षणत्वेन वक्तव्यम् । तच्च ज्ञेयत्वं प्रत्यनुपाधिभूतकरणेष्वव्याप्तमित्यभिप्रेत्य शङ्कते- नन्विति ।। साक्षादिति ।। ज्ञेयत्वं प्रत्युपाधित्वेनेत्यर्थ: । ज्ञानद्वारेति ।। ज्ञेयत्वोपाधिभूतज्ञानं प्रति निमित्तत्वेनेत्यर्थ: । तथा चोपाधित्वोपाधिनिमित्तत्वलक्षणावान्तरविशेषवत्त्वेऽपि ज्ञानकरणयो: स्वसम्पादितज्ञेयत्वोपेतविषयकत्वमविशिष्टमिति भाव: । ननु त्रिष्वपि प्रत्यक्षादिष्वव्याप्ते: शङ्कितत्वादुक्तविधयाथार्थ्यमुख्यत्वस्य शब्दे करणेऽयोगादनुपयुक्तमयुक्तं च शब्दग्रहणमित्यत आह- करणेष्वपीति ।। ननु ज्ञानशब्दयोर्द्वन्द्वनिर्दिष्टत्वान्मुख्यमिति पदस्य सकृदुक्तस्यार्थद्वयानुपस्थापकत्वात् कथमेतल्लभ्यत इति चेन्न । द्वन्द्वविशिष्टज्ञानशब्दयोर्बुद्ध्या विवेकं सकृदुक्तस्य मुख्यशब्दस्य तन्त्रन्यायं चाश्रित्य वाक्यस्य व्याख्यातुं शक्यत्वादिति भाव: । एतेन `अपौरुषेयत्वाद्वेदस्य' इत्यादिना वेदस्य यदपौरुषेयत्वेन याथार्थ्यमव्यभिचरितमित्यभिप्रेतं तत्समर्थितं भवतीति भाव: । तदपीति ।। आदिपदेन `ज्ञानं तु द्विविधम्' इत्याद्यपि प्रसङ्गादेवोच्यत इति ध्वनयति । वृत्तेरप्यान्तरत्वाद्बाह्यपदं व्याचष्टे- आत्मेति ।। तुशब्दस्यैवकारार्थत्वं प्रमाणपदाध्याहारं चाश्रित्य `निर्दोषन्तु' इति वाक्यं योजयति- तन्निर्दोषेति ।। अमुख्यमिति ।। अनेनानुभव एवेत्येवकारव्याख्यानेन बलीत्येतदपि मुख्य इति व्याख्यातं भवति । नन्वेवकारोक्तप्रतिज्ञायामेव `निर्दोषन्तु' इति हेतुरुक्तो न त्वनुभवो बलीत्यत्रेत्यत आह- अनुभवस्त्विति ।। उत्सर्गेणैवेति ।। अनेनैवकारो भिन्नक्रम इत्युक्तं भवति । जात्येत्यस्य श्रुतित्वोपपत्तित्वादिवद्वेदधर्मेणेत्यर्थत्वे `उपजीव्यविरोधे तु' इत्युत्तरवाक्यविरोध: स्यादिति भाव: । 
(रा.टि.) यथावस्थितेति ।। यथार्थपदेनैतदर्थलाभ: प्रमाणपद्धत्यादौ व्यक्त: । दृढीकृतो भवतीति ।। तत्राप्युक्तलक्षणसत्त्वेन सर्वेषां प्रामाण्याक्षतेरिति भाव: । साक्षाज्ज्ञेयविषयीकारित्वादिति ।। यद्यपि पदार्थविषयकत्वं ज्ञाने तत्करणे च तुल्यम् । न मात्रयाऽपि विशेष: । करणस्यापि ज्ञानस्येव सविषयकत्वात् । तथात्वेऽपि विषयगतज्ञेयत्वांशे ज्ञानमन्यन्नापेक्षते करणन्तु ज्ञानमपेक्षत इत्येतावन्मात्रेण साक्षादिति ज्ञानद्वारेति चोक्तम् । (रा.टि.) व्यक्तमेतत्सुधायाम् । तन्मुख्यं ज्ञानमिति वक्तव्ये शब्दपदोपादानं कुत: कथं च तत्र मुख्यत्वमित्यत आह- करणेष्विति ।। तुशब्द एवार्थ इत्युपेत्याऽह- निर्दोषकरणजन्यमेवेति ।। प्रागेवोक्तमिति ।। `नचानुभवविरोध आगमस्य प्रामाण्यम् आगमप्रामाण्यानुभवस्याप्यप्रामाण्यप्राप्ते:' इत्यत्र `स्वदृक्च' इत्यत्र चेति भाव:। तथाशब्दसमुच्चितमर्थमाह- तथा प्रामाण्यस्य मुख्यत्वादिति ।। तत इत्यस्यार्थोऽयम् । अन्यथेति ।। अमुख्यत्वमुख्यत्वयोरभावेऽनुप्रमाणकेवलप्रमाणशब्दवाच्यत्वं न स्यादित्यर्थ: । अत्र मुख्यामुख्यत्वं साक्षाज्ज्ञानद्वारा ज्ञेयविषयकत्वम् । उत्सर्गेणैवेति ।। अपवादविषयादन्यत्रैव प्राबल्यमित्यर्थ: । स्मृतमित्यस्यार्थ: । स्मर्तव्यमिति ।। ज्ञेयमित्यर्थ: । तल्लाभप्रकारमाह- जातेरिति ।। `न हिंस्यात् सर्वा भूतानि' इत्यत्रोत्सर्गस्य हिंसात्वरूपजातिविषयत्वदर्शनादिति भाव: । उत्सर्गोऽनियम: । लक्षणाबीजस्य विषयविषयिभावसम्बन्धस्य सूचनायैवमुक्ति: । आगमत्वजात्यैव प्राबल्यमिति व्याख्या तूत्तरवाक्यविरोधादयुक्तेति भाव: । 
(श्री.टि.) अर्यत इति व्युत्पत्त्या अर्थशब्दो ज्ञेयवाची । यथाशब्दश्चानतिक्रमार्थ: । तथाच ज्ञेयमनतिक्रम्य विद्यमानं यथार्थमित्यभिप्रेत्याह- यथावस्थितेति ।। ननु प्रामाण्यस्य याथार्थ्यभिन्नस्याभावाद्यार्थार्थ्यमित्यनूद्य प्रामाण्यं कथं विधीयत इत्यत आह- प्रमाणशब्दप्रवृत्तिनिमित्तमिति ।। एतेनेति ।। याथार्थ्यस्य प्रमाणशब्दप्रवृत्तिनिमित्तत्वकथनेन, एवशब्देन अनधिगतार्थगन्तृत्वस्य प्रमाणलक्षणत्वनिराकरणेन  चेत्यर्थ:  । बह्वित्यादि ।। बहूनामेकार्थविषयकत्वेऽधिगतार्थगन्तृत्वेन प्रामाण्यायोगादिति शङ्काया याथार्थ्यस्यैव प्रमाणलक्षणत्वेन अन्यस्य च प्रमाणलक्षणत्वाभावेनानुपपन्नतया बहुत्वप्रमाणत्वयोस्समावेशसम्भवादिति भाव: । प्रामाण्यं ज्ञेयविषयीकारित्वम् । तथा चेन्द्रियादीनां ज्ञेयविषयीकारित्वाभावाल्लक्षणस्याव्याप्तिरिति भाव: । ननु ज्ञानशब्दयोरिति द्वन्द्वनिर्देशेन ज्ञानसमकक्षतया शब्दस्य गृहीतत्वाज्ज्ञानवत् शब्देऽपि ज्ञेयविषयीकारित्वं मुख्यमिति प्राप्तम् । तथाच ज्ञेयविषयीकारित्वलक्षणस्य प्रत्यक्षादित्रिष्वप्यव्याप्ते: शङ्कितत्वाच्छब्दे तत्परिहारश्च कथमित्याशङ्क्य द्वन्द्वनिर्दिष्टज्ञानशब्दयोरित्यस्य बुद्ध्या विवेकं सकृदुक्तमुख्यशब्दस्य तन्त्रन्यायं चाश्रित्य तदभिप्रायमाह- करणेष्वपीत्यादिना ।। करणेष्वपीत्यनन्तरं निर्धारणायामिति शेष: । मुख्यत्वे निमित्तमाह- इन्द्रियेति ।। सर्वथेति ।। `मृदब्रवीत्' इत्यादौ क्वचिदयथार्थप्रतिपादनेऽपि न सर्वथाऽप्रामाण्यम् अपौरुषेयत्वेन तदसम्भवात् । अत: प्रतीतार्थे प्रामाण्यासम्भवेऽप्यर्थान्तरे प्रामाण्यसम्भवादिति भाव: । वक्तुमिति ।। `बल्येवानुभव:' इत्यत्रेत्यर्थ: । वृत्तिरूपज्ञानस्याप्यान्तरत्वात् कथं बाह्यत्वमित्यतो बाह्यपदं व्याचष्टे- आत्मस्वरूपेति ।। यदर्थमिति ।। ज्ञाने याथार्थ्यं मुख्यं तदपि न सर्वत्रैकप्रकारमित्येतदर्थमित्यर्थ: । ननु बल्येवेत्येवकारस्य यथावस्थितान्वये विशेषणसङ्गतस्य तस्यायोगव्यवच्छेदकत्वादनुभवे बलित्वायोगो नास्तीत्येव प्राप्नोति नत्वनुभवस्यैव बलित्वमन्यत्र तदभाव: । तथाचाग्रे सर्वापेक्षयाऽनुभवस्यैव बलित्वकथनमयुक्तमित्याशङ्क्यैवकारस्य भिन्नक्रमेणान्वयमाह- अनुभव एवेति ।। साक्षिरूपानुभव एवेत्यर्थ: । तथा च विशेष्यसङ्गतस्य तस्यान्ययोगव्यवच्छेदकत्वेनानुभवस्यैव बलित्वमन्यत्र तदभाव: प्राप्त इति भाव: । बाह्यमिति प्रकृत इति ।। तथा च निर्दोषं बाह्यमित्येव वक्तव्यमिति (श्री.टि.) भाव: । तत्स्वरूपेति ।। बाह्यज्ञानस्वरूपेत्यर्थ: । कथमनेन तत्स्वरूपनिरूपणमित्यतस्तद्दर्शयति- इन्द्रियेत्यादिना ।। अमुख्यं बाह्यज्ञाने याथार्थ्यमिति शेष: । प्रकृतोपयोगं दर्शयति- एतेनेति ।। सर्वापेक्षयाऽनुभवस्य बलित्वकथनेनेत्यर्थ: । इत्युक्तमिति ।। `न चानुभवविरोध आगमस्य प्रामाण्यम्' इति वाक्येनोक्तं साक्ष्यनुभवस्य प्राबल्यमित्यर्थ: । मूले तथाशब्दस्य समुच्चयार्थत्वात्तत्समुच्चेयमाह- तथा प्रामाण्यस्येति ।। अन्यथा तन्न स्यादिति ।। ज्ञानप्रामाण्यस्य मुख्यत्वाभावेऽनुप्रमाणप्रामाण्यस्य अमुख्यत्वाभावे अक्षादित्रयस्यानुप्रमाणत्वव्यवहारो ज्ञानस्य केवलप्रमाणत्वव्यवहारश्च न स्यादित्यर्थ: । ज्ञानसमकक्षताप्रतीतिमिति ।। प्राबल्यविषयेऽपि शब्दस्य साक्षिरूपज्ञानसमकक्षताप्रतीतिमित्यर्थ: । तस्यापवादमाहेति ।। `तन्मुख्यं ज्ञानशब्दयो:' इत्यनेन करणेष्वपीन्द्रियलिङ्गापेक्षया शब्दविशेषस्य वेदस्य याथार्थ्यं मुख्यम् इन्द्रियलिङ्गयोरेव तस्य सर्वथा अयाथार्थ्याभावादित्येवं वेदस्य प्रामाण्यनियम: सूचित इत्युक्तम्, तस्यापवादमाहेत्यर्थ: । तेषु त्रिष्वागमस्य जात्या वेदत्वादिधर्मेण प्राबल्यमित्यर्थाङ्गीकारे `उपजीव्यविरोधे तु न प्रामाण्यम्' इत्यत्राप्रामाण्यकथनं बाधितं स्यादतो जात्येत्येतद्व्याचष्टे- उत्सर्गेणैवेति ।। जातिशब्दस्योत्सर्गवाचित्वशङ्कानिरासायोक्तम् । जातिग्रहणेनेति ।। समानविषयकत्वं लक्षणाबीजमुख्यार्थसम्बन्ध इत्याशयेनोक्तम् । जातेरुत्सर्गविषयत्वादिति ।। उत्सर्गविषयकत्वादित्यर्थ: । यथा `न हिंस्यात्' इत्यत्राहिंस्यत्वं सर्वभूतेषु प्राप्नोतीत्युत्सर्गो बहुव्यापी बहुपदार्थविषयक इति यावत् । एवं पराभिप्रेता जातिर्बहुव्यापिनी अनेकानुगतत्वाङ्गीकारादित्येवं जात्युत्सर्गयो: समानविषयकत्वसद्भावेन जातिपदमुत्सर्गलक्षकमिति भाव: । यद्वा उत्सर्गविषयत्वाद् उत्सर्गविषयतावच्छेदकत्वादित्यर्थ: । उत्सर्गविषयता केनचिदवच्छिद्यते तदवच्छेदिका च जाति: । यथा न हिंस्यादित्यादावुत्सर्गविषयतावच्छेदकं सर्वभूतत्वादिधर्म: । एवं च अवच्छेद्यावच्छेदकभावसम्बन्धसद्भावाज्जातिपदमुत्सर्गलक्षकमित्याशय:। निरवकाशादेरित्यत्र आदिपदेन श्रुतिग्रहणम् । वेदस्यापीति ।। अपौरुषेयत्वेन प्रमितस्यापि न प्रतीतार्थे प्रामाण्यमित्यर्थ: । प्रकृतोपयोगं दर्शयति- अनेनेति ।। उपजीव्यविरोधे आगमस्याप्यप्रामाण्यकथनेनेत्यर्थ: । 
(पां.टि.) ननु याथार्थ्यं प्रामाण्यमित्ययुक्तम् । तथा हि । योग्यतावीप्सापदार्थानतिवृत्तिसादृश्यानि यथाशब्दार्था: । तत्र च `यथाऽसादृश्ये' इत्यसादृश्यार्थकस्यैव यथाशब्दस्याव्ययीभावसमासविधानात्सादृश्यार्थकस्य यथाशब्दस्यार्थशब्देनाव्ययीभावसमासानुपपत्त्या समासान्तरस्य चासामर्थ्यादिना प्रतिहतत्वेन प्रकृते सादृश्यार्थकस्य यथाशब्दस्य परिग्रहानुपपत्ते: । वाक्यशेषाभावेनार्थयोग्यतायास्तद्वीप्साया वा प्रामाण्यापत्त्या च योग्यतावीप्सार्थस्यापि परिग्रहानुपपत्ते: पदार्थानतिवृत्त्यर्थस्येदं ग्रहणमिति वाच्यम् । तथाऽर्थशब्दस्याप्यभिधेयादिवाचिनोऽव्याप्त्यादिप्रसङ्गाद्विषयापरपर्यायवस्तुवचनस्यैवेदं ग्रहणमिति वाच्यम् । तथा च `अर्थं विषयं नातिवर्तते न व्यभिचरति यत्तत्प्रमाणम्' इति अर्थाव्यभिचारित्वं प्रमाणत्वमिति फलितोऽर्थ: । तत्र च प्रमाणस्यार्थाव्यभिचारित्वं किमर्थव्याप्यत्वमभिमतं किं वा यावदर्थगोचरत्वम् । आद्येऽपि व्याप्ति: किं देशत: किं वा कालत: । नाऽद्य: । प्रमाणासमानदेशार्थविषयप्रमाणेष्वव्याप्ते: । न द्वितीय: । अतीतादिविषयप्रमाणेष्वव्याप्ते: । नान्त्य:। (पां.टि.) असर्वज्ञविज्ञानानां तत्करणानां चाप्रामाण्यप्रसङ्गादित्यतो नात्रार्थाव्यभिचारित्वमर्थव्याप्यत्वादिकमभिमतं येनोक्तदोष: स्यात् । किं नाम विषयीकृतस्यार्थस्य यथावस्थितत्वमेवेति न कश्चिद्दोष इत्याशयेन याथार्थ्यमित्येतदनुवादपूर्वकं तस्यार्थमाह- यथाऽवस्थितज्ञेयविषयीकारित्वमिति ।। अत्राविवक्षितयथावस्थितज्ञेयविषयीकारित्वस्य गमनेऽतिव्याप्तित्वाद्यथावस्थितस्वोपाधिकज्ञेयत्वोपेतविषयकत्वं लक्षणत्वेन वाच्यम् । तच्च ज्ञेयत्वं प्रत्यनुपाधिभूतकरणेष्वव्याप्तमित्याशङ्कते- नन्विति ।। साक्षादिति ।। ज्ञेयत्वं प्रत्युपाधित्वेनेत्यर्थ:। ज्ञानद्वारेति ।। ज्ञेयत्वोपाधिभूतज्ञानं प्रति निमित्तत्वेनेत्यर्थ: । तथा चोपाधित्वोपाधिनिमित्तत्वलक्षणावान्तरविशेषणवत्त्वेऽपि ज्ञानकरणयो: स्वसम्पादितज्ञेयत्वोपेतविषयकत्वमविशिष्टमेवेति भाव: । समकक्षताप्रतीतिं द्वन्द्वनिर्देशप्रसक्ताम् । ननु जातिशब्दस्योत्सर्गेऽशक्तत्वात्कथमुत्सर्गपरत्वमित्यतो लक्षणयेत्याह- जातिग्रहणेनेति ।। लक्षणाबीजभूतशक्यसम्बन्धमाह- जातेरिति ।। सामान्यस्येत्यर्थ: । उत्सर्गविषयत्वात् उत्सर्गं प्रति विषयत्वात् । तथा चोत्सर्गस्य सामान्यविषयकत्वाद्विषयवाचकेन जातिपदेन विषयिण उत्सर्गस्य लक्षणा युक्तेति भाव: । 
(व्या.टि.) कथमिति ।। साधारणप्रवृत्तिनिमित्तं विना साधारणशब्दप्रयोगादिति भाव: । यथार्थस्य भावो याथार्थ्यम् । तत्र यथाशब्दोऽनतिक्रमार्थ: । न तु योग्यतावीप्सार्थ: । वाक्यशेषाभावेन योग्यताया अर्थानां वा प्रामाण्यप्रसक्ते: । नापि सादृश्यवचन: । अव्ययीभावविधाने `यथाऽसादृश्ये' इति विशेषणात् । अतोऽनतिक्रमे यथाशब्द: । यथार्था युक्तय इत्यादौ भावप्रधानयथार्थशब्दादर्शआद्यजन्ता(क्त्श्)ाप् । यथाशब्दस्य बहुव्रीहिर्वा । अर्थशब्दोऽपि नाभिधेयादिवाची । अव्याप्त्यापत्ते: । नापि विषयापरपर्यायवस्तुवाची । क्रियादावतिप्रसक्ते: । अपि तु `अर्थत्वमर्यतैव स्यात्' इत्याद्यनुभाष्यभाषितभङ्ग्या योगेन ज्ञेयवाचीत्यभिप्रेत्य व्याचष्टे- यथाऽवस्थितज्ञेयविषयीकारित्वमिति ।। नन्वनधिगतार्थगन्तृत्वादिपरोक्तलक्षणे सम्भवति कथं `याथार्थ्यमेव' इत्यवधारणमित्यत आह- एवशब्देनेति ।। स्मृत्यनुवादयोरपि प्रामाण्येन तत्र परोक्तलक्षणस्याव्याप्तेरिति भाव: । 
ननु याथार्थ्यमप्यव्याप्तम् । स्मृतिकाले पूर्वावस्थाया अभावेन स्मृतेरपि तदयोगात् । न च स्मृतिर्निवृत्तपूर्वावस्थतयाऽर्थमवगाहते । पूर्वावस्थानिवृत्तावनुभवाप्रवृत्ते: । अतो यथार्थानुभवसमानविषयाऽपि स्मृतिरर्थातादवस्थ्यादयथार्थैवेति चेत् । तदनेन किमुक्तं भवति । स्वकालेऽर्थस्य तदवस्थात्वाभावाद् अयाथार्थ्यं स्मृतेरिति वा पूर्वावस्थानिवृत्तेरविषयीकरणादिति वा, अनिवृत्तपूर्वावस्थात्वेन विषयीकरणादिति वा । नाऽद्य: । अतीतादिविषयानुमानादिप्रामाण्यप्रच्युतिप्रसक्ते: । न द्वितीय: । सर्वप्रमाणाप्रामाण्यप्राप्ते: । कस्यापि सर्वात्मनाऽविषयीकरणात् । न तृतीय: । असिद्धे: । तस्माद्याथार्थ्यं न स्मृत्यव्याप्तम् । एवमनुवादेऽपि याथार्थ्यं समर्थनीयम् । ननु तथाऽपि स्मृते: प्रामाण्याभावेनासङ्ग्राह्यत्वाद्याथार्थ्यमतिव्याप्तमिति चेत् । कुत: स्मृते: प्रामाण्यं नास्ति । किं साधकाभावादुत बाधकात् । तत्रापि निष्फलत्वरूपाद्बाधकाद् अथ वा प्राकट्यापरपर्यायज्ञातताऽजनकत्वरूपाद् उताज्ञातज्ञानत्वाभावादाहोस्विद् अनपेक्षत्वाभावाद् अथाननुभवत्वात् । नाऽद्य: । लोक(व्या.टि.) व्यवहारस्य सत्त्वात् । `स्मृति: प्रत्यक्षम्' इति श्रुतिसद्भावाच्च । स्मृति: प्रमाणपदवाच्या यथार्थत्वात् प्रत्यक्षादिवदित्यनुमानाच्च । न चात्रानुभवत्वमुपाधि: । समव्याप्तिपक्षे संशयादौ व्याप्त्यसम्भवात् । विषमव्याप्तित्वपक्षेऽपि करणरूपे प्रत्यक्षे साध्याव्यापकत्वात् । स्मृतिव्यतिरिक्तत्वस्य पक्षव्यावृत्त्यर्थविशेषणतया तादृशज्ञानत्वरूपानुभवत्वस्य पक्षेतरत्वरूपत्वाच्च । द्वितीयेऽपि नाऽद्य: । सर्वस्मृतिपक्षीकरणे कासाञ्चित्स्मृतीनां सफलतोपलम्भेन भागासिद्धे: । करणदोषबाधकप्रत्यययोरेवाप्रामाण्ये तन्त्रत्वेन विफलत्वस्याप्रयोजकत्वाच्च । तृणादिदर्शनादावनैकान्त्याच्च । धर्माधर्मजन्यतया कथञ्चित्साफल्यसाधनस्य तृणादिदर्शनादाविव स्मृतावपि सुवचत्वाच्च । एतेनैकदेशपक्षीकरणमप्यपास्तं वेदितव्यम् । न द्वितीय: । ज्ञाततायां प्रमाणाभावेन प्रत्यक्षादावनैकान्त्यात् । तत्सत्त्वेऽपि धारावाहिकज्ञानेऽनैकान्त्याच्च । संशयविपर्यययोरपि समानन्यायेन ज्ञातताजनकत्वेन हेतोरसाधारण्याच्च । तृतीयेऽनधिगतार्थगन्तृत्वस्य प्रमाणत्वमुत व्यापकमात्रत्वम् । आद्येऽपि धर्मिणमादायानधिगतार्थगन्तृत्वं प्रकारं वा । नाऽद्य: । नित्यवस्तुविषयाणामप्रामाण्यापत्ते: । व्याप्यवत्तयाऽवगतमर्थे व्यापकवत्तया  विषयीकुर्वतोऽनुमानस्य  पृथगवगतानर्थान्  संसृष्टतया  गोचरयत:  शब्दस्य  चाप्रामाण्याप्रसङ्गाच्च । न द्वितीय: । धारावाहिकज्ञानानामप्रामाण्यप्रसक्ते: । कथञ्चिद्धारावाहिकज्ञानानामनधिगतवर्तमानकालविषयत्वेन तादृशत्वे स्मृतेरपि वर्तमानतत्कालतयाऽनुभूतमर्थमतीततत्कालतयाऽवगाहिन्यास्तस्य वक्तुं शक्यत्वाच्च । संशयविपर्यययोरपि प्रामाण्यप्रसङ्गाच्च । अनधिगततथाभूतार्थत्वविवक्षायाम् अनधिगतविशेषणवैयर्थ्यात् । स्मृतिव्यावृत्त्यर्थत्वेऽन्योन्याश्रयात् । द्वितीयेऽपि प्रामाण्यस्यानधिगतार्थत्वेन व्याप्ति: किं साहचर्यदर्शनमात्रात् सिद्ध्यति उत व्यभिचारादर्शनसहकृतादथ विपक्षे बाधकोपेतात् । नाऽद्य: । अतिप्रसङ्गात् । न द्वितीय: । धारावाहिनि व्यभिचारदर्शनात् । अतिप्रसङ्गापरिहाराच्च । न तृतीय: । तदभावात् । 
अधिगतमेवार्थमधिगमयता प्रमाणेन पिष्टपेषणं स्यादिति चेन्न । किमिदं पिष्टपेषणं नाम । किमधिगतेऽर्थेऽधिगत्यन्तरस्यानुदय:, किं वा विफलत्वम्, यद्वाऽविशिष्टफलत्वमथ वाऽनपेक्षितफलत्वम् । नाऽद्य: । स्यादप्येवं यदि ज्ञानाभावोऽपि ज्ञानसामग्य्रेकदेश: स्याद् ज्ञानं वा प्रतिबन्धकं भवेत् । न चैवम्, स्मृतेरेवानुदयप्रसङ्गात् । न द्वितीय: । उक्तोत्तरत्वात् । न तृतीय: । आद्येऽप्यापत्ते: । न चतुर्थ: । तृणादिदर्शने हेयदर्शने च प्रसङ्गात् । नाप्यनपेक्षत्वाभावादिति चतुर्थ: । प्रामाण्यस्यानपेक्षत्वेन व्याप्तौ प्रमाणाभावात् । किञ्च किमनपेक्षत्वं सर्वथा अथ ज्ञानान्तरानपेक्षत्वम् । नाऽद्य: । अनित्यप्रमाणानां स्वसामग्य्‌रापेक्षत्वेनाप्रामाण्यापातात् । द्वितीयेऽप्यर्थपरिच्छेदे ज्ञानान्तरानपेक्षत्वमुत समानविषयकज्ञानान्तरानपेक्षत्वम् । नाऽद्य: । ज्ञानातिरिक्तार्थपरिच्छेदाभावात् । स्मृतावप्येवं सुवचत्वाच्च । द्वितीयेऽपि धर्मिणमादाय समानविषयकत्वं प्रकारं वा । नाऽद्य: । अनुमित्यादावप्यभावात् । न द्वितीय: । स्मृतावपि सत्त्वात् । एवमनुभूतित्वं नाम स्मृतिव्यतिरिक्तज्ञानत्वं वा स्मृतित्वानधिकरणज्ञानत्वं वा नियमेन प्रत्युत्पन्नासाधारणकारणप्रत्ययत्वं वा । नाऽद्य: । स्मृतेरपि स्मृत्यन्तरव्यतिरिक्तत्वेनासिद्धे:। द्वितीयेऽपि स्मृतित्वं जातिर्वा संस्कारमात्रजन्यज्ञानत्वं वा । नाऽद्य: । जातेराकृतिव्यङ्ग्यत्वेन गुणे चाऽकृतेरभावे(व्या.टि.) नासम्भवात् । द्वितीये संस्कारमात्रजन्यत्वं नाम तदितराजन्यत्वं वा तदसाधारणकारणकत्वं वा । नाऽद्य: । अदृष्टादिजन्यत्वेनासिद्धे: । न द्वितीय: । स्मृतेर्मानसत्वेन संस्कारकारणत्वाभावेनासिद्धे: । स्मृतेर्मानसत्त्वं `तन्मया पूर्वं कृतमित्येतन्मया मनसा विज्ञातं स्मृतमपि' इति साक्षिसिद्धम् । एतेन पूर्वानुभवावच्छिन्नार्थगोचरा स्मृतिर्न स्वयं यथार्थेति निरस्तम् । अनुभववच्छुद्धार्थविषयत्वस्यापि स्मृतमित्यादौ साक्षिसिद्धत्वात् । एतेन स्मरणस्य प्रामाण्ये संस्कारस्याप्यनुप्रमाणत्वेन तत्त्रैविध्यं भज्येतेति निरस्तम् । मनस: करणत्वात् । न च साक्षात्काररूपत्वलक्षणप्रत्यक्षफलत्वं कथमिति वाच्यम् । साक्षात्कारताया अपि साक्षिसिद्धत्वात् । न चातीतेन मनस: प्रत्यासत्त्यभावान्न तत्प्रत्यक्षजन्यत्वमिति वाच्यम् । अतीतानागतविषयकयोगिज्ञानस्य `अपश्यमव्ययेमीयया' इत्यादिप्रमाणेन साक्षात्कारत्वे सिद्धे योगजधर्मसहकृतस्येव, स्मृतेरपि साक्षात्कारत्वे साक्षिसिद्धे पूर्वानुभवजनितसंस्कारसाचिव्यस्य प्रत्यासत्तित्वसम्भवात् । तस्मान्न संस्कारमात्रजन्यत्वं तदसाधारणकारणजन्यत्वमिति । न तृतीय: । स्मृतेरपि मानसप्रत्यक्षजन्यायास्तथात्वात् । त्वन्मतेऽप्युद्बुद्धसंस्कारस्य नियमेनाव्यवहितकालीनसाधारणकारणत्वेन तज्जन्यस्मृतौ तत्सत्त्वाच्च । स्मृतेरपि कदाचित् प्रत्युत्पन्नसंस्कारतज्जन्यत्वसम्भवाच्च । न च तादृशस्मृतिव्यावृत्तये नियमेनेत्युक्तमिति वाच्यम् । अवच्छेदकेन विना नियतस्य ज्ञातुमशक्यत्वेनानुभूतित्वस्यावच्छेदकत्वे आत्माश्रयापातेन अवच्छेदकान्तराभावेनासम्भवात् । किञ्च किमपि वा भूयादनुभूतित्वम् । तथाऽपि किमनुभूतित्वं लक्षणमिति कृत्वाऽननुभूतित्वात् स्मृतिरप्रमाणमित्युच्यते । किं वा घटादिदृष्टान्तावष्टम्भेन । आद्येऽन्योन्याश्रयत्वम् । द्वितीये स्मृतिरेव केनापोद्यते अस्मृतित्वेनानुभूतिरप्यपोद्यताम् । तस्मात् साधकाद्बाधकाभावात् स्मृतिप्रामाण्यनिर्णये परोक्तं लक्षणं तत्राव्याप्तं नाभ्युपगम्यते । विस्तृतं च सर्वमेतत् सुधायाम् । अस्योक्तोपयोगं दर्शयति- एतेनेति ।। दृढीकरणं तु न्यायशास्त्रेऽधिगतार्थस्यापि याथार्थ्येन प्रामाण्यकथनेनेति ज्ञेयम् । 
फलस्यैव ज्ञेयविषयीकारित्वं न करणस्येति मन्वान: शङ्कते- नन्वित्यादिना ।। अर्धाङ्गीकारेण परिहरति- सत्यमिति ।। ज्ञानधर्मत्वमङ्गीक्रियते न तस्यैवेत्यर्थ: । स्पष्टीकरोति- द्विविधमिति ।। प्रमाणमिति ।। यथावस्थितज्ञेयविषयीकारीत्यर्थ: । मुख्यत्वं व्यनक्ति- साक्षादिति ।। ज्ञेयत्वोपाधित्वेनेत्यर्थ: । ज्ञानद्वारेति ।। ज्ञाननिमित्तत्वेनेत्यर्थ: । अमुख्यमिति ।। वैवक्षिकमित्यर्थ: । यथाश्रुतपरत्वे पद्धतिविरोधापत्ते: । तथा हि । `करणविषयस्तु ज्ञानविषयवद् विवेक्तव्य:' इति । `ज्ञानस्य यथा साक्षाद्विषयस्तथा करणस्यापि' इत्युक्ते: । विषयविषयिभावो हि स्वभाव: । अन्यानपेक्षस्यैव स्वभावत्वात् । तस्यान्यापेक्षायां स्वभावत्वहाने: । न चात्रामुख्यत्वादिविरोध: । अभिप्रायसद्भावात् । तथा हि । अत्र याथार्थ्यपदेन स्वोपाधिनिमित्ताभ्यां यज्ज्ञेयं तद्विषयीकारित्वम् । तत्रार्थस्य ज्ञेयत्वे ज्ञानमुपाधि:, करणं निमित्तम् । तत्रोपाधितया ज्ञेयविषयीकारि ज्ञानम् । निमित्तत्वेन तद्विषयीकारि करणम् । ज्ञानस्योपाधित्वेन केवलपदप्रयोग: । करणस्य निमित्तत्वेनानुप्रमाणपदप्रयोग: । नतु साक्षाज्ज्ञेयविषयीकारित्वाभावात् । तन्मात्रेण चामुख्यत्वम् । यथा वैदिकपदानां भगवति परममुख्यवृत्त्यपेक्षयाऽ(व्या.टि.) न्यत्रामुख्यत्वव्यपदेश: । एवमिहापि वैवक्षिकामुख्यत्वम् । न मुख्यामुख्यत्वमिति बोध्यम् । स्पष्टतरमेतदुपासनापादीयसुधायामिति न कोऽपि विरोध इत्यलम् । करणप्रामाण्येऽपि वैवक्षिकमुख्यत्वामुख्यत्वे स्त इत्याह- करणेष्वपीति ।। शब्दविशेषस्येति ।। सामान्ये बाधादिति भाव: । सर्वथेति तच्छङ्काभावं सूचयति । तेनाप्रामाण्यशङ्काशून्यप्रामाण्यं वेदे मुख्यम्, शङ्किताप्रमाण्येष्वमुख्यमिति भाव: । द्वन्द्वनिवेशेन प्राप्तां ज्ञानसामान्यभ्रान्तिं वारयति- आत्मस्वरूपातिरिक्तमिति ।। एवशब्दो भिन्नक्रम इत्याह- अनुभव एवेति ।। तुशब्दोऽवधारणार्थ इति मत्वाह- निर्दोष एवेति ।। (एवेति ।।) एतेन `निर्दोषत्वातिनियमे तद्बलिष्ठतमं मतम्' इत्यनुव्याख्यानोक्तो याथार्थ्येऽपि विशेषोऽवसेय इत्युक्तं भवति । अस्यापि पूर्वोपयोगं दर्शयति- एतेनेति ।। केवलानुप्रमाणशब्दवाच्यतया प्रामाण्यस्य मुख्यत्वामुख्यत्वे साधयति- अमुख्यत्वादेवेति ।। व्यापकसङ्गतोऽयमेवकारो वि...मत्त्वादेवेतिवत् । ज्ञेयत्वनिमित्ततया साक्षाज्ज्ञेयविषयीकारित्वादित्यर्थ: । मुख्यत्वादेवेति ।। ज्ञेयत्वोपाधित्वेन साक्षाज्ज्ञेयविषयीकारित्वादित्यर्थ: । अनेन ज्ञानप्रामाण्यं मुख्यं केवलशब्दवाच्यत्वात् । करणप्रामाण्यममुख्यमनुप्रमाणशब्दवाच्यत्वादिति व्यतिरेकिद्वयं सूचितम् । विपक्षे बाधकमाह- अन्यथेति ।। प्रतीतिमिति ।। ज्ञानतत्करणयो: साक्षादसाक्षात्त्वभेदेऽप्यनाशङ्कितदोषत्वोक्त्या `ज्ञानशब्दयो:' इति सहनिर्देशेन च प्राप्तां समत्वप्रतीतिमित्यर्थ: । तस्येति ।। यथार्थज्ञानसाधनत्वस्येत्यर्थ: । अपवादम् अपवादविषयताम् । जातिपदेनोत्सर्गलक्षणायां बीजमाह- जातेरिति ।। सामान्यस्येत्यर्थ: । उपजीव्यविरोधस्य सार्वत्रिकापवादकत्वाभावादाह- निरवकाशादेरिति ।। आदिपदेन परीक्षितत्वपटुत्वादिबलवत्परिग्रह: । स्वभावप्रबलस्येत्यर्थ: । अस्यापि पूर्वोपयोगमाह- अनेनेति ।। 
मूलम् - 	यामाहुरनुमां केचित् त्रियाद्यवयवात्मिकाम् ।
सा व्यर्था, नोपपत्त्या हि विना साऽपि प्रमाणताम् ।
यात्यतो युक्तिरेवैका प्रमाणमनुमात्मकम् ।
युक्ति: प्रतिज्ञारूपा च हेतुदृष्टान्तरूपिका ।
तथोपनयरूपा च परा निगमनात्मिका ।
पृथक्पृथक्प्रमाणत्वं याति युक्तितयैव तु ।।
(त.मं.) इदानीं तदभिमतमवयवनियमं दूषयति- यामिति ।। केचिदनुमां प्रतिज्ञाहेतूदाहरणात्मिकामाहु: । केचित् पुन: प्रतिज्ञाहेतूदाहरणोपनयनिगमनरूपाम् । केचिद् दृष्टान्तोपनयरूपाम् । सा व्यर्था । उपपत्तिविहीना चेत् पञ्चावयवप्रयुक्ताऽप्यर्थं न साधयति हि । उपपत्तिमती चेदनियतावयवाऽप्यर्थं साधयेदेव । नियमाभावे कथं प्रयोग इत्यत आह- युक्तिरिति ।। 
टीका - एवं प्रत्यक्षादीनां लक्षणं निरूपितम् । विभागस्तु निरूपणीय: । तत्रानुमानविभागनिरूपणस्य बहुत्वात् तदेवाऽदौ करोति । द्विविधमनुमानं स्वार्थं परार्थं चेति । तत्र यत्परोपदेशमनपेक्ष्य स्वयमेव व्याप्तिं ज्ञात्वा (गृहीत्वा) व्याप्त्यनुसारेण विवक्षितस्थले व्याप्यं च प्रतीत्य व्याप्तिं च स्मृत्वा व्याप्यमनुसन्धत्ते तत्स्वार्थानुमानम् । तेनास्य विवक्षितस्थले व्यापकप्रमितिरुत्पद्यते । इदमेव व्याप्त्यादिज्ञानं परोपदेशमपेक्ष्योत्पद्यते चेत्तदा परार्थानुमानमित्युच्यते । तत्सम्बन्धात् परोपदेशोऽपि तथोपचर्यते । परोपदेशे च वादिनो विप्रतिपद्यन्ते । प्रतिज्ञाहेतूदाहरणै: उदाहरणोपनयनिगमनैर्वा त्रिभिरेवावयवाख्यैरवान्तरवाक्यैरुपेतं महावाक्यं परोपदेश इत्येके । प्रतिज्ञादय: पञ्चाप्यवयवा: सर्वथाऽपेक्षिता इत्यपरे । उदाहरणोपनयौ द्वावेवावयवावित्यन्ये । तानेतान्नियमपक्षाननूद्य दूषयति- यामिति ।। अनुमाम् अनुमानोपयुक्तं परोपदेशवाक्यम् । त्रियाद्यवयवात्मिकां नियमेनेति शेष:। सा व्यर्था सोऽवयवनियमो निष्प्रयोजन इति यावत् । `त्रियम्बकं यजामहे' `भूवादयो धातव:' इत्यादिप्रयोगसिद्ध्यर्थं यणागमोऽपि कैश्चिद्व्याख्यात: । ततस्त्रियादीत्युपपन्नम् । 
ननु प्रमाणाकाङ्क्षजननार्थमादौ तावत्साध्यनिर्देशरूपा प्रतिज्ञा सर्वथाऽपेक्षिता । ततस्तत्र प्रमाणाकाङ्क्षयां साधनत्वव्यापकं लिङ्गवचनं हेतुसञ्ज्ञमवश्यं वक्तव्यम् । तदनन्तरं तस्य सामर्थ्यजिज्ञासायां व्याप्ते: प्राथमिकत्वात्तां दर्शयितुं व्याप्तिग्रहणस्थलस्य दृष्टान्तस्य सम्यग्व्याप्तिनिर्देशपूर्वकं वचनमुदाहरणाख्यमावश्यकम् । तत: पक्षधर्मताज्ञापनाय दृष्टान्ते प्रसिद्धाविनाभावस्य साधनस्य पक्षे व्याप्तिख्यापकं वाक्यमुपनयाख्यं वाच्यमेव । तत एतेषामैकार्थ्यप्रतिपत्तये निगमनाख्यमुपसंहारवाक्यमपि सर्वथा भाव्यम् । अथवा हेतुनैवार्थात् पक्षधर्मताया लब्धत्वादविप्रकृष्टत्वेनोपसंहारस्यानपेक्षितत्वादाद्यास्त्रय एवावयवा: सर्वथा भाव्या: । यद्वोपोद्घातलक्षणया सङ्गत्या व्याप्तिपक्षधर्मतयोरभिहितयोस्तदाधारतया लिङ्गलाभान्निगमनेन साध्यप्रतीतेरुत्तरे त्रयोऽवश्यं वाच्या: । यदि वा विवादेनैव साध्यप्रतीतौ व्याप्तिपक्षधर्मतावचनेनैव साधनधर्मिलाभात् पूर्ववन्निगमनस्य व्यर्थत्वाद् उदाहरणोपनयौ द्वावेवावश्यं वक्तव्यौ तत् कथमवयवनियमस्य वैयर्थ्यमित्यत आह- नोपपत्त्येति ।। व्याप्त्यादिमल्लिङ्गमुपपत्ति:  ।  तत्स्मृतिजिज्ञासोपलक्षणमेतत् । हिशब्दो हेतौ । साऽपि नियतावयवत्वेनाङ्गीकृतं वाक्यम् । प्रमाणतामुपयुक्तताम् । 
इदमुक्तं भवति । परोपदेशो हि गृहीतव्याप्त्यादिकं प्रति तत्स्मारकत्वेनेतरं प्रति तद्विषयजिज्ञासाजनकत्वेनैवोपयुज्यते । नत्वागमतया प्रमितिजननाय प्रयुज्यते, प्रतिवादिन्यनाश्वासात् । आश्वासे वा प्रतिज्ञामात्रेणैव पूर्तेरितरवैयर्थ्यादिति । 
तत: किमित्यत आह- अत इति ।। यत एवं व्याप्त्यादिमल्लिङ्गस्मारकत्वादिना विना उपयुक्ततां न यात्यतो युक्तिरेवैका व्याप्त्यादिमल्लिङ्गस्मृत्यादिकं यावता भवति तावदेवानुमात्मकं प्रमाणं परोपदेशरूपं वाक्यम् । सत्यमेवमेतत् । व्याप्त्यादिमल्लिङ्गस्मरणादिकमेतैरेवावयवैर्विना न भवतीत्यतस्तदर्थमेवावयवनियम उपास्यत इति चेन्न, अन्यथाऽपि सम्भवादित्याह- युक्तिरिति ।। व्याप्त्यादिमल्लिङ्गम् । प्रतिज्ञा रूपं निरूपकं, स्मृत्यादिजननी यस्यास्सा तथोक्ता । एवं हेतुरूपिकादृष्टान्तरूपिकोपनयरूपेत्येतद्व्याख्येयम् । दृष्टान्तशब्देन तद्वचनमुपलक्ष्यते । उदाहरणैकदेशग्रहणार्थं दृष्टान्तेत्युक्तम् । निगमनात्मिकेत्युपचरितोऽभेदव्यपदेश: । एवं परेत्यपि । कदाचिन्निगमनमेवानुमानस्मृत्यादिकारणं भवतीत्यर्थ: । चतथाशब्दा: समुच्चये । अथवा, रूपात्मशब्दौ स्वरूपस्यैव वाचकौ । युक्तिरिति तत्स्मरणादिकारणोपलक्षणम् । उक्तं पिण्डीकृत्याऽह- पृथगिति ।। प्रतिज्ञादिकं पृथक्पृथगेव युक्तितया युक्तिस्मरणादिहेतुतया प्रमाणत्वमुपयुक्तत्वं याति । तुशब्दो हेतुगर्भत्वादिवक्ष्यमाणविशेषद्योतनार्थ: । यदीदमागमतयाऽनुमानस्य बोधकं स्यात्, स्यात् तदाऽवयवनियम: तत्क्रमश्च । इदं तु स्मरणादिकारणत्वेनोपयुज्यते । स्मरणं तु यदैकदेशादिनाऽपि दृष्टं किमुत प्रतिज्ञादिभि: । अतो व्यर्थोऽयं नियम इति समुदायार्थ: । 
(र.टि.) तदेवादौ करोतीति ।। परार्थानुमानजनकपरोपदेशस्वरूपनियमखण्डनपूर्वकं तत्स्वरूपनिरूपणे क्रियमाणे स्वार्थपरार्थानुमानविभागनिरूपणं कृतप्रायमिति भाव: । केचिदित्यस्य सा व्यर्थेत्यादेश्चोपपत्त्यर्थमाह- नियमेनेति शेष इति ।। उपयुक्ततामिति ।। क्वचित्परोपदेशस्याविद्यमानार्थत्वादिति भाव: । एवमुत्तरत्रापि द्रष्टव्यम् । यावता भवति तावदिति ।। अनेनानियमपक्षे परोपदेशानामनेकविधत्वात् परोपदेशत्वप्रयोजकैकधर्माभावात्कथं परार्थानुमानमित्यादिशब्दप्रयोग इत्याशङ्कापरिहारार्थं व्याप्त्यादिमल्लिङ्गस्मृत्यादिजनकत्वरूपैकधर्मावच्छिन्नत्वेनैक्यमापन्नानि वाक्यानि तथोच्यत इति वक्तुमेकेत्युक्तं भवति । एवं परेत्यपीति ।। यथा `निगमनात्मिका' इत्यत्र निगमनयुक्त्योरभेदव्यपदेश उपचरितस्तथा प्रतिज्ञादिनिरूपितयुक्त्या निगमननिरूपितयुक्तेरेकत्वेऽपि `परा' इति भेदव्यपदेश उपचरित इत्यर्थ: । परेत्यस्य तात्पर्यमाह- कदाचिदिति ।। पौनरुक्त्यपरिहाराय पृथक्पृथगिति पदलब्धमर्थमाह- उक्तं पिण्डीकृत्येति ।।
(रा.टि.) व्याप्यमनुसन्धत्त इति ।। वि...व्याप्योऽयं धूम इत्यादिरूपेण परामृशतीत्यर्थ: । अनुमानोपयुक्त(रा.टि.) मिति ।। अनुमानोपयुक्तव्याप्त्याद्यनुसन्धानजनकमित्यर्थ: । इत्युपपन्नमिति ।। अन्यथा `इको यणचि' इति यणादेशे दध्यत्रेतिवत् त्र्याद्यवयवेति स्यादिति भाव: । सामर्थ्येति ।। व्याप्तिपक्षधर्मतारूपसामर्थ्येत्यर्थ: । एतेषामिति ।। प्रतिज्ञादीनामैकार्थ्यप्रतिपत्तय इत्यर्थ: । न्यायमते पञ्चानामावश्यकत्वमुपपाद्य मीमांसकमते त्रित्वनियममुपपादयति- अथवेति ।। द्वित्वनियमं बौद्धाभिमतमुपपादयति- यदिवेति ।। विवादेनेति ।। गिरिर्वि...मान्न वेति वादिप्रतिवादिविवादेनेत्यर्थ: । तत्स्मृतीति ।। व्याप्त्यादिमल्लिङ्गस्मृतिजिज्ञासयोरुपलक्षणमित्यर्थ: । उक्तशङ्कानिरासस्य `नोपपत्त्या हि' इत्यादिना स्फुटमप्रतीतेराह- इदमुक्तं भवतीति ।। हिशब्दो हेतावित्युक्तं तद्व्यनक्तियत एवमिति ।। युक्तिरेवैकेत्यनुवाद: । व्याप्त्यादिमदिति व्याख्या । प्रमाणमित्यनुवाद: । परेत्यादि व्याख्या । स्मृत्यादिजननीत्यत्रादिपदेन जिज्ञासाया ग्रह: । एवमिति ।। व्याप्त्यादिमल्लिङ्गवचनरूपो हेतु: रूपं निरूपक: तादृशलिङ्गस्य स्मृतिजिज्ञासयोर्जनको यस्य स इत्यादिरूपेण व्याख्येयमित्यर्थ: । `निगमनात्मिका' इतिवाक्ये व्याप्त्यादिमल्लिङ्गरूपयुक्ते: शब्दरूपनिगमनाभेदोक्ति: कथमित्यत आह- इत्युपचरित इति ।। प्रतिज्ञादिपञ्चविधानामपि युक्तिशब्दितव्याप्त्यादिमल्लिङ्गस्मृत्यादिजनकपरोपदेशरूपत्वेन निगमनरूपोपदेशस्य परेत्यन्यत्वोक्ति: कथमित्यत: प्रकारभेदाभिप्रायेणोपचरितेयं भेदोक्तिरित्याह- एवं परेत्यपीति ।। उपचरितोऽन्यत्वव्यपदेश इत्यर्थ: । फलितार्थमाह- कदाचिदिति ।। अनुमानेति ।। व्याप्तिमल्लिङ्गेत्यर्थ: । पिण्डीकृत्येति ।। बुद्ध्यारोहाय संक्षिप्याहेत्यर्थ: । तथा च न पुनरुक्तिरिति भाव: । मूले युक्तेरनुक्तेस्तां वदन् निष्कृष्टार्थमाह- यदीदमिति ।। परोपदेशवाक्यमित्यर्थ: । 
(श्री.टि.) तदेवेति ।। अनुमानविभागनिरूपणमेवेत्यर्थ: । यद्यप्युत्तरत्र यामाहुरित्यादिना परार्थानुमाने अवयवनियमखण्डनमेव क्रियते न त्वनुमानविभागनिरूपणम् । तथाऽपि परार्थानुमानजनकपरोपदेशस्वरूपनियमखण्डनेन परार्थानुमानस्वरूपनिरूपणे क्रियमाणेऽर्थात्तद्भिन्नस्वार्थानुमाननिरूपणमपि कृतप्रायमित्याशयेनैवमुक्तमित्यवगन्तव्यम् । मूलाभिप्रेतं विभागं स्वयं दर्शयति- द्विविधमनुमानमित्यादिना ।। व्याप्त्यनुसारेणेति ।। व्याप्तिग्रहणानुसारेणेत्यर्थ: । तथा हि । कयोश्चित्समानकालभिन्नदेशयोर्व्याप्ति: । यथा धूमाग्न्यो: । कयोश्चित्समानदेशकालयो: । यथा रसरूपयो: । कयोश्चिद्भिन्नदेशकालयो: । यथोर्ध्वदेशवृष्ट्यधोदेशनदीपूरयो: । इत्येवं व्याप्तिग्रहणस्य अनेकप्रकारेण जातत्वात्तदनुसारेणेत्युक्तमिति मन्तव्यम् । अनुसन्धत्त इति ।। अस्त्यत्र पर्वते वि...ना व्याप्तो धूम इति तृतीयलिङ्गपरामर्शो भवतीत्यर्थ: । तेन तृतीयलिङ्गपरामर्शेन । ननु परोपदेशमपेक्ष्योत्पन्नस्य व्याप्त्यादिज्ञानस्य परार्थानुमानत्वे परोपदेशरूपपञ्चावयववाक्यस्य परार्थानुमानत्वव्यपदेशो न घटत इत्यत आह- तत्सम्बन्धादिति ।। परोपदेशस्य व्याप्त्यादिज्ञानजनकत्वेन व्याप्त्यादिज्ञानेन साकं परोदपदेशस्य जन्यजनकभावसम्बन्धादित्यर्थ: । तथेति ।। परार्थानुमानतयेत्यर्थ: । `त्रीनुदाहरणान्तान्वा यद्वोदाहरणादिकान् । मीमांसका:' इति कारिकानुसारेणाऽह- प्रतिज्ञेत्यादि ।। `ते प्रतिज्ञादिरूपेण पञ्चेति न्यायविस्तर:' इति कारिकाऽनुसारेणोक्तम् । प्रतिज्ञादय: पञ्चेति ।। `सौगतास्तु सोपनीतिमुदाहृतिम्' इति (श्री.टि.) कारिकानुसारेणाऽह- उदाहरणेति ।। ननु परोपदेशरूपवाक्यस्यावयवत्रयात्मकत्वं सिद्धान्तेऽप्यङ्गीकृतमिति कथं तत्प्रतिषेध इत्यत आह- नियमेनेति ।। शेष इति ।। तथा च नियम एवास्माभिर्नाङ्गीक्रियत इति युक्तस्तत्प्रतिषेध इति भाव: । 
ननु त्रियादीति कथं त्रि आदीति स्थिते `इको यणचि' इक: स्थाने यण् स्यादचि परत इत्युक्तत्वेन यणादेशे त्र्यादीति स्यादित्यत आह- त्रियम्बकमित्यादि ।। यणागमोऽपीति ।। न केवलं यणादेश इत्यर्थ: । अन्यथा त्रीण्यम्बकानि चक्षूंषि यस्यासौ त्र्यम्बक: । भू आदयो भ्वादय इत्येव स्यादिति भाव: । तथा चेकारात्परं यणागमे त्रियादीति साध्विति द्रष्टव्यम् । नैयायिकमतेन पञ्चावयवनियममुपपादयति- नन्विति ।। `तत्र प्रतिज्ञा पक्षोक्ति:' इति कारिकानुसारेण प्रतिज्ञालक्षणमुक्तम् । साध्यनिर्देशरूपेति ।। साध्यवत्तया साधयितुं योग्यं साध्यं पक्ष इत्यर्थ: । `लिङ्गस्य वचनं हेतु: साधकत्वप्रकाशकम्' इति कारिकानुसारेण हेतुं लक्षयति- साधनत्वख्यापकमिति ।। धूम इत्यादिलिङ्गवचनस्य हेतुत्वपरिहारायेदं विशेषणम् । पञ्चम्यन्तं तृतीयान्तं वेत्यर्थ: । सामर्थ्येति ।। व्याप्तिपक्षधर्मतारूपसामर्थ्येत्यर्थ: । उदाहरणलक्षणस्य दृष्टान्तघटितत्वात् `व्याप्तिसंवेदनस्थानं दृष्टान्त इति गीयते' इति कारिकानुसारेण दृष्टान्तस्वरूपं दर्शयन् `सम्यग्व्याप्तिनिर्देशपूर्वकं दृष्टान्तवचनम्' इति कारिकानुसारेणोदाहरणलक्षणमाह- व्याप्तिग्रहणस्थलस्येत्यादि ।। यथा महानस इति वचनमात्रस्योदाहरणत्वपरिहाराय व्याप्तिनिर्देशपूर्वकमित्युक्तम् । यत्र वि...स्तत्र धूमो यथा महानस इति वचनस्याप्युदाहरणत्वपरिहारायोक्तम्- सम्यगिति ।। `व्याप्यस्य वचनं पूर्वं व्यापकस्य तत: परम्' इत्युक्तरीत्या सम्यगित्यर्थ: । `दृष्टान्तापेक्षया पक्षे हेतोर्व्याप्तिप्रदर्शकम् । वचनं स्यादुपनय:' इति कारिकानुसारेणोपनयं लक्षयति- दृष्टान्त इत्यादिना ।। एतेषां चतुर्णामवयवानाम् । ऐकार्थ्यप्रतिपत्तय इति ।। साध्यरूपैकार्थप्रतिपादनाय प्रवृत्तत्वज्ञापनायेत्यर्थ: । `हेतुपूर्वं पुन: पक्षवचो निगमनं मतम्' इति कारिकां हृदि निधाय निगमनलक्षणतात्पर्यमेवोक्तम्- निगमनाख्यमुपसंहारवाक्यमिति ।। उपसंहारवाक्याख्यं निगमनमिति योज्यम् । 
मीमांसकमतेन त्र्यवयवनियममुपपादयति- अथवेति ।। ननु हेतो: पक्षधर्मताज्ञापनायोपनयवाक्यमपेक्षितमित्याशङ्क्य तस्य हेतुवाक्येन गतार्थतामाह- हेतुनैवेति ।। हेतुवाक्येनैवेत्यर्थ: । नन्वेतेषामैकार्थ्यप्रतिपत्तय उपसंहाररूपं निगमनवाक्यमपेक्षितमित्याशङ्क्य तस्यानपेक्षितत्वमुपपादयति- अविप्रकृष्टत्वेनेति ।। कालव्यवधानाभावेनेत्यर्थ: । आद्यास्त्रय इति ।। प्रतिज्ञाहेतूदाहरणरूपा: । मीमांसकमतेनैव प्रकारान्तरेण त्र्यवयवनियममुपपादयति- यद्वेति ।। नन्वादौ लिङ्गमनभिधाय तद्धर्मभूतयोर्व्याप्तिपक्षधर्मतयोरेवादावुदाहरणोपनयवाक्याभ्यामभिधाने असङ्गत्यापत्तिस्तदर्थं हेतुवाक्यमपेक्षितमिति चेत्तत्राह- उपोद्घातलक्षणया सङ्गत्येति ।। `चिन्तां प्रकृतसिद्ध्यर्थामुपोद्घातं प्रचक्षते' इति लक्षणलक्षितयोपोद्घातसङ्गत्येत्यर्थ: । अभिहितयो: सतो: । उदाहरणोपनयवाक्याभ्यामिति शेष: । नन्वथापि लिङ्गालाभान्न्यूनतेत्यत आह- तदाधारतयेति ।। व्याप्तिपक्षधर्मताधारतयेत्यर्थ: । तथाच न हेतुवाक्यमपेक्षितमिति भाव: । ननु साध्यधर्मविशिष्टधर्मिरूपपक्षप्रतिपत्त्यर्थं (श्री.टि.) प्रतिज्ञावाक्यमपेक्षितमिति चेत्तत्राऽह -  निगमनेनेति  ।।  तस्माद्वि...मानित्येवं रूपेणेत्यर्थ: । साध्येति ।। साध्यधर्मविशिष्टधर्मिरूपपक्षप्रतीतेरित्यर्थ: । तथाच निगमनवाक्येन गतार्थत्वान्न प्रतिज्ञावाक्यमपेक्षित्िमिति भाव: । उत्तरे त्रय इति ।। उदाहरणोपनयनिगमनरूपा इत्यर्थ: । सौगतमतेन द्व्यवयवनियममुपपादयति- यदि वेति ।। विवादेनैवेति ।। एको ब्रूते पर्वतोऽग्निमानिति अपरो ब्रूतेऽग्निमान्न भवतीति विवादेनैवेत्यर्थ: । साध्यप्रतीतौ तद्विशिष्टधर्मिप्रतीतौ । तथा च प्रतिज्ञावाक्यमपेक्षितमिति भाव: । व्याप्तिपक्षधर्मतेति ।। उदाहरणोपनयाभ्यामिति शेष: । साधनधर्मीति ।। साधनरूपो यो धर्मीत्यर्थ: । व्याप्तिपक्षधर्मतारूपधर्माधिकरणत्वात् साधनस्य धर्मित्वमिति भाव: । तथा च न तदर्थं हेतुवाक्यमपेक्षितमिति भाव: । पूर्ववदिति ।। अविप्रकृष्टत्वेनोपसंहारस्यानपेक्षितत्वादित्यर्थ: । स्वरूपसत्त्या उपपत्तेरनुपयुक्तत्वादाह- तत्स्मृतीति ।। तस्य व्याप्त्यादिमल्लिङ्गस्य ये स्मृतिजिज्ञासे तयोरुपलक्षणमित्यर्थ: । वाक्यं परोपदेशरूपम् । लिङ्गाभाववति स्थले क्वचित्परोपदेशस्याविद्यमानार्थत्वेन प्रामाण्याभावादाह- प्रमाणतामुपयुक्ततामितीत्याहु: । वस्तुतस्तु नियतावयवत्वेनाङ्गीकृतवाक्यं व्याप्त्यादिमल्लिङ्गस्मृतिजिज्ञासाजनकत्वेन प्रमाणतां प्रमाकरणतां यातीति वक्तुं न युज्यते । स्मृतिजिज्ञासयो: प्रमात्वाभावेन तत्करणस्य प्रमाणत्वायोगादित्यत आह- प्रमाणतामुपयुक्ततामिति ।। एवमुत्तरत्रापि द्रष्टव्यम् । ननु पञ्चावयवोपेतं महावाक्यं तावदाप्तवाक्यत्वेन व्याप्त्यादिमल्लिङ्गप्रमितिजननायोपयुज्यते । आकाङ्क्षद्युपेतमेव च वाक्यम् । तत्र यथा पूर्वपदसञ्जाताकाङ्क्षपूरकत्वमुत्तरपदस्यैवं पूर्वावयवसञ्जाताकाङ्क्षपूरकत्वमुत्तरावयवस्य वक्तव्यम् । अन्यथा गौरश्व इत्यादिवद्वाक्याभासत्वापत्ते: । अत उक्तरीत्या आकाङ्क्षचतुष्टयनिवर्तकत्वेन प्रतिज्ञाद्यवयवचतुष्टयस्य बुद्ध्यारोहायोपसंहाररूपनिगमनरूपावयवस्याप्यपेक्षितत्वेन आकाङ्क्षद्यनुपपत्तिरेवावयवनियमकल्पिकेति चेत्तत्राऽह- इदमुक्तं भवतीति ।। आगमतयेति ।। आप्तवाक्यत्वेनेत्यर्थ: । प्रमितीति ।। व्याप्त्यादिमल्लिङ्गप्रमितीत्यर्थ: । येनोक्ताकाङ्क्षद्यनुसारेण पञ्चावयवनियम: स्यादिति भाव: । कुतो नोपयुज्यत इत्यत आह- प्रतिवादिनीति ।। अनाश्वासात् आप्त्यनिश्चयात् । आश्वासे आप्तिनिश्चये । पूर्तेरिति ।। आकाङ्क्षपूर्तेरित्यर्थ: । तथाचाकाङ्क्षनुपपत्तिरेव नास्तीति भाव: । तावतैव वाक्यत्वनिर्वाहोऽपि युक्त इति हृदयम् । इतरेति ।। हेत्वाद्यवयवेत्यर्थ: । तथा च हेत्वाद्यभिधानप्रयोजकाभूतप्रमाणाद्याकाङ्क्षया एवानुत्थानेन व्यवधानाभावेन उपसंहारस्य च अनपोहितत्वेन हेत्वाद्यवयववैयर्थ्यापत्तेरित्यर्थ: । 
शङ्कते - सत्यमेवमिति ।। तदर्थमेवेति ।। व्याप्त्यादिमल्लिङ्गस्मृत्याद्यर्थमेव पञ्चावयवनियम उपन्यस्यत इत्यर्थ: । अन्यथाऽपीति ।। पञ्चावयवनियमं विनाऽपीत्यर्थ: । सम्भवादिति ।। व्याप्त्यादिमल्लिङ्गस्मृत्यादेरिति शेष: । व्याख्येयमिति ।। हेतुदृर्ष्टान्त उपनयश्च रूपो निरूपक: स्मृत्यादिजनको यस्यास्सा तथोक्तेत्येवं व्याख्येयमित्यर्थ: । ननु दृष्टान्तस्य महानसादे: कथं व्याप्त्यादिमल्लिङ्गस्मारकत्वमित्यत आह- दृष्टान्तशब्देनेति ।। उदाहरणरूपिकेत्यनुक्त्वा वचनोपलक्षणाभिप्रायेण दृष्टान्तरूपिकेत्येव कस्मादुक्तमित्यत आह- (श्री.टि.) उदाहरणैकदेशेति ।। समग्रोदाहरणवाक्यस्य न व्याप्त्यादिमल्लिङ्गस्मारकत्वं किन्तु तदेकदेशभूतदृष्टान्तवचनस्यैवेति ज्ञापयितुमुदाहरणरूपिकेत्यनुक्त्वा दृष्टान्तरूपिकेत्येवोक्तमित्यर्थ: । ननु `निगमनात्मिक' इति कथं युक्तेर्वचनरूपनिगमनात्मकत्वाभावादित्यत आह- निगमनात्मिकेतीति ।। उपचरित इति ।। तथा च प्रतिज्ञादिवन्निगमनरूपेत्येव व्याख्येयमिति भाव: । अभेदव्यपदेश इति पदच्छेद: । ननु `परा निगमनात्मिका' इत्यत्र परेत्ययुक्तम् । परा भिन्नेति हि तदर्थ: । तथा च प्रतिज्ञानिगमनयोरेकार्थत्वेन प्रतिज्ञानिरूपितयुक्तेर्निगमननिरूपितयुक्तेश्चैकत्वेन भेदाभावादित्यत आह- एवं परेत्यपीति ।। इत्यपि भेदव्यपदेशो निगमनात्मिकेत्यभेदव्यपदेशवदुपचरित इत्यर्थ: । उपचरितत्वमात्रमपेक्ष्यैवमित्यतिदेश इति ज्ञातव्यम् । परेत्यस्य तात्पर्यमाह- कदाचिदिति ।। अनुमानेति ।। व्याप्त्यादिमल्लिङ्गेत्यर्थ: । एवमुत्तरत्रापि द्रष्टव्यम् । चतथाशब्दा इति ।। चशब्दौ तथाशब्दश्चेति चतथाशब्दा इत्यर्थ: । अथवेत्यादि ।। तथा च युक्तिर्व्याप्त्यादिमल्लिङ्गस्मृत्यादिजनिका । प्रतिज्ञारूपा प्रतिज्ञास्वरूपा प्रतिज्ञैवेति यावदित्यादि व्याख्येयमिति भाव: । पूर्वं रूपात्मशब्दावुपचरितौ युक्तिशब्दो मुख्यार्थ इत्युक्तम् । इदानीं तद्वैपरीत्येनेत्येवं योजनाभेदमात्रमर्थस्त्वेक एवेति द्रष्टव्यम् । `नोपपत्त्या हि' इत्यादिग्रन्थसमुदायार्थमाह- यदीदमित्यादिना ।। इदं परोपदेशरूपं वाक्यम् । आगमतया आप्तवाक्यत्वेन, बोधकमनुभावकम् । व्याप्त्यादिमल्लिङ्गानुभवजनकमित्यर्थ: । तत्क्रमश्चेति ।। `प्रमाणाकाङ्क्षजननार्थम्' इत्यादिनोक्तो नियतावयवानां क्रम इत्यर्थ: । आप्तवाक्यतयाऽनुभावकत्वे यथा यथा आकाङ्क्ष स्यात्तथा क्रमेण नियतावयवान् स वदिष्यतीति भाव: । 
(पां.टि.) करोतीति ।। केशान् करोतीत्यादौ शोधनेऽपि प्रयोगदर्शनेन करोतेरनेकार्थत्वादभिप्रैतीत्यर्थ: । परार्थं च इत्यत: परम् इतिशब्दो द्रष्टव्य: । अन्यथा प्रत्येकं द्वैविध्यप्रसङ्गादिति भाव: । व्याप्त्यनुसारेणेति ।। व्याप्तिग्रहणप्रकारानुसारेणेत्यर्थ: । परोपदेशमपेक्ष्योत्पन्नस्य व्याप्त्यादिज्ञानस्य परार्थानुमानत्वे परोपदेशे परार्थानुमानप्रयोगो न स्यादित्यत आह- तत्सम्बन्धादिति ।। परार्थानुमानोपयोगित्वादित्यर्थ: । एके मीमांसका: । अपरे नैयायिका: । अन्ये बौद्धा: । सिद्धान्तेऽपि परोपदेशस्य आद्यावयवात्मकत्वाङ्गीकारात्तन्निषेधानुपपत्तिमाशङ्क्याऽह- नियमेनेति शेष इति ।। ननु त्रय आदयो येषामिति बहुव्रीहौ कृते यदि संहिततया निर्देशस्तदा प्रापकाभावेनेयङोऽप्राप्त्या `इको यणचि' इति यणि त्र्यादीति भवितव्यम् । असंहिततया निर्देशपक्षस्त्वयुक्त:, `संहितैकपदे नित्या' इति वचनात् । तत्पक्षाङ्गीकारेऽपि त्रिआदीत्येव प्राप्त्या त्रियादीति यकारस्याश्रवणप्रसङ्गादित्यत:, एवं तर्हि `त्रियम्बकं यजामहे' `भूवादयो धातव:' इत्यादेरप्यसाधुत्वं स्यात्तत्रापि यदि संहिततया निर्देशस्तदोक्तरीत्या `इको यणचि' इति यणि त्र्यम्बकं भ्वादय इत्यादिप्रसङ्गेन पृथग्यकारवकारश्रवणायोगात् । नाप्यसंहिततया निर्देश:, `संहितैकपदे नित्या' इति तन्निषेधात् । त्रिअम्बकं भूआदय इत्येव तथा सति वक्तव्यतया पृथग्यकारवकारयोरश्रवणस्य तुल्यत्वात् । यदि चेयङुवङ्प्रकरणे तन्वादीनामुपसङ्ख्यानबलादियङुवङ्प्राप्त्या वा, `अपूर्व एवाऽगमरूपो वकार:' इति `भूवादय:' इत्येतत्सूत्रीयश्लोकवार्तिकव्याख्यानानुरोधेन (पां.टि.) यकारवकाररूपागमकल्पनया वा `त्रियम्बकम्' इत्यादौ यकारवकारश्रवणमुपपन्नमिति मन्यसे तर्हि उपसङ्ख्यानबलादियङादिश्रवणेन वाऽपूर्वागमरूपयकारश्रवणेन वा पृथग्यकारश्रवणोपपत्तेर्युक्तं त्रियादीत्यपीत्याशयेनाह- त्रियम्बकमिति ।। ननु सिद्धान्ते परोपदेशस्य व्याप्त्यादिस्मृतिजिज्ञासाजनकत्वेनोपयोगाङ्गीकाराद् व्याप्त्यादिस्मृतिजिज्ञासाजनकत्वेन विनोपयुक्ततां न यातीत्येव वक्तव्यतया `उपपत्त्या विना प्रमाणतां न याति' इति कथमुक्तिरित्यत:, उपपत्तिशब्दस्य लक्षणया व्याप्त्यादिस्मृतिजिज्ञासापरत्वस्य प्रमाणताशब्दस्य चोपयुक्तत्वस्यैवानेनाभिधानान्नानुपपत्तिरित्याशयेनोपपत्तिशब्दमुख्यार्थं तावदाह- व्याप्त्यादिमदिति ।।
ननु परोपदेशस्यागमतया प्रमितिजनकत्वस्यैव सम्भवान्न व्याप्त्यादिस्मृत्यादिजनकत्वमित्यतस्तद्व्युत्पादयति- इदमुक्तं भवतीति ।। तावदेवेति ।। तावदेव परोपदेशरूपं वाक्यमनुमात्मकं प्रमाणमिति सम्बन्ध: । ननु दृष्टान्तस्यार्थरूपतया व्याप्त्यादिमल्लिङ्गस्मृत्यादिजनकत्वाभावात्तथोक्तिरयुक्तेत्यतोऽत्र दृष्टान्तशब्दस्य लक्षणया तद्वचनपरत्वेन दृष्टान्तपरत्वाभावान्नानुपपत्तिरित्याशयेनाह- दृष्टान्तशब्देनेति ।। तद्वचनेति लक्षणाबीजशक्यसम्बन्धप्रदर्शनम् । स्वायत्तन्यायविरोधपरिहारायाह- उदाहरणैकदेशेति ।। उपचरित इति ।। वाक्यरूपनिगमनस्य व्याप्तिपक्षधर्मताविशिष्टलिङ्गरूपयुक्त्यात्मकत्वस्य बाधितत्वादिति भाव: । व्याप्त्यादिमल्लिङ्गस्य व्याप्त्यादिमल्लिङ्गभिन्नताया बाधितत्वात् परेति तद्भिन्नत्वव्यपदेशस्यानुपपत्तिमाशङ्क्याह- एवमिति ।। यथा निगमनात्मिकेति निगमनयुक्त्योरभेदोपदेश उपचरितस्तथा प्रतिज्ञानिरूपितयुक्त्या निगमननिरूपितयुक्तेर्भेदव्यपदेश उपचरित इत्यर्थ: । उपचारमेव दर्शयति- कदाचिदिति ।। एवं युक्तिशब्दस्वारस्यानुसारेण `प्रतिज्ञारूपा च' इत्यादेरमुख्यार्थतामाश्रित्य विरोधपरिहारोऽभिहित: । इदानीं `प्रतिज्ञारूपा' इत्यादिबह्वनुग्रहाय युक्तिपदस्यामुख्यार्थताम् आश्रित्य विरोधं परिहरति - अथ वेति ।। पौनरुक्त्यपरिहारायाह- उक्तं पिण्डीकृत्येति ।। समुदायार्थ इति ।। `युक्ति: प्रतिज्ञारूपा च' इति `पृथक्पृथक्प्रमाणत्वम्' इति वाक्यद्वयतात्पर्यार्थ इत्यर्थ:।
(व्या.टि.) अनुमानविभागादिनिरूपणेन विना परोपदेशावयवनियमनिरासानुपपत्तेस्तदर्थं बहिरेवानुमानविभागादिकं निरूप्य तत् सङ्गमयति- एवमित्यादिना ।। आदाविति ।। महामल्लेशभङ्गन्यायेनेति शेष: । करोति मनसीति शेष: । व्याप्तिं स्मृत्वेति ।। ननु स्मरतेरिगर्थत्वेन `अधीगर्थदयेशां कर्मणि' इति षष्ठी स्यादिति चेन्न । कर्मत्वविवक्षायां द्वितीयासौलभ्यात् । अत एव `एषां कर्मणि शेषे षष्ठी' इति तद्वृत्ति: । अनुसन्धत्ते परामृशतीत्यर्थ: । विवक्षितस्थल इति पक्षधर्मतानियमं वारयति- तत्सम्बन्धादिति ।। अनुमानबोधकत्वादित्यर्थ: । तथा अनुमानत्वेन । विप्रतिपद्यन्त इति ।। अयं दैवादिक: । एके मीमांसका: । अपरे नैयायिका: । अन्ये बौद्धा: । अनुमानस्य लिङ्गस्यावयवाभेदायोगादाह- अनुमानोपयुक्तमिति ।। तत्स्मारकमित्यर्थ: । अत्र फलितमाह- स इति ।। कैश्चिद् हरदत्तादिभि: । अवयवनियमवादिन: स्वं स्वं नियमं समर्थयमाना: प्रत्यवतिष्ठन्ते- नन्वित्यादिना ।। आवश्यकमिति ।। यद्यपि `ओरावश्यके' इति सूत्रे `अवश्यम्भाव आवश्यकम्' इति वृत्तिकारैर्व्याख्यातम् । तथाऽप्यवश्यम्भाविनि बह्वभियुक्तप्रयोगात्तदनादर्तव्यमिति हृदयम् । कथमिति ।। (व्या.टि.) व्याप्तिपक्षधर्मताप्रमितिजननोपयोगादिति शेष: । उपलक्षणमिति ।।  व्याप्त्यादिमल्लिङ्गस्मृतिजिज्ञासे विनेत्यर्थ: । व्याप्त्यादिस्मृत्यादिना सप्रयोजनत्वस्वीकारात् कथं वैयर्थ्यमवयवनियमस्येत्यत आह- तावदेवेति ।। एवेत्यधिकवैयर्थ्यं ध्वनयति । व्याप्त्यादिकं नियतावयवमिति तन्नियम आवश्यक इति शङ्कतेतत्सत्यमेवेति ।। अनन्यथासिद्धान्वयव्यतिरेकाभावान्न तन्नियमावश्यम्भाव इत्याह- अन्यथाऽपीति ।।
रूपयतीति रूपमिति णिजन्तादचमभिप्रेत्य व्याचष्टे- निरूपकमिति ।। प्रकृतोपयोग्यर्थमाह- स्मृत्यादिजननीति ।। `रूपिका' इति समस्तमपि बुद्ध्या पृथक् संयोज्यमित्याह- हेतुरूपिकेति ।। `प्रत्ययस्थात् कात्पूर्वस्यात इदाप्यसुप:' इत्यत: इत्त्वम् । निदर्शनरूपदृष्टान्तस्य युक्तिस्मारकत्वाभावेन मुख्यसम्बन्धप्रदर्शनद्वारा लक्ष्यं दर्शयति- तद्वचनमिति ।। उदाहरणमेव किन्नोच्यतां किं दृष्टान्तग्रहणेनेत्यत आह- उदाहरणेति ।। यथोक्तं प्रमाणलक्षणे `दृष्टान्त: सप्रतिज्ञो हेतुगर्भ:' इति । स्मारकस्मर्ययोरभेदोऽयुक्त इत्यत आह- उपचरित इति ।। प्रतिज्ञादिस्मारकभेदेऽपि युक्तेरैक्यात् कथं परेति भेदव्यपदेश इत्यत आह- एवं परेत्यपीति ।। अयमप्युपचारत इत्यर्थ: । व्यपदेशतात्पर्यमाह- कदाचिदिति ।। चतथाशब्दा इति ।। चशब्दद्वयं तथाशब्दश्चैक: आहत्य शब्दत्रयं समुच्चय इत्यर्थ: । एवं युक्तिशब्दस्य मुख्यार्थमभिप्रेत्य रूपात्मशब्दौ गौणौ व्याख्यातौ । अधुना तद्वैपरीत्येन व्याख्याति- अथवेति ।। प्रकृतप्रतिज्ञादिपदमत्रापि सम्बध्यत इत्याशयेन व्याचष्टे- प्रतिज्ञादिकमिति ।। अत्रापि युक्तिपदं स्मरणकारणोपलक्षणमिति व्याचष्टे- युक्तिस्मरणादीति ।। ननु कथमनेनावयवनियमनिरास इत्यत: समुदायार्थमाह- यदीदमित्यादिना ।।
मूलम् - 	प्रतिज्ञा हेतुगर्भैव पृथक्प्रामाण्यमेष्यति ।
सिद्धत्वेन प्रतिज्ञाया हेतुर्मानं पृथग्भवेत् ।
प्रतिज्ञावयवत्वात्तु स्वातन्त्र्येणैव मानताम् । 
दृष्टान्तो यात्युपनयो व्याप्तिमाश्रित्य केवलम् ।
व्याप्तिस्तु केवलाऽपि स्यात् प्रमाणं नियमाश्रयात् ।
तथा निगमनं चोपसंहारैकस्वरूपत: ।
प्रामाण्यं यात्यनुभवो ज्ञापयत्युपपत्तिताम् ।।
(त.मं.) तदेवोपपादयति- प्रतिज्ञेति ।। अत्रैतान्युदाहरणानि - मानसिद्धं जगत् सत्यमिति हेतुगर्भा प्रतिज्ञैव पृथक् प्रामाण्यमेष्यति । कथं जगत: सत्यत्वमिति प्रतिज्ञाया: सिद्धत्वेन मानसिद्धत्वादिति हेतु: पृथङ् मानं भवेत्  । जगत् सत्यं यन्मानसिद्धं तत् सत्यं यथाऽऽत्मेति प्रतिज्ञावयवत्वेन दृष्टान्त: । यन्मानसिद्धं तत् सत्यं मानसिद्धं च जगदित्युपनय: । व्याप्तिस्त्विति तुशब्द: प्रतिज्ञाया: सिद्धत्वद्योतक: । कथं जगत: सत्यत्वमित्युक्ते यन्मानसिद्धं तत् सत्यमिति व्याप्ति: । मानसिद्धत्वात् सत्यमेव जगदिति निगमनं च केवलमपि प्रामाण्यं याति । एवंविधाया: कथमुपपत्तित्वज्ञानमित्यत आह- अनुभव इति ।।
टीका - ननु प्रतिज्ञायां लिङ्गं वा तद्धर्मयोर्व्याप्तिपक्षधर्मतयोरन्यतरद्वा न स्फुरति । तत्कथमनुमानस्मृत्यादिहेतुत्वं तस्या इत्यत आह- प्रतिज्ञेति ।। हेतुगर्भा हेत्वर्थगर्भा हेत्वर्थविशेषणधर्मिकेत्यर्थ: । न तु शुद्धा प्रतिज्ञेत्येवार्थ: । पृथगवयवान्तरानपेक्षया । प्रामाण्यमनुमानस्मृत्यादिहेतुत्वम् । 
धूमवान्पर्वतोऽग्निमानित्युक्ते श्रोतुर्विमर्शो जायते । मया प्रमाणे पृष्टेऽनेनेदमुदितम् । तत्र पर्वतोऽग्निमानित्येतावद्विषयवचनम् । ततो नूनं धूमवानिति प्रमाणोक्तिर्भवितुमर्हति । न चेदं प्रत्यक्षमागमो वा । अतो लिङ्गमेवेदमिति निश्चित्य तदीये व्याप्तिपक्षधर्मते सुस्मूर्षतेऽनुसन्धत्ते, जिज्ञासते वेति किमनुपपन्नम् । अधिकं न्यूनं वै (चै) तदिति किमिति नाशङ्कते । युक्तमेवायं ब्रवीतीति वादिनि प्रतिवादिन: प्रत्ययाभावादिति चेन्न, एवंविधानां वाचोयुक्तीनां लोके शास्त्रे च सांव्यवहारिकत्वेन तदतिक्रमणेन शङ्कानुदयात् । अन्यथाऽग्निशब्दस्यौषधविशेषार्थत्वं गृहीत्वाऽसङ्गतिमप्याशङ्केत । तथात्वे छलेन निगृह्यत इति चेत्, तदेव कुत: । प्रकरणाद्यननुसन्धानादिति चेत्समं प्रकृतेऽपीति । 
ननु हेतुमात्रं कथमनुमानस्मृत्यादिहेतुर्भवेत्, साध्यधर्माप्रतीत्या व्याप्ते:, धर्म्यप्रतीत्या पक्षधर्मतायाश्च स्मरणाद्यनुदयादित्यत आह- सिद्धत्वेनेति ।। प्रतिज्ञाया: प्रतिज्ञार्थस्य । साध्यधर्मविशिष्टस्य धर्मिणो विवादत:,  पर्वतस्याग्निमत्त्वं  कुत  इत्यादिप्रश्नवाक्येन  वा  सिद्धत्वेन बुद्धिस्थत्वेन कारणेन । मानमनुमानस्मृत्यादिहेतु: । 
ननु दृष्टान्तवचनमात्रस्य कथमनुमानस्मरणादिकारणत्वम् । लिङ्गधर्म्याद्यन्यतमस्यापि ततोऽस्फुरणादित्यत आह- प्रतिज्ञेति ।। प्रतिज्ञा अवयव:  सहकारिणी यस्यासौ तथोक्तस्तस्य भावस्तत्त्वं तस्मात् । तच्च विवादादिनोक्त्या वा न कश्चिद्विरोध: । तुशब्दश्चशब्दार्थे । तेन हेतुगर्भत्वं समुच्चिनोति । अन्यथा लिङ्गधर्मिणोऽप्रतीतौ प्रतिज्ञाऽपि व्यर्था स्यात् । 
लिङ्गधर्मिण: पक्षधर्मतायाश्च प्रतीतावपि साध्यधर्मस्याप्रतीत्या व्याप्तिस्मृत्याद्ययोगात् कथमुपनयमात्रस्योपयुक्तत्वमित्यत आह- उपनय इति ।। व्याप्तिं व्याप्तिवचनम् । केवलमिति क्रियाविशेषणं दृष्टान्तोक्तिम(प्य)नपेक्ष्येति । मानतां यातीति वर्तते । दृष्टान्तानुक्तौ तथेत्यस्यार्थो न प्रतीयत इति चेन्न । यो धूमवानसावग्निमान् धूमवांश्चायं पर्वत इत्येतावता पूर्णत्वात् । व्याप्तिमाश्रित्येत्यपि पक्षान्तरप्रदर्शनम् । अन्यथा `सिद्धत्वेन प्रतिज्ञाया:' इत्युक्तरीत्यैवोपपत्ते: । 
प्रागनुक्तमपि प्रकारान्तरमाह- व्याप्तिस्त्विति ।। प्रतिज्ञार्थसिद्धिसमुच्चयार्थस्तुशब्द: । अन्यथा पक्षधर्मताऽप्रतीते: । कुत: पर्वतोऽग्निमानिति प्रश्नवाक्येन सह व्याप्त्युक्तिमात्रस्यान्वयो नास्त्येवेत्यत उक्तम्- नियमाश्रयादिति ।। यो धूमवानसावग्निमानिति नियमादित्याद्युक्तेराश्रयणादित्यर्थ: । निगमनस्य तु स्मारकत्वादिकं स्फुटमेवेत्याह- तथेति ।। सम्पूर्णप्रयोग इवेत्यर्थ: । उपसंहारैकस्वरूपत इति ।। सर्वार्थसङ्ग्राहकत्वादित्यर्थ: । अग्निना व्याप्तस्य धूमस्य पर्वते विद्यमानत्वात् पर्वतोऽग्निमानित्यादिरूपं वाक्यमत्र विवक्षितम् । 
ननूक्तविधस्य प्रतिज्ञादिमात्रस्य स्मरणादिहेतुत्वं कुत:  प्रमाणादिति चेत्,  पञ्चाद्यवयवस्य महावाक्यस्यापि कुत: । स्मरणादेस्तद्भावभावित्वानुभवादिति चेत्, समानमेतदत्रापीत्याह- अनुभव इति ।। प्रतिज्ञादीनाम् उपपत्तितां तत्स्मारकत्वादिकम् । एतेन `अपौरुषेयत्वात्' इत्यादय: प्रयोगा: समाहिता भवन्ति ।
(र.टि.) परोपदेशस्यावयवद्वयोपेतत्वनिरासार्थमाह- हेत्वर्थेति ।। हेतुवाक्यसाहित्येन विना हेत्वर्थगर्भत्वमपि कथमित्यत उक्तम् । हेत्वर्थविशेषणधर्मिकेति ।। अनुसन्धत्त इति ।। पक्षवृत्तिलिङ्गनिष्ठतयेति शेष: । अधिकं न्यूनमिति ।। धूमवानित्यस्य प्रतिज्ञायामनपेक्षितत्वेनाधिकम् अवयवान्तरराहित्येन न्यूनमित्यर्थ: । असङ्गतिमिति ।। अर्थान्तरस्यासङ्गतावन्तर्भावादिति भाव: । अवयवद्वयोपेतत्वनिरासार्थमाह- प्रतिज्ञार्थस्येति ।। हेतुप्रयोगकाले समयबन्धादिना विवादस्य व्यवहितत्वाद्धेतुवाक्यस्यान्वयाभावेनापार्थकत्वप्रसङ्गादाह- पर्वतस्याग्निमत्त्वमिति ।। अन्यपदार्थस्य दृष्टान्तवचनस्य कथं प्रतिज्ञा अवयव:, तदेकदेशत्वाभावादित्यत आह- सहकारिणीति ।। नन्वेवं सति परोपदेशस्यावयवद्वयोपेतत्वापत्त्या `पृथक्पृथक्' इत्युक्तविरोध इत्यत आह- तच्चेति ।। व्याप्तिविशेषणत्वे केवलामिति भवेदित्यत आह- क्रियाविशेषणमिति ।। पक्षान्तरेति ।। यथा प्रतिज्ञादीनां हेतुगर्भत्वादिना एकैकधैव व्याप्त्यादिमल्लिङ्गस्मारकत्वादिकं न तथोपनयस्य । किन्तु भिन्नभिन्नसहकारियोगेनानेकधा तत्स्मारकत्वादीत्येवंरूपपक्षान्तरेत्यर्थ: । तदेव विपक्षे बाधकेनोपपादयतिअन्यथेति ।। (र.टि.) नियमादित्याद्युक्तेरिति ।। तथा च नियमेति वाक्येन पञ्चम्यन्ततद्वाचकपदजातं लक्ष्यत इत्युक्तं भवति । ननु तस्मात्तथेत्येवंरूपेण निगमनेन साध्यादिप्रतीतिद्वारा कथं व्याप्त्यादिमल्लिङ्गस्मृत्यादीत्यत आह- अग्निनेति ।। 
(रा.टि.) लिङ्गवचनरूपहेतो: प्रतिज्ञागर्भत्वायोगादाह- हेत्वर्थेति ।। लिङ्गेत्यर्थ: । पर्वतो धूमवान् वि...मानित्युक्तेऽपि व्याप्त्यादिमल्लिङ्गलिङ्गिभावाप्रतीतेराह- हेत्वर्थेति ।। हेत्वर्थो लिङ्गं विशेषणं यस्य स तथा, हेत्वर्थविशेषणो धर्मी यस्यास्सा हेत्वर्थविशेषणधर्मिकेत्यर्थ: । एवार्थ: एवकारार्थ: । सुस्मूर्षत इति ।। स्मर्तुमिच्छतीत्यर्थ: । गृहीतव्याप्तिकपुरुषापेक्षयोक्तम्- अनुसन्धत्त इति ।। अगृहीतव्याप्तिकं प्रत्याह- जिज्ञासत इति ।। व्याप्तिपक्षधर्मते इत्यनुषङ्ग: । शङ्कते- अधिकमिति ।। पर्वतो अग्निमानिति प्रतिज्ञायां धूमवान्पर्वत इति विशेषणांशस्याधिकत्वाद्धेत्वाद्येकैकावयवोक्तौ प्रतिज्ञादेरनुक्त्या न्यूनतारूपनिग्रहस्थानं शङ्कत इत्यर्थ: । वाचोयुक्तीनामिति ।। `वाक्दिक्पश्यद्भ्यो युक्तिदण्डहरेषु' इति षष्ठ्या अलुक् । एवंवचनानामित्यर्थ: । लोके काव्यपुराणादौ । `ईक्षतेर्नाशब्दम्' इत्यत्र परमते प्रधानं जगत्कारणं न अशब्दत्वादिति हेतुगर्भम् । स्वमते च `गुहां प्रविष्टावात्मानौ' इत्यत्र ऋतं पिबन्तावात्मानौ गुहां प्रविष्टत्वादिति हेतुगर्भमिति शास्त्रे चेत्युक्तम् । औषधेति ।। चित्रमूलादीति भाव: । असङ्गतिमिति ।। हेत्वादे: प्रतिज्ञया सहानन्वितत्वमर्थान्तरत्वं शङ्केतेत्यर्थ:। तदेवेति ।। परेणार्थान्तरोक्त्याऽसङ्गतौ शङ्कितायां छलाख्यनिग्रहस्थानकथनं कुत इत्यर्थ: । 
पर्वते अग्निरस्ति वा न वेत्यादिविवादेनार्थस्योपस्थितावपि पर्वतोऽग्निमानित्यादिप्रतिज्ञासिद्धेरभावाद्वा वक्ष्यमाणप्रश्नवाक्यसङ्ग्रहाय वाऽह- प्रतिज्ञार्थस्येति ।। समयबन्धादिना विप्रतिपत्तेर्व्यवहितत्वान्न कथारम्भसमये तदुपस्थितिरित्यत आह- पर्वतस्येति ।। समयबन्धानन्तरं पर्वतस्याग्निमत्त्वं कुत इति प्रश्नवाक्येन पुनरपि तदुपस्थितिरिति भाव: । हेतौ तृतीयेति भावेनाह- कारणेनेति ।। ननु कुत इति प्रमाणप्रश्ने धूमादित्येव हेतुवचनेन भाव्यं नतु धूमवत्त्वादिति । अधिकोक्तौ निग्रहप्राप्ते: । तथाच पक्षधर्मताया अलाभान्न्यूनतेति चेन्न । पक्षस्य साध्यवत्त्वे को हेतुरित्याकाङ्क्षशामकेन हेतुवचनेन पक्षसम्बन्धस्य बोधनीयत्वात् । तच्चेति ।। प्रतिज्ञारूपावयवसहकारित्वमित्यर्थ: । विवादादिनेति ।। कथं चाग्निमत्त्वं पर्वतस्येति प्रश्न आदिपदार्थ: । ननु ताभ्यां पर्वतोऽग्निमानिति प्रतिज्ञारूपोऽवयवो न लभ्यत इत्यत आह- उक्त्या वेति ।। तथाच धूमवन्महानसवत् पर्वतोऽग्निमानिति प्रतिज्ञाहेतुगर्भोदाहरणैकदेशदृष्टान्तवचनमिति सिद्ध्यतीति भाव: । कुत एवमित्यत आह- अन्यथेति ।। हेतुगर्भत्वाभाव इत्यर्थ: । लिङ्गाख्यधर्मिण: इत्यर्थ: । 
प्रतिज्ञाऽभावे बाधकमाह- लिङ्गधर्मिण इति ।। व्याप्तिस्थलरूपदृष्टान्तवचनमात्रोक्तावप्यनुमानमुद्राऽभिज्ञस्य व्याप्तिस्मृतिर्भवत्येवेति यो यो धूमवानित्यादिव्याप्तिप्रदर्शकोक्तिर्नापेक्षिता । धूमवदिति दृष्टान्तविशेषणोक्त्या पक्षधर्मता  चोपस्थितेति  भाव:  ।  नचास्मिन्पक्षेऽपि  विवादेनैव  साध्योपस्थित्या  गतार्था(व्यर्था)प्रतिज्ञेति (रा.टि.) शङ्क्यम् । स्वपक्षं साधयेत्यनुयोग एवास्य प्रवृत्तत्वादिति । केवलामिति वाच्यमित्यत आह- क्रियाविशेषणमिति ।। नतु व्याप्तिविशेषणमिति भाव: । तथाचायं धूमवान् इत्युपनयाकारमुपेत्य शङ्कते- दृष्टान्तानुक्ताविति ।। ननु विवादेन प्रतिज्ञार्थसाध्योपस्थित्या व्याप्तिस्मृतिसम्भवेन धूमवानयमित्युपनयोक्तिमात्रेण पक्षधर्मताया अप्युपस्थित्या अग्निमत्त्वाभावेन `व्याप्तिमाश्रित्योपनयो मानतां याति' इति व्याप्त्याश्रयोक्ति: किमर्था । तेन विनाऽपि व्याप्तिस्मृतिसम्भवादित्यत:, सत्यं स एक: प्रकारोऽयमन्य: प्रकार इत्याह- व्याप्तिमाश्रित्येति ।। पर्वतस्याग्निमत्त्वे किं प्रमाणमिति पृष्टे योयो धूमवानसावग्निमानयं धूमवानित्युक्तिमात्रेण व्याप्तिपक्षधर्मतयोरनुसन्धानसम्भवादिति पक्षान्तरमित्यर्थ:  ।  व्याप्त्युक्तिं विनोपनयमात्रपक्षाद्व्याप्त्युक्तिसहितोपनयरूपपक्षान्तरे प्रागुक्तोपनयपक्ष एवायं किं न स्यादित्यत आह- अन्यथेति ।। पक्षान्तरत्वाभाव इत्यर्थ: । प्रतिज्ञार्थसिद्धीति ।।  केन  सिद्धिरित्यत: प्रश्नवाक्येनेति व्यञ्जयन् तत्समुच्चयाभावे बाधकमाह- अन्यथेति ।। व्याप्त्युक्तिमात्रस्येति ।। यो धूमवानसावग्निमानित्युक्तिमात्रस्येत्यर्थ: । ननु तस्मात्तथेत्यनेन विवक्षितस्मृति: कथमित्यत आह- अग्निनेति ।। कुत इत्यस्योत्तरं वाचयति- स्मरणादेरिति ।। तत्स्मारकत्वादिकमिति ।। जिज्ञासाजनकत्वमादिशब्दार्थ: । एतेनेति ।। `सिद्धत्वेन प्रतिज्ञाया हेतुर्मानं पृथग्भवेत्' इत्यादिकथनेनेत्यर्थ: ।
(श्री.टि.) `युक्ति: प्रतिज्ञारूपा च' इत्यादिनोक्तं प्रतिज्ञादेरेकैकस्यैव व्याप्त्यादिमल्लिङ्गस्मृत्यादिकारणत्वमुपपादयितुमुत्तरो ग्रन्थ: । तत्र प्रतिज्ञाया व्याप्त्यादिमल्लिङ्गस्मृत्यादिकारणत्वमुक्तम्, तन्न सम्भवतीत्याशङ्कते- नन्विति ।। ननु `प्रतिज्ञा हेतुगर्भा' इत्युक्त्या परोपदेशस्यावयवद्वयोपेतत्वं प्रतीयते । तदयुक्तम् । पृथगित्यवयवान्तरानपेक्षत्वोक्तिविरोधादतो व्याचष्टे- हेत्वर्थगर्भेति ।। केचित्तु पक्षवचनरूपप्रतिज्ञाया लिङ्गवचनरूपहेतुगर्भत्वाभावादाह- हेत्वर्थेतीत्याहु: । हेतुवाक्यसाहित्येन विना हेत्वर्थगर्भत्वस्याप्यसम्भवादाह- हेत्वर्थेति ।। लिङ्गवचनरूपो यो हेतु:, तदर्थो यो लिङ्गरूपो धर्म:(धूम:) तद्विशेषणकधर्मिका तद्विशेषणको यो धर्मी पर्वत: तत्का तद्वती तत्प्रतिपादिका, धूमवान्पर्वतोऽग्निमानित्येवमाकारा प्रतिज्ञेत्यर्थ: । शुद्धेति ।। हेत्वर्थाविशेषणधर्मिका पर्वतोऽग्निमानित्येवमाकारेत्यर्थ: । अनुमानस्मृत्यादिहेतुत्वमिति ।। व्याप्त्यादिमल्लिङ्गस्मृत्यादिजनकत्वेनोपयुक्तत्वमित्यर्थ: । 
तदुपपादयति- धूमवानित्यादिना ।। विषयवचनमिति ।। साध्यधर्मविशिष्टधर्मिवचनमित्यर्थ: । निश्चित्येत्यनन्तरं गृहीतव्याप्तिकश्चेदिति शेष: । सुस्मूर्षते स्मरति । अनुसन्धत्ते पक्षवृत्तिलिङ्गनिष्ठतयेत्यर्थ: । जिज्ञासते वेति ।। अगृहीतव्याप्तिकश्चेदिति शेष: । ननु धूमवानिति नूनं प्रमाणोक्तिर्भवितुमर्हति निश्चयो न सम्भवतीत्याशङ्कते- अधिकं न्यूनं वैतदिति ।। धूमवानित्येतत्प्रतिज्ञायामनपेक्षितत्वादधिकम् अवयवान्तरराहित्यान्न्यूनं वेत्यर्थ: । किमिति नाशङ्कत इति ।। तथा च धूमवानिति प्रमाणोक्तिरिति न निश्चिनोतीति भाव: । ननु वादिन: प्रामाणिकत्वेनायुक्तवादित्वाभावादाधिक्यादिनिग्रहस्थानास्पदं वचनं कथं वदिष्यतीति निश्चित्य (श्री.टि.) धूमवानिति प्रमाणोक्तिरित्येव निश्चेष्यतीत्यत आह- युक्तमेवेति ।। शङ्कानास्पदं प्रामाणिकमेवेत्यर्थ: । प्रत्ययाभावात् विश्वासाभावात् । अत: आधिक्यादिशङ्कया धूमवानिति प्रमाणोक्तिरिति निश्चयो न युक्त इति भाव: । एवंविधानां हेतुगर्भविशेषणाभिप्रायेण प्रयुज्यमानानाम् । वा(चोयु)ग्युक्तीनामिति ।। युक्तिर्योग: प्रकारो रीतिरिति यावत् । तथा च वाग्रीतिनामित्यर्थ: । शङ्केति ।। आधिक्यादिशङ्केत्यर्थ: । तथा च धूमवानिति प्रमाणोक्तिरित्येव निश्चेष्यतीति भाव: । अन्यथेति ।। लोकशास्त्रव्यवहारातिक्रमेण आधिक्यादिशङ्कोदयमङ्गीकृत्य धूमवानिति प्रमाणोक्तिरिति निश्चयानङ्गीकार इत्यर्थ: । ओषधिविशेषार्थत्वम् अग्निशब्दस्य चित्रमूलपर्यायत्वेन तदर्थकत्वमित्यर्थ: । यथा हि धूमवान् पर्वतोऽग्निमानित्यत्र धूमवानित्यंशे आधिक्यादिशङ्का क्रियते । एवमग्निमानित्यंशेऽग्निशब्दस्य चित्रमूलार्थत्वमादायासङ्गतिशङ्काऽपि स्यात् । लोकशास्त्रव्यवहारातिक्रमे शङ्काया निरङ्कुशत्वादिति भाव: । अग्निमानित्यंशेऽसङ्गतिर्नाशङ्क्यत इत्याशङ्कते । तथात्व इति ।। वादिप्रयुक्ताग्निशब्दस्य वाद्यनभिमतार्थान्तरमादाय असङ्गतिशङ्कायां छलेन प्रतिवादिनो निग्रह: स्यादित्यर्थ: । तदेवेति ।। छलमेव कुत इत्यर्थ: । तत्र निमित्तमाशङ्कते- प्रकरणादिति ।। प्रसिद्धाग्निप्रकरणमननुसन्धाय अर्थान्तरं कल्पयित्वाऽसङ्गत्या दूषणादित्यर्थ: । सममिति ।। मया प्रमाणे पृष्टे वादिना धूमवानित्युक्तमिति प्रमाणप्रकरणमननुसन्धाय प्रमाणोक्तिरूपं तदभिप्रायम् अज्ञात्वाधिक्यादिशङ्कायां छलेन निग्रह: समान एवेति, तथा शङ्कामकृत्वा प्रमाणोक्तिरियमित्येव निश्चित्य तदीये व्याप्तिपक्षधर्मते सुस्मूर्षते अनुसन्धत्ते जिज्ञासते वेति किमनुपपन्नमित्युक्तं युक्तमेवेति भाव: । 
साध्यधर्मेति ।। व्याप्तिनिरूपकभूतेत्यर्थ: । व्याप्तेस्तन्निरूपिताया: । अनुदयादिति ।। अतस्तदर्थं प्रतिज्ञारूपमवयवान्तरमपेक्षितमिति भाव: । ननु `सिद्धत्वेन प्रतिज्ञाया:' इति प्रतिज्ञावाक्यस्य सिद्धत्वोक्त्या अवयवद्वयावश्यकत्वं प्रतीयते । तथा च पृथक्पृथगित्युक्तविरोध इत्यत आह- प्रतिज्ञार्थस्येति ।। ननु प्रतिज्ञावाक्याभावे तदर्थस्य कथं सिद्धिरित्यत: प्रकारद्वयेन सिद्धत्वमुपपादयति- विवादत इत्यादिना ।। एको ब्रूते पर्वतोऽग्निमानिति, अपरस्तु नेतीत्येवं विवादत इत्यर्थ: । अनुमानस्मृत्यादिहेतुरिति ।। व्याप्त्यादिमल्लिङ्गस्मृत्यादिजनकत्वेनोपयुक्तमित्यर्थ: । धर्म्यादीत्यादिपदेन व्याप्तिपक्षधर्मताग्रहणम् । अस्फुरणादिति ।। अतस्तदर्थमवयवान्तरमपेक्षितमिति भाव: । ननु प्रतिज्ञावयवत्वादिति बहुव्रीहावन्यपदार्थस्य दृष्टान्तपदोपलक्षितस्य कथं प्रतिज्ञावयवत्वं, प्रतिज्ञाया दृष्टान्तैकदेशत्वाभावादित्यतोऽवयवपदार्थमाह- सहकारिणीति ।। नन्वेवं सत्यवयवद्वयोपेतत्वापत्त्या पृथक्पृथगित्युक्तिविरोध इत्यत आह- तच्चेति ।। प्रतिज्ञावयवत्वं सहकारिभूतप्रतिज्ञार्थ इति यावत् । अत्रादिपदेन पर्वतस्याग्निमत्त्वं कुत इति प्रश्नवाक्यग्रहणम् । उक्त्या वेति ।। पर्वतोऽग्निमानित्युक्त्या वेत्यर्थ: । न चावयवद्वयप्रयोगापत्तिरिति वाच्यम् । `दृष्टान्त: सप्रतिज्ञो हेतुगर्भ:' इत्युक्तत्वेन धूमवन्महानसवत्पर्वतोऽग्निमानित्येवं सप्रतिज्ञहेतुगर्भदृष्टान्तवचनस्यैव पृथगवयवान्तरप्रयोगमनपेक्ष्य स्वातन्त्र्येणोपयुक्तताङ्गीकारात् ।
(श्री.टि.)  नन्वेवं प्रयोगे प्रतिज्ञावाक्यस्यैव दृष्टान्तसाहित्यं प्राप्तं न तु दृष्टान्तस्य प्रतिज्ञासाहित्यमिति चेत्सत्यं तथाऽपि  प्रतिज्ञाया  दृष्टान्तसाहित्योक्तौ  दृष्टान्तेऽपि  प्रतिज्ञासाहित्यमर्थाल्लब्धमेवेत्याशयात्  । हेतुगर्भत्वमिति ।। दृष्टान्तस्य लिङ्गवचनरूपहेतुगर्भत्वाभावाद्धेत्वर्थगर्भत्वमिति व्याख्येयम् । धूमवन्महानसवदिति तदाकार: । अन्यथेति ।। हेतुगर्भत्वसमुच्चयाभाव इत्यर्थ: । लिङ्गधर्मिण इति ।। लिङ्गरूपस्य धर्मिण इत्यर्थ: । तस्यापि व्याप्त्यादिकं प्रति धर्मित्वादिति भाव: । व्यर्था स्यादिति ।। पक्षनिष्ठतया हेत्वप्रतीत्या प्रतिज्ञाऽपि व्यर्था स्यात् । प्रतिज्ञारूपसहकारिसाहित्यं दृष्टान्तस्योच्यमानमपि व्यर्थमेव स्यात् । व्याप्त्यादिमल्लिङ्गस्मारकत्वाद्ययोगेनोपयुक्तं न स्यादिति यावदित्यर्थ: । उपनयमात्रस्य व्याप्त्यादिमल्लिङ्गस्मारकत्वमुक्तं तदयुक्तमित्याशङ्कते- लिङ्गधर्मिण इति ।। लिङ्गरूपस्य धर्मिण इत्यर्थ: । प्रतीतावपीति ।। तथा चायं धूमवानित्युपनयवाक्येनेत्यर्थ:। व्याप्तीति ।। साध्यनिरूपितेत्यर्थ: । अयोगादिति ।। तथा च तदर्थं प्रतिज्ञावाक्यमपेक्षितमत: पृथक्पृथगित्युक्तिविरोध इति भाव: । व्याप्तिवचनमिति ।। तथा च व्याप्तिनिरूपकत्वेन साध्यधर्मस्य व्याप्तिवचनेनैव प्रतीतत्वान्न तदर्थं प्रतिज्ञावाक्यमपेक्षितमिति भाव: । क्रियाविशेषणमिति ।। आश्रित्येतिक्रियाविशेषणमित्यर्थ: । व्याप्तिविशेषणत्वे केवलामिति स्यादिति भाव: । `क्रियाव्ययविशेषणानां क्लबाव्ययत्वं वाच्यम्' इतिवचनात्केवलमित्यस्य नपुंसकत्वं युक्तमिति द्रष्टव्यम् । तदभिप्रायमाह- दृष्टान्तोक्तिमपीति ।। व्याप्तिवचनसाहित्येनोपनयाकारं दर्शयति- यो धूमवानित्यादिना ।। तथा च धूमवांश्चायं पर्वत इत्येवोपनयाकारो न तथा चायं धूमवानिति येन दृष्टान्तोक्त्यपेक्षा स्यादिति भाव: । ननूपनयवाक्यस्य व्याप्तिवचनसाहित्याङ्गीकारेऽवयवद्वयनियमापत्तिरित्यत आह- व्याप्तिमाश्रित्येत्यपीति ।। न केवलं `सिद्धत्वेन प्रतिज्ञाया:' इत्युक्तप्रकारेण साध्यप्रतीति: किन्तु व्याप्तिमाश्रित्येत्यपि साध्यप्रतीतौ पक्षान्तरप्रदर्शनं प्रकारान्तरप्रदर्शनं कृतमित्यर्थ: । तथा हि । पूर्वं हेतुवाक्यस्य व्याप्त्यादिमल्लिङ्गस्मारकत्वाद्युक्तौ साध्यधर्माद्यप्रतीतौ तन्निरूपितव्याप्त्यादिस्मरणासम्भवेन तदुपेतलिङ्गादिस्मारकत्वं न सम्भवतीत्याशङ्कायां `सिद्धत्वेन प्रतिज्ञाया:' इत्यनेन साध्यधर्मादिप्रतीतिरुपपादिता । एवं धूमवांश्चायमित्युपनयस्यापि व्याप्त्यादिमल्लिङ्गस्मारकत्वाद्युक्तौ कथमुपनयमात्रस्य व्याप्त्यादिमल्लिङ्गस्मारकत्वादिकं तत: साध्यधर्माप्रतीत्या तन्निरूपितव्याप्तिस्मरणाभावेन तदुपेतलिङ्गस्मारकत्वाद्यसम्भवादित्याशङ्कापरिहाराय व्याप्तिमाश्रित्येत्यनेन साध्यप्रतीतिर्व्याप्तिवचनेन भविष्यतीत्येवं साध्यप्रतीतौ प्रकारान्तरप्रदर्शनं कृतमिति भाव:। व्याप्तिमाश्रित्येत्यस्य प्रकारान्तरेण साध्यप्रतीतिप्रदर्शनपरत्वानङ्गीकारे बाधकमाह- अन्यथेति ।। व्याप्तिमाश्रित्येत्यस्य प्रकारान्तरेण साध्यप्रतीतिप्रदर्शनपरत्वानङ्गीकारे `सिद्धत्वेन प्रतिज्ञाया:' इत्युक्तरीत्यैव साध्यप्रतीत्युपपत्तेरित्यर्थ: । तथा हि । उपनयमात्रस्य कथं व्याप्त्यादिमल्लिङ्गस्मारकत्वादिकं ततस्साध्यधर्माप्रतीतेरिति शङ्कायां `सिद्धत्वेन प्रतिज्ञाया:' इत्युक्तरीत्या प्रश्नवाक्येन वा साध्यप्रतीत्युपपत्त्येत्युक्तमेवोपनयमात्रस्यापि व्याप्त्यादिमल्लिङ्गस्मारकत्वादिकमतो व्याप्तिमाश्रित्येतद्व्यर्थमेव स्यादत इदं साध्यप्रतीतौ प्रकारान्तरप्रदर्शनपरं ज्ञायत इति भाव: । तथा च साध्यप्रतीति: प्रकारद्वयेन भवतीत्युक्तम्भवतीति द्रष्टव्यम् । प्रागनुक्तमिति ।। `युक्ति: प्रतिज्ञारूपा च' इत्यत्रानुक्तमपीत्यर्थ: ।
(श्री.टि.) प्रतिज्ञार्थसिद्धीति ।। `सिद्धत्वेन प्रतिज्ञाया:' इत्युक्तरीत्या पर्वतस्याग्निमत्त्वं कुत इति प्रश्नवाक्येन प्रतिज्ञार्थसिद्धौ सत्यां केवला व्याप्तिरेव प्रमाणं व्याप्त्यादिमल्लिङ्गस्मारकत्वादिनोपयुक्ता स्यादित्यर्थ: । अन्यथेति ।। प्रतिज्ञार्थसिद्धिसमुच्चयानङ्गीकार इत्यर्थ: । पक्षधर्मतेति ।। पक्षस्यैवाप्रतीत्या हेतो: पक्षधर्मताप्रतीत्यसम्भवादित्यर्थ: । व्याप्त्युक्तीति ।। कुत इति निमित्तप्रश्ने यो धूमवान् सोऽग्निमानिति व्याप्त्युक्तिमात्रस्यान्वयाभावादित्यर्थ: । इत्याद्युक्तेरिति ।। नियमेति वाच्येन तद्वाचकं पञ्चम्यन्तं पदमुपलक्ष्यत इत्युक्तम्भवति । इत्यादीत्यादिपदेन नियमेनेति तृतीयान्तपदग्रहणम् । स्मारकत्वेति ।। व्याप्त्यादिमल्लिङ्गस्मारकत्वेत्यर्थ: । सम्पूर्णप्रयोग इवेति ।। समग्रपञ्चावयवोपेतवाक्यप्रयोगे सति यथा व्याप्त्यादिमल्लिङ्गस्मृत्यादिकं भवति तथेत्यर्थ: । सर्वार्थसङ्ग्राहकत्वादिति ।। अवयवपञ्चकार्थस्याप्यत्र सद्भावादिति भाव: । ननु तस्मात्तथेत्येवं निगमनस्य कथं सर्वार्थसङ्ग्राहकत्वं, तेन च साध्यादिप्रतीतिद्वारा कथं व्याप्त्यादिमल्लिङ्गस्मृत्यादीत्यत आह- अग्निना व्याप्तस्येति ।। महानस इति शेष: । वाक्यं निगमनवाक्यम्  ।  तथा चाग्निना व्याप्तस्येत्यनेनोदाहरणार्थलाभ: । धूमस्य पर्वते विद्यमानत्वादित्यनेन हेतूपनयवाक्यार्थलाभ:, पर्वतोऽग्निमानित्यनेन प्रतिज्ञावाक्यार्थलाभ: इत्येवं सर्वार्थसङ्ग्राहकत्वं निगमनवाक्यस्य द्रष्टव्यम् । उक्तविधस्येति ।। `प्रतिज्ञा हेतुगर्भैव' इत्याद्युक्तप्रकारेण हेतुगर्भत्वादिविशेषयुक्तस्येत्यर्थ: । तद्भावभावित्वानुभवादिति ।। पञ्चावयवप्रयोगानन्तरं जायमानत्वानुभवादित्यर्थ: । प्रतिज्ञादीनां हेतुगर्भप्रतिज्ञादीनाम् । प्रकृतोपयोगं दर्शयति- एतेनेति ।। पञ्चावयवनियमस्य आवश्यकत्वाभावप्रतिपादनेनेत्यर्थ: । 
(पां.टि.) न स्फुरतीति ।। तत्प्रत्यायकपदाश्रवणादिति भाव: । प्रतिज्ञाया: पञ्चम्यन्तलिङ्गवचनगर्भत्वस्यानुपपन्नत्वादाह- हेत्वर्थेति ।। तथाऽपि शब्दरूपप्रतिज्ञाया अर्थगर्भत्वमपि कथमित्यत आह- हेत्वर्थविशेषणकेति ।। न चेदमिति ।। तल्लक्षणानाक्रान्तत्वादिति भाव: । अधिकं न्यूनं चैतदिति ।। प्रतिज्ञायामनपेक्षितस्य धूमवानित्यस्योक्तेरपेक्षितस्य हेत्वादेरप्रयोगादधिकं न्यूनं चेदं परोपदेशवाक्यमित्यर्थ: । औषधविशेषार्थत्वमिति ।। अग्निशब्दस्य चित्रमूलकादावपि प्रयोगादिति भाव: । छलेनेति ।। तदभिप्रेतादर्थान्तरकल्पनेन तद्दूषणादिति भाव: । विवादेन प्रश्नवाक्येन वा प्रतिज्ञाविषयसिद्धावपि तत्सिद्धेरभावात् तदुक्तिरयुक्तेत्यत: प्रतिज्ञाशब्दं तद्विषयपरतयाऽनूद्य व्याचष्टे- प्रतिज्ञार्थस्येति ।। प्रतिज्ञाया दृष्टान्तवचनं प्रत्यवयवताया बाधितत्वादाह- सहकारिणीति ।। नन्वेवं परोपदेशस्य द्व्यवयवत्वप्रसङ्ग इत्यत आह- तच्चेति ।। प्रतिज्ञार्थभूतं धर्म्यादिकमित्यर्थ: । किं हेत्वर्थसमुच्चयेनेत्यतस्तदसमुच्चये बाधकमाह- अन्यथेति ।। ननु केवलशब्दस्य व्याप्तिविशेषणत्वे केवलामिति स्त्रीलिङ्गेन भवितव्यम् । केवलमिति तु कथमित्यतोऽस्य क्रियाविशेषणत्वेन व्याप्तिविशेषणत्वाभावान्न तत्प्रसङ्ग इत्याशयेनाह- केवलमितीति ।। साधनं परित्यज्य धात्वर्थमात्रविशेषणं क्रियाविशेषणमित्यर्थ: । न चैवमपि क्रियाया: स्त्रीलिङ्गत्वात्तद्विशेषणत्वात् केवलशब्दे स्त्रीलिङ्गापत्तिरवर्जनीयेति वाच्यम् । `क्रियाव्ययविशेषाणानां क्लबत्वमेकवचनान्तत्वं च वाच्यम्' इति क्लबत्वादिविधानेन तदप्रसङ्गात् । (पां.टि.) केवलं व्याप्तिवचनमाश्रित्य यथा भवति तथेति क्रियाविशेषणत्वोक्त्या लब्धमर्थं दर्शयति- दृष्टान्तोक्तिमप्यनपेक्ष्येति ।। पक्षान्तरेति ।। व्याप्तिवचनाश्रयणेनोपनयस्य व्याप्त्यादिमल्लिङ्गबोधकत्वरूपपक्षान्तरप्रदर्शनार्थमेव व्याप्तिमाश्रित्येत्युक्तम् । न तु व्याप्त्यादिवचनाश्रयणेनैवोपनयस्य व्याप्त्यादिमल्लिङ्गस्मृत्यादिजनकत्वाभिप्रायेणेत्यर्थ: । उक्तनियमाभिप्रायेणैव तदुक्तमिति किं न स्यादित्यत आह- अन्यथेति ।। अन्यथाऽप्युपपत्तेरिति सम्बन्ध: । व्याप्तिवचनानाश्रयणेऽप्युपनयस्य व्याप्त्यादिमल्लिङ्गस्मृत्यादिजनकत्वोपपत्त्योक्तनियमासम्भवान्न नियमाभिप्रायेण तदुक्तिरङ्गीकर्तुं शक्येत्यर्थ: । 
कथमुपनयस्य व्याप्तिवचनानाश्रयणेऽपि व्याप्त्यादिमल्लिङ्गस्मृत्यादिजनकत्वसम्भव इत्यतस्तं दर्शयति- `सिद्धत्वेन प्रतिज्ञाया:' इत्युक्तरीत्येति ।। `प्रतिज्ञाया: प्रतिज्ञार्थस्य साध्यधर्मविशिष्टस्य धर्मिणो विवादत:, पर्वतस्याग्निमत्त्वं कुत इत्यादिप्रश्नवाक्येन वा सिद्धत्वेन बुद्धिस्थत्वेन कारणेन' इत्युक्तरीत्येत्यर्थ: । ततश्च हेतोरिवोपनयस्याप्युक्तरीत्या व्याप्त्यादिमल्लिङ्गस्मृत्यादिजनकत्वं युक्तमिति भाव: । तर्कताण्डवे तु `व्याप्तिमाश्रित्येत्यपि पक्षान्तरमित्युक्त्योपनयस्य व्याप्तिमाश्रित्य व्याप्त्यादिमल्लिङ्गस्मृत्यादिजनकत्ववत् प्रतिज्ञादेरपि व्याप्तिमाश्रित्य व्याप्त्यादिमल्लिङ्गस्मृत्यादिजनकत्वरूपपक्षान्तरमपि सूचितम्' इति वर्णितम् । भावबोधे तु `यथा प्रतिज्ञादीनां हेतुगर्भत्वादिनैकैकधैव व्याप्त्यादिमल्लिङ्गस्मारकत्वादि न तथोपनयस्य । किन्तु भिन्नभिन्नसहकारियोगेनानेकधा तत्स्मारकत्वादीत्येवंरूपपक्षान्तरेत्यर्थ: ।  तदेव विपक्षे बाधकेनोपपादयति- अन्यथेति ।।' इत्युक्तम् । तदसमुच्चये बाधककथनेन तस्यावश्यकत्वं सूचयति- अन्यथेति ।। नियमपदं नात्रार्थपरं किन्तु लक्षणया पञ्चम्यन्ततदुक्तिपरमित्याशयेनाह- यो य इति ।। ततश्च यो धूमवानसावग्निमानिति व्याप्त्युक्तिमात्रस्य कुत: पर्वतोऽग्निमानिति प्रश्नवाक्येन सहान्वयाभावेऽपि यो धूमवानसावग्निमानिति नियमादित्येवंरूपनियमोक्ते: प्रश्नवाक्येनान्वयसत्त्वान्नानुपपत्तिरिति भाव: । तस्मात्तथेति निगमनस्य सर्वार्थसङ्ग्राहकत्वाभावात्तदुक्तिरयुक्तेत्यतस्तस्यात्र निगमनशब्देनाविवक्षितत्वाद्विवक्षितस्य च सर्वार्थसङ्ग्राहकताया: सत्त्वाददोष इति भावेन विवक्षितनिगमनस्वरूपं दर्शयति- अग्निना व्याप्तस्येति ।।
(व्या.टि.) प्रतिज्ञावयवस्य हेत्ववयवगर्भितत्वासम्भवमाशङ्क्य व्याचष्टे- हेत्वर्थेति ।। एवार्थ इति ।। एवस्यार्थ इत्यर्थ: । तदीय इति ।। तच्छब्दस्य `त्यदादीनि च' इति वृद्धसञ्ज्ञायाम् `वृद्धाच्छ:' इति छप्रत्यय इति भाव: । सुस्मूर्षते, स्मरते: सनि `अज्झनगमां सनि' इति दीर्घे `उदोष्ठ्यपूर्वस्य' इत्युत्त्वे `हलि च' इति दीर्घे `ज्ञाश्रुस्मृदृशां सन:' इत्यात्मनेपदे च रूपम्, स्मर्तुमिच्छति । अनुसन्धत्ते परामृशति । जिज्ञासते ज्ञातुमिच्छति वेति । व्याप्त्यादिग्रहाग्रहाभ्यां  वा  व्यवस्थितविकल्प:  ।  नियमवादी शङ्कते- अधिकमित्यादिना ।। ब्रवीतीति ।। ब्रुवो लट ईट् । वाचोयुक्तीनामिति ।। `वाक्दिक्पश्यद्भ्यो युक्तिदण्डहरेष्वलुग्वाच्य:' इत्यलुक्समास: । सांव्यावहारिकत्वेनेति ।। संव्यवहारसिद्धत्वेनेत्यर्थ: । लोकशास्त्रातिक्रमे बाधकमाह- अन्यथेति ।। औषधविशेषेति ।। वैद्यशास्त्रेऽग्निशब्दस्य चित्रमूले प्रसिद्धेरिति भाव: । निगृह्यते पराजीयते । तदेवेति ।। छलमेवेत्यर्थ: । (व्या.टि.) सममिति ।। प्रकरणाद्यनुसन्धाने न्यूनाधिकत्वशङ्काया अप्यनुदयादित्यर्थ: । निपुणतरमेतत् प्रमाणलक्षणे `हेतुगर्भा प्रतिज्ञा केवलाऽपि' इत्यत्रोपपादितम् । एवं `युक्ति: प्रतिज्ञारूपा' इत्युक्तमाक्षिप्य समाहितम् । हेतुरूपेत्येतदाक्षिपति- नन्विति ।। स्मरणादीति ।। ससम्बन्धिकपदार्थस्मरणे सम्बन्धिज्ञानस्य हेतुत्वादित्यर्थ: । प्रतिज्ञापदेन तदर्थो लक्ष्यत इत्याह- प्रतिज्ञार्थस्येति ।। एतदप्युक्तं प्रमाणलक्षणे `सिद्धौ प्रतिज्ञायां हेतुमात्रं च' इति । एवं दृष्टान्तरूपिकेत्येतत् साधयितुं पृच्छति- नन्विति ।। तच्चेति ।।  प्रतिज्ञाऽवयवत्वम् । तत्समुच्चेयं दर्शयति- तेनेति ।। तुशब्देन हेतुगर्भत्वसमुच्चय: कुत इत्यत आह- अन्यथेति ।। सति हेतुगर्भत्वसमुच्चये दृष्टान्तोऽपि भवति व्याप्त्यादिमल्लिङ्गस्मारक इति भाव: । एतदप्युक्तं प्रमाणलक्षणे `दृष्टान्त: सप्रतिज्ञो हेतुगर्भ:' इति । तथोपनयरूपेत्युक्तं दृढयितुं शङ्कते- लिङ्गधर्मिण इति ।। प्रतीतावपीति ।। अपिर्गर्हायाम् । ससम्बन्धिकपदार्थस्मरणे यावत्सम्बन्धिज्ञानं कारणम् । अन्यथा वनस्पतिमात्रप्रत्यक्षे वायुवनस्पतिसंयोगस्मरणापत्तिरित्याशयेनाऽह- साध्यधर्मस्येति ।। व्याप्तिपदोपलक्ष्यमाह- व्याप्तिवचनमिति ।। क्रियाविशेषणमिति ।। केवलमाश्रयणं कृत्वेत्यर्थ: । वर्तते अनुवर्तते । पूर्णत्वादिति ।। आकाङ्क्षया इति शेष: । पक्षान्तरेति ।। उपनयस्य व्याप्त्यादिमल्लिङ्गस्मारकत्वे इति शेष: । एतदभावे कथमुपनयस्य युक्तिस्मारकत्वमित्यत आह- अन्यथेति ।। एतदनुक्तावित्यर्थ: । उपपत्तेरिति ।। स्मारकत्वसम्भवादित्यर्थ: । केवलव्याप्तिवचनस्यासङ्गतत्वादपेक्षितसमुच्चयपरतया तुशब्दं व्याचष्टेप्रतिज्ञार्थेति ।। समुच्चयपरतायामावश्यकतामाहअन्यथेति ।। उक्तेराश्रयणादिति ।। अनेन मूले नियमवचनाश्रयणादिति व्याख्यातं भवति । स्वरूपत इति भावप्रधानं मत्वाऽऽह- सङ्ग्राहकत्वादिति ।। पञ्चाद्यवयवस्येति ।। पञ्चप्रभृत्यवयवस्येत्यर्थ: । प्रयोगा इति ।। हेतुमात्राद्यवयवप्रयोगा इत्यर्थ: । समाहिता इति ।। न्यूनाधिक्यराहित्येनेत्यर्थ: ।
मूलम् - 	विरोधश्च तथाऽधिक्यं न्यूनताऽसङ्गतिस्तथा । 
उपपत्तिदोषा विज्ञेया विरोधश्च स्वतोऽन्यत: ।
जनकस्यात्ययो जाति: स्वस्य वाऽन्यस्य वा भवेत् ।
जनकं प्रमाणमुद्दिष्टं स्वस्यार्थस्य प्रकाशनात् ।
निग्रहा एत एव स्युस्संवादानुक्तिसंयुता: ।।
(तं.मं.) स विरोधो द्विविध: । स्वतो विरोध: स्वव्याहतिनामा । स्वदर्शनविरोधोऽपसिद्धान्ताख्यो वा । अन्यतो विरोध: प्रमाणान्तरविरोध: । जातेश्च विरोध एवान्तर्भाव इत्याह- जनकस्येति ।। प्रमाणत्वेनाभिमतस्य स्वस्य वाक्यस्यान्यस्य प्रमाणस्य वाऽत्ययो विरोधो जातिर्नाम । एतेष्वेव प्रतिज्ञाहान्यादीनां सर्वनिग्रहस्थानानामन्तर्भाव इत्याह- निग्रहा इति ।।
टीका - एवं निर्दोषोपपत्तिरूपेऽनुमाने निरूपिते निर्दोषताया दोषज्ञानाधीनत्वात् के ते उपपत्तिदोषा इत्यपेक्षायामाह- विरोधश्चेति ।। योग्यताविरहो विरोध: । सत्यां सङ्गतावधिकत्वमाधिक्यम् । विवक्षितासम्पूर्तिर्न्यूनता । आकाङ्क्षविरहोऽसङ्गति: । अत्र विरोधोऽसङ्गतिश्चार्थदोषौ । तद्द्वारा शब्दस्यापि । न्यूनता(न्यूनाधि)धिक्ये वचनदोषौ । तद्द्वाराऽर्थस्यापि । अत एवार्थशब्दात्मकत्वेनानुमानविभागकथनप्रस्तावे तथाविभक्ततद्दोषकथनं नासङ्गतम् । 
ननु कालात्ययापदिष्टत्वादयोऽनुमानदोषा: परै: परिगणिता:, तत् कथमेतदित्यतस्तेषामेतेष्वेवान्तर्भावं सूचयितुं विरोधविभागमाह- विरोधश्चेति ।। इति द्विविध इति शेष: । स्वत इति ।। स्ववचनेन स्वक्रियया स्वन्यायेन स्वाभ्युपगमेन चेत्यर्थ: । अन्यत: प्रमाणान्तरेण । एवमन्योऽपि विभाग ऊहनीय: । 
एवं विभागे सति किं लब्धमित्यतो दिक्प्रदर्शनाय जातेरन्तर्भाव: सिद्ध इति सूचयितुं तत्स्वरूपं निरूपयति- जनकस्येति ।। स्वस्य वा जनकस्यान्यस्य वा जनकस्येति सामानाधिकरण्यम् । अत्ययोऽतिक्रमो विरोध: । किं जनकमित्यत आह- जनकमिति ।। स्वस्यार्थस्य प्रकाशनात् स्वविषयप्रतिपादनात् । प्रमाणमिति ज्ञापकत्वमात्रेणोपचार:, स्वव्याहतस्य प्रामाण्यायोगात् । `अन्येष्वपि दृश्यते' इति दृशिग्रहणान्निरुपपदात् प्रादुर्भावार्थाज्जनेरपादाने, ण्यन्ताद्वा कर्तरि डप्रत्यये कृते जमिति ज्ञापकं वाक्यमुच्यते । उपसर्गाश्च क्रियासन्निधाने सति तद्विशेषका भवन्ति । असन्निधाने तु ससाधनां क्रियामाहु:, यथा प्राचार्य:, प्रान्तेवासीति । ततोऽतिरत्ययस्य वाचक: । तथाच जस्य स्वाख्यस्यान्यस्य वा, जनकस्य ज्ञापकस्य, अति:, अत्ययो जातिरित्युक्तं भवति । अन्यच्चात्र स्वक्रिया वा स्वन्यायो वा, अन्यथा कालातीतादेरपि जातित्वप्रसङ्गात् । एवं च स्वव्याहतिर्जाति: सा त्रिविधा, स्ववचनविरोध: स्वक्रियाविरोध: स्वन्यायविरोधश्चेति लभ्यते । तथाच स्वतो विरोधे जातेरन्तर्भाव: सूचितो भवति । एवमन्येषामन्तर्भावो द्रष्टव्य: । 
न केवलमनुमानदोषाणां विरोधादिभिस्सङ्ग्रह:, किन्तु परनिरूपितानां सर्वनिग्रहस्थानानामपीत्याह- निग्रहा इति ।। निग्रहस्थानानि । एत एव विरोधादय: प्रतिज्ञाहान्यादय: । प्रतिज्ञाहान्यादीनां वक्तृदोषाणां कथमर्थवचनदोषेषु विरोधादिष्वन्तर्भाव इत्यत आह- संवादेति ।। विप्रतिपन्नप्रमेयाभ्युपगम: संवाद: । तूष्णीम्भावोऽनुक्ति: । एताभ्यां संयुता विरोधादय: । एतेन प्रत्यभिज्ञाविरोधादिना वर्णानित्यत्वाद्यनुमानदूषणमुपपादितं भवति ।
(र.टि.) नन्वर्थशब्दात्मकत्वेनानुमानविभागस्योक्तत्वात्तद्दोषा अपि `विरोधासङ्गती ह्यार्थे न्यूनाधिक्ये तु वाचिके' इत्येवं विभक्ततया वक्तव्या: । विरोधासङ्गत्योरर्थसम्बन्धित्वं न्यूनाधिक्ययोर्वचनसम्बन्धित्वमनभिधाय व्यामिश्रत्वेन च तदुक्तिरसङ्गतेत्यत आह- अत एवेति ।। चतुर्णामपि दोषाणामुक्तरीत्या द्विविधानुमानसाधारण्यादेवेत्यर्थ: । स्ववचनेनेति ।। स्ववक्तृकवाक्यगतपदावान्तरवाक्ययोस्तदन्तर्गतपदान्तरावान्तरवाक्यान्तरलक्षणस्ववचनेनेत्यर्थ: । एवं स्ववचनविरोध इत्यत्रापि ज्ञातव्यम् । स्वाभ्युपगमेन चेति ।। स्वपूर्वाचार्याङ्गीकारेणेत्यर्थ: । एवमन्योऽपीति ।। हेतुविरोधो द्विविध: असिद्धिरव्याप्तिश्च । दृष्टान्तविरोधो द्विविध: साध्यवैकल्यं साधनवैकल्यं चेत्यादिरूप इत्यर्थ: । अन्यथा स्वरूपासिद्ध्यादेरन्तर्भावो न सिद्ध्येदिति भाव: । सामानाधिकरण्यमिति ।। न तु स्वस्यान्यस्य वा यज्जनकं तस्येति वैयधिकरण्यमित्यर्थ: । ननु प्रकाशनं ज्ञानव्यापारो ज्ञानं वा । उभयथा करणनिष्ठत्वाभावात् कथं ज्ञापकत्वे हेतुत्वेनोच्यत इत्यतो व्याचष्टे - स्वविषयेति ।। ज्ञापकत्वमात्रेणेति ।। स्वव्याहतवाक्यस्यापि ज्ञापकत्वेन तद्रूपगुणयोगेनेत्यर्थ: । दृशिग्रहणादिति ।। अनेन `सप्तम्यां जनेर्ड:' इत्युक्त्वा उपपदविशेषयोगेन तद्विधायक `पञ्चम्यामजातौ' इत्यादिसूत्रवत् सामान्यत उपपदयोगेन डप्रत्ययविधायकस्यास्य सूत्रस्य `अन्येष्वपि' इत्येतावता पूर्णत्वे यद् दृशिग्रहणं करोति पाणिनिस्तेनेदं ज्ञापयति यत्र यत्रोपपदे सत्यसति वा डप्रत्ययकार्यं दृश्यते तत्र सर्वत्र डप्रत्ययो भवति । तथा कारकान्तरेऽपि वाच्ये डप्रत्ययो भवतीत्युक्तं भवति । व्याहतवाक्यस्यार्थजनकत्वाभावादाह- प्रादुर्भावार्थादिति ।। `स्वस्यार्थस्य प्रकाशनात्' इति मूलानुरोधेनैतदिति द्रष्टव्यम् । अन्यथा ज्ञानापेक्षया जनेरुत्पत्त्यर्थत्वोपपत्ते: । ण्यन्ताद्वेति ।। अत्रापि प्रादुर्भावार्थाज्जनेरित्यनुवर्तते । कर्तरि अर्थज्ञापनलक्षणक्रियायाम् । जमिति ज्ञापकमिति ।। जन्यते ज्ञाप्यतेऽर्थोऽस्मादिति वा जनयति ज्ञापयत्यर्थमिदमिति वा जमिति वाक्यमुच्यत इत्यर्थ:। जस्य स्वाख्यस्येति ।। तथा च मूले जनकस्येति कर्तरि षष्ठी । तथा च जेन जनकेन स्वाख्येन स्ववचनेन स्वक्रियया स्वन्यायलक्षणाख्येन वा वाक्यस्य विरोधो जातिरिति भाव: । विरोधादीनां परपराजयादिरूपत्वाभावादाह- निग्रहस्थानानीति ।। निगृह्यते पर एभिरिति व्युत्पत्तेरिति भाव: । 
(रा.टि.) योग्यतेति ।। अन्योन्यान्वय (घटकयोग्यता) विरह इत्यर्थ: । सत्यां सङ्गताविति ।। आकाङ्क्षपूर्तौ सत्यामित्यर्थ: । आकाङ्क्ष्ेति ।। पदानामन्योन्याकाङ्क्षविरह इत्यर्थ: । ननु व्याप्त्यादिमल्लिङ्गरूपानुमानस्यार्थरूपत्वेनाशब्दत्वादर्थदोष एवात्र वक्तव्यो न वचनदोष इत्यत आह- अत एवेति ।। वचनद्वारा अर्थस्यापि दोषत्वादेवेत्यर्थ: । परम्परया दोषरूपस्यात्रोक्तौ का सङ्गतिरित्यत उक्तम्- अर्थशब्दात्मकत्वेनेति ।। `युक्ति: प्रतिज्ञारूपा च' इत्यादिना `त्रियाद्यवयवात्मिकाम्' इत्यादिना च व्याप्त्यादिमल्लिङ्गपरोपदेशरूपार्थशब्दात्मकत्वेन परार्थानुमानविभागकथनप्रस्ताव इत्यर्थ: । एवमन्य इति ।। असङ्गत्यादौ विभाग इत्यर्थ: । स च पद्धत्यादौ व्यक्त: । यद्वा प्रमाणान्तरेणेत्यत्रापि समबलप्रमाणप्रबलप्रमाणेति प्रत्यक्षविरोधानुमानविरोधभेदेन अन्यविरोधविभाग इत्यर्थ: । अथवा प्रतिज्ञाहेतुदृष्टान्तविरोधभेदेन अन्यो विरोधविभाग (रा.टि.) इत्यर्थ: । एतेषामुदाहरणानि लक्षणादिग्रन्थान्तरे व्यक्तानि । स्वान्ययोर्जनकस्येति भ्रमनिरासायाऽह- इति सामानाधिकरण्यमिति ।। स्वस्यार्थस्येत्यस्य व्याख्या- स्वविषयेति ।। यस्य वाक्यस्य विरोध उच्यते तदत्र स्वपदेन गृह्यते । स्वस्य यो विषय: स स्वविषय: । वाक्यनिष्ठत्वलाभाय प्रकाशनादित्यस्य प्रतिपादनादित्यर्थ उक्त: । उपचार: कुत इत्यत आह- स्वव्याहतस्येति ।। स्वेनैव व्याहतस्य विरुद्धस्येत्यर्थ: । जनकस्येत्यादिनोक्तोऽर्थो जातिपदेन कथं लब्ध इत्यत आह- अन्येष्वपीति ।। `सप्तम्यां जनेर्ड:़, `पञ्चम्यामजातौ' इति सूत्रद्वयेन सप्तम्याद्युपपदे जनेर्डप्रत्ययं विधायान्येष्वपि प्रातिपदिकेषु निरुपपदेष्वपि डप्रत्ययो दृश्यत इत्युक्तत्वाद् दृशिग्रहणादित्युक्तम् । प्रादुर्भावार्थादिति ।। `जनी प्रादुर्भावे' इति धातुपाठादिति भाव: । अपादान इति ।। `अपादाने पञ्चमी' इत्युक्ते: जायते ज्ञायतेऽस्मादित्यर्थे डप्रत्यय इत्यर्थ: । जनयतीति जनकं न तु जायत इति । अतो जनक इत्यर्थलाभायाऽह- ण्यन्ताद्वेति ।। तथाच जन् णि ड इति स्थिते `चुटू' इति डकारव्यञ्जनस्य, `णेरनिटि' इति णिप्रत्ययस्य, `डित्यभस्यापि टिलोप:' इत्यन् इत्यस्य च लोपे कृदन्तत्वेन `कृत्तद्धितसमासाश्च' इति प्रातिपदिकसञ्ज्ञायां स्वाद्युत्पत्तौ जमिति रूपमिति भाव: । नचात्र णिचि परत: `अत उपधाया:' इत्युपधावृद्धि: शङ्क्या । टिलोपेन तस्यापि लोपात् । अतिरित्यनेन अत्यय इत्यर्थलाभप्रकारमाह- उपसर्गाश्चेति ।। तद्विशेषका इति ।। अर्थान्तरापादका इत्यर्थ: । अतिशेतेऽनुभवति प्रतिष्ठत इत्यादौ तथा दृष्टेरिति भाव: । यद्वा प्रभवतीत्यादौ प्रकृष्टत्वाद्यतिशयाधायका इत्यर्थ: । ससाधनामिति ।। कतृर्करणादिरूपं साधनं निमित्तं प्रत्ययोत्पत्तौ यस्या: क्रियाया: सा ससाधना, तामित्यर्थ: । `यो व्यतीरवीविपत् । यो व्यतीरभाणयत्' इत्यादौ विशेषेणाधिकानित्यर्थदर्शनादिति भाव: । प्राचार्य इति ।। `प्रादयो गताद्यर्थे प्रथमया' इति समासेन प्रगत आचार्य: प्राचार्य: प्रगतोऽन्तेवासी प्रान्तेवासीत्यत्र प्रेत्युपसर्ग: कतृर्साधनप्रत्ययान्तगमनक्रियां वक्ति यथा, तथाऽत्रापि `इण् गतौ' इति क्रियां भावसाधनयुक्तां वक्तीत्यर्थ: । तत इति ।। उपसर्गाणां ससाधनक्रियावाचित्वस्यापि सत्त्वादित्यर्थ: । उभयत्रापि जस्येत्यस्यार्थो- ज्ञापकस्येति ।।
ननु स्वस्य ज्ञापकस्यात्ययो विरोध: स्वेनैवेति व्यक्त: । अन्येन स्वस्य जस्यात्यय इत्यत्र अन्यत्किं प्रत्यक्षादि: प्रमाणान्तरं वा ततोऽन्यद्वेत्यत आह- अन्यच्चात्रेति ।। कुत एवमित्यत आह- अन्यथेति ।। अन्यपदेन प्रमाणान्तरग्रहणे सति प्रबलप्रमाणविरोध: कालातीत:, समबलप्रमाणविरोध: सत्प्रतिपक्ष इति तयोरपि जात्युत्तरत्वापत्त्या अनुमानदोषत्वेन सदुत्तरता न स्यादिति भाव: । उदाहरणमेतेषां पद्धत्यादौ व्यक्तम् । त्रयाणां जातित्वे सङ्ग्राहकं धर्मं वदन् फलितमाह- एवं चेति ।। अस्त्वेवं जातिस्वरूपं क्वान्तर्भावोऽस्या इत्यत आह- तथाचेति ।। जातेरुक्तरूपत्वे सति `विरोधश्च स्वतोऽन्यत:' इत्युक्तस्वतोविरोध इत्यर्थ: । अन्येषामिति ।। परोक्ताशेषानुमानदोषाणामित्यर्थ: । स च व्यक्तोऽन्यत्रेति भाव: । शङ्कते- प्रतिज्ञेति ।। एताभ्यां संयुता इति ।। द्वावर्थदोषौ द्वौ वचनदोषौ द्वौ पुरुषदोषौ । तथाच परोक्तार्थवचनपुरुषदोषाणां यथायोगं तेष्वन्तर्भाव इति भाव: । एतेनेति ।। विरोधविभागकथनेन । अन्यतो विरोध इत्युक्त्या प्रतिज्ञाविरोधस्याप्यन्यत इत्यनेन प्राप्तत्वादुपपादितमित्यर्थ: । इति युक्तिदोषोक्ति: ।
(श्री.टि.) तद्द्वारेति ।। अर्थस्य दुष्टत्वे तत्प्रतिपादकशब्दस्यापि दुष्टत्वादिति भाव: । तद्द्वारेति ।। वचनस्य दुष्टत्वे तत्प्रतिपादितार्थस्यापि दुष्टत्वादिति भाव: । ननु द्विविधमनुमानं स्वार्थं परार्थं चेत्यर्थशब्दात्मकत्वेनानुमानविभागस्योक्तत्वात्तद्दोषा अपि `विरोधासङ्गती ह्यार्थे न्यूनाधिक्ये तु वाचिके' इत्येवं विभक्ततया वक्तव्यम् । तथाच विरोधासङ्गत्योरर्थसम्बन्धित्वं न्यूनाधिक्ययोर्वचनसम्बान्धत्वं मनसि निधाय `विरोधश्च तथाऽऽधिक्यम्' इत्यर्थवचनदोषयोर्न्यूनतासङ्गतिरिति वचनार्थदोषयोश्च व्यामिश्रतयोक्ति: कुत इत्यत आह- अत एवेति ।। चतुर्णामपि दोषाणामुक्तरीत्या द्विविधानुमानसाधारण्यादेवेत्यर्थ: । अर्थेति स्वार्थानुमानम्, तत्र शब्दप्रयोगाभावात् । शब्देति परार्थानुमानम् । तथा विभक्तेति ।। अर्थशब्दात्मकत्वेन विभक्तेत्यर्थ: । तद्दोषकथनम् अर्थशब्दात्मकानुमानदोषकथनम् । स्ववचनेनेति ।। एकस्मिन्नेव वाक्ये पदयोरवान्तरवाक्ययोर्वा परस्परं विरोध: स्ववचनविरोध: । यथा मे माता वन्ध्या इति तदुदाहरणम् । स्वक्रियाविरोधो मूकोऽहमिति । मेयं मानसापेक्षं न भवतीति स्वन्यायविरोध: । स्वपूर्वाचार्याङ्गीकारेण विरोध: स्वाभ्युपगमविरोध: । पूर्वाचार्यवचनस्यापि स्वेनाङ्गीकृतत्वात् । अपसिद्धान्त इति यावत् । यथा मीमांसकस्येश्वराभ्युपगम इति द्रष्टव्यम् । इदं च न साक्षाद्विरोधविभागकथनपरम् । किं नाम? विरोधप्रभेदरूपो यस्स्ववाक्यविरोध: तत्प्रभेदरूपा या जातिस्तद्विभागकथनपरमित्यवधेयम् । एवमन्योऽपीति ।। हेतुविरोधादिविभाग इत्यर्थ: । इयमत्र विभागपरिशुद्धि: । विरोधस्तावद् द्विविध:; समयबन्धप्रश्नस्वपक्षसाधनादिरूपकथासाधारणोऽनुमानमात्रनिष्ठश्चेति । अनुमानविरोधस्त्रिविध:, प्रतिज्ञाहेतुदृष्टान्तविरोधभेदेन । प्रतिज्ञाविरोधोऽपि द्विविध: प्रमाणविरोध: स्ववाक्यविरोधश्चेति । प्रमाणविरोधोऽपि द्विविध:, प्रबलप्रमाणविरोधस्समबलप्रमाणविरोधश्चेति । स्ववाक्यविरोधोऽपि द्विविध:, अपसिद्धान्तो जातिरिति । जातिस्त्रिविधा स्ववचनविरोधस्स्वक्रियाविरोधस्स्वन्यायविरोधश्चेति । हेतुविरोधोऽपि द्विविध:, स्वरूपासिद्धिख्याप्तिश्चेति । अव्याप्तिस्त्रिविधा, साध्येन सम्बन्धस्तदभावेनापि सम्बन्ध: साधारणानैकान्तिक इति यावत् । साध्यसम्बन्धाभावे सति तदभावेनैव सम्बन्धो विरुद्ध इति यावत् । उभयसम्बन्धाभावोऽसाधारणानैकान्तिक इति यावदिति । दृष्टान्तविरोधोऽपि द्विविध: साध्यवैकल्यं साधनवैकल्यं चेति ।
।। जातेरन्तर्भाव: सिद्ध इति ।। प्रतिज्ञाविरोधप्रभेदरूपस्ववाक्यविरोध इति शेष: । सामानाधिकरण्यमिति ।। स्वाख्यजनकस्य अन्यरूपजनकस्येति सामानाधिकरण्यं न तु स्वस्य यज्जनकं तस्य अन्यस्य यज्जनकं तस्येति वैयधिकरण्यमित्यर्थ: । ननु प्रकाशनं ज्ञानव्यापारो ज्ञानं वा, उभयथा करणनिष्ठत्वाभावाद्वाक्यस्य ज्ञापकत्वे कथमयं हेतु: स्यादित्यत आह- स्वविषयप्रतिपादनादिति ।। उपचार इति ।। स्वव्याहतवाक्यस्यापि ज्ञापकत्वेन प्रमाणभूतवाक्यस्वव्याहतवाक्ययोर्ज्ञापकत्वरूपगुणयोगादित्याशय:। उपचारे बीजं स्वयमेव दर्शयति- स्वव्याहतस्येति ।। ननु जातिरित्यत्र जशब्देन ज्ञापकं वाक्यम् अतीत्यनेनात्ययश्च कथं लभ्यत इत्यतस्तद्दर्शयति- अन्येष्वपीत्यादिना ।। `जनी प्रादुर्भावे' प्रादुर्भावो विषयप्रकाशनं विषयप्रतिपादनमिति यावत् । एवं च प्रादुर्भा(श्री.टि.) वार्थाज्जनेरपादाने जन्यते ज्ञाप्यतेऽर्थोऽस्मादित्यपादानविवक्षायां डप्रत्यये डित्त्वविधानसामर्थ्यादभस्यापि टिभूतान्  इत्यस्य  लोपे ज् अ जेति ज्ञापकं वाक्यं जन्यते ज्ञाप्यतेऽर्थो यस्मादिति व्युत्पत्त्योच्यते । ननु कथमेतत्? `सप्तम्यां जनेर्ड:' सप्तम्यन्त उपपदे जनेर्धातोर्डप्रत्यय: स्यात् । यथा पङ्के जातं पङ्कजम् । `पञ्चम्यामजातौ' जातिवर्जे पञ्चम्यन्ते उपपदे जनेर्डस्स्याद्भूते, पदम्ाज्जात: पदम्ज इति । अजातौ किम् अश्वाज्जातो अश्वज: इति नैव भवति । `अन्येष्वपि दृश्यते' अन्येष्वप्युपपदेषु सत्सु जनेर्डो दृश्यते । यथा द्विर्जायते इति द्विज इति । एवं सूत्रत्रयेण सोपपदजनिधातोरेव डप्रत्ययविधानात् प्रकृते च जनेर्निरुपपदत्वात् कथमत्र डप्रत्ययप्राप्तिर्येन जमिति रूपं स्यादित्यत उक्तम्- अन्येष्वपि दृश्यत इति दृशिग्रहणान्निरुपपदादिति ।। अयमर्थ: । यद्यत्र सोपपदजनिधातोरेव डप्रत्ययोऽभिप्रेत: स्यात्तदा अन्येष्वपीति सूत्रे दृशिग्रहणं व्यर्थं स्यात् । अन्येष्वपीत्येतावतैव विवक्षितार्थसिद्धे: । `पञ्चम्यामजातौ' इत्यत्रेव अत्रापि जनेर्डप्रत्यय इत्यस्यानुवृत्तिसम्भवात् । अतो `व्यर्थं सत्किञ्चिदिष्टं ज्ञापयति' इति न्यायेन दृशिग्रहणसामर्थ्याद्यत्र यत्रोपपदे सत्यसति च डप्रत्ययकार्यं दृश्यते तत्र सर्वत्र डप्रत्ययो भवतीति ज्ञायते । अतोऽत्र निरुपपदजनिधातोरेव डप्रत्यये जमिति रूपं युक्तमिति भाव: । प्रकारान्तरमप्याह- ण्यन्ताद्वा कर्तरीति ।। अत्र निरुपपदात्प्रादुर्भावार्थाज्जनेरित्येतावदनुवर्तते । तथा च `जनी प्रादुर्भावे' अस्माण्णिच्, तस्य च `णेरनिटि' इति लोपे जनिधातुर्णिजन्तस्तस्मादर्थज्ञापनलक्षणक्रियायां कर्तर्यभिधेये सति डप्रत्यये टिलोपे जनयति ज्ञापयत्यर्थमिति व्युत्पत्त्या जमिति ज्ञापकं वाक्यमुच्यत इत्यर्थ: । 
ननु तथाऽप्यतीत्युपसर्गस्य अत्यय इत्यर्थप्रदर्शनमयुक्तम् । उपसर्गाणां क्रियागतविशेषप्रकाशकत्वात् । प्रकृते च क्रियासमभिहाराभावेन तदयोगादित्यत आह- उपसर्गाश्चेति ।। तद्विशेषका इति ।। क्रिया धात्वर्थ: तद्विशेषका इत्यर्थ:, यथा प्रजयतीत्यादौ प्रादय: `धातावेव विलीनोऽर्थ उपसर्गेण काश्यते । प्रहाराहारसंहारविहारपरिहारवत्' इति वचनात् । ससाधनामिति ।। कारकगतामित्यर्थ: । यथा प्राचार्य:, प्रान्तेवासीत्यादौ प्रादिरुपसर्ग आचार्यादिरूपकतृर्कारकगतां गमनक्रियामेव वक्ति । तथा च प्रगत आचार्य आचार्यस्य गमनं जातमित्यर्थ: । एवमन्तेवासिनोऽपि गमनं जातमित्यर्थ: । ननु प्रगत आचार्य इत्यत्र गत इति कर्तारमपि वक्तीति प्रतीयते इति चेत्सत्यं कतृर्सम्बन्धं विहाय केवलक्रियामात्रस्य प्रदर्शयितुमशक्यत्वादेव तथा प्रदर्शनम् । न तु कर्तारमपि वक्तीत्याशयेनेति ध्येयम् । तत: किं प्रकृत इत्यत आह- तत इति ।। प्रकृते क्रियासन्निधानाभावादित्यर्थ: ।  अत्ययस्येति  ।।  कतृर्भूतवाक्यनिष्ठविरोधरूपक्रियया इत्यर्थ: । जस्य स्वाख्यस्येत्यादि । कर्तरि षष्ठी । स्वाख्येन जनकेन अन्येन वा जनकेनेत्यर्थ: । स्वक्रिया स्वन्यायो वेति ।। न तु प्रमाणान्तरमित्यर्थ: । तथा च जेन जनकेन स्वाख्येन स्ववचनेन स्वक्रियास्वन्यायलक्षणान्येन वा वाक्यस्यातिरत्ययो विरोधो जातिरुच्यत इति भाव: । ननु `अन्यच्चात्र स्वक्रिया स्वन्यायो वा' इति कुतो व्याख्यायते । अन्यदित्यनेन प्रमाणान्तरं गृहीत्वा तद्विरोधो जातिरिति कस्मान्नोच्यत इत्यत आह- अन्यथेति ।। अन्यदिति प्रमाणान्तरं गृहीत्वा तद्विरोधस्य जातित्वाभिधाने कालातीतसत्प्रतिपक्षयोरपि जातित्वप्रसङ्ग इत्यर्थ: । ननु `जनकस्यात्ययो जाति:' इत्यनेन (श्री.टि.) स्ववचनविरोध: स्वक्रियाविरोध: स्वन्यायविरोधश्च जातिरित्युक्तं स्यात् । तथा चाननुगम इत्याशङ्क्य सामान्यलक्षणं वदन् मूलं विभागकथनपरतया योजयति- एवं चेति ।। `जातिमाहुरथान्ये तु स्वव्याघातकमुत्तरम्' इति कारिकानुसारेणाऽह- स्वव्याहतिर्जातिरिति ।। `जातेरन्तर्भाव: सिद्ध इति सूचयितुं तत्स्वरूपं निरूपयति' इत्युक्तम् । अनेन कुत्रान्तर्भाव: सूचित इत्यत आह- तथा च स्वतो विरोध इति ।। प्रतिज्ञाविरोधप्रभेदरूपे स्ववाक्यविरोध इत्यर्थ: । अन्येषां हेत्वाभासानाम् । तत्र असिद्धविरुद्धसाधारणानैकान्तिकासाधारणानैकान्तिकानां हेतुविरोधेऽन्तर्भाव: । बाधसत्प्रतिपक्षयो: प्रमाणविरोध इत्यादि द्रष्टव्यमित्यर्थ: । ननु विरोधादीनां परपराजयरूपत्वाभावादेत एव निग्रहा इति परपराजयरूपनिग्रहत्वं कथमुच्यत इत्यत आह- निग्रहस्थानानीति ।। परपराजयनिमित्तानीत्यर्थ: । तथा च निगृह्यते पराजीयते एभिरिति व्युत्पत्त्या निग्रहशब्देन निग्रहस्थानान्युच्यन्त इत्यर्थ: । `अखण्डिताहङ्कृतिना पराहङ्कारखण्डनम् । निग्रहस्तन्निमित्तस्य निग्रहस्थानतोच्यते' इति कारिकावचनादिति भाव: । प्रकृतोपयोगं दर्शयति- एतेनेति ।। विरोधस्यानुमानदूषणत्वकथनेनेत्यर्थ: । तथा च विरोधस्यानुमानदूषणत्वाभावात्प्रत्यभिज्ञाविरोधेन वर्णानित्यत्वानुमानं कथं दूषितमिति शङ्काऽनवकाश: । प्रत्यभिज्ञाविरोधो हि प्रबलप्रमाणविरोध: । स चानुमानविरोधप्रभेदभूतो य: प्रतिज्ञाविरोध: तत्प्रभेदभूतो य: प्रमाणविरोधस्तत्प्रभेदभूत: । एवं च तद्विरोधकथनेनानुमानदूषणं युक्तमिति भाव: । 
(पां.टि.) योग्यताविरह इति ।। साधनाभिमतस्यार्थस्य साध्याभिमतेनार्थेन सम्भावितप्रतीतिकस्यापि साध्यसाधनभावस्य बाधलक्षणमयोग्यत्वमित्यर्थ: । नन्वेवं सति सिद्धसाधनताऽपि विरोध एव स्यात् । न हि सिद्धस्य साध्यता सम्भवति । न चास्त्विति वाच्यम् । तथा सति `सिद्धसाधकोऽसङ्गत:' इति स्ववचनविरोधात्, इति चेन्न । सति साकाङ्क्ष्त्वेऽन्वयायोग्यत्वं विरोध: । न च सिद्धसाधनस्य साकाङ्क्ष्ताऽस्तीति नासौ विरोधेऽन्तर्भवतीति भाव: । सत्यां सङ्गताविति ।। सत्यामाकाङ्क्षयामित्यर्थ: । आकाङ्क्ष्तिस्याप्यन्येन कृतकार्यस्य प्रयोगोऽधिकमित्यर्थ: । नित्यत्वानित्यत्वविप्रतिपत्तौ वर्णात्मक: शब्दो नित्यो गुणश्चेत्यादौ अनित्यत्वप्रतिज्ञयैव कृतकार्येऽर्थान्तरेऽतिव्याप्तिवारणाय अन्येन कृतकार्यस्येत्युक्तम् । विवक्षितेति ।। अवश्यवक्तव्यस्य एकदेशावचनविशिष्टमेकदेशवचनमित्यर्थ: । अधिकापेक्षयैकदेशवचनत्वात्सम्पूर्णप्रयोगेऽतिव्याप्तिवारणायावश्यवक्तव्यस्येत्युक्तम् । सम्पूर्णप्रयोगे एकदेशवचनस्यापि भावादतिव्याप्तिरित्यत उक्तम् । एकदेशावचनविशिष्टमिति ।। अनुक्तावतिव्याप्तिवारणाय एकदेशवचनमित्युक्तम् । आकाङ्क्षविरह इति ।। प्रतिज्ञाविषये आकाङ्क्षलक्षणसम्बन्धविरह इत्यर्थ:  । अर्थदोषाविति ।। साक्षादुपपत्तित्वाभिमतार्थदोषावित्यर्थ: । परार्थानुमानसाधारण्यार्थमाह- तद्द्वारेति ।।  दुष्टार्थप्रतिपादकवचनस्यापि तेन दोषेण दुष्टत्वादित्यर्थ: । न्यूनेति ।। द्वन्द्वान्ते श्रूयमाणस्य भावशब्दस्य प्रत्येकमभिसम्बन्धान्न्यूनत्वाधिकत्वे इत्यर्थ: । वचनदोषाविति ।। साक्षादिति शेष: । परार्थानुमान एव तद्दर्शनादिति भाव: । तद्द्वारेति ।। वचनदोषात्तत्प्रतिपादितोपपत्तेरपि दुष्टत्वादिति भाव: । नन्वर्थशब्दात्मकत्वेनानुमानविभागस्योक्तत्वात्तद्दोषाणामपि `विरोधा(पां.टि.) सङ्गती ह्यार्थे न्यूनाधिक्ये तु वाचिके' इत्येवं विभक्ततया वक्तव्यत्वाद्विरोधासङ्गत्योरार्थत्वं न्यूनाधिक्ययोर्वचनसम्बन्धित्वमनभिधाय व्यामिश्रतया तत्कथनमसङ्गतमित्यत आह- अत एवेति ।। साक्षात्परम्परासाधारण्येन चतुर्णामपि द्विविधानुमानदोषत्वादेवेत्यर्थ: । स्वत इति स्ववचनेनेत्यादि ।। अनेन स्वेनेति स्वत इति मूले आद्यादित्वात्तृतीयान्तात्तसिरित्युक्तं भवति । प्रमाणान्तरेणेति ।। अनेनान्येनेत्यन्यत इति तृतीयान्तादेव तसिरित्युक्तं भवति । एवमिति ।। प्रबलप्रमाणविरोध: समबलप्रमाणविरोधश्चेति प्रमाणविरोधविभाग:, असङ्गतिरप्यनेकविधेति तद्विभागश्च द्रष्टव्य इत्यर्थ: । स्वस्य यज्जनकं तस्येति, अन्यस्य यज्जनकं तस्येति च व्यधिकरणषष्ठीत्वभ्रमनिरासायाह- स्वस्य वा जनकस्येति ।। मुख्यत्वे बाधकमाह- स्वव्याहतस्येति ।। ननु `सप्तम्यां जनेर्ड:' इत्यादिना सोपपदादेव जनेर्डप्रत्ययविधानादत्र च पङ्कजादाविव सोपपदत्वाभावात् कथं निरुपपदाज्जनेर्डप्रत्यय इत्यत आह- अन्येष्वपीति ।। यद्यप्यत्रापिशब्दस्य सर्वोपाधिव्यभिचारार्थताया वृत्त्यादौ स्थिते:, अपिशब्दबलादेव निरुपपदात् प्रादुर्भावार्थाज्जनेर्डप्रत्यय इत्येव वक्तुमुचितम् । तथाऽपि दृशिग्रहणस्य तत्र प्राप्तातिप्रसङ्गपरिहारार्थत्वस्य तत्रैव सिद्धे: केवलेन तेन तदसिद्धिरित्यभिप्रेत्य तदुक्तमिति द्रष्टव्यम् । अपादान इति  ।।  जायतेऽस्मादित्यपादाने प्रादुर्भावार्थाज्जनेर्डप्रत्यये डित्त्वाि(क्त्श्)लोपे जमिति ज्ञापकं वाक्यमुच्यत इति सम्बन्ध: । ण्यन्ताद्वा कर्तरीति ।। अन्तर्णीतण्यर्थात् प्रादुर्भावार्थाज्जनेर्जनयति ज्ञापयतीति कर्तरि डप्रत्यये डित्त्वाि(क्त्श्)लोपे जमिति ज्ञापकं वाक्यमुच्यत इति सम्बन्ध: । 
नन्वस्तु जमित्यनेन ज्ञापकस्य स्वस्यान्यस्य वा लाभस्तथापि न अतिरित्यनेनात्ययस्य लाभ: सम्भवति । अतेरुपसर्गतया क्रियागतातिशयद्योतकत्वस्य व्युत्पन्नत्वेन क्रियासन्निधाने तद्गतातिशयद्योतकत्वेऽपि प्रकृते तदसन्निधानेन तद्गतातिशयद्योतकत्वासम्भवादित्यतो नायमस्ति नियमो य उपसर्गा: क्रियागतातिशयद्योतका एवेति । तथा सति प्राचार्य: प्रान्तेवासीत्यादौ क्रियाया असन्निधानेन तद्गतातिशयसमर्पकत्वासम्भवप्रसङ्गात् । यत्र क्रियासन्निधानं तत्रैव । यत्र त्वसन्निधानं तत्र सातिशयक्रियावाचका एवेत्यतोऽत्र अतेरत्ययवाचकत्वोपपत्तेर्युक्तोऽनेनात्ययस्य लाभ इत्याह- उपसर्गाश्चेति ।। स्वन्यायो वेति ।। प्रागुक्त: स्वाभ्युपगमस्तु स्ववाक्यविरोधीयापसिद्धान्तरूपद्वितीयकोटिघटक इति नेहोक्त इति ज्ञेयम् । ननु `विरोधश्च स्वतोऽन्यत:' इत्यत्रेव अन्यशब्दस्य  प्रमाणान्तरपरत्वमेवास्तु  किं स्वक्रियादिमात्रपरत्वाश्रयणेनेत्यत आह- अन्यथेति ।। एवमिति ।। अन्येषां बाधसत्प्रतिपक्षादीनां यथायोग्यं प्रमाणविरोधादावन्तर्भावो वाच्य इत्यर्थ: । तूष्णीम्भाव इति ।। परबोधनार्थं वक्तव्यस्यावचनमित्यर्थ: । 
(व्या.टि.) दोषज्ञानेति ।। अभावज्ञाने प्रतियोगिज्ञानस्य सामान्यसामग्रीत्वादिति भाव: । मूले चतथाशब्दौ परस्परसमुच्चये । उद्देशक्रमेण विरोधादीन् लक्षयति- योग्यतेत्यादिना ।। आधिक्यस्यानाकाङ्क्ष्तिाभिधानरूपत्वेनासङ्गतावन्तर्भाव: स्यादित्यत आह- सत्यामिति ।। साकाङ्क्ष्त्वेऽप्यन्येन कृतकार्यत्वात्तद्वचनं दोषान्तरमिति भाव: । असम्पूर्तिर्वचनेनेति शेष: । अत्रोपपत्तिदोषा इति सामान्योक्त्या साक्षाद्दोषत्वभ्रान्तिं वारयितुं (व्या.टि.) विविनक्ति- अत्रेति ।। ननूपपत्तिदोषप्रश्ने तद्वचनदोषनिरूपणमसङ्गतमित्याशङ्क्योपपत्तेरपि परार्थाया अर्थशब्दात्मकत्वात् तथाविभक्ततद्दोषनिरूपणमपि नासङ्गतमित्याह (त्यत आह)- अत एवेति ।। स्वार्थपरार्थभेदेनार्थशब्दात्मकत्वेनेत्यपरे । एतेषु विरोधादिषु । इतीति ।। प्रतियोगिद्वैविध्येनेत्यर्थ: । स्वत इत्यत्र स्वशब्देनाऽत्मीयवाचकेन वचनक्रियान्यायाभ्युपगमाश्चत्वारो विरोधप्रतियोगितयोपादीयन्त इत्याशयेन व्याचष्टे- स्वत इति ।। विरोधप्रतियोग्यन्यपदार्थमाह- प्रमाणान्तरेणेति ।। यथोक्तं प्रमाणलक्षणे - `विरोधो मानस्ववाक्याभ्याम्' इति । प्रमाणान्तरविरोधादेवमप्यवान्तरविभागो विज्ञेय इत्याह- एवमन्योऽपीति ।। ऊहनीय इति ।। `प्रतिज्ञाहेतुदृष्टान्तभेदेन' इति प्रमाणलक्षणानुसारेणेति शेष: । दिक्प्रदर्शनायेति ।। जात्यन्तर्भाववदशेषनिग्रहान्तर्भावसूचनायेत्यर्थ: । सामानाधिकरण्यमिति ।। स्वान्यपदाभ्यां जनकपदस्येत्यर्थ: । सामानाधिकरण्यं तु भिन्नप्रवृत्तिनिमित्तानामेकस्मिन्नर्थे वृत्ति: । अन्वयं दर्शयति- स्वस्येति ।। स्वरूपस्येत्यर्थ: । मूले स्वस्यार्थस्येति व्यधिकरणं मत्वा व्याचष्टे- विषयेति ।। उपचारे बीजमाह- ज्ञापकत्वमात्रेणेति ।। मुख्ये बाधकमाह- स्वव्याहतस्येति ।।
ननु `सप्तम्यां जनेर्ड:' इति `पञ्चम्यामजातौ' इति वा सत्युपपदे कर्तरि डविधानात् कथं निरुपपदाज्जनेर्डप्रत्ययान्तपदप्रयोग इत्यतोऽपादाने कर्तरि च डं  साधयति- अन्येष्वपीति ।। श्रुतसप्तम्याद्यन्योपपदेषु द्विजादिपदेषु, अनुपपदेषु `अकृष्या(दि)असेधादपसदम्नोजा:' इत्यादिषु दर्शनादत्रापि निरुपपदाड्डप्रत्ययो निष्प्रत्यूह एवेति भाव: । अपादान इति कर्तरीति च व्युत्पत्तिप्रकारं दर्शयति- प्रादुर्भावार्थाज्जनेरिति ।। जायते प्रादुर्भवत्यस्मादिति व्युत्पन्नोऽयं जशब्दोऽपादानसाधन:, जनयति प्रादुर्भावयतीति व्युत्पत्त्या कतृर्साधनोऽयं जशब्द इति भाव: । ण्यन्तादिति ।। अन्तर्णीतण्यर्थादित्यर्थ: । अन्यथा णिलोपस्य स्थानिवद्भावेन टिलोपानापत्तेरिति भाव: । ननूपसर्गाणां सन्निहितधात्वर्थातिशयकत्वस्यार्थान्तरद्योतकत्वस्य वा प्रजयत्यनुभवतीत्यादौ दर्शनेन केवलस्यातीत्यस्य नैरर्थक्येन कथं तेन समासोऽत्यय इत्यर्थकथनं वा कथमित्यत आह- उपसर्गाश्चेति ।। क्रियासन्निधाने क्रियावाचकधातुसहपाठेत्यर्थ:, यथा प्रजयन्तीति । ससाधनामिति ।। साधनं प्रत्ययोत्पत्तौ निमित्तं कतृर्कर्मभावादि, तद्युतमित्यर्थ: । प्रकृते भावयुतत्वम् । तच्च सिद्धावस्थोपेतत्वम् । उपसर्गत्वव्यवहारश्च क्रियायोगदशाभिप्रायक: । प्रकृते क्रियायोगाभावात् । अन्यथा कुगतिसूत्रे प्रादिग्रहणं च व्यर्थमित्यवधेयम् । निगमयति- तत इति ।। किमत्रान्यदन्यो वेत्यत आह- अन्यच्चेति ।। अत्रेत्यनेन न पूर्वत्रेव प्रमाणान्तरमिति भाव: । कुतो नेत्यत आह- अन्यथेति ।। प्रमाणविरोधस्याप्यत्र परिग्रह इत्यर्थ: । निर्गलितं दर्शयति- तथा चेति ।। ननु प्रमाणलक्षणादिनाऽस्य विरोध: । तत्र जाते: स्ववाक्यविरोधेऽन्तर्भाव उक्त: । अत्र तु स्वविरोधे, (न) तत्र जातित्वेनैकाकृता: स्ववचनविरोधादयस्त्रय: । अत्र तु विविक्ता: । अपसिद्धान्तस्तत्रोक्त: । अत्र तु स नोक्त:। स्वाभ्युपगमविरोधश्चोक्त इति चेन्न । स्ववाक्यविरोधपदस्य स्वविरोधपरत्वात् । `विरोधश्च स्वतोऽन्यत:' इति स्वशब्दार्थत्वकथनाय विवेक: । एकाकरिष्यति च `स्वव्याहति:' इति । अपसिद्धान्तस्वाभ्युपगमविरोध(व्या.टि.) पदयोरनतिभिन्नार्थत्वमिति । ननु कथमेवं जात्यन्तर्भावसिद्ध्या परोदीरिताशेषदोषान्तर्भावादिकं प्रदर्शितमित्यत आह- एवमन्येषामिति ।। यथायथमन्यविरोध इति शेष: `प्रमाणविरुद्धार्था प्रतिज्ञा प्रतिज्ञाविरोध:' इति प्रमाणलक्षणानुसारेण कालातीतादीनां प्रमाणविरोधादिष्वन्तर्भावो द्रष्टव्य इत्यर्थ: । निग्रहस्थानानीति ।। अनेन  मूले निग्रहा इत्यायुघृर्तमितिवदुपचार इत्युक्तं भवति  ।  निगृह्यन्ते अनेनेति करणे `ग्रहवृदृ' इत्यबन्तं वा । अर्थवचनदोषेष्विति ।। अत्र द्वन्द्वान्ते श्रुतदोषपदमुभयत्र बुद्ध्या सम्बध्यार्थदोषौ च वचनदोषाश्च तेष्विति विग्रहो द्रष्टव्य: । अस्योपयोगं दर्शयति- एतेनेति ।। इत्युपपत्तिदोषनिरूपणवाद: । 
मूलम् - 	अर्थत: प्राप्तिरेवार्थापत्तिरित्यभिधीयते ।
दृष्द्वा सदृशमेवान्यं पूर्वदृष्टे तु वस्तुनि ।
एतत्सदृशताज्ञानमुपमानं प्रकीर्तितम् । 
अभावस्य परिज्ञानं द्विविधं समुदाहृतम् ।
एकं तत्रानुभवतो योग्यस्यानुपलब्धित: ।
द्वितीयमपि विज्ञेयं सुखाद्ये च घटादिके ।।
(त.मं.) अर्थापत्त्यादीनां लक्षणमाह- अर्थत इति ।। जीवन् देवदत्तो गृहे नास्तीति निश्चये सति गृहाभावान्यथानुपपत्त्या बहिरस्तीत्यर्थत: प्राप्तिरेव । गोसदृशगवयदर्शनाद् गवयसदृशो गौरिति ज्ञानमुपमानमुदाहरन्ति ।
टीका - नन्वर्थापत्त्यादीन्यपि प्रमाणानि सन्ति । तानि किमिति न व्युत्पाद्यन्त इत्यतस्तेषामत्रैवान्तर्भावादिति वक्तुमज्ञातस्वरूपस्यान्तर्भावो दुर्ज्ञान इति तत्स्वरूपं ज्ञापयन् अर्थापत्तिं तावद् दर्शयति- अर्थत इति ।। न चेदनुमानविभागप्रसङ्गे प्रमाणान्तर्भावकथनमसङ्गतम् । (त)अस्याप्यनुमानप्रभेदकथनपरत्वात्, यद्वक्ष्यति `अनुमाभेद एव तु' इति । अर्थतोऽनुपपद्यमानस्यार्थस्य दर्शनात् प्राप्ति:, तदुपपादकार्थान्तरप्रमितिरर्थापत्तिरित्यभिधीयते प्रामाणिकै: । यद्यन्या काचित् स्यात् तदाऽन्तर्भावकथने सङ्कटं भवेत् । यदा त्वेषैव तदा किमशक्यमिति सूचयितुम् एवशब्द: । अथ वा प्रमाणद्वयविरोधोऽर्थापत्तिरित्यसत् । आपाततो व्याघातात् । अन्यथोक्तलक्षणाबहिर्भावादिति एव अर्थ: । यथा जीवतो देवदत्तस्य गृहेऽभावदर्शनेन बहिर्भावज्ञानम् । 
उपमानस्वरूपमाह- दृष्द्वेति ।। नगरे गां दृष्टवत: पुरुषस्य वने तत्सदृशमन्यं गवयं दृष्द्वा पूर्वदृष्टे स्मर्यमाणे वस्तुनि नगरस्थे गवि यदेतद्गवयसदृशताज्ञानं जायते तदेवोपमानं प्रकार्तितं वृद्धै: । पूर्ववदन्तर्भावसौकर्यसूचनाय एवशब्द: । यच्चक्षुरादिव्यापारानन्तरं सदृशाविमाविति तत्सदृशोऽयमिति वा सादृश्यज्ञानमुत्पद्यते, यच्च गोसदृशो गवय इति वाक्यश्रवणानन्तरम्, तदुभयव्यावृत्त्यर्थो वा एवशब्द: । तस्य स्फुटप्रत्यक्षादित्वेन पृथक्छङ्कानास्पदत्वात् । 
अभावप्रमितिसाधनमभावाख्यं प्रमाणम् । तदन्तर्भावकथनसौकर्याय विभागेन निरूपयति- अभावस्येति ।। द्विविधं द्विविधसाधनजन्यम् । द्वैविध्यं विवृणोति- एकमिति ।। अनुभवतो, जायते । उपचारेणेयमुक्ति: । उपलब्धियोग्यस्यानुपलब्ध्या करणेन द्वितीयं जायत इति विज्ञेयम् । द्वयोरुदाहरणमाह- सुखाद्ये चेति ।। सुखाद्ये साक्षिवेद्ये वस्तुनि प्रतियोगिनि सति यन्नास्तीदानीं मम सुखमित्याद्यभावज्ञानमुत्पद्यते तत्साक्षिजन्यम् । यत्तु घटादिके चक्षुरादिवेद्ये वस्तुनि प्रतियोगिनि सति नास्त्यत्र घट इत्याद्यभावज्ञानं जायते तद्योग्यानुपलब्धिजन्यम् । आनुमानिकागमिकार्थप्रतियोगिकाभावज्ञानस्यानुमानागमजन्यतायामविवादात् तन्नोपन्यस्तम् ।
(र.टि.) अस्याप्यनुमानेति ।। बाहुल्याभिप्रायेणेदम् । `एकं प्रत्यक्षरूपं स्यात्' इत्यादिनाऽभावप्रमाणस्य प्रत्यक्षेऽन्तर्भावस्योक्तत्वात् । `अनुमाभेद एव तु' इतीति ।। अन्यथाऽनुमैवेत्येवावक्ष्यत् । भेदग्रहणमनर्थकमिति भाव: । अन्यथेति ।। बहिस्सत्त्वं कल्पयित्वा जीवनगृहाभावग्राहकप्रमाणयोरविरोधं सम्पाद्य व्याहतिपरिहार इत्यर्थ: । उक्तलक्षणाबहिर्भावादिति ।। अनुपपद्यमानजीवनगृहाभावदर्शनाद्बहिस्सत्त्वं कल्पितमित्युक्तलक्षणाबहिर्भावादित्यर्थ: । यथाश्रुते एवशब्दस्य प्रयोजनाभावाद् ज्ञानमेवेति तस्य सम्बन्धमभिप्रेत्य द्वेधा प्रयोजनमाह- पूर्ववदित्यादिना ।। `एकं तत्र' इत्युत्तरवाक्यानुरोधेन व्याचष्टे- द्विविधसाधनजन्यमिति ।। द्वैविध्यमिति ।। द्विविधसाधनजन्यत्वमित्यर्थ: । लाघवेनानुभवानुपलब्ध्युभयसाधारण्येन जायत इति शेषे पूरिते सुखाद्यभावज्ञानस्य साक्षिरूपत्वेनाजन्यत्वादाह- उपचारेणेति ।। अनुभवाख्यस्वरूपेन्द्रियेण सुखाद्यभावज्ञानमभिव्यज्यत इति जन्यज्ञानसाधारणव्यक्तत्वरूपगुणयोगादिति भाव: । 
(रा.टि.) (त)अस्यापीति ।। अर्थापत्त्यादिस्वरूपस्येति वा अन्तर्भावकथनस्येति वाऽर्थ: । लक्षणान्तरव्यावर्तकतयाऽपि योजयति- अथवेति ।। प्रमाणद्वयेति ।। शतवर्षजीवी चैत्र इत्येकं प्रमाणं गृहे नास्तीत्यपरं तयोरन्योन्यविरोध इत्यर्थ: । आपातत इति ।। अविमर्शदशायामित्यर्थ: । व्याघात इति ।। तदा प्रामाण्यबुद्धिरेव नेति कुत: प्रमाणद्वयविरोध इति भाव: । अन्यथेति ।। शतवर्षजीविनो गृहेऽसत्त्वं ममेव क्वचित्सत्त्वेनोपपन्नमिति वा क्वचित्सत्त्वेन विना अनुपपद्यमानमिति वा विमर्शेनाव्याहतत्व इत्यर्थ: । यद्वा(यदा) शतवर्षजीवीत्यस्य गृह एवेत्यर्थ: स्यात् गृहे नास्तीत्यस्य च न जीवनवानित्यर्थ: स्यात् तदा परं विरोध: । न च (सोऽर्थ:) तत्रास्तीति (रा.टि.) विमर्शेनाविरोधोक्तावित्यर्थ: । पूर्ववदिति ।। अर्थापत्तिलक्षण इवान्तर्भावसौकर्यसूचनमित्यर्थ: । इदमेव खलूपमानम् । एवं तर्हि नान्तर्भावोक्तौ क्लेश: । यदि इतोऽन्यत् स्यात् तदा परं क्लेश: स्यादित्येवंरूपेण तत्सूचनमिति भाव: । वाक्यश्रवणानन्तरमित्यत्र सादृश्यज्ञानमुत्पद्यत इत्यनुषङ्ग: । प्रत्यक्षादित्वेनेति ।। शाब्दत्वमादिशब्दार्थ: । सामान्यलक्षणेन स्वरूपाज्ञानेऽन्तर्भावो न सुज्ञान इति प्रकरणप्राप्तं स्वयमाह- अभावेति ।। अग्रे साधनोक्त्यनुरोधादाह- द्विविधसाधनजन्यमिति ।। आकाङ्क्षं पूरयति- जायत इति ।। उपचारेण विषयीकरणरूपसम्बन्धजन्माभिप्रायेणेयमुक्तिरित्यर्थ: । सप्तम्यर्थमाह- प्रतियोगिनि सतीति ।। प्रतियोगित्वेन वर्तमाने प्रतियोगिभूत इति यावत् । सतीत्यनेन तत्र सत्त्वं न भ्रमितव्यम् । एवमग्रेऽपि । साक्षिजन्यं साक्षिविषय इत्यर्थ: । साक्षिरूपमिति यावत् । नोपन्यस्तमिति ।। तत्तु लक्षणादिग्रन्थे ध्येयमिति भाव: । 
(श्री.टि.) अस्याप्यनुमानेति ।। बाहुल्याभिप्रायेणेदम् । `एकं प्रत्यक्षरूपं स्यात्' इत्यादिनाऽभावप्रमाणस्य प्रत्यक्षेऽप्यन्तर्भावस्योक्तत्वादिति ध्येयम् । अन्येति ।। लक्षणान्तरलक्षितेत्यर्थ: । एषैवेति ।। एतल्लक्षणलक्षितैवेत्यर्थ: । किमशक्यमिति ।। अन्तर्भावकथने किं सङ्कटमित्यर्थ: । एवकारस्य अर्थान्तरमाह- अथ वेति ।। प्रमाणद्वयविरोध इति ।। देवदत्तो गृहे नास्तीति गृहे अभावग्राहकं प्रत्यक्षरूपं प्रमाणमेकं शतवर्षजीवी देवदत्त इति जीवनग्राहकज्योति:शास्त्ररूपं प्रमाणमपरं तदुभयविरोध इत्यर्थ: । यद्यप्यत्र भिन्नविषयकत्वान्न जीवनग्राहकप्रमाणेन गृहेऽभावग्राहकप्रमाणस्य साक्षाद्विरोधोऽस्ति । तथाऽपि जीवी गृह एवेति नियमग्राहकप्रमाणसचिवेन जीवनग्राहकप्रमाणेन विरोध इति द्रष्टव्यम् । आपातत इति ।। बहि:सत्त्वमकल्पयित्वेत्यर्थ: । व्याघातादिति ।। गृहेऽभावग्राहकं प्रत्यक्षं जीवनग्राहकं ज्योति:शास्त्रम् अनयो: प्रमाणत्वे भिन्नविषयत्वेन विरोधस्यैवाभावात् प्रमाणत्वमङ्गीकृत्य विरोधोक्तौ व्याघात: । `न मानयोर्विरोधोऽस्ति' इत्यभियुक्तवचनात् । यदि च गृहनियमग्राहकं प्रमाणं कल्पयित्वा तद्द्वारा विरोधोक्तौ पुनर्व्याघात एव विरुद्धयो: प्रामाण्यायोगात् `विरुद्धयोश्च न प्रामाण्यम्' इत्यभियुक्तवचनादित्यर्थ: । तथा चोभयथापि प्रमाणद्वयविरोध इत्युक्तमसदिति भाव: । अन्यथेति ।। बहि:सत्त्वं कल्पयित्वा प्रमाणद्वयस्य अविरोधं सम्पाद्य व्याहतिपरिहार इत्यर्थ: । उक्तलक्षणेति ।। अनुपपद्यमानजीवनगृहाभावदर्शनेन तदुपपादकबहि:सत्त्वस्य कल्प्यमानत्वेनानुपपद्यमानार्थदर्शनात्तदुपपादकभूतार्थान्तरकल्पनमर्थापत्तिरित्युक्तलक्षणाबहिर्भावादित्यर्थ: । उदाहरति- यथेति ।। यथोक्तं मीमांसकै: `विद्यमानत्वसंसृष्टगेहाभावधियाऽनया । गेहादुत्कालिता सत्ता बहिरेवावगम्यते' इति । 
नगर इत्यादि ।। गृह्यमाणे स्मर्यमाणप्रतियोगिकसादृश्यज्ञानात् स्मर्यमाणे गृह्यमाणप्रतियोगिकसादृश्यज्ञानमुपमानमित्यर्थ: । पूर्ववदिति ।। यद्यन्यत्किञ्चित्स्यात्तदाऽन्तर्भावकथने सङ्कटं भवेत् । यदा त्वेतदेव तदा किमशक्यमिति सूचयितुमेवशब्द इत्यर्थ: । एकस्यैव सादृश्यस्योभयनिष्ठत्वाभिप्रायेण सदृशाविमावित्युक्तम् । एकप्रतियोगिकमपरनिष्ठमित्यभिप्रायेणैतत्सदृशोऽयमित्युक्तमिति द्रष्टव्यम् । वाक्यश्रवणानन्तरं तत्सदृशोऽयमिति ज्ञानमुत्पद्यत इत्यनुवर्तते । प्रत्यक्षादित्वेनेति ।। प्रत्यक्षागमजन्यत्वेनेत्यर्थ: । आद्यं प्रत्यक्षजन्यं (श्री.टि.)द्वितीयमागमजन्यमिति विवेक: । मूले सामान्यलक्षणमनुक्त्वा विभागस्यैव कथनेन न्यूनतापरिहाराय स्वयं तदाह- अभावप्रमितीति ।।  `एकं तत्रानुभवत:'  इत्युत्तरवाक्यानुरोधेन व्याचष्टे - द्विविधसाधनजन्यमिति ।। द्वैविध्यं द्विविधसाधनजन्यत्वम् । सुखाद्यभावज्ञानस्य साक्षिरूपत्वेन जन्यत्वाभावादनुभवतो जायत इत्युक्तमयुक्तमित्यत आह- उपचारेणेति ।। अनुभवाख्यस्वरूपेन्द्रियेण सुखाद्यभावज्ञानमभिव्यज्यत इति जन्यज्ञानसाधारणव्यक्तत्वरूपगुणयोगादित्यर्थ: । ननु `अभावस्य परिज्ञानं द्विविधम्' इति द्विविधसाधनजन्यत्वकथनमयुक्तम् । अयं चक्षुष्मान् रूपज्ञत्वादिति रूपज्ञानानुमेयत्वेनानुमानिकं यच्चक्षुरादिकं तदभावज्ञानं नायं चक्षुष्मान् रूपाज्ञत्वादित्येवं रूपज्ञानाभावलिङ्गकानुमानेन भवति । तथा भारताद्यागमसिद्धकौरवाद्यभावज्ञानं भारताद्यागमाद्भवति । तदुभयं कस्मान्नोपन्यस्तमित्यत आह- आनुमानिकेति ।। 
(पां.टि.) अर्थतोऽनुपपद्यमानस्येति ।। अनुपपद्यमानार्थदर्शनं करणांश:, उपपादकाभूतार्थान्तरप्रमिति: फलांश: । ततश्चोपपादकाभूतार्थान्तरप्रमितिसाधनीभूतानुपपद्यमानार्थप्रमितिरर्थापत्तिरित्युक्तं भवति । प्रमाणद्वयविरोध इति ।। जीवति देवदत्त इति जीवनग्राहकप्रमाणस्य, नास्ति देवदत्तो गृह इति गृहाभावप्रमाणस्य च विरोध इत्यर्थ: । प्रमाणद्वयविरोध इत्यस्य किं द्वयो: प्रमाणयोर्विरोध इत्यापातप्रतिपन्नार्थ एवाभिमत:, उतार्थान्तराकल्पने प्रमाणद्वयस्यानुपपद्यमानतारूपाऽघटना । नाऽद्य इत्याह- आपातत इति ।। आपातत: प्रतीयमानस्य लक्षणार्थत्व इति शेष: । व्याघातात्, द्वयो: प्रमाणत्वे विरुद्धत्वस्य, विरुद्धत्वे वा द्वयो: प्रमाणत्वस्य चासम्भवेन द्वयो: प्रामाण्यस्य विरुद्धत्वस्य च व्याहतत्वादित्यर्थ: । अन्त्ये त्वाह- अन्यथेति ।। अर्थान्तरकल्पनां विना प्रमाणद्वयस्यानुपपद्यमानतारूपाऽघटना यदि प्रमाणद्वयविरोधशब्दार्थस्तदोक्तलक्षणाबहिर्भाव:, अनुपपद्यमानार्थदर्शनादर्थान्तरकल्पनमित्युक्तलक्षणाबहिर्भाव: स्यादित्यर्थ: । अर्थापत्तेरुदाहरणमाह- यथेति ।। नगर इत्यादि ।। अत्र गोसदृशोऽयं गवय इत्याकारं स्मर्यमाणगोप्रतियोगिकगृह्यमाणगवयगतसादृश्यज्ञानं करणांश:  ।  एवं  तत्सदृशो  मदीयो गौरित्याकारं गृह्यमाणगवयप्रतियोगिकस्मर्यमाणगोनिष्ठसादृश्यज्ञानं फलांश: । ततश्च गृह्यमाणप्रतियोगिकस्मर्यमाणगतसादृश्यप्रमां प्रति साधनं यत्स्मर्यमाणप्रतियोगिकगृह्यमाणगतसादृश्यज्ञानं तदुपमानमिति लक्षणं बोध्यम् । स्फुटप्रत्यक्षादित्वेनेति ।। आद्यस्य प्रत्यक्षताया द्वितीयस्यागमतायाश्च स्फुटत्वेनेत्यर्थ: । ननु सुखाद्यभावज्ञानस्य साक्षिरूपत्वेनाजन्यत्वात् कथं `जायते' इति जन्यत्वोक्तिरित्यत आह- उपचारेणेति ।। अनुभवाख्यस्वरूपेन्द्रियेणाभिव्यक्तसुखाद्यभावज्ञानस्य जन्यज्ञाननिष्ठाभिव्यक्तत्वरूपगुणयोगादिति भाव: । अनुपलब्ध्या करणेनेति ।। अनेन मूलेऽनुपलब्धित इत्यदादित्वात्तृतीयान्तात्तसिरित्युक्तं भवति । ननु नास्त्यत्र घट इति प्रत्यक्षार्थप्रतियोगिकाभावज्ञानस्य प्रत्यक्षस्य च सत्त्वात् घटाद्यभावज्ञानस्य प्रत्यक्षानुमानजन्यत्वस्येव नास्ति चक्षुरिति चक्षुराद्यभावज्ञानस्य विमतश्चक्षूरहितो रूपाज्ञत्वाद्घटवदित्यनुमानजन्यताया: वैधी हिंसा न पापसाधनमित्यागमिकार्थप्रतियोगिकाभावज्ञानस्यागमजन्यतायाश्च वक्तव्यत्वात् कुतस्तदनुक्तिरित्यतो घटाद्यभावज्ञानस्य प्रत्यक्षानुमानजन्यत्वे वादिविप्रतिपत्तिवत् (पां.टि.) नास्ति चक्षुरित्याद्यभावज्ञानद्वयस्यानुमानागमजन्यतायां वादिनां विवादाभावाद्युक्तैवात्र तदनुक्तिरित्याह- आनुमानिकेति ।। कथं वैधीहिंसाया: पापसाधनत्वस्यागमिकत्वम्, कथं च तदभावज्ञानस्यागमजन्यत्वमिति चेत्, उच्यते । गतिनिवृत्त्यर्थकस्यापि स्थाधातो: प्रतिष्ठत इत्यत्र प्रोपसन्दानेन गमनार्थत्ववत् `न हिंस्यात्' इति निषेधस्थले इष्टसाधनत्वार्थकस्यापि लिङो नञुपसन्दानेनानिष्टसाधनत्वार्थकताया: सिद्धान्ते समर्थितत्वात्तदर्थकनिषेधवाक्यलभ्यत्वाद्धिंसाया: पापसाधनत्वस्याऽगमिकत्वम् । `अग्नीषोमीयं पशुमालभेत' इत्यादौ इष्टसाधनत्वमात्रस्यैव विध्यर्थत्वेऽपि तस्य विषसम्पृक्तान्नभोजन इव निषेधवाक्यार्थेनानिष्टसाधनत्वेन सहाविरोधादग्नीषोमीयहिंसायामुभयसम्भवात् `न हिंस्यात्' इति निषेधस्य तदतिरिक्तविषयत्वेन व्यवस्थाऽनुपपत्तिप्रसङ्गात् तदुपपत्त्यर्थं निन्दार्थवादप्रायश्चित्तोपदेशाद्यसंवलितविध्यर्थस्यानिष्टासाधनत्वेन व्याप्ततयाऽनिष्टसाधनत्वव्याप्तेष्टसाधनत्वरूपपर्यवस्यद्विध्यर्थेन सह निषेधवाक्यार्थस्यानिष्टसाधनत्वस्य विरुद्धत्वमनुसृत्य निषेधस्य तदतिरिक्तविषयत्वेन सङ्कोचनादग्नीषोमीयविधेर्विशिष्टार्थबोधकत्वेन हिंसाया: पापसाधनत्वाभावबोधकत्वस्यापि सत्त्वाद्धिंसाया: पापसाधनत्वाभावस्यागमिकत्वमिति ।
(व्या.टि.) यद्यप्यर्थतोऽनुपपद्यमानार्थादेवेति व्याख्येयम् । तथाऽपि लिङ्गस्य ज्ञातकरणत्वेन तज्ज्ञानापेक्षणादाह- अर्थस्य दर्शनादिति ।। एवकारमनभिमतव्यावृत्तिपरतया व्याचष्टे - यद्यन्येति ।। परोक्तलक्षणनिराकरणपरतयाऽपि व्याचष्टे- अथ वेति ।। किमिदं लक्षणमनुपपत्त्यनुसन्धानशामकोपपादकविशेषणाप्रत्यक्षेणापरामर्शेनैवमुच्यते तत्परामर्शेन वा । नाद्य इत्याह- आपातत इति ।। उपपादकापरामर्श इत्यर्थ: । व्याघातादिति ।। प्रामाण्योक्तिविरोधोक्तिव्याघातादित्यर्थ: । उक्तेति ।। ब्रह्मतर्कोक्तेत्यर्थ: । अबहिर्भावादिति ।। प्रमेयानुपपत्तिदर्शनादुपपादके   बुद्धिरर्थापत्तिरित्यस्मात्   प्रमाणद्वयविरोधात्तच्छामकबुद्धिरित्यस्यानतिभिन्नार्थत्वादित्यर्थ: । `स्मर्यमाणे गृह्यमाणसादृश्यज्ञानमुपमानम्' इति मीमांसकमतमनुवदति- नगर इत्यादिना ।। दृष्टवत इति क्तवत्वन्तम् । तदेवोपमानमिति ।। अर्थापत्तिशब्दवदयमप्युपमानशब्द: फलवचनो भावसाधन: । एवशब्दार्थ: एवशब्दप्रयोजनम् । पक्षप्रतिक्षेपार्थतामप्याह- व्यावृत्त्यर्थो वेति ।। तदपि कुतो न पृथगिति शङ्कितमित्यत आह- तस्येति ।। मूलस्य शेषं योजयति- जायत इति ।। इयमुक्तिर्जन्यजनकभावोक्तिरित्यर्थ: । प्रतियोगिनि सतीति मूले शेषोक्ति: । नन्वपरमपि किन्नोपन्यस्तमित्यत आह- आनुमानिकेति ।।
मूलम् - 	एकं प्रत्यक्षरूपं स्याद् द्वितीयमनुमात्मकम् ।
क्वचिद्घटाद्यभावोऽपि प्रत्यक्षेणावगम्यते ।
झटित्येव परिज्ञानान्न लिङ्गोद्भवता मता ।
अर्थापत्तिश्चोपमा च ह्यनुमाभेद एव तु ।।
(त.मं.) अभावज्ञानस्यान्तर्भावमुक्त्वाऽर्थापत्त्युपमानयोश्चाह- अर्थापत्तिश्चेति ।। अयं च प्रयोग:- विमतमत्र नास्ति योग्यत्वे सत्यनुपलभ्यमानत्वात् सम्मतवत् । देवदत्तो बहिरस्ति जीवत्त्वे सति गृहेऽभावात् सम्मतवत् । गवयसदृशो गौ: गवयस्य गोसदृशत्वात् । यो यत्सदृश: स तत्सदृश: यथा सम्प्रतिपन्न इति । 
टीका - एवं निरूपितानामिदानीमन्तर्भावो वाच्य: । तत्र लाघवाय क्रममतिक्रम्यानन्तरोक्तस्याप्यभावप्रमाणस्यान्तर्भावमाह- एकमिति ।। सुखाद्यभावज्ञानम् । साक्षिण: प्रत्यक्षेऽन्तर्भावात् । द्वितीयं घटाद्यभावज्ञानम् । योग्यानुपलब्धेर्लिङ्गत्वात् । घटोऽत्रेदानीं नास्ति योग्यत्वे सति अनुपलभ्यमानत्वाद् गजवदित्यादिप्रयोगसम्भवात् । उक्तस्यापवादमाह- क्वचिदिति ।। न केवलं सुखाद्यभाव इत्यपेरर्थ: । 
अत्रायं विवेक: । यदाऽन्धकारे किमत्रास्ति घटो न वेति विमृश्य हस्तप्रसारणादौ कृतेऽपि घटमनुपलभ्य नास्त्यत्र घट इति जानाति तत्र योग्यानुपलब्धिलिङ्गकमनुमानम् । यदा च राजगृहादिमात्रमनुभूय गजस्मरणाभावेन गजाभावमननुभूयान्यत्र गत: पुनर्जिज्ञासायां सत्यामिन्द्रियव्यापाराभावेऽपि `नाभूत्तत्र गज:' इति जानाति, एवं `प्रातरत्र गजो नाभूत्' इति चाभावज्ञानम् । तत्र स्मरणयोग्यस्यास्मरणं लिङ्गम् । यत्तु स्फातालोके घटस्मृतिमत: पुरोवर्तिनि भूतले विना विमर्शेन चक्षुर्व्यापारानन्तरमेव नास्त्यत्र घट इति ज्ञानमुत्पद्यते तत्प्रत्यक्षजन्यमिति । 
प्रत्यक्षार्थप्रतियोगिकाभावज्ञानस्य सर्वस्यापि लिङ्गोद्भवतेति सौगता: । तन्निराकरोति- झटित्येवेति ।। पक्षदर्शनलिङ्गज्ञानव्याप्तिस्मरणलिङ्गानुसन्धानरूपविलम्बेन विना घटाद्यभावस्य परितोऽपरोक्षतया च ज्ञानान्न सर्वस्याभावज्ञानस्य लिङ्गोद्भवता मताऽनुभवानुसारिणाम् । अभ्यासपाटवाद्व्यवधानानुपलब्धि: । अपरोक्षाधिकरणानुभवसन्निधानाच्च अपरोक्षत्वाभिमान इति चेन्न । धूमानुमानेऽपि तत्प्रसङ्गाद्बाधकाभावाच्च । अभावस्य तुच्छत्वेन साक्षात्कारविषयत्वानुपपत्तिर्बाधकमिति चेन्न । तथा सति शशविषाणवदनुमितिविषयत्वस्याप्यभावापातात् । विमर्शानन्तरं जायमानमप्यभावज्ञानं प्रत्यक्षफलमिति नैयायिकादय: । तदप्यसत् । परोक्षतयाऽनुभवात् । तदपलापे चाग्निज्ञानस्यापि परोक्षता न स्यात् । सर्वत्राभावज्ञानस्यानुपलब्धिरेव करणम् । सा च स्वरूपेणैव नतु लिङ्गतयेति चेन्न । अपरोक्षप्रतीतेरनुभवसिद्धत्वात् । व्याप्त्याद्यनुसन्धानस्यापि तथात्वात् । अधिकरणग्रहणं प्रतियोगिस्मरणं योग्यानुपलब्धिश्चेत्येतावदुभयवादिसिद्धम् । तन्मात्रेणैवाभावज्ञानोत्पत्तौ इन्द्रियादिव्यापारकल्पनायां गौरवप्रसङ्ग इति चेन्न । कल्पकस्योक्तत्वात् । अभावेनेन्द्रियस्य सन्निकर्षो नास्तीति चेत्, घटेन अस्तीत्यपि कुत:? अपरोक्षप्रतीतिलक्षणकार्येण कल्प्यत इति चेत्, तदापरोक्ष्यमपि कुत:? प्रतीतिग्राहकप्रमाणादिति चेत्, सममेतत् सर्वं प्रकृतेऽपि । कोऽसौ सन्निकर्ष इति चेत्, संयोग एवेति ब्रूम: । वैशेषिकादिप्रक्रियाया अप्रामाणिकत्वात् । किञ्च यथा कार्यदर्शनेन संयोगातिरिक्तस्समवायोऽङ्गीक्रियते तथेन्द्रियाभावयोरप्यपर: कल्प्यताम् । अनुपलब्धेर्लिङ्गत्वे तज्ज्ञानावश्यम्भावात् । अभावत्वाविशेषेणानुपलब्ध्यन्तरापेक्षायामनवस्थापात इति चेन्न । अनुपलब्धे: साक्षिवेद्यताया उक्तत्वादिति ।
अर्थापत्त्युपमानयोरप्यन्तर्भावमाह- अर्थापत्तिश्चेति ।। अनुमानसामग्रीसद्भावस्य स्फुटत्वादिति हेरर्थ: । एवशब्द: पृथक्प्रमाणत्वव्यावृत्त्यर्थ: । तुशब्दोऽभावाद् व्यवच्छिनत्ति । तस्योभयत्रान्तर्भावात्, एतयोस्त्वनुमान एवेति । 
ननु देवदत्तस्य बहिर्भावे न तावज्जीवनमेव लिङ्गं गृहे सति व्यभिचारात् । नापि गृहेऽसत्त्वमात्रं मृतादौ व्यभिचारात् । न च विशिष्टं येन हि जीवनं गृह एवेति निश्चितं तस्य परस्परविरोधेन विशेषणविशेष्यभावानुपपत्तेरिति चेन्न । विप्रतिपत्त्या संशयस्यैवावश्यकत्वेनार्थापत्तेरप्यनुदयप्रसङ्गात् । अतो जीवनप्रमाणेन सामान्यतो जीवने प्रमिते गृहाभावप्रमाणेन च प्रसक्तप्रतिषेधे सति परिशिष्यमाणे बहिर्भावे बुद्धिरनुमानजन्यैव । अन्यथा परिशेषस्यापि पृथक्प्रामाण्यं स्यात् । 
एतेन, गृहाभावप्रमाणेन सन्दिग्धं जीवनं कथं विशेषणं भवतीति चेन्न । भिन्नविषयत्वेन संशयाजननात् । गृहाद्बहिर्भावस्यानेनानवगतत्वात् कथमनुमानमिति चेन्न । केवलव्यतिरेकित्वोपपत्ते: । यो जीवन् यत्र नास्ति स ततोऽन्यत्रास्तीति सामान्यव्याप्त्युपपत्तेश्च । तदिदमुक्तम् `अनुमाभेद एव' इति । 
स्यादेतत् । पक्षान्तरासम्भवाद् उपमाने गां पक्षीकृत्य तद्गतं सादृश्यमनुमेयम् । गवयगतं च सादृश्यं लिङ्गमिति वाच्यम् । तथाच व्यधिकरणत्वान्नानुमानमिति । मैवम् । यो यत्सदृश: स तत्सदृशो यथा यमो यमान्तरेणेति व्याप्तिसम्भवे वैयधिकरण्यस्यादोषत्वात् । गवयगतसादृश्यप्रतियोगित्वस्य लिङ्गत्वेनाङ्गीकाराद्वा । सदृशावेव येन प्राङ्नोपलब्धौ तस्य कथमिति चेन्न । केवलव्यतिरेकित्वोपपत्ते: । अत एवोक्तम्- अनुमाभेद एवेति ।। किञ्च स्वकरतलद्वयादौ सर्वैरपि व्याप्तिगृर्हीतैवेति यत्किञ्चिदेतत् । नैयायिकोदीरितोपमानस्य त्वनुमानेऽन्तर्भाव: स्फुट एवेति तदत्र नाशङ्कितम् । अनेन प्रत्यक्षादिविरोधवदर्थापत्त्यादिविरोधोऽप्यैक्यागमस्य कुतो नोच्यत इत्यादि परिहृतं भवति ।
(र.टि.) लाघवायेति ।। प्रकृतैकद्वितीयशब्दाभ्यामेव द्विविधाभावज्ञानोपादानलक्षणलाघवायेत्यर्थ: । क्रमानुसरणे तु व्यवहितत्वादेकादिशब्देन तदुपस्थित्यसम्भवात्, सुखाद्यभावज्ञानादिपदोपादाने शब्दगौरवं स्यादिति भाव: । ननु सुखाद्यभावज्ञानस्यानुभवाख्यसाक्षिकरणत्वेऽपि कथं प्रत्यक्षरूपत्वमित्यत आहसाक्षिण इति ।। बाधकाभावाच्चेति ।। झटिति जायमानघटाद्यभावज्ञानस्यापरोक्षत्व इत्यर्थ: । तथा च नोक्तोपचारकल्पनं युक्तमिति भाव: । यद्वा, नन्वेवं सति वायुर्वातीत्यादिप्रतीतेरपि प्रत्यक्षत्वं स्यादित्यत आह- बाधकाभावाच्चेति ।। अनुमाभेद एवेतीति ।। सामान्यतो दृष्टस्यानुमानगृहीतव्याप्तिकत्वेन केवलव्यतिरेकिणश्चानुमानविशेषत्वादिति भाव: । इत्यादीति ।। आदिपदेन वेदापौरुषेयत्वादिसाधकत्वेनार्थापत्त्यादिकं कुतो नोच्यत इत्यादेर्ग्रहणम् । 
(रा.टि.) लाघवायेति ।। स्वरूपोक्त्यनन्तरमेवान्तर्भावोक्तौ प्रतिपत्तिलाघवमिति भाव: । क्रममिति ।। प्राथमिकार्थापत्त्यादिक्रममित्यर्थ: । प्रत्यक्षेऽन्तर्भावादिति ।। `प्रत्यक्षं सप्तविधं साक्षिषडिान्द्रयभेदेन' इति लक्षणग्रन्थोक्तेरिति भाव: । नन्वेकस्य घटाद्यभावज्ञानस्य स्वतन्त्रकारणद्वयजन्यत्वमन्योन्यविरुद्धम् । प्रत्यक्षत्वापरोक्षत्वरूपाकारद्वयं चायुक्तमित्यत आह- अत्रायं विवेक इति ।। स्थलान्तरेऽप्यभावज्ञानमानुमानिकमेव नानुपलब्धिप्रमाणकमित्याह- यदा चेति ।। गजाभावाननुभवे हेतु: । गजस्मरणाभावेनेति ।। प्रतियोगिस्मृतेरभावज्ञानहेतुत्वादिति भाव: । एवं प्रातरिति ।। प्रात:काले गजस्मृत्यभावेन गजाभावमननुभूय सायं तत्राऽगत: पुनर्जिज्ञासायां सत्यां प्रातरत्र गजो नाभूदिति चाभावज्ञानम्, अनुमानमित्यनुषङ्ग: । चकारात् प्राचीनाभावज्ञानं चानुमानमित्यर्थ: । नाभूत्तत्र राजगृहे गज इति वा प्रातरत्र गजो नाभूदिति वा प्रतिज्ञा । स्मरणयोग्यत्वे सत्यस्मर्यमाणत्वात् सम्मतवदिति प्रयोग इति भाव: । मतेत्युक्तौ केषामित्याकाङ्क्षयामाह- अनुभवानुसारिणामिति ।। शङ्कते- अभ्यासेति ।। अपरोक्षाधिकरणं भूतलादि ,तदनुभवेत्यर्थ: । अनुमानेऽपीति ।। अनुमितित्वेन सम्प्रतिपन्नस्थलेऽप्यपरोक्षपर्वतरूपाधिकरणानुभवसन्निधिसत्त्वादापरोक्ष्याभिमानप्रसङ्गादित्यर्थ: । तत्रानुमिनोमीत्यनुभवबाधान्न तथाऽभिमान इति चेदिह तथा बाधकाभावादापरोक्ष्यमेवेति भावेनाऽह- बाधकाभावाच्चेति ।। बाधकान्तरमाशङ्कते- अभावस्येति ।। अग्निज्ञानस्यापीति ।। अनुमितेरपीत्यर्थ: । अनुपलब्धे: पृथक्प्रामाण्यवादी शङ्कते- सर्वत्रेति ।। भवदभिमतप्रत्यक्षस्थले अनुमितिस्थले च सर्वत्रेत्यर्थ: । अपरोक्षेति ।। शीघ्रप्रतीतिस्थल इति भाव: । विमर्शपूर्वकप्रतीतिस्थलाभिप्रायेणाऽह- व्याप्त्यादीति ।। (रा.टि.) तथात्वादिति ।। अनुभवसिद्धत्वादित्यर्थ: । शङ्कते- अधिकरणेति ।। इन्द्रियादीति ।। व्याप्त्यनुसन्धानमादिशब्दार्थ: । कल्पकस्येति ।। अपरोक्षाद्यनुभवस्येत्यर्थ: । संयोगो द्रव्ययोरेवेति नियमात् कथमेवमुच्यत इत्यत आह- वैशेषिकेति ।। कार्येति ।। गुणक्रियादिविशिष्टप्रत्ययरूपकार्यदर्शनेनेत्यर्थ: । साक्षिवेद्यताया उक्तत्वादिति ।। `सुखाद्ये च घटादिके' इत्येतद्व्याख्यावसरे `सुखाद्ये साक्षिवेद्ये वस्तुनि प्रतियोगिनि सति' इत्यादिग्रन्थे सुखाद्य इत्याद्यपदेन साक्षिवेद्योपलब्धेरपि ग्रहणेन इदानीं मम घटाद्युपलब्धिर्नास्तीति ज्ञानं साक्षिरूपमित्युक्तप्रायत्वादित्यर्थ: । 
अनुमानसामग्रीति ।। व्याप्तिपक्षधर्मतादिरूपेत्यर्थ: । अभावादिति ।। अभावबोधकप्रमाणादर्थापत्त्युपमे व्यवच्छिनत्ति वैलक्षण्यं द्योतयतीत्यर्थ: । तद्व्यनक्ति- तस्येति ।। सतीति ।। विद्यमान इत्यर्थ: । विशेषणविशेष्येति ।। जीवित्वे सति गृहेऽसत्त्वरूपविशेषणविशेष्येत्यर्थ: । विप्रतिपत्त्येति ।। जीवी गृह एवेति, जीवी गृहे नास्तीति विरुद्धार्थवचनद्वयेनेत्यर्थ: । तर्हि कथमित्यत आह- अत इति ।। नियमपक्षस्यायुक्तत्वादित्यर्थ: । प्रसक्तेति ।। मरणान्तर्धानादे: प्रतिषेधे सतीत्यर्थ: । गृहाभावप्रमाणेन चेत्यस्य बहिर्भावे बुद्धिरित्यनेनान्वय: । अनुमानजन्यैवेति ।। देवदत्तो बहिरस्ति जीवित्वे सति गृहेऽसत्त्वादिति प्रयोगसम्भवादिति भाव: । विपक्षे बाधकं चाह- अन्यथेति ।। सत्यामप्यनुमानसामग्य्‌राां पृथक्प्रामाण्य इत्यर्थ: । भिन्नेति ।। जीवनप्रमाणं सामान्यतो जीवनमात्रविषयं गृहाभावप्रमाणं तु विशेषविषयमिति भाव: । साध्याप्रसिद्ध्या तन्निरूपितव्याप्तिग्रहायोगात् कथमनुमानप्रवृत्तिरिति शङ्कते- गृहादिति ।। यो बहिर्नास्ति स जीवित्वे सति गृहेऽसन्न भवति यथा गृहवर्तिचैत्र इति व्यतिरेकव्याप्तिसम्भवाभिप्रायेणाऽह- केवलेति ।। ननु साध्याप्रसिद्धौ तदभावघटितव्यतिरेकव्याप्तिरपि न सुज्ञानेत्यत: सामान्यतोऽन्वयव्याप्तिमाह- यो जीवन्निति ।। अनुमाभेद एवेतीति ।। प्रसिद्धधूमानुमानादिविलक्षण एवेत्यर्थ: । शङ्कते- पक्षान्तरेति ।। अयं च गां पक्षीकृत्येत्यत्र हेतु:। गौर्गवयसदृशी गवयस्य गोसदृशत्वादिति प्रयोगमुपेत्याऽह- व्यधिकरणत्वादिति ।। हेतो: सिषाधयिषितसाध्यसामानाधिकरण्याभावादित्यर्थ: । सामानाधिकरण्यं शक्यसम्पादं चेत्याह- गवयेति ।। तस्य कथमिति ।। दृष्टान्ताभावेन व्याप्तेरग्रहादिति भाव: । स्फुट एवेति ।। भक्तिपादीयानुव्याख्यासुधादौ व्यक्त एवेति भाव: । अन्तर्भावोक्ते: प्रागुक्तप्रमेये कथमुपयोग इत्यत आह- अनेनेति ।। अनुमानादावन्तर्भावकथनेनेत्यर्थ: । इत्यादीत्यादिपदेन प्रत्यक्षादित्रयाणामेवादुष्टमित्यादिना लक्षणादिकार्तनं कुत:? अर्थापत्त्यादेरपि भावादित्यादिशङ्काग्रह: ।
(श्री.टि.) अर्थापत्त्युपमाभावा इति निरूपणानुसारेण क्रमेणार्थापत्त्यादेरन्तर्भावमनभिधायानन्तरोक्तस्याभावप्रमाणस्यान्तर्भावे निमित्तमाह- तत्र लाघवायेति ।। `एकं तत्रानुभवत:', `द्वितीयमपि विज्ञेयम्' इत्येकद्वितीयशब्दाभ्यां प्रकृतद्विविधाभावज्ञानम् `एकं प्रत्यक्षरूपं स्याद् द्वितीयमनुमात्मकम्' इत्येकद्वितीयशब्दाभ्यामेवोपादायान्तर्भावकथने लाघवमित्यर्थ: । क्रमानुसरणे त्वर्थापत्त्युपमयोरन्तर्भावमुक्त्वा पश्चादभावस्यान्तर्भावे वाच्ये (श्री.टि.) तत्र `एकं प्रत्यक्षरूपं स्यात् द्वितीयमनुमात्मकम्' इत्युक्तौ व्यवहितत्वेनैकादिशब्देनैतदुपस्थित्यसम्भवात् । सुखाद्यभावज्ञानं प्रत्यक्षरूपं घटाद्यभावज्ञानमनुमात्मकमिति वक्तव्यं स्यात् । तथा च शब्दगौरवमिति भाव: । ननु सुखाद्यभावज्ञानस्य अनुभवरूपसाक्षिजन्यत्वेऽपि कथं प्रत्यक्षरूपत्वमित्यत आह- साक्षिण इति ।। साक्षिषडिन्द्रियभेदेन प्रत्यक्षस्य सप्तविधत्वादिति भाव: । योग्यत्वे सतीत्यादि ।। योग्यत्वे सति यन्नोपलभ्यते तन्नास्तीति व्याप्तावयोग्ये पिशाचादौ व्यभिचारपरिहाराय सत्यन्तम् । घटादौ तत्परिहाराय विशेष्यम् । उक्तस्येति ।। `द्वितीयमनुमात्मकम्' इत्युक्तस्येत्यर्थ: । ननु प्रत्यक्षप्रतियोगिकाभावज्ञानस्य प्रत्यक्षजन्यत्वनियमात् क्वचिदिति किमर्थमुक्तमित्यत आह- अत्रायं विवेक इति ।। `परामर्शापरामर्शविशेषात्' इत्याचार्योक्तिं मनसि निधायोपपादयति- यदेत्यादिना ।। विमृश्य विचाररूपं परामर्शं कृत्वा । योग्यानुपलब्धीति ।। घटोऽत्रेदानीं नास्ति योग्यत्वे सत्यनुपलभ्यमानत्वादिति योग्यानुपलब्धिलिङ्गकमनुमानमित्यर्थ:। स्थलान्तरेऽप्यभावज्ञानस्यानुमानिकत्वमुपपादयति- यदा चेति ।। मात्रशब्दव्यावर्त्यं दर्शयति- गजस्मरणाभावेनेति ।। अभावज्ञानकारणीभूतस्य प्रतियोगिभूतगजस्मरणस्याभावादित्यर्थ: । अन्यत्र राजगृहादन्यत्र स्थलान्तरे । पुनर्जिज्ञासायामिति ।। अनुभूते राजगृहादौ किं गजोऽभूद्वा न वेति जिज्ञासायामित्यर्थ: । जानातीत्यस्य तत्र स्मरणयोग्यस्य अस्मरणं लिङ्गमिति सम्बन्ध: । अयमर्थ: । नाभूत्तत्र गज इति गजाभावज्ञानं तावज्जायते । तज्ज्ञानं न तावदिन्द्रियेण भवति । व्यवहितत्वेन तत्रेन्द्रियव्यापाराभावात् । नापि योग्यत्वे सत्यनुपलभ्यमानत्वादिति योग्यानुपलब्धिलिङ्गकानुमानेन, गजस्यानुपलब्धे: सत्त्वेऽपि तस्य व्यवहिततयेन्द्रियायोग्यत्वेन योग्यत्वे सत्यनुपलब्धेरभावात् । अतस्तज्ज्ञानसाधनमभावरूपं पृथक्प्रमाणमङ्गीकार्यमिति न वाच्यम् । तत्राप्यनुमानेनैव गजाभावज्ञानाङ्गीकारात् । योग्यानुपलब्धेर्लिङ्गत्वासम्भवेऽपि स्मरणयोग्यत्वे सत्यस्मर्यमाणत्वस्य लिङ्गत्वोपपत्ते: । तथा हि । गजस्तत्स्थलनिष्ठाभावप्रतियोगी तत्र मयाऽननुभूतत्वात् । न चासिद्धि: । तत्र गजो मया नानुभूत: स्मरणयोग्यत्वे सत्यस्मर्यमाणत्वात् व्यतिरेकेण तत्रत्यपाषाणवदित्यनुमानसम्भवादिति भाव: । 
नन्वथापि  सायंकाले राजगृहं गतवतस्तदानीं गजं च दृष्टवत: प्रातरत्र गजो नाभूदित्यभावज्ञानं तावज्जायते । इदं च न प्रत्यक्षेणोत्पत्तुमर्हति प्रात:कालविषयेन्द्रियव्यापाराभावात्,प्रतियोगिनो गजस्यैव दर्शनाच्च । नापि योग्यानुपलब्धिलिङ्गकानुमानेन, योग्यत्वे सत्यपि तदानीं गजस्योपलभ्यमानत्वेनानुपलब्धेरसिद्धे: । प्रात:कालीनत्वावच्छिन्नगजस्य प्रतियोगित्वे तत्रानुपलभ्यमानत्वसद्भावेऽपि योग्यत्वरूपविशेषणस्यासिद्धे:। प्रात:कालीनत्वावच्छिन्नगजस्यायोग्यत्वात् । अतस्तदर्थमभावरूपं पृथक्प्रमाणमङ्गीकार्यमित्यत आह- एवं प्रातरिति ।। तथा चात्रापि न योग्यानुपलब्धिर्लिङ्गं किं नाम? स्मरणयोग्यत्वे सत्यस्मर्यमाणत्वमेवेत्यर्थ: । तथा हि । विप्रतिपन्नो गज: प्रातश्चत्वरनिष्ठाभावप्रतियोगी तदा तत्र मयाऽननुभूतत्वात् । न चासिद्धि: । विप्रतिपन्नो गजस्तदा तत्र मया अननुभूत: स्मरणयोग्यत्वे सति तन्निष्ठतयेदानीमस्मर्यमाणत्वाद्व्यतिरेकेण तत्रत्यपाषाण(श्री.टि.) वदित्यनुमाप्रकारो द्रष्टव्य: । घटेति ।। प्रतियोगिभूतेत्यर्थ: । झडितीत्यस्यार्थो विलम्बेन विनेति । परित इत्यस्य सम्यगित्यर्थमभिप्रेत्यापरोक्षतयेति तत्तात्पर्यमुक्तम् । सर्वस्येति ।। प्रत्यक्षार्थप्रतियोगिकस्य सर्वस्यापीत्यर्थ: । लिङ्गानुसन्धानं तृतीयलिङ्गपरामर्श: । अपरामर्शदशायां झडिति जायमानमपि ज्ञानं लिङ्गजन्यमेवेत्याशयेन शङ्कते- अभ्यासेति ।। व्यवधानेति ।।  पक्षदर्शनेत्याद्युक्तविलम्बेत्यर्थ:  ।  घनगर्जितेन मेघाद्यनुमानस्थल इवेति भाव: । नन्वभावज्ञानस्यानुमानजन्यत्वेऽभावमपरोक्षतो जानामीत्यनुभवसिद्धमभावज्ञानस्यापरोक्ष्यं न स्यादिति चेन्न । इष्टापत्तेरित्याह- अपरोक्षेति ।। अपरोक्षत्वाभिमान:, अपरोक्षत्वोपचार: । अपरोक्षत्वाभिमाने निमित्तम्- अपरोक्षाधिकरणेति ।। तथा चाधिकरणभूतभूतलस्य अपरोक्षतोऽनुभूयमानत्वेन तत्सन्निधानादभावज्ञानेऽप्यापरोक्ष्यमाभिमानिकमेव न वास्तवमित्यर्थ: । तत्प्रसङ्गादिति ।। पर्वतरूपापरोक्षाधिकरणानुभवस्य तत्रापि सत्त्वेन तत्सन्निधानाद्व...्यादिज्ञानेऽप्यापरोक्ष्याभिमानप्रसङ्ग: । तथा चापरोक्षाधिकरणसन्निधानस्य नापरोक्षाभिमानापादकत्वमिति भाव: । बाधकाभावाच्चेति ।। झडिति जायमानघटाद्यभावज्ञानस्य अपरोक्षत्वे बाधकाभावान्नोपचारकल्पनं युक्तमिति भाव: । यद्वा ननु वायुर्वातीति प्रतीतिरपाकजानुष्णाशीतस्पर्शरूपलिङ्गजन्या । तथा च झडिति जायमानत्वं यद्यभावज्ञानस्य लिङ्गोद्भावित्वाभावे निमित्तं तर्हि वायुर्वातीति प्रतीतेरपि झडिति जायमानत्वेनापरोक्षत्वापत्त्या लिङ्गोद्भवत्वं न स्यादित्यत आह- बाधकाभावाच्चेति ।। इन्द्रियव्यापारानन्तरं झडिति जायमानस्याभावज्ञानस्य प्रत्यक्षत्वे बाधकाभावात् । तत्र तु बहिर्द्रव्यप्रत्यक्षत्वे प्रयोजकत्वेन क्ल्ृप्तं यन्महत्त्वसमानाधिकरणोद्भूतरूपवत्त्वं तस्य वायावभावरूपबाधकसद्भावान्न तत्प्रतीते: प्रत्यक्षत्वमिति भाव: । घटाद्यभावज्ञानस्यापरोक्षत्वे बाधकाभावोऽसिद्ध इत्याशङ्कते- अभावस्य तुच्छत्वेनेति ।। असतो ज्ञानविषयत्वासम्भवादिति भाव: । तथात्वे त्वदभिमतानुमितिविषयत्वमपि न स्यात् । असत: शशविषाणस्य तददर्शनादित्याह- तथा सतीति ।।
एवमपरामर्शदशायां जायमानस्याभावज्ञानस्यानुमानिकत्वं निराकृत्य परामर्शानन्तरं जायमानस्याभावज्ञानस्यानुमानिकत्वं समर्थयितुं विप्रतिपत्तिमुद्भावयति- विमर्शानन्तरमिति ।। परोक्षतयेति ।। योग्यानुपलब्धिलिङ्गकानुमितिजन्यत्वेनाभावज्ञाने परोक्षत्वस्यानुभवसिद्धत्वादित्यर्थ: । तदपलाप इति ।। परोक्षत्वानुभवापलाप इत्यर्थ: । न स्यादिति ।। तथा च तत्र परोक्षत्वानुभवविरोध एव वाच्य: । सोऽत्रापि समान इति भाव: । एवं परामर्शापरामर्शविशेषादभावज्ञानस्याऽनुमानिकत्वं प्रात्यक्षिकत्वं चेत्युक्तमसहमान: परामर्शस्थलेऽपरामर्शस्थले च सर्वत्राभावज्ञानमनुपलब्धमेवेत्येवमनुपलब्धे: पृथक्प्रामाण्यवादी भा(क्त्श्): प्रत्यवतिष्ठते- सर्वत्रेति ।। नन्वनुपलब्धेरभावज्ञाने लिङ्गत्वेन ज्ञातकारणत्वात्तज्ज्ञानापेक्षायां तस्याप्युपलब्ध्यभावरूपत्वेन अनुपलब्ध्यन्तरापेक्षायामनवस्था स्यादित्यत आह- सा चेति ।। अनुपलब्धिरित्यर्थ: । स्वरूपेणैवेति ।। चक्षुरादिवदज्ञाततयैव करणमित्यर्थ: । न तु लिङ्गतयेति ।। न तु लिङ्गत्वेन ज्ञाता सती करणं येनानवस्था स्यादिति भाव: । तथा च सर्वत्राभावज्ञानमनुपलब्धमेवेति नोक्तविभागो युक्त इति हृदयम् । अनुभवसिद्धत्वा(श्री.टि.) दिति ।। घटाद्यभावमपरोक्षतो जानामीत्यनुभवसिद्धत्वादित्यर्थ: । तथा च प्रत्यक्षत्वमङ्गीकार्यमिति भाव: । तथात्वात् अनुभवसिद्धत्वात् । आनुमानिकत्वमप्यङ्गीकार्यमिति भाव: । षष्ठप्रमाणवादी पुन: शङ्कते- अधिकरणेति ।। तन्मात्रेणैवेति ।। एतत्त्रितयमात्रेणैवेत्यर्थ: । इन्द्रियादीत्यादिपदेन व्याप्त्याद्यनुसन्धानपरिग्रह: । कल्पकस्येति ।। अभावप्रतीतेरपरोक्षत्वपरोक्षत्वकल्पकानुभवस्येत्यर्थ: । उक्तत्वादिति ।। `अपरोक्षप्रतीतेरनुभवसिद्धत्वात् । व्याप्त्याद्यनुसन्धानस्यापि तथात्वात्' इत्युक्तत्वादित्यर्थ: । तथा च प्रामाणिकत्वाच्च न गौरवं दोषायेति भाव: । तथापि नाभावज्ञानं प्रत्यक्षेणोत्पत्तुमर्हमित्याशङ्कते- अभावेनेति ।। संयोगसमवाययोरद्रव्यत्वेनायुतसिद्धत्वाभावेन चाभावादिति भाव: । कल्प्यत इति ।। घटेन सन्निकर्षोऽस्तीति कल्प्यत इत्यर्थ: । तदापरोक्ष्यमिति ।। तस्या घटादिप्रतीतेरापरोक्ष्यमित्यर्थ: । प्रतीतिग्राहकेति ।। घटमपरोक्षतो जानामीति प्रतीतिग्राहकानुव्यवसायरूपप्रमाणात्तदापरोक्ष्यं सिद्धमित्यर्थ: । सममिति ।। अत्राप्यभावमपरोक्षतो जानामीति प्रतीतिग्राहकप्रमाणेनाभावप्रतीतेरापरोक्ष्यस्य सिद्धत्वात्तल्लक्षणकार्येणेन्द्रियाभावयोरपि सन्निकर्ष: कल्पनीय इत्यर्थ: । ननु कथमभावेन्द्रिययोस्संयोग:? अद्रव्यत्वात्, `द्रव्ययोरेव संयोग:' इति हि वैशेषिकप्रक्रियेति चेत्तत्राऽह- वैशेषिकादिप्रक्रियया इति ।। कार्यदर्शनेनेति ।। तन्तुपटयोरवश्यमाश्रयाश्रयिभावेनावस्थानरूपकार्यदर्शनेनेत्यर्थ: । अयुतसिद्धत्वदर्शनेनेति यावत् । अपर: संयोगसमवायातिरिक्तस्तृतीयस्सम्बन्ध: । 
़योग्यस्यानुपलब्धित: । द्वितीयमपि विज्ञेयम्' इति परामर्शदशायां जायमानेऽभावज्ञाने योग्यानुपलब्धेर्लिङ्गत्वमुक्तम् । तदयुक्तमित्याशङ्कते- अनुपलब्धेरिति ।। अभावत्वाविशेषणेति ।। अनुपलब्धेरप्युपलब्ध्यभावरूपत्वादिति भाव: । अनुपलब्ध्यन्तरेति ।। उपलब्धिविषयकानुपलब्ध्यन्तरेत्यर्थ: । साक्षिवेद्यताया इति ।। उपलब्धे: साक्षिवेद्यत्वेन तत्प्रतियोगिकाभावरूपानुपलब्धेरपि साक्षिवेद्यताया: `सुखाद्ये च घटादिके' इत्यत्र सुखाद्य इत्याद्यपदेनोक्तत्वादित्यर्थ: । तथा च साक्षिण: स्वप्रकाशरूपत्वान्नानवस्थेति भाव: । अनुमानसामग्रीति ।। व्याप्त्याद्यनुसन्धानरूपेत्यर्थ: । अभावाद्व्यवच्छेदप्रकारं दर्शयति- तस्येति ।। अभावस्येत्यर्थ: । उभयत्रेति ।। प्रत्यक्षेऽनुमाने चेत्यर्थ: । ननु देवदत्तो बहिरस्ति जीवित्वे सति गृहेऽसत्त्वादित्यनुमानं कार्यम् । तन्न सम्भवतीत्याशयेन शङ्कते- नन्विति ।। मृतादाविति ।। मृतशब्देन मृतशरीरं ग्राह्यम् । आदिपदेन शशशृङ्गाद्यसद् ग्राह्यम् । तथा च मृतशरीरे गृहेऽसत्त्वसद्भावेऽपि बहि:सत्त्वाभावाद्व्यभिचार: । असतश्च कुत्राप्यसत्त्वेन गृहेऽसत्त्वसद्भावेऽपि बहि:सत्त्वाभावादसति च व्यभिचार: स्यादित्यर्थ: । केचित्तु मृते जीवे व्यभिचार इत्याहु:। तन्न । जीवस्वरूपस्य नित्यत्वेन बहि:सत्त्वरूपसाध्यस्यापि तत्र सद्भावेन व्यभिचाराप्रसक्तेरिति ध्येयम् । विशिष्टमिति ।। जीवित्वे सति गृहेऽसत्त्वमित्यर्थ:  ।  तथा च जीवित्वं नाम जीवनवत्त्वम् । तच्च मृतशरीरेऽसति च नास्तीति न व्यभिचार इति भाव: । निश्चितमिति ।। जीवी गृह एवेति नियमग्राहकप्रमाणेनेत्यर्थ: । तथा च जीवित्वे सतीत्यस्य गृहे सत्त्वमेवार्थ: प्रतिपन्न इति भाव:  । संशयस्येति ।। यदि नियमग्राहकं प्रमाणं कल्पयित्वा विरोधेन विशेषणविशेष्यभावो नोपपद्यत इत्यनुमानासम्भव इत्युच्यते तर्हि त्वदभिमतबहि:सत्त्वकल्पकार्था(श्री.टि.) पत्त्युदयोऽपि न स्यात् । नियमग्राहकप्रमाणसचिवजीवनप्रमाणगृहाभावग्राहकप्रमाणयो: परस्परविरुद्धतया बलाबलानवधारणेन जीवित्वाद् गृहेऽस्ति वा प्रत्यक्षेण गृहेऽदर्शनान्मृतो वेति संशयजनकत्वादित्यर्थ:।  सामान्यत इति ।। जीवता क्वचित्स्थातव्यमिति सामान्यत इत्यर्थ: । प्रसक्तेति ।। प्रसक्तस्य गृहे सत्त्वस्येत्यर्थ:। अनुमानजन्यैवेति ।। अयं भाव: । नियमग्राहकं प्रमाणं कल्पयित्वा जीवनगृहासत्त्वयो: परस्परविरुद्धत्वेन विशेषणविशेष्यभावानुपपत्त्या अनुमानासम्भवो न मन्तव्य: । जीवता क्वचित्स्थातव्यमित्येवाङ्गीकारेणानुमानप्रवृत्तिसम्भवात् । जीवी गृह एवेति नियमग्राहकं प्रमाणमेकं, गृहाभावग्राहकं प्रत्यक्षमपरम् । अनयोर्मध्य एकं बाध्यं विरुद्धार्थग्राहकत्वादित्यनुमानेन गृहाभावग्राहकप्रत्यक्षविरोधेन गृहनियमग्राहकप्रमाणस्यैवाप्रामाण्यकल्पनात्  ।  न च नियमग्राहकप्रमाणविरोधेन गृहाभावग्राहकप्रमाणस्यैवाप्रामाण्यं कुतो न कल्प्यत इति वाच्यम् । बहिष्ठे स्वस्मिन्नेव जीवनगृहाभावयो: सह दर्शनेन नियमग्राहकप्रमाणस्यैवाप्रामाण्यकल्पनौचित्यादिति । अन्यथेति ।। उक्तरीत्याऽन्तर्भावसम्भवेऽपि पृथक्प्रामाण्याङ्गीकार इत्यर्थ: । 
ननु यद्यपि नियमग्राहकप्रमाणस्यायोगेन परस्परविरुद्धतया जीवित्वस्य हेतुविशेषणत्वासम्भवो नास्ति । तथाऽपि जीवनप्रमाणेन जीवनं तावत्सिद्धम् । गृहाभावग्राहकप्रमाणेन गृहेऽभावस्सिद्ध: । तथा च जीवनप्रमाणाज्जीवति वा प्रत्यक्षेण गृहेऽदर्शनान्मृतो वेति सन्देह: कस्मान्न स्यात् । तथा च सन्दिग्धं जीवनं कथं हेतुविशेषणं भविष्यति निश्चितस्यैव तथात्वदर्शनादित्याशङ्कते- एतेनेति ।। एतेन गृहाभावप्रमाणेनेति सामानाधिकरण्यम्, प्रत्यक्षरूपेणेत्यर्थ: । भिन्नविषयत्वेनेति ।। परस्परविरुद्धार्थविषयकत्वाभावेनेत्यर्थ: । तथा च जीवनप्रमाणं ज्योति:शास्त्रम् । गृहाभावप्रमाणं प्रत्यक्षम्, तयोर्जीवनगृहाभावमात्रविषयकत्वेन संशयाजनकत्वात् । तद्विषययोर्जीवनगृहाभावयो: स्वस्मिन्नेव सहदर्शनेनाविरुद्धतया तत्प्रमाणयोर्विरुद्धार्थविषयकत्वाभावेन भिन्नविषयकतया संशयजनकत्वायोगेन असन्दिग्धं जीवनं हेतुविशेषणं भविष्यत्येवेति नानुमानासम्भव इति भाव: । ननु देवदत्तो बहिरस्ति जीवित्वे सति गृहेऽसत्त्वादित्यनुमानस्याप्रसिद्धविशेषणता, गृहाद्बहिर्भावस्यानुमानात्प्रागनेनानवगतत्वादित्याशङ्कते- गृहादिति ।। केवलव्यतिरेकित्वेति ।। यत्र बहि:सत्त्वाभावस्तत्र जीवित्वे सति गृहेऽसत्त्वाभावो यथा मृत इति केवलव्यतिरेकव्याप्तिसम्भवादित्यर्थ: । तथा च व्यतिरेकिणि साध्याप्रसिद्धिर्न दोष इति भाव: । सामान्यव्याप्तीति ।। तथा च सामान्यव्याप्तिमूलकत्वेन सामान्यतो दृष्टानुमानमित्यर्थ: । यद्यपि `तदयोग्यार्थमुत्तरम्' इति `प्रत्यक्षायोग्यार्थानुमापकं सामान्यतो दृष्टम्' इति परेण लक्षितम् । तथाऽपि `व्याप्यव्यापकयोरन्यादृशत्वेऽपि तत्सामान्याकारानुगमेन लिङ्गलिङ्गिभावे सामान्यतो दृष्टम् । यथा कृषीवलस्य कर्षणादिप्रवृत्तेर्धान्यादिफलकत्वदर्शनेन यागादे: स्वर्गादिफलानुमानम् । प्रेक्षावत्प्रवृत्तित्वफलवत्त्वसामान्यानुगमात्' इति प्रमाणपद्धत्युक्तरीत्या सामान्यतो दृष्टत्वसम्भवादिति द्रष्टव्यम् । अनुमाभेद एवेतीति ।। भेदशब्दो विशेषपर: । केवलव्यतिरेकिरूपोऽनुमानविशेष: । सामान्यव्याप्तिमूलकत्वेन सामान्यतो दृष्टानुमानविशेषश्चेत्यर्थ: ।
(श्री.टि.) ।। पक्षान्तरेति ।। `गृह्यमाणे स्मर्यमाणप्रतियोगिकसादृश्यज्ञानात् स्मर्यमाणे गृह्यमाणप्रतियोगिकसादृश्यज्ञानमुपमानम्' इति शाबरोपमाने गोव्यतिरेकेणान्यस्य गवयस्य पक्षीकरणासम्भवादित्यर्थ: । गवयपक्षीकारेण तत्र गोसादृश्यानुमाने तस्य प्रत्यक्षसिद्धत्वेन सिद्धसाधनतापत्तेरिति भाव: । तथा चेति ।। गौर्गवयसदृशी गवयस्य गोसदृशत्वादित्यनुमाने व्यधिकरणत्वमित्यर्थ: । व्याप्तीति ।। सामान्यव्याप्तीत्यर्थ: । समानाधिकरणमपि लिङ्गं सम्भवतीत्याह- गवयगतेति ।। कथमिति ।। तथा च दृष्टान्ताभावेन व्याप्तिग्रहासम्भवादप्रसिद्धविशेषणत्वमित्यर्थ: । केवलेति ।। यो यत्सदृशो न भवति स तत्सदृशो न भवतीति व्यतिरेकव्याप्तिसम्भवादित्यर्थ:  ।  तथा च  व्यतिरेक्यनुमानेऽप्रसिद्धविशेषणत्वं न दोषायेति भाव: । अनुमाभेद एवेति ।। व्यतिरेक्यनुमानरूपानुमानविशेष एवेत्यर्थ: । अन्तत: स्वकरतलयोरेव दृष्टान्तत्वसम्भवान्नाप्रसिद्धविशेषणत्वमित्याह- किञ्चेति ।। तथा च सदृशावेव येन प्राङ्नोपलब्धावित्युक्तमसदिति भाव: । ननु `दृष्द्वा सदृशमेवान्यम्' इति शाबरोपमानस्वरूपमेवानूद्यार्थापत्त्युपमाभावा इति तस्यैवान्तर्भाव उक्तो न नैयायिकोदीरितोपमानस्य । तत् कुत इत्यत आह- नैयायिकेति ।। 
़अव्युत्पन्नपदोपेतवाक्यार्थस्य च सञ्ज्ञिनि । 
प्रत्यक्षप्रत्यभिज्ञानमुपमानमिहोच्यते ।।' 
इति कारिकोक्तस्याकृतसमयसञ्ज्ञास्मरणसहायं तत्समभिव्याहृतवाक्यार्थप्रत्यभिज्ञाप्रत्यक्षरूपोपमानस्येत्यर्थ:। अनुमानेऽन्तर्भाव: स्फुट एवेति ।। अस्योपमानस्य वाच्यवाचकभावसम्बन्धप्रमितिर्हि फलम् । 
़प्रमेयं तस्य सम्बन्ध:' संज्ञायां संज्ञिना सह । 
तत्प्रतीति: फलं चास्य नासौ मानान्तराद्भवेत् ।।' 
इति कारिकावचनात् । इदं च फलमनुमानेनैव भविष्यति । तथा हि । अयं गवयशब्दवाच्योऽगोत्वे सति गोसदृशत्वात्, व्यतिरेकेण घटवदिति प्रयोगसम्भवादित्यर्थ: । प्रकृतोपयोगमाह- अनेनेति ।। अर्थापत्त्यादेरनुमानान्तर्भावकथनेनेत्यर्थ: । परिहृतमिति ।। पृथक्प्रमाणत्वाभावेन तद्विरोधो नोक्त इति भाव: । केचिदर्थापत्त्यादेरनुमानेऽन्तर्भावेन तद्विरोधोक्तावर्थापत्त्यादिविरोधोऽप्युक्तप्राय इति पृथक् तद्विरोधो नोक्त इति भाव इत्याहु: । 
(पां.टि.) अन्तर्भावादिति ।। `प्रत्यक्षं सप्तविधं साक्षिषडिन्द्रियभेदेन' इति भगवत्पादोक्तेरिति भाव: । लिङ्गत्वादिति ।। `योग्यानुपलब्धेश्च लिङ्गत्वम्' इति भगवत्पादोक्तेरिति भाव: । उक्तस्येति ।। `उपलब्धियोग्यस्य घटादेरनुपलब्ध्या लिङ्गेन द्वितीयमभावज्ञानम्' इत्युक्तस्येत्यर्थ: । नन्वेकस्यैव घटाभावज्ञानस्य न प्रत्यक्षानुमानजन्यत्वं सम्भवति । एकस्यैव ज्ञानस्य स्वतन्त्रकारणद्वयजन्यत्वानुपपत्ते: । परस्परविरुद्धपरोक्षत्वापरोक्षत्वलक्षणाकारद्वयप्राप्तेश्चेत्यत आह- अत्रायं विवेक इति ।। सर्वस्यापि लिङ्गोद्भवतेतीति ।। अभावस्य तुच्छत्वेनेन्द्रियसन्निकर्षानुपपत्त्या न प्रात्यक्षिकत्वमिति गूढोऽत्र भाव: । गूढाभिसन्धिरेव परिहरति- पक्षदर्श(पां.टि.) नेति ।। तत्प्रसङ्गादिति ।। अपरोक्षाधिकरणसन्निधानादपरोक्षत्वाभिमानप्रसङ्गादित्यर्थ: । बाधकाभावाच्चेति ।। झटिति जायमानघटाद्यभावज्ञानस्यापरोक्षत्वे बाधकाभावाच्च नोक्तरीत्योपचारकल्पना युक्तेत्यर्थ:। पूर्ववादी स्वाभिप्रायमुद्घाटयति- अभावस्येति ।। सिद्धान्त्यपि तमुद्घाटयति- तथा सतीति ।। अन्यथा शशविषाणादेरप्यनुमितिविषयत्वापातादिति भाव: । मीमांसकमतमाशङ्कते- सर्वत्रेति ।। अपरोक्षप्रतीतेरिति ।। विना विमर्शं चक्षुर्व्यापारानन्तरं जायमानस्य स्फातालोकमध्यवर्तिघटाद्यभावज्ञानस्यापरोक्षताया अनुभवसिद्धत्वान्नानुपलब्धिकरणकत्वमिति भाव: । व्याप्त्यनुसन्धानस्यापीति ।। यदाऽन्धकारे किमत्रास्ति घटो न वेति विमृश्य हस्तप्रसारणादौ कृतेऽपि घटमनुपलभ्य नास्त्यत्र घट इति जानाति, तत्र व्याप्त्यनुसन्धानस्याप्यनुभवसिद्धत्वेन व्याप्तिबलेनार्थगमकतयाऽनुपलब्धेर्लिङ्गत्वेनैव तज्जनकत्वस्य सिद्धत्वान्न स्वरूपेण तस्या जनकत्वमिति भाव: । उक्तत्वादिति ।। `अपरोक्षप्रतीतेरनुभवसिद्धत्वात्' इत्यादिनेति भाव: । अभावस्येति ।। अद्रव्यत्वात्संयोगस्य, अवयवावयव्यादित्वाभावेन समवायस्य चानुपपत्तेरिति भाव: । ननु द्रव्ययोरेव संयोगात् कथमद्रव्यस्याभावस्य संयोग इत्यत आह- वैशेषिकादीति ।। कल्प्यतामिति ।। कल्पकस्य कार्यदर्शनस्य सत्त्वात्, सत्यपि तस्मिन् तदकल्पने च समवायस्याप्यकल्पनीयत्वप्रसङ्गादिति भाव: । तज्ज्ञानावश्यम्भावादिति ।। लिङ्गस्य ज्ञातस्यैव करणत्वादिति भाव: । उक्तत्वादिति ।। साक्षिवेद्योपलब्धिप्रतियोगिकाभावरूपानुपलब्धे: साक्षिवेद्यत्वस्य `सुखाद्ये च घटादिके' इत्यनेनोक्तत्वादित्यर्थ: । 
व्यवच्छिनत्तीति ।। अनेन तुशब्दो विशेषार्थ इत्युक्तं भवति । तमेव विशेषं दर्शयति- तस्येति ।। ननु जीवित्वस्य गृहे सत्त्वरूपत्वे गृहाभावस्य वाऽजीवित्वरूपत्वे जीवित्वगृहाभावयोगृर्हसत्त्वगृहाभावरूपत्वप्राप्त्या जीवित्वाजीवित्वरूपत्वप्राप्त्या वा विरुद्धत्वप्रसङ्गेऽपि जीवित्वस्य गृहे सत्त्वरूपताया गृहाभावस्य चाजीवित्वरूपतायाश्चाभावान्न विरुद्धत्वमिति न विशेषणविशेष्यभावानुपपत्तिरित्यतो यो हि मातापितृभ्यां सुशिक्षितो न जातु गृहाद्बहिर्निस्सरति सोऽन्यानपि तथा मन्यमानो जीवनग्राहकप्रमाणस्य गृहे सत्त्वमर्थतया प्रतिपद्यते तं प्रति जीवित्वगृहाभावयोगृर्हे सत्त्वगृहाभावरूपत्वप्राप्त्या तयोर्विरुद्धत्वस्यावर्जनीयत्वादिति भावेनोक्तम्- येन हि जीवनं गृह एवेति निश्चितमित्यादि ।। विशेषणविशेष्यभावानुपपत्तेरिति ।। अविरोधप्रतीतेश्च बहिर्भावकल्पनोत्तरकालीनत्वेनेतरेतराश्रयग्रस्तत्वादिति भाव: । अनुदयप्रसङ्गादिति ।। अन्यथा प्रकरणसमेनापि किञ्चिदवधारणप्रसङ्गादिति भाव: । अन्यथेति ।। उक्तरीत्याऽर्थापत्तेरनुमानान्तर्भावसम्भवेऽपि पृथक्प्रामाण्य इत्यर्थ: । कथमनुमानमितीति ।। अप्रसिद्धविशेषणत्वस्यानुमानदूषणत्वान्नार्थापत्तेरनुमानत्वमिति भाव: । न केवलव्यतिरेकिण्यप्रसिद्धविशेषणत्वं दूषणम् । अन्यथा केवलव्यतिरेकिमात्रे तत्सम्भवेन तत्प्रामाण्यभङ्गप्रसङ्गादित्याशयेनाऽह- केवलव्यतिरेकित्वेति ।। ननु केवलव्यतिरेकिणि तस्यादूषणत्वेऽन्यत्र तदसम्भवात्तस्य दूषणत्ववार्तैव लुप्येतेत्यतस्तस्य दूषणत्वेऽपि व्याप्तिग्रहपरिपन्थित्वेनैव दूषणतया सत्यां व्याप्तौ तददूषणत्वस्यान्यत्र व्यवस्थितत्वात् प्रकृते च व्याप्तिसत्त्वान्न तस्य दूषणत्वमित्याशयेन व्याप्तिमुपपादयति- यो जीवन् यत्र (पां.टि.) नास्तीति ।। पक्षान्तरासम्भवादिति ।। गवयगतसादृश्यस्य प्रत्यक्षत्वेनाननुमेयतया गवयस्य पक्षत्वासम्भवादित्यर्थ: । अङ्गीकृत्य व्यधिकरणत्वस्य दूषणत्वं सामानाधिकरण्यमुपपादयति- गवयगतेति ।। अङ्गीकृत्याप्रसिद्धविशेषणत्वस्य दूषणत्वं समाधत्ते- केवलेति ।। अङ्गीकृत्य चाप्रसिद्धविशेषणत्वमिदं समाधानमुक्तम् । वस्तुतस्तु तदेव नास्तीत्याह- किञ्चेति ।। ननु `दृष्द्वा सदृशमेवान्यम्' इत्यादिना मीमांसकोपमानं निरूप्य `अर्थापत्तिश्चोपमा च ह्यनुमाभेद एव तु' इत्यादिना तदन्तर्भावस्येव नैयायिकोदीरितोपमानस्यापि स्वरूपनिरूपणपूर्वकमनुमानेऽन्तर्भावस्य  कथनीयत्वात्  कुतस्तस्यानुक्तिरित्यतो  निमित्तोक्त्या  तदनुक्तिं समर्थयते- नैयायिकोदीरितोपमानस्य त्विति ।। `संज्ञासंज्ञिसम्बन्धप्रमितिसाधनमनधिगतसङ्गतिसंज्ञास्मरणसहायं तत्समभिव्याहृतातिदेशवाक्यार्थप्रत्यभिज्ञानमुपमानम्' इति नैयायिकोदीरितोपमानस्येत्यर्थ: । अनुमानेऽन्तर्भाव इति ।। व्याप्तिमपेक्ष्यार्थगमकस्यैवानुमानत्वात्, अगोत्वे सति गोसदृशस्य गवयशब्दवाच्यादन्यस्यादर्शनेनागोत्वे सति गोसदृशत्वस्य गवयसदृशवाच्यत्वेन व्याप्तिनिश्चयादुपमानस्य व्याप्तिबलेनार्थगमकत्वसिद्धेरनुमानेऽन्तर्भाव: स्फुट एवेत्यर्थ: । 
(व्या.टि.) न चैकस्योभयान्तर्भावो विरुद्ध इत्यत: परामर्शापरामर्शविशेषादिति मूलमनुसन्धाय विवेचयति- अत्रायमिति ।। राजगृहादिमात्रमिति ।। मात्रपदव्यावर्त्यमाह- गजाभावमननुभूयेति ।। ननु `समासेऽनञ्पूर्वे क्त्वो `ल्यप्' इति नञ्समासपर्युदासादस्य नञ्समासत्वात् कथं ल्यबिति चेन्न । `पूर्वं धातुरुपसर्गेण युज्यते' इति न्यायेन गतिसमासं विधाय ततो ल्यपि सति तदन्तेन नञ्समास: । अतो न दोष इति भाव: । अन्यत्रेति ।। देशान्तर इत्यर्थ: । प्रातरत्रेति ।। एतच्छब्देनाधिकरणनिर्देश: । प्रकृतमाह- यत्त्विति ।। प्रत्यक्षेति ।। इन्द्रियेत्यर्थ: । वादिनामङ्गीकारानौचित्यज्ञापनाय प्रत्यक्षार्थप्रतियोगिकेत्यभावं विशिनष्टि । अभावस्य प्रतियोगिग्राहकेन्द्रियग्राह्यत्वयुक्तिसूचनाय झटितीत्यंशं लिङ्गोद्भवतायां साधकाभावपरत्वेन व्याचष्टे- विलम्बेन विनेति ।। परिज्ञानादित्यंशं बाधकपरतया व्याचष्टे- अपरोक्षतया च ज्ञानादिति ।। अपरोक्षत्वप्रकारेण ज्ञानानुव्यवसायादित्यर्थ: । न त्वपरोक्षत्वेनानुभवानुभवादिति । नाभावज्ञानं लिङ्गोद्भवमिति प्रतिज्ञायां वैयधिकरण्यात् । `परोक्षत्वापरोक्षत्वे ज्ञानगते न विषयोपाधिके' इति टीकाविरोधाच्च । विपक्षेऽनुभवापलापं प्रसञ्जयितुमनुभवानुसारिणामित्याह । विलम्बेन विनोत्पत्तिहेतोरसिद्धिम् अपरोक्षतयाऽनुभवहेतोरन्यथासिद्धिं च शङ्कते- अभ्यासेति ।। अनुपलब्धिरिति ।। युगपच्छतपत्री छिन्नेतिवत् । अपरोक्षेत्यनुभवविशेषणम् । अभिमान इति ।। इदं प्रकारयोर्ज्ञानद्वयस्याविवेको वा सोपाधिकभ्रमो वेत्यर्थ: । धूमानुमानेऽपीति बहुव्रीहि: । धूमलिङ्गकानुमितावित्यर्थ: । तदिति ।। व्यवधानानुपलब्ध्यपरोक्षताभिमानयोरित्यर्थ: । तत्राप्यभ्यासपाटवसौष्ठवादित्यर्थ: । बाधकेति ।। अभावज्ञानस्यापरोक्षत्वानुभवबाधकाभावादित्यर्थ: । सौगत: शङ्कते- अभावस्येति ।। तुच्छत्वेन निरुपाख्यत्वेन । अनुमितीति ।। तस्या अप्युपाख्यारूपत्वादिति भाव: । मतान्तरं दूषयितुमनुवक्ति- विमर्शानन्तरमिति ।। परोक्षतयेति ।। इत्थम्भूतलक्षणे तृतीया । तदिति ।। अनुभवेत्यर्थ: । न स्यादिति ।। तस्या  अनुभवैकवेद्यत्वादित्यर्थ: । अनुपलब्धे: षष्ठप्रमाणत्ववादी भा(क्त्श्): शङ्कते- सर्वत्रेति ।। अनुपलब्धिरेवेत्येतद्व्यव(व्या.टि.) च्छिनत्ति- अपरोक्षेति ।। अभावस्येति शेष: । स्वरूपेणैवेत्येतद्व्यवच्छिनत्ति- व्याप्त्यादीति ।। अनुपलब्धेरिति शेष: । कल्पकस्येति ।। अपरोक्षतयाऽनुभवस्येत्यर्थ: । भावप्रतिबन्दीं गृह्णाति- घटेनेति ।। तां मोचयति- अपरोक्षेति ।। तदिति ।। घटप्रतितेरित्यर्थ: । प्रतिबन्दीं द्रढयति- सममिति ।। अभावस्याद्रव्यत्वात् कथं संयोग इत्यत आह- वैशेषिकादीति ।। अनुपलब्धेर्लिङ्गत्वमसहमानो नैयायिक: शङ्कते- अनुपलब्धेरिति ।। तज्ज्ञानेति ।। लिङ्गस्य ज्ञातकारणत्वादित्यर्थ: । उक्तत्वादिति ।। `सुखाद्ये च' इति साक्षिवेद्यप्रतियोगिकाभावस्य साक्षिवेद्यताया उक्तत्वादित्यर्थ: ।
अर्थापत्त्युपमानयोरिति ।। अनेन मूले अर्थापत्त्युपमाशब्दौ करणपरौ, अनुमाशब्दोऽपि करणसाधन इति सूचितम् । अनुमानसामग्रीति ।। अनुमानशब्दोऽत्र भावसाधनोऽनुमितिपर: । व्यवच्छिनत्ति ।। एते इति शेष: । व्यवच्छेदकं विशेषं दर्शयति- तस्येत्यादिना इतीत्यन्तेन ।। अनुमितिसामग्रीसद्भावं स्फुटयितुं तदभावमुपक्षिपति- नन्वित्यादिना ।। अनुमितिसामग्य्रां हि लिङ्गमेकम् । तदिह प्रधानं, तदिह दुर्लभम् । तथा हि- किं बहिर्भावे जीवनं लिङ्गमुत गृहेऽसत्त्वमुत विशिष्टमिति विकल्प्याऽद्यं निराह- न तावदिति ।। द्वितीयं पराचष्टे - नापीति ।। तृतीयं पराकरेति- न चेति ।। परस्परेति ।। जीवनगृहाभावप्रमाणयोर्विरोधेनेत्यर्थ: । विशेषणविशेष्यभावेति ।। सहभावाभावादित्यर्थ: । प्रमाणद्वयविरोधं पराचष्टे- विप्रतिपत्त्येति ।। आवश्यकत्वेन, सामग्रीवशसम्पन्नत्वेन । अर्थापत्तेरपि, अनुमितिभिन्नप्रमितेरपि । जीवनं गृह एवेति निश्चिन्वानस्य बहिर्भावप्रमितेरेवानुपपत्त्या अर्थापत्तिवाचोयुक्ती रिक्ता स्यादित्यर्थ: । उपसंहरति- अत इति ।। बहिर्भावबोधावश्यम्भावादित्यर्थ: । जीवनप्रमाणेन जातकरूपज्योतिश्शास्त्रेण, सामान्यतो गृहे वा बहिर्वेति देशसामान्यत इत्यर्थ: । प्रसक्तेति ।। देशविशेषेत्यर्थ: । अनुमानेति ।। प्रसक्तप्रतिषेधरूपलिङ्गजन्येत्यर्थ: । परिशेषस्य लिङ्गत्वाभावे बाधकमाह- अन्यथेति ।। शङ्कते- एतेनेति ।। अनन्तरोत्पन्नेन गृहाभावग्राहकप्रमाणेनेति सामानाधिकरण्यम् । प्रथमं निश्चितमपि प्रामाण्यसंशयेनेवानिश्चितप्राबल्यकेन विरोधिप्रमाणेन सन्दिग्धं भवतीति भाव:। कथं विशेषणमिति ।। हेतुविशेषणमित्यर्थ: । विशिष्टस्य हेतुत्वे सन्दिग्धासिद्धिप्रसङ्गादित्यर्थ: । भिन्नविषयत्वेनेति ।। सामान्ययत्किञ्चिद्विशेषाभावप्रमाणयो: परस्परविरोध्यर्थानवगाहनेन संशयाहेतुत्वादित्यर्थ: । अनेन अनुमिमानेन अनवगतत्वात्, निदर्शन इति शेष: । केवलेति ।। यो बहिर्नास्ति नासौ जीवनवत्त्वे सति गृहेऽसन् यथा गृहे एव सन्निति व्यतिरेकव्याप्तिग्रहसम्भवादित्यर्थ: । सामान्यव्याप्तीति ।। अस्मिन् पक्षे गृहे एव सतो निदर्शनत्वसम्भवादित्यर्थ: । मूलमारोहयति- तदिदमिति ।। व्यतिरेकिरूपो वा सामान्यतो दृष्टरूपो वा अनुमाप्रभेद एव न प्रमाणान्तरमिति भाव: । इत्यर्थापत्त्यन्तर्भावकथनम् ।
व्याप्तिपक्षधर्मतोभयावश्यम्भावाभिमानेन नानुमानत्वमुपमानस्येत्याशङ्कते- स्यादेतदिति ।। 
़आश्रयव्याश्रयासिद्धी साध्यासिद्धिश्च दूषणम् । 
केषाञ्चिन्न च ते दोषा व्याप्तौ सत्यां कथञ्चन ।।' 
इत्यनुव्याख्यामभिव्याख्याय प्रत्याख्याति- मैवमिति ।। यम इति ।। सहोत्पन्न इत्यर्थ: । उभयावश्यम्भावाभिमाननयेऽप्युपमानस्यानुमानत्वप्रकारं प्रकटयति- गवयगतेति ।। कथमिति ।। सादृश्यानुपलब्धौ तत्प्रतियोगित्वस्याप्यदृष्टव्याप्तिकत्वेनानुमानत्वं किंप्रकारमित्यर्थ: । उपपत्तेरिति ।। वैधर्म्यदृष्टान्तप्रदर्शितव्याप्तिकत्वादित्यर्थ: । गृहीतेति ।। सन्निहितसदृशोपलब्धौ तत्र व्याप्तेरतिसुग्रहत्वादिति भाव: । स्फुट एवेति ।। गोसादृश्यस्य गवयपदशक्त्युपधानतयाऽतिदेशवाक्यार्थं स्मरत: सदृशदर्शनानन्तरम् अयं गवयपदवाच्यो गोसदृशत्वादित्यनुमानसौलभ्यान्न तत्पार्थक्यं शङ्कितमिति भाव: । अस्यानुक्तिशङ्कापरिहारकत्वेनोक्तोपयोगमाह- अनेनेति ।।
मूलम् - `आगमो द्विविधो ज्ञेयो नित्योऽनित्यस्तथैव च ।ऽ
टीकाअनुमानानन्तरप्राप्तस्याऽगमस्य विभागमाह- आगम इति ।। अपौरुषेय: पौरुषेयश्चेत्यर्थ:। तथैवेत्यनेन यथा प्रत्यक्षमनुमानं  वा  प्रमाणमन्यत्रानन्तर्भूतं च तथाऽऽगमोऽपीत्याचष्टे । तथाहि- न तावदागमो न बोधक:, अनुभवविरोधाद् व्यवहारविलोपप्रसङ्गाच्च । नापि विपरीतबोधको बाधकाभावात्  । अन्यत्रान्तर्भावोऽपि, किं कर्तुं शक्यत इत्येव वा कर्तव्य उत पृथक्त्वे बाधकसद्भावात् अथवा तत्साधकाभावात् । नाऽद्य: । प्रत्यक्षस्याप्यनुमानेऽन्तर्भावयितुं शक्यत्वात् । फलवैजात्यादेरवान्तरभेदत्वेनोपपत्ते: । न द्वितीय: । तददर्शनात् । कल्पनागौरवं बाधकमिति चेन्न, प्रत्यक्षेऽपि समानत्वात् । सामग्रीभेदादेरत्रापि विद्यमानत्वात् । अत एव न तृतीय: । किञ्चान्तर्भावोऽपि वक्तृज्ञानानुमापकत्ना वक्तव्य: । न चापौरुषयस्य मूलभूतं ज्ञानमस्ति । समर्थितं चापौरुषयत्वं वेदस्य । अपौरुषेयस्य पृथक्प्रमाणत्वेऽपि पौरुषेयस्यानुमानत्वमेवेति प्राभाकरा: । तन्निरासार्थमप्युक्तम्- तथैवेति ।। यथा नित्यस्तथाऽनित्योऽपीत्यर्थ: । तथा हि- पौरुषेयवाक्यस्थानि पदान्यन्विताभिधानशक्तिमन्ति न वेति वाच्यम् । आद्ये कथं नाऽगमत्वम् । द्वितीये वेदस्यापि कथमागमत्वं पदानामभेदात् । 
अथोच्येत- यद्यपि पुरुषप्रयुक्तानां पदानामन्विताभिधानसामर्थ्यमस्ति । तथाऽपि प्रायेण पुरुषवचसामनृतभूयिष्ठत्वेन अनन्वितार्थत्वशङ्कयाऽन्वयो न निश्चीयत इति । एवं तर्हि शब्दोत्थापितस्याप्यर्थस्य व्यभिचारेण वेदेऽपि शङ्का सम्भवत्येवेति अन्वयो न निश्चीयेत । तत्रापौरुषेयतया शङ्कानिवृत्तिवदत्रापि आप्तोक्तत्वादिना शङ्कानिवृत्तिर्भविष्यति । तथा च शब्दादेवान्वयनिश्चयोऽप्रामाण्यशङ्कानिवृत्तिमात्रमुपायान्तरेणेति लोकवेदयो: समानमेवेति । एतेन यद् `ऋगाद्या:' इत्युक्तं तदुपपन्नं भवति ।
 