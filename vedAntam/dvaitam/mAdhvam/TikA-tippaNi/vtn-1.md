।। श्रीमद्धनुमद्भीममध्वान्तर्गतरामकृष्णवेदव्यासात्मकलक्ष्मीहयग्रीवाय नम: ।।
श्रीमदानन्दतीर्थभगवत्पादाचार्यविरचित: 
श्रीमद्विष्णुतत्त्वविनिर्णय:
सदागमैकविज्ञेयं समतीतक्षराक्षरम् । 
नारायणं सदा वन्दे निर्दोषाशेषसद्गुणम् ।। 1 ।।
श्रीनारायणपण्डिताचार्यविरचिता तत्त्वमञ्जरी
वन्दे नारायणं देवं प्रोद्यत्प्रद्योतनप्रभम् ।
निरस्तोरुतमस्तोमं स्वच्छातुच्छगुणोदयम् ।।
श्रीमदानन्दतीर्थार्यपादपांसु: पुनातु न: ।
चूडामणि: सुरेन्द्राणां सतां चिन्तामणि: सदा ।।
पूर्णानन्दात्मनेऽनन्तज्ञानविज्ञानरोचिषे ।
विशुद्धतत्त्वतनवे नमो वेदान्तमूर्तये ।।
त्रिविक्रमार्यवर्येभ्यो गुरुभ्योऽस्तु नमस्कृति: ।
यत्कृपाकल्पकलता सर्वदा सर्वदाऽपि न: ।।
श्रीमदानन्दतीर्थीयो विष्णो: सत्तत्त्वनिर्णय: ।
व्याख्यायते यथाप्रज्ञं सज्जनोऽत्रानुमोदताम् ।। 
श्रीजयतीर्थविरचिता टीका 
विश्वस्योदयमातनोति तदनु त्राणं विधत्ते पुन: 
सौख्याप्तीतरहानिसाधनमलं वक्ति श्रुतीर्व्यञ्जयन् ।
स्वापं प्रापयति श्रमापहृतये कल्पावसाने च य: 
तं देवं पितरं पतिं गुरुतमं वन्दे रमावल्लभम् ।। 1 ।।
लसतु श्रीमदानन्दतीर्थेन्दुर्नो हृदम्बरे ।
यद्वचश्चन्द्रिका स्वान्तसन्तापं विनिकृन्तति ।। 2 ।।
पदवाक्यप्रमाणज्ञान् प्रणम्य शिरसा गुरून् ।
व्याकरिष्ये यथाबोधं विष्णुतत्त्वविनिर्णयम् ।। 3 ।। 
श्रीरघूत्तमयतिविरचित: भावबोध: 
नत्वा लक्ष्म्या: पतिमानन्दतीर्थं तथा जयार्यं परमं गुरुं च ।
गुरुं च मे जयतीर्थीयभावं वक्ष्ये विष्णुप्रीतयेऽहं स्वशक्त्या ।। 1 ।।
अथ परमकारुणिक: श्रीमदाचार्यो यथायोगमिष्टेष्टसाधनत्वाभ्यां सकलसज्जनापेक्षितविष्णुतत्त्वनिर्णयमुद्दिश्य प्रकरणं निर्माय तस्य तादर्थ्यज्ञापनाय व्यधिकरणबहुव्रीहिसमासविवक्षया विष्णुतत्त्वनिर्णय इति नाम तस्य चकार । तस्याप्यतिगहनगम्भीरतया आचार्याभिमततच्छब्दवाच्यत्वं मन्दैर्न शक्यते ज्ञातुमिति तथा तच्छब्दवाच्यत्वज्ञापनार्थं तस्य प्रकरणस्य व्याख्यानं कर्तुकामो जयतीर्थश्रीचरण: व्याचिख्यासितप्रकरणाद्यपद्यगतान्त्यपदस्याऽकाङ्क्षक्रमेण प्राथम्यात्तत्रापि भावरूपलक्षणप्रतिपादकांशस्य प्राधान्यात् तत्पद्यव्याख्यानदिक्प्रदर्शनार्थं तदुक्तलक्षणभूतगुणवत्त्वेन परदेवतास्तुतिप्रणामरूपं मङ्गलमाचरति- विश्वस्येति ।। देवमिति पदं गुरुतममित्यस्यानन्तरं विवक्षित्वा विश्वस्योदयमित्यादीनां यथाक्रमं पितृत्वाद्युपपादकत्वं द्रष्टव्यम् । संहारस्य क्रीडारूपत्वाद् देवत्वोपपादकत्वं युक्तम् । यद्वा सृष्टित्राणादीनां यथाक्रमं पितृत्वपतित्वगुरुतमत्वरूपाणां क्रीडारूपत्वाद् विश्वस्योदयमित्यादिवाक्यचतुष्टयस्यापि देवत्वोपपादकत्वेन देवमित्याद्युक्तम् । तमपोऽर्थ: अलं व्यञ्जयन्नलं वक्तीति । अनुत्पन्नस्य पालनायोगादन्वित्युक्तम् । जातमात्रं प्रति उपदेशायोगात् स्थित्यानन्तर्यवाचकपुन:शब्दप्रयोग: । चशब्दान्न केवलं प्रतिदिनमिति यथाश्रुतार्थ:, प्रापयति चेति विशेषणसमुच्चयश्च । रमाशब्दप्रयोगस्य तत्र तत्रोक्तमेव तात्पर्यं द्रष्टव्यम् ।
श्रीराघवेन्द्रयतिविरचित: भावदीप: 
देवं नारायणं नत्वा पूर्णबोधादिकान् गुरून् ।
विवृणोमि यथाबोधं तत्त्वनिर्णयपञ्चिकाम् ।। 1 ।।
ग्रन्थादौ मङ्गलमाचरति- विश्वस्येति ।। तं विश्वस्योत्पत्त्यादिहेतुम् । `रमावल्लभं वन्दे' इत्युक्त्या ग्रन्थादाववश्यवन्दनीयाया:  सकलवाङ्मनसनियामिकाया  देव्या  अपि  भगवदुपसर्जनतया वन्दनं कृतं भवति । कुतो वन्द्यताऽस्येत्यत: पितरं पतिं गुरुतमं देवमित्युक्तम् । कथं पितृत्वादिकमस्येत्यतो विश्वस्येत्यादि । विश्वस्येति सर्वत्रान्वेति । चिदचित्प्रकृत्यादे: सर्वस्य जगत: उदयं वियन्नयोक्तदिशा पराधीनविशेषाप्त्यादिरूपोत्पत्तिं य: (रा.टि.)करोति । अतो विश्वस्य पितरम् । विश्वान्त:पातिनो ममापि पितरमिति । एवमग्रेऽपि । नैतावतोपरत: किन्तु तदनु जन्मानन्तरम् । उत्पन्नचराचराख्यविश्वमनुसृत्येति वा । तत्तद्योग्यतानुसारेणेति यावत् । अन्नपानादिना जीवानां, जडस्य च स्थायित्वादिरूपेणेत्यादिप्रकारेण य: पुन: त्राणं रक्षणं विधत्ते करोति । अत एव पतिं रक्षकम् । एतेन जिज्ञासासूत्रस्थब्रह्मशब्दार्थभूतगुणपूर्णत्वरूपमूलकृदुक्तप्रधानलक्षणस्योपपादकं जन्मादिसूत्रोक्तं जगज्जन्मादिहेतुत्वमुक्तं भवति । किञ्च य:, सुखमेव सौख्यं, स्वार्थे ष्यञ्, सौख्यस्याऽप्ते:, सौख्येतरस्य दु:खस्य हानेश्च साधनं निवृत्तकर्मानुष्ठानाङ्गकश्रवणादिरूपम् अलं सम्यक्, विश्वस्य वक्ति । कथं सम्यक्तेत्यत उक्तम्- श्रुतीर्व्यञ्जयन्निति ।। अपपाठादिना तिरोहिता: `ज्योतिष्टोमेन स्वर्गकामो यजेत', `श्रोतव्य:' इत्यादिश्रुती: स्वहृद्गता उच्चारणेन ब्रह्मादिविश्वस्योपदिशन्नित्यर्थ: । अतो अलं फलाव्यभिचारिभूतत्वात् सम्यक्त्वं साधनस्येति । अतो गुरुतमं ब्रह्मादयो हि विश्वस्य गुरव:, तेषामपि गुरुत्वात् गुरुतमम् । किञ्च य: विश्वस्य जीवरूपविश्वस्य जाग्रद्दशायां विषयेष्विन्द्रियविक्षेपेण प्राप्तश्रमापहृतये स्वापं निद्रां प्रापयति प्रतिदिनमिति योज्यम् । न केवलमेतावत् कल्पावसाने च प्रलये च ब्रह्मेतरजीवानां स्वापं प्रापयति । ततो देवं `दिवु क्रीडाविजिगीषाव्यवहारद्युतिस्तुतिमोदमदस्वप्नकान्तिगतिषु' इत्युक्ते: स्वप्नार्थस्य दीव्यते: पचाद्यचि देवमिति रूपसिद्धे: स्वप्नकर्तारमित्यर्थ: । यद्वा विश्वस्योदयादिकरणेन किं प्रयोजनमित्यतो देवं क्रीडादिगुणकमित्यर्थ: । लीलारूपमेव तत् । न प्रयोजनहेतुकमित्यर्थ: । `लोकवत्तु लीलाकैवल्यम्' इति सूत्रात् ।। 1 ।। 
ग्रन्थकर्तॄनर्थयते- लसत्विति ।। यथेन्दुश्चन्द्रोऽम्बरे गगने लसन् प्रकाशमानोऽर्कसन्तापं चन्द्रिकया निराकरोति तथाऽऽनन्दतीर्थोऽपि नोऽस्माकं हृदि लसन् वचसाऽऽध्यात्मिकसन्तापं निराकरोत्विति भाव: ।। विनिकृन्ततीति ।। `कृती छेदने' इत्यस्य `तुदादिभ्य: श:' इति शप्रत्यये `शे मुचादीनाम्' इति नुमागमे रूपं ध्येयम् ।। 2 ।।
स्वगुरुप्रणतिपूर्वं चिकार्षितं प्रतिजानीतेपदेति ।। शब्दमीमांसातर्कशास्त्रज्ञानिति गुरुत्वोपपादनम् । बहुवचनं गौरवादेव । स्वगुरुप्रभृतितदुत्तमानेकगुर्वभिप्रायं वा । यथाबोधं शिष्यबुद्धिमनतिक्रम्य । शिष्याणां यथा बोधो भवति तथेति यावत् । ग्रन्थकतृर्बोधमनतिक्रम्येति वा । तदभिप्रायानुसारेणेति यावत् । अस्मद्बुद्ध्यनुसारेणेति वाऽर्थ: । व्याकरिष्य इत्यात्मनेपदप्रयोगेण ग्रन्थप्रतिपाद्यतर्त्कत्रो: प्रीतिमात्मन्याशास्ते । `स्वरितञित: कर्त्रभिप्राये क्रियाफले' इत्युक्ते: ।। विष्णुतत्त्वविनिर्णयम् ।। विष्णुरूपतत्त्वस्येति वा विष्णोश्चिदचित्प्रकृत्यादिसर्वतत्त्वानां वा सर्वोत्तमत्वसत्यत्वादिरूपेण विनिर्णयो यस्मात् तं ग्रन्थमित्यर्थ: ।।3।। 
श्रीनिवासतीर्थविरचिता वाक्यार्थदीपिका 
श्रीरामं हनुमत्सेव्यं श्रीकृष्णं भीमसेवितम् । 
श्रीव्यासं मध्वसंसेव्यं समस्ताभीष्टदं भजे ।। 1 ।। 
श्रीमदानन्दतीर्थार्यचरणावाश्रयेऽनिशम् ।
रुद्रादिसर्वविबुधै: संसेव्याविष्टदौ सताम् ।। 2 ।।
श्रुतिक्षीराब्धिमामथ्य धीमन्दरमहीभृता । 
प्राप्ता न्यायसुधा येन तं जयेन्द्रमहं भजे ।। 3 ।।
रघूत्तममुनीन् वन्दे तच्छिष्यानमलात्मकान् ।
छान्दोग्यभाष्यसट्टीकाकर्तॄन् वेदेशयोगिन: ।। 4 ।। 
वेदेशमुनिसत्पादसेवासम्प्राप्तवैभवान् ।
यादवार्यान् वरसुधाटीकाकारान् वयं नुम: ।। 5 ।। 
यैरहं शुकवत् सम्यक्छिक्षितोऽस्मि कृपालुभि: ।
तान् वन्दे यादवाचार्यान् सदा विद्यागुरून् मम ।। 6 ।।
अथैतत्कृपया श्रीनिवासेन विदुषा हरे: । 
तत्त्वनिर्णयटीकाया व्याख्यानं क्रियते मया ।। 7 ।।
बुधैरपि सुदुर्बोधे ग्रन्थे यन्मम साहसम् । 
तत् पारयन्तु निपुणा गुरुपादरज:कणा: ।। 8 ।। 
सर्वज्ञकल्पाष्टीकाकारा जयतीर्थश्रीमच्चरणा: स्वचिकार्षितग्रन्थस्य निर्विघ्नपरिसमाप्त्याद्यर्थं स्वेष्टदेवतानमनरूपं मङ्गलं कृत्वा शिष्यशिक्षार्थं ग्रन्थादावुपनिबध्नन्ति- विश्वस्येति  ।।  उत्तमपुरुषप्रयोगादेवाहमिति  कर्ता लभ्यते । अहं रमावल्लभं वन्द इति क्रियाकारकसम्बन्ध: । ग्रन्थस्य वाङ्मानसव्यापारत्वाद्रमायाश्च वाङ्मनसदेवतात्वादवश्यं सा वन्दनीया । सा च पृथक् न वन्दनीया । `क्लेशोऽधिकतरस्तेषामव्यक्तासक्तचेतसाम्' इति पृथक् तद्वन्दनस्य निषिद्धत्वात् । अतो भगवद्विशेषणत्वेनैव वन्दनीयेत्याशयेन रमावल्लभमित्युक्तम् । न देवतावन्दनं व्यसनितया क्रियते, किन्तु विघ्नविघातादिप्रयोजनोद्देशेनैव । तथाविधैव च देवता तस्येष्टे या विशिष्टेष्टाऽधिकृता च । तादृशश्च भगवान् रमावल्लभ इत्यभिप्रायेणोक्तं देवमिति । पतिं पालकम् । क्रीडादिगुणविशिष्टत्वार्थकदेवत्वपितृत्वपतित्वाद्युक्त्या सर्वोत्तमत्वापरपर्यायविशिष्टत्वम् । गुरुतमत्वोक्त्या इष्टत्वम् । सौख्याप्तीतरहानिसाधनवक्तृरूपगुरोरेवेष्टत्वात् । `देवशब्दो देवतापर्याय: प्रतिपाद्यमाह' इति गीताभाष्यटीकोक्तरीत्या देवशब्देनैवाधिकृतत्वमप्युक्तं वेदितव्यम् । अन्ये तु पतिमिति पालकत्वकथनेन गुरुतममिति वेदोपदेष्टृत्वकथनेन च तत्प्रतिपादकागमप्रतिपाद्यत्वरूपमधिकृतत्वमुक्तमित्याहु: । देवत्वादिविशेषणचतुष्टयमेव विव्रियते विश्वस्येत्यादिना पादत्रयेण । तथा हि- विश्वस्य रमाब्रह्मादिसर्वजगत:, उदयं पराधीनविशेषावाप्त्यादिरूपामुत्पत्तिं, आतनोति वियदधिकरणव्युत्पाद्यावान्तरविशेषवत्तया विस्तारयति । करोतीति यावत् । तदनु उत्पत्त्यनन्तरं, (श्री.टि.) त्राणम् अन्नदानादिना पालनं, त्रैङ् पालन इति धातो: । विधत्ते करोति विपूर्वस्य धाधातो: करोत्यर्थकत्वात् । विश्वस्येत्यनुवर्तते । अनुत्पन्नस्य पालनायोगात्तदन्वित्युक्तम् । जातमात्रं प्रत्युपदेशायोगात् पालनानन्तर्यवाचक: पुनश्शब्द: । सुखमेव सौख्यं स्वार्थे ष्यञ्, स्वरूपानन्दस्तस्य आप्ति: आविर्भाव: । इतरस्य दु:खस्य, दु:खयतीति व्युत्पत्त्या तच्छब्दवाच्यलिङ्गशरीरस्य हानिर्भङ्गस्तयो: साधनं भगवत्तत्त्वम् । व्यासादिरूपेण श्रुतीर्व्यञ्जयन् शाखाभेदादिनोद्धारं कृत्वा प्रकटयन् । अलम् अतिशयेन इतरोपदेष्टृवैलक्षण्येन वक्ति उपदिशति ज्ञापयतीति यावत् । वेदानामपौरुषेयत्वाद्व्यञ्जयतीत्युक्तम् । अत्रापि विश्वस्येत्यनुवर्तते । ब्रह्मादिसज्जनसमुदायस्येत्यर्थ: । ब्रह्माणं प्रत्येव साक्षादुपदेश: । रुद्रादीनां तु ब्रह्मादिद्वारा भगवानेवोपदिशति । `अगम्यत्वाद्धरिस्तस्मिन्नाविष्टो मुक्तिदो भवेत्' इति वचनात् । तस्मिन्= गुर्वादावाविष्ट: सन्, मुच्यतेऽनेनेति मुक्तिर्ज्ञानं तत्प्रदो भवेदिति वचनार्थ: ।
।। स्वापमिति ।। अत्रापि विश्वस्येत्यनुवर्तते । जाग्रत्स्वप्नयो: शरीरेन्द्रियमनसामितस्ततो विक्षेपेण श्रान्तस्य विश्वस्य श्रमापहृतये श्रमापनोदाय स्वापं सुषुप्तिं प्रापयति प्रतिदिनमिति शेष: । न केवलं प्रतिदिनं किन्तु कल्पावसाने च महाप्रलये च स्वापं प्रापयतीत्यर्थ: । अत्र स्वापो नाम मनआदिसर्वेन्द्रियोपरमरूपा सुषुप्ति: । सा च महाप्रलये रुद्रादीनामेव सम्भवति न तु वायो: । तस्य तदानीमपि प्रतिभातपरावरत्वेन तदीयमनोवृत्त्युपरमाभावादिति ज्ञातव्यम् । न च तर्हि `सुषुप्तिसंस्थान् ब्रह्मादिकान्' इत्युक्तिविरोध इति वाच्यम् । अतद्गुणसंविज्ञानबहुव्रीहिणा ब्रह्मादिकशब्देन रुद्रादीनामेव ग्रहणात् । नन्वेवमपि `सुप्तास्तत्र यतो जीवा: सर्वे ब्रह्मशिवादिका:' इति वचनविरोध: । न ह्यत्रातद्गुणसंविज्ञानबहुव्रीहिर्युक्त: । तथात्वे शिवस्यापि तदभावापत्तेरिति चेन्न । छत्रिन्यायेन ब्रह्मण: सुषुप्त्युक्तेरुपचरितत्वात् । जगद्व्यापाराभावसाम्येन गौणी वा । नन्वथापि विश्वशब्दोक्तब्रह्मादीनां कथं प्रतिदिनं सुषुप्ति: । ब्रह्मणस्तावन्नास्त्येव । अधिदैवगतानां रुद्रादितत्त्वाभिमानिदेवतानामपि सा न सम्भवति । तथात्वे जगत्प्रवृत्तिविलयापातात् । यथोक्तमेकादशस्कन्धतात्पर्ये- `स्वर्गस्थानां नतु स्वाप:' इति । तस्मादेतत्कथमुच्यत इति चेत्, उच्यते । यद्यप्यधिदैवगतानां न सुषुप्तिरस्ति । अन्यथोक्तवचनविरोधात् । तथाऽप्यध्यात्मं विद्यमानानां तत्त्वाभिमानिदेवानां जीवस्य सुषुप्ताावीषत्सुषुप्तिरस्त्येव । यथोक्तं तत्रैव- `एवं सुप्तावपि स्फुटम् । तदन्या देवतास्सर्वा: प्राणस्यैव वशे स्थिता: । ईषच्च सुप्तवद्यान्ति नैव मानुषजीववत्' इति । अथवा इन्द्रादिदेवानां यदाऽर्जुनादिरूपेणोत्पत्त्या मानुषदेहप्राप्तिस्तदा तेषां सुषुप्तिरस्त्येवेति तदभिप्रायेणेदमित्यदोष: । तथा हि । महाभारते सौषुप्तिके पर्वणि सर्वेषां देवांशानां शिबिरे सुषुप्त्युक्तेरित्यवगन्तव्यम् । 
अत्र विश्वोदयादिकतृर्त्वोक्त्या देवत्वं विवृतम् । तथा हि । `दिवु क्रीडाविजिगीषाव्यवहारद्युतिस्तुतिस्वप्नमोदमदकान्तिगतिषु' इति क्रीडार्थकाद्दिव्धातो: कर्तरि `नन्दिग्रहि' इत्यादिसूत्रेण पचाद्यच्प्रत्यये `पुगन्तलघूपधस्य च' इति लघूपधगुणे च सति निष्पन्नस्य देवशब्दस्य क्रीडाकतृर्वाचित्वात्सृष्ट्यादेश्च क्रीडारूपत्वात् । सौख्याप्तीतरहानिसाधनभूतभगवत्स्वरूपज्ञापकत्वोक्त्याऽपि देवत्वं विवृतम् । तथा हि । गत्यर्थकाद्दिव्धातोरन्तर्णीत(श्री.टि.) ण्यर्थात्कर्तर्यच्प्रत्यये सति निष्पन्नस्य देवशब्दस्य ज्ञापकत्वार्थकत्वात् । सौख्याप्तीतरहानिसाधनेत्यस्य योग्यतया लाभ: । स्वापप्रापकत्वोक्त्याऽपि देवत्वमेव विवृतम् । तथा हि । `स्वप्न: सुषुप्तिरित्याख्या' इति वचनात् सुप्त्यपरपर्यायस्वप्नार्थकाद्दिव्धातोरन्तर्णीतण्यर्थात्कर्तर्यच्प्रत्यये सति निष्पन्नस्य देवशब्दस्य स्वापप्रापणार्थकत्वात् । विश्वोत्पत्तिकतृर्त्वोक्त्या पितृत्वं, त्राणकतृर्त्वोक्त्या पालकत्वापरपर्यायं पतित्वं, सौख्याप्तीतरहानिसाधनत्वोक्त्या गुरुत्वं च विवृतं ज्ञातव्यम् । हिताहितप्राप्तिपरिहारोपदेष्टुरेव गुरुत्वात् सौख्यस्यैव हितत्वाद् इतरस्यैवाहितत्वात् । अलं वक्तीत्युक्त्या गुरुतममिति तमबर्थो विवृत इति सर्वमनवद्यम् ।। 1 ।। 
अथ व्याचिख्यासितमूलकृत्त्वोपाधिना पूर्णबोधान् प्रसिद्धचन्द्रवैलक्षण्येन प्रार्थयते- लसत्विति ।। प्रसिद्धेन्दुराकाशे लसति, अयं तु हृदम्बर इति ततो वैलक्षण्यम् ।। यद्वचश्चन्द्रिकेति ।। यस्य श्रीमदानन्दतीर्थेन्दोर्वचनलक्षणचन्द्रिका स्वान्तसन्तापं `स्वान्तं हृन्मानसं मन:' इत्यभिधानान्मनोनिष्ठकामादिकृतसन्तापं विनिकृन्तति छिनत्ति । प्रसिद्धेन्दुस्तु बाह्यसन्तापमेवेत्यतोऽपि वैलक्षण्यमित्यर्थ: ।। 2 ।। 
़यथा देवे तथा गुरौ' इति शास्त्रमर्यादासंरक्षणार्थं कृतं गुरुप्रणाममुपनिबध्नन् स्वचिकार्षितं प्रतिजानीते- पदवाक्येति ।।  पदं महाव्याकरणं, वाक्यं वार्तिकं, सूत्रव्याख्यानात्मकश्लोकरूपानुव्याख्यानं, प्रमाणं ब्रह्मतर्कादि । गुरून् अक्षोभ्यतीर्थश्रीमच्चरणान् । विष्णोस्तत्त्वं विशेषेण निर्णीयतेऽनेनेति करणव्युत्पत्त्या, विष्णोस्तत्त्वं विष्णुतत्त्वं तस्य निर्णयो यस्मादिति व्यधिकरणबहुव्रीहिणा वा विष्णुतत्त्वविनिर्णयशब्दवाच्यं प्रकरणम् । `आनन्दतीर्थभगवद्वचसां विशिष्टव्याख्यानकर्मणि सुरा ह्यधिकारिणोऽत्र' इत्यनेन सुराणामेवाधिकारस्यान्ते स्वयमेवोक्तत्वादत्र पुनस्तद्व्याख्यानकरणप्रतिज्ञाने कथं न स्वव्याहतिरित्यत उक्तम्- यथाबोधमिति ।।3।।
श्रीपाण्डुरङ्गिकेशवभ(क्त्श्)ारकविरचिता विषमपदवाक्यार्थविवृति: 
नत्वा श्रीशं गुरून् सर्वान् गुरुराजोक्तमार्गत: ।
तत्त्वनिर्णयटीकाया भावं वक्ष्ये यथामति ।। 1 ।। 
निर्विघ्नपरिसमाप्त्यादिसाधनमविगीतशिष्टाचारपरम्पराद्यवगतं विशिष्टेष्टदेवतानतिस्तुतिरूपं मङ्गलं.....1 शिष्यशिक्षायै ग्रन्थादौ निबध्नाति- विश्वस्येति ।। अत्र रमावल्लभं वन्द इत्यन्वय: । तत्र च रमावल्लभमित्युक्त्या न विद्यन्ते अरा यस्या: सा नारा लक्ष्मी:, पतित्वेन तदयनत्वाद्वा नारायण इति आद्यपद्यगतनारायणपदाभिप्रायव्यञ्जनेन आवश्यकसकलवाङ्मनसदेवतानमनाभावप्रयुक्तमौलिकन्यूनताशङ्का अपहस्तिता भवति । नारायणस्येव सकलवाङ्मनसदेवताया रमाया अपि ग्रन्थारम्भे अवश्यवन्दनीयता सूचिता भवतीति... ।2 
ननु वन्द इति...3 कतृर्मात्रलाभेऽपि तस्य परकतृर्त्वेऽप्युपपत्त्या स्वमात्रकतृर्कत्वालाभात् स्वमात्रकतृर्कत्व(पां.टि.) समर्पकाहमित्यनुक्त्या न्यूनत्वमिति चेत्  । अत्र केचित् । अहमित्यध्याहारात्तत्सिद्धिरिति । तन्न । `अस्मद्युत्तम:' इत्यादौ युष्मद्युपपदे मध्यम एव न प्रथमोत्तमौ, शेषे प्रथम एव न मध्यमोत्तमौ, इत्येवमाकारोपपदनियमविवक्षायां युष्मदो मध्यमेन, शेषस्य प्रथमेन नियमितत्वेन उत्तमपुरुषाप्राप्त्यापत्त्या स्वनियमितास्मद एव उपपदत्वमार्थिकमिति उत्तमपुरुषप्रयोगादेव अस्मदर्थलाभ: । अन्यथा उपपदनियमे शेषग्रहणानर्थक्यप्रसङ्गात् । शेषग्रहणं कुर्वत: सूत्रकारस्य....1 युष्मद्येव मध्यम: अस्मद्येव उत्तम: शेष एव प्रथम इत्येवमाकारपुरुषनियमस्य विवक्षिततया उत्तमपुरुषस्य अस्मदर्थं विना असम्भवात् तद्बलेन साक्षाच्च अहमित्यस्य लाभसम्भवेन निराकाङ्क्ष्त्वात् साकाङ्क्ष्त्वप्रयुक्ताध्याहारकल्पनायोगात् । उभयथा लाभेऽपि अध्याहारे गौरवमनध्याहारे लाघवमित्यर्थसूचक: `उत्तमपुरुषप्रयोगादेव अहमिति लभ्यते' इति सुधास्थैवकारविरोधाच्च । तस्मादुत्तमपुरुषप्रयोगादेव अहमित्यस्य लाभात् न तदनुक्तिर्न्यूनत्वापादिकेत्येव तत्त्वम् । 
ननु रमावल्लभस्य कुतो वन्द्यत्वमित्यत: विशिष्टत्वेष्टत्वाधिकृतत्वानां वन्द्यत्वप्रयोजकानां तस्मिन्नेव भावाद् युक्तं तदिति भावेन तत्प्रदर्शनाय देवमित्यादिविशेषणचतुष्टयं प्रयुक्तम् । तत्र वन्द्यत्वप्रयोजकविशिष्टत्वाधिकृतत्वयो: सङ्कीर्तनं देवमिति । देवशब्दस्य क्रीडादिगुणवैशिष्ट्यवाचित्वात् । `देवशब्दो देवताशब्दपर्याय: प्रतिपाद्यमाह' इति गीताभाष्यटीकोक्तरीत्या प्रतिपाद्यार्थत्वाच्च तस्य तदुभयसङ्कीर्तनत्वमिति ज्ञेयम् । वन्द्यत्वप्रयोजकेष्टत्वप्रतिपादनाय पितरं पतिं गुरुतममिति विशेषणत्रयम् । एतद्विशेषणचतुष्टयविवरणपरं विश्वस्येत्यादिवाक्यचतुष्टयं योग्यतानुसारेण ज्ञेयम् । तत्र देवमित्यस्य विवरणं स्वापं प्रापयतीति विशेषणम् । स्वापपदोक्तस्य संहारस्य क्रीडारूपत्वाद् देवत्वोपपादकत्वमुपपन्नम् । विश्वान्तर्गतस्वोत्पादकत्वस्यापि प्राप्ते: पितृत्वादिप्रयुक्तवन्द्यत्वप्रयोजकेष्टत्वलाभात्... ।2 स्वं प्रति वन्द्यत्ववद् देवपदसूचितविश्वसंहारकारणत्वेन विश्वान्तर्गतस्वसंहारकत्वस्यापि प्राप्त्या तत्प्रयुक्तद्वेष्यत्वापत्त्या अवन्द्यत्वमपि स्यादित्यत उक्तम्- श्रमापहृतय इति ।। तथा च य: कल्पावसाने श्रमापहृतये स्वर्गनरककर्मभूमिप्राप्तिसाधनगतागतप्रयुक्तश्रमापहाराय स्वापं मनसो बहिरिन्द्रियाणाञ्च स्वस्वविषयसञ्चाररूपोपप्लवोपरमरूपत्वात् स्वापशब्दार्थं संहारं प्रापयन्नप्यसौ मातृवन्न द्वेष्य:, किन्तु तद्वत् हितकारित्वाद् वन्दनीय एवेति भाव: । पितरमित्यस्य विवरणं विश्वस्योदयमातनोतीति । विश्वोत्पादकत्वाद् रमावल्लभस्य युक्तं विश्वान्तर्गतस्वपितृत्वमित्युक्तं भवति । पतिमित्यस्य विवरणं तदनु त्राणं विधत्त इति । अत्र विश्वस्येत्यनुवर्तनीयम् । सृष्ट्यनन्तरमेव स्थितिव्यापार: न तु तत्समानकाल इतीममर्थं द्योतयितुं तदनु इति । गुरुतममित्यस्य विवरणं सौख्याप्तीतरहानिसाधनमलं वक्तीति । पुन:शब्दो न सृष्टिस्थित्योरिव अनयो:  पूर्वापरीभाव इति ज्ञापनार्थ:  ।  सुखमेव सौख्यं स्वार्थे ष्यञ् । सौख्यस्य स्वरूपानन्दस्य आप्ति: आविर्भाव: । इतरस्य लिङ्गदेहादे: हानि:, तयो: साधनं वक्तीति । तमपो विवरणम्, अलमिति । तथा च तस्य अलं वक्तीति वा अलं व्यञ्जयन्निति वा अन्वयसूचनेन मोक्षदातृत्वं ज्ञानदातृत्वञ्चोक्तं भवति । तथा (पां.टि.) सौख्याप्ते: इतरस्य दु:खादिकस्य हानि: प्राप्ति: `ओ हाङ् गतौ' इति धातो: तत्साधनम् अज्ञानं वक्तीति बन्धदत्वम् आनन्ददत्वञ्च उक्तं भवति । बन्धमोक्षदत्वोक्त्या अर्थात् नियमनकतृर्त्वस्यापि सिद्धिरिति सृष्ट्याद्यष्टकतृर्त्वं सूचितं भवति  ।  प्रसिद्धपुरुषोपदेष्टृवत् साक्षाद् वक्तृत्वस्य बाधितत्वाद् आह - श्रुतीर्व्यञ्जयन्निति ।। उपवेदावान्तरवेदशाखोपशाखादिभेदेन तदर्थनिर्णायकन्यायग्रथनात्मकमीमांसाशास्त्रनिर्माणेन च श्रुतिव्यञ्जनं द्रष्टव्यम् । अनेन श्रुत्युक्त्या तस्योपदेष्टृत्वमित्युक्तं भवति । यद्वा विश्वस्योदयमातनोतीत्यादिविशेषणचतुष्टयमपि देवत्वोपपादकं सृष्टित्राणादिसर्वव्यापाराणां क्रीडारूपत्वात् । आद्यं विशेषणत्रयं पितरमित्यादेरपि क्रमेण विवरणमिति ज्ञेयम् । 
भावबोधे तु देवमिति पदं गुरुतममित्यस्य अनन्तरं विवक्षित्वा विश्वस्योदयमित्यादीनां यथाक्रमं पितृत्वाद्युपपादकत्वं द्रष्टव्यमित्युक्तम् । अन्ये तु वन्द्यत्वप्रयोजकेष्टत्वादिविशिष्टसूचनाय रमावल्लभमिति । रमावल्लभत्वं हि रमापरमप्रेमास्पदत्वम्, न हि ब्रह्मरुद्रादिपददात्र्या: प्रेक्षावत्याश्च तस्या: तादृशं प्रेम तस्मिन् निर्निबन्धनं भवितुमर्हति इति तदभिलषितस्य दाता अनेकगुणशाली इति लभ्यते । अत एव रमाया: वल्लभमिति तत्पुरुष एव न तु बहुव्रीहिरिति सम्प्रदायविद: । वन्द्यत्वप्रयोजकम् अधिकृतत्वं च व्याख्येयग्रन्थप्रतिपाद्यत्वादेव सुज्ञानमिति नोक्तम् । ततश्च वन्द्यत्वप्रयोजकरूपवत्त्वाद् रमावल्लभस्यैव वन्द्यत्वसिद्धिरित्याहु: । तत्र `देवशब्दो देवताशब्दपर्याय: प्रतिपाद्यमाह' इति टीकाकारीयग्रन्थान्तरस्य देवशब्दार्थव्युत्पादनानुसारेणापि देवशब्देन प्रतिपाद्यत्वरूपस्य अधिकृतत्वस्यापि उक्तिसम्भवेन सुज्ञानतया तदनुक्ते: अनाश्रयणीयत्वात् । प्रयोजनापेक्षया विश्वोत्पत्त्यादिकारित्वे अपूर्णत्वं, तदनपेक्षायां च न प्रेक्षावत्त्वं, प्रेक्षावत्प्रवृत्ते: प्रयोजनाविनाभूतत्वादिति शङ्कानिवारकस्यापि तस्य प्रतिपाद्यत्वरूपाधिकृतत्वसूचकताया: विशिष्टेष्टत्वसूचकस्य रमावल्लभपदस्य सकलवाङ्मनसदेवतया रमया युतस्यैव हरे: ग्रन्थारम्भे वन्द्यत्वसूचकत्वस्येव अविरुद्धत्वाच्च । 
यच्च न केवलं विशिष्टेष्टाधिकृतत्वेभ्य: रमावल्लभस्य वन्द्यत्वसिद्धि:, किन्तु पितृत्वादिरूपप्रयोजकान्तरसद्भावादपि तस्य तत्सिद्धिरिति भावेन पितरमित्यादिविशेषणत्रयमिति व्याख्यानम् । तन्न । `न हि देवतावन्दनं व्यसनितया क्रियते' इत्यादिटीकाकारीयग्रन्थान्तरस्थवन्द्यत्वप्रयोजकत्वव्युत्पादनानुसारेण विशिष्टत्वादे: तत्प्रयोजकत्वेऽपि विना विनिगमकं पितृत्वादे: तत्प्रयोजकत्वाभिधानस्य अतिप्रसङ्गपराहतत्वेन अनुचितत्वात् । पितृत्वाद्युक्त्या इष्टत्वलाभात् तस्य तत्प्रयोजकत्वाभिप्राये च न भवदभिमतप्रयोजकान्तरपरत्वसिद्धि: । इष्टत्वरूपतत्प्रयोजकमात्रपरत्वाभिप्राये तु अस्मत्पक्षनिक्षेप एवेति दिक् । 
यदपि स्वापं प्रापयतीत्यत्र विश्वोत्पत्तिकारणस्य तस्य विश्वान्तर्गतसंहारकारणत्वस्यापि प्राप्ते: पितृत्वादिप्रयुक्तवन्दनीयत्ववद्द्वेष्यत्वमपि स्याद् इति शङ्कोत्थापनं तदपि न । पितृत्वादे: वन्द्यत्वप्रयोजकत्वाभावस्य प्रागेव व्युत्पादितत्वेन तदसम्भवात् । 
यद्वा नानिर्धारितस्वरूपस्य वन्दनं युक्तम् । न चान्तरेण लक्षणं वस्तुनिर्धारणम् इत्यतो विभवाद् अनेक(पां.टि.)लक्षणोक्तिरियं देवमित्यादि । तत्र देवशब्देन क्रीडादिगुणोपलक्षितानन्तगुणत्वं प्रधानलक्षणम् । पितरमित्यादिना तु तत्सम्भावकं `जन्माद्यस्य यत:' इति द्वितीयसूत्रोक्तं जगज्जन्मादिकारणत्वरूपलक्षणं सूचितमिति विवेक: ।। 1 ।। 
देवताप्रणामस्येव गुरुप्रणामस्यापि अभिमतसाधनतया यस्य देवेत्यादिप्रमाणसिद्धत्वाद्देवताप्रणामानन्तरं गुरून् इन्दुत्वेन निरूपयन् प्रार्थयते- लसत्विति ।। 2 ।। 
साक्षाद् गुरुप्रणतिपुरस्सरं शिष्यमन:समाधानाय चिकार्षितं निर्दिशतिपदेति ।। एतच्च गुरुत्वोपपादकं विशेषणम् । अत्र पदार्थज्ञानोपायभूतं पद्यते शब्दार्थोऽनेनेति व्युत्पत्त्या व्याकरणं पदम् । वाक्यार्थज्ञानोपायन्यायसमर्पकं प्रमेयमीमांसाशास्त्रं वाक्यम् । उद्देशलक्षणविभागपरीक्षाभि:  प्रमाणस्वरूपनिर्धारकप्रमाणमीमांसाशास्त्रं ब्रह्मतर्काख्यं प्रमाणमुच्यत इति द्रष्टव्यम् । व्याख्याक्रियाफलस्यालौकिकस्य भगवत्प्रसादविषयत्वस्य, लौकिकस्य ख्यात्यादेश्च कतृर्गामित्वाद् व्याकरिष्ये इति आत्मनेपदप्रयोग इति ज्ञेयम् । ननु विषयादिशून्यतया प्रकरणमेवेदमनारम्भणीयं ततश्च न व्याख्येयमित्याशङ्कां वारयितुं भगवत्पादकृताया विष्णुतत्त्व(वि)निर्णय इति ग्रन्थसञ्ज्ञाया: सर्वनामानीत्यादिवद् अन्वर्थसञ्ज्ञात्वेन विषयप्रयोजनसम्बन्धप्रतिपादनपरत्वात् तत्प्रकरणस्य आरम्भणीयत्वेन युक्तं व्याकर्तव्यत्वम् इति भावेन विष्णुतत्त्वविनिर्णयमित्युक्तम् । अत्र च विष्णोस्तत्त्वं विष्णुतत्त्वं विष्णुतत्त्वस्य विनिर्णयो यस्मादिति गमकत्वाद् व्यधिकरणो बहुव्रीहिरित्येके । केचित्तु विष्णुतत्त्वस्य विनिर्णयो विष्णुतत्त्वविनिर्णय इति षष्ठीतत्पुरुष एव । न च ग्रन्थस्य निर्णयरूपत्वाभावात् षष्ठीसमासो बाधित इति वाच्यम् । निर्णीयतेऽनेनेति निर्णय इति निर्णयशब्दस्य करणसाधनत्वेन भावसाधनत्वानाश्रयणेनोक्तदोषानवकाशात् । न च `प्रतिपदविधाना षष्ठी न समस्यते' इति षष्ठ्या: समास: प्रतिषिध्यत इति वाच्यम् । `कृद्योगलक्षणा षष्ठी समस्यते' इति प्रतिप्रसवाद् ब्रह्मजिज्ञासेत्यादाविव प्रकृतेऽपि षष्ठीसमासोपपत्तेरित्याहु: । वस्तुत: `अशेषविषयत्वाद् अशेषं दर्शनं यस्यासौ अशेषदर्शन:' इति अन्यत्र टीकाकारीयोक्त्यनुसारेण अत्रापि निर्णयशब्दस्य भावसाधनत्वेऽपि विष्णुतत्त्वविषयत्वाद् विष्णुतत्त्वं निर्णयो यस्मात्स ग्रन्थ: तथोक्त इति समानाधिकरणबहुव्रीहिरेवायमिति न किञ्चिदेतत् ।। 3 ।।
श्रीव्यासतत्त्वज्ञविरचिता लघुप्रभा 
ऋगादिवेदाप्ततमप्रणीतजयादिमानैकसुमेयरूपम् ।
क्षराक्षरातीतमहं रमेशं हरिं विदोषं गुणपूर्णमीडे ।। 1 ।। 
देवदुर्गमपरार्थगभीरान् सूत्रभारतपुराणसुवेदान् ।
योऽतनोदवितथार्थनिबन्धान् नन्दितीर्थमहमन्वपि सेवे ।। 2 ।।
श्रीमदानन्दतीर्थार्यगूढभावप्रकाशक: ।
जयतीर्थाख्यतरणि: भातु मद्धृदयाम्बरे ।। 3 ।।
यो व्यासमुनिदावाग्नि: कुमतामितकाननम् ।
भस्मीचकार सच्छास्त्रसमीरेतो रुचेऽस्तु न: ।। 4 ।।
विजयीन्द्रयतीन्द्रार्यवागस्तु विजयाय न: । 
न वादिविजयो यस्माद्विना यदुपजीवनम् ।। 5 ।।
पञ्चधा पितृतोपेतान् किञ्च भावितसद्गुरून् ।
गुरून् जनार्दनार्यान् स्वस्तरून् वन्दे निरन्तरम् ।। 6 ।।
तनोमि गुरुपादोच्चव्याख्यादर्शितभावधी: ।
तत्त्वनिर्णयटीकार्थबोधनाय लघुप्रभाम् ।। 7 ।। 
इह खलु शमदमादिमतो मुमुक्षोरैहिकामुष्मिकभोगविरागवतस्तत्त्वमविदुषस्तत्त्वबुभुत्सोरधिकारिवर्गस्य तत्त्वं निश्चाययितुं भगवानान्दतीर्थमुनि: तत्त्वनिर्णयं प्रणिनाय । तस्यापि गम्भीरतया तं व्याचिख्यासु: जयतीर्थराज: प्रारिप्सिताविघ्नपरिसमाप्त्यादिहेतुतया विशिष्टशिष्टानुष्ठितमिष्टदेवतानत्यादिरूपमभिमतसिद्ध्यङ्गं मङ्गलं मनसा आचर्य शिष्यशासनाय आदिमग्रन्थेन ग्रथयति- विश्वस्येति ।। *अहं तं रमावल्लभं वन्द इत्यन्वय: । स क इत्याशङ्कायां तत्स्वरूपमाह- य उदयमातनोतीत्यादिना ।। आतनोति आ समन्ताद् विस्तारयतीत्यर्थ: । अद्धेति वा । विस्तारस्य धात्वर्थत्वेऽपि वियन्नयन्यायेनोदयस्य सार्वत्रिकत्वद्योतनार्थमाङ्प्रयोग: । कस्येत्यपेक्षायामाह- विश्वस्येति ।। रमाब्रह्मादिरूपचेतनात्मकप्रपञ्चस्येत्यर्थ: ।। तदन्विति ।। उदयोपलक्षितमित्यर्थ: । यद्वा उदयानन्तरमित्यर्थ: । 
ननु `अनुर्लक्षणे' इति सूत्रेण `लक्षणेत्थम्भूताख्यानभागवीप्सासु प्रतिपर्यनव:' इति सूत्रेण वा जपमनु प्रावर्षदित्यादिवदनो: कर्मप्रवचनीयसञ्ज्ञायां `कर्मप्रवचनीययुक्ते द्वितीया' इति तत्पदे1 द्वितीयया भाव्यम् । उदयशब्दस्य च  `एरच्'  इत्यजन्तस्य `घञजन्तश्च' इति पुंलिङ्गतया तदर्थपरामर्शकतच्छब्देनापि पुंलिङ्गेन भाव्यम् । अत: तमन्विति निर्देष्टव्ये तदन्विति कथमचकथत् । न च `तस्मात्पश्चात् तदनु' इति पश्चादर्थे `अव्ययं विभक्ति' इत्यादिना अव्ययीभावाभिप्रायेणेत्थमकथीति वाच्यम् । तथा सति `प्रथमानिर्दिष्टं समास उपसर्जनम्' (व्या.टि.) इति अनोरुपसर्जनसञ्ज्ञायाम् `उपसर्जनं पूर्वम्' इति पूर्वनिपाते गो: पश्चादनुगु इतिवद् अनु- तदित्यनिर्दिश्य1 तदन्विति निर्देशोऽयुक्ततर इति चेत् । अत्र ब्रूम: । लक्षणार्थत्वे तावद् भूतपूर्वादिवत् सुप्समासोपपत्ति: । 
यद्वा पुमांसमनुजाता पुमनुजेतिवत् तमनु तदन्विति द्वितीयातत्पुरुष: । न च श्रितादिपरिगणनविरोध: । `द्वितीया' इति सूत्रे श्रितादिषु `गमिगाम्यादीनामुपसङ्ख्यानम्' इति वार्तिके आदिपदेन अन्नबुभुक्षुरित्यादेरिव  `भूमीन्द्रजा तदनु राजसभां बभाज' इति नैषधप्रयोगेण प्रामाणिकत्वादस्यापि ग्रहणोपपत्ते: । अथ वा अनन्तरमित्यर्थे `पञ्चमी, भयेन' इति योगविभागेन पञ्चमीसमासोऽपि युक्त: । `किमेत्तिङव्ययघात्' इत्यादौ दृष्टे: । न त्वव्ययीभाव: । तेन न पूर्वनिपात: । अथ वा अनुसारार्थे तस्य अनु तदन्विति षष्ठीसमासोऽपि युक्त:। यद्वा अञ्जसेतिवत् तस्मादित्यर्थे तदिति विभक्तिप्रतिरूपकमव्ययं भिन्नं पदम् । अन्वित्यस्य च पश्चादित्यर्थ: । 
अथ वा तदिति नपुंसकलिङ्गं `सा वैश्वदेव्यामिक्षा' इतिवत् प्रक्रंस्यमानत्राणविशेषणम् । अन्याद्वारकव्यापारत्वेन प्रसिद्धमिति तदर्थ: । उदयमिति प्रकृतमेव आवृत्त्या अन्वित्यत्रापि सम्बध्यत इति न काऽप्यनुपपत्ति: । 
।। त्राणमिति ।। त्रायतेर्भावे ल्युडन्तत्वं बोध्यम् । भावनिष्ठान्तत्वे तु `नुदविदोन्दत्राघ्राह्वीभ्योऽन्यतरस्याम्' इति वैकल्पिकं निष्ठानत्वं बोध्यम् । पुनरित्यनन्तरार्थेऽव्ययम् । पुनर्नोवाच किञ्चनेतिवत् । यद्वा संहर्तुरसंहारातिरिक्तपालनाभावशङ्कावारणाय समुच्चये पुन:शब्द: । अन्नदानादे: पृथक् सत्त्वात् । यथोक्तं `प्रकृतैतावत्त्वं हि प्रतिषेधति ततो ब्रवीति च भूय:' इति ।। सौख्याप्तीति ।। चातुर्वर्ण्यादित्वात् स्वार्थे ष्यञिति बोध्यम् । नन्वितरहानीत्यत्रेतरपदेन कथं दु:खमात्रबोध: । भिन्नत्वस्य केवलान्वयित्वात् प्रतियोगिविशेषस्यानुपादानात् । इतरपदस्य विरुद्धपरतामुपेत्य सौख्याप्तिपदस्य प्रतियोगिवाचितया इतरपदान्वये तस्य साधनपदेनानन्वयापत्ते: । सौख्यपदस्य आप्तिपदेनान्वितस्य एतत्पदार्थान्वितप्रतियोगिवाचित्वं तु अशक्यशङ्कम् इति चेन्न । सौख्यपदेन सौख्यस्य प्रकृतत्वेन हेयप्रतिपक्षतया योग्यत्वेनात्र इतरशब्दस्य तद्विरुद्धलाक्षणिकतया दु:खमात्रबोधोपपत्ते: । विस्तरस्त्वस्मत्कृतगुरुप्रभायां द्रष्टव्य: ।। अलं वक्तीति ।। विश्वस्येति पदमत्राप्यन्वेति । ननु विश्वस्य सम्प्रदानत्वाविवक्षायां `अकथितं च' इति कर्मसञ्ज्ञायां द्वितीयया भाव्यम् । सम्प्रदानत्वविवक्षायां चतुर्थ्या भाव्यमिति चेन्न । द्वितीयाविपरिणामेनान्वयात् । विश्वसम्बन्धित्वस्य साधनेऽन्वयाद्वा नानुपपत्ति: । विस्तृतमेतद् गुरुप्रभायाम् ।। स्वापं प्रापयतीति ।। अनुदिनमिति शेष: । विश्वस्येतिपदं सर्वत्रान्वेति । 
ननु गङ्गां प्राप्त इति `गत्यर्थ' इति सूत्रे कतृर्निष्ठान्ततयोदाहरणादिसाधकेन `द्वितीया श्रित' इत्यादिसूत्रे शब्दस्वरूपग्रहणेन अर्थग्रहणाभावेन गतशब्दात् पृथक् प्राप्तपदोपादानोपपत्त्या बाधकाभावेन च आप्नोते: गतिविशेषार्थतया सणौ `गतिबुद्धि' इत्यनेन विश्वस्य कर्मतया द्वितीयया भाव्यम् । विपरिणामस्तु `वर्तमाने लट्' (व्या.टि.) इत्यतो विपरिणामसम्भवे `लट: शतृ' इति पुनर्लड्ग्रहणेनायुक्त इति ज्ञाप्यत इति चेन्न । व्याकरणे अङ्गस्येत्यस्य यथायथं पञ्चम्याद्यन्ततयोत्तरत्र उत्तरमीमांसायां `ज्ञोऽत एव' इत्यस्योत्तरत्र यथायथं षष्ठ्याद्यन्ततया विपरिणामेनानुवृत्तिदर्शनादत्रापि विपरिणामोपपत्ते: । `लट: शतृ' इत्यत्रत्यस्य लड्ग्रहणस्य व्यर्थस्य प्रथमासमानाधिकरणेऽपि शत्रादिज्ञापनार्थत्वात् । न चैवं `सं ते वातो वायुना गच्छताम्' इत्यत्रत्यस्य गच्छतामित्यस्याङ्गानीत्यत्र वचनविपरिमाणेनान्वयसम्भवेन `सं यज्ञपति:' इत्यत्र व्यवायान्नानुषज्यत इत्युक्ताननुषङ्गविरोध इति वाच्यम् । तत्र विपरिणाममुपेत्य व्यवायात्प्रत्ययमात्रस्याननुषङ्ग: प्रकृतेस्त्वनुषङ्ग एवेति नवीनैरुक्तत्वात् । अधिकं तु गुरुप्रभायां द्रष्टव्यम् । अथ वा विश्वमिति शेषो वा अङ्गीकार्य: । यद्वक्ष्यति `आत्माज्ञानपरिकल्पितत्वे च जगत: आत्मनो भिन्नत्वेन न दृश्येत इत्यत्र जगदिति शेष:' इति । 
।।  श्रमापहृतय  इति  ।।  शरीरिणां मनुष्याणां जागरावस्थायां नानाविषयसञ्चारादिना चित्तविक्षेपात् श्रान्तानां श्रमापहाराय प्रतिदिनं निद्रां प्रापयतीत्यर्थ: । `निद्रया ह्वियते नक्तं निद्रया ह्वियते श्रम:' इति स्मृतेरिति भाव: ।। कल्पावसाने चेति ।। नात्र श्रमापहृतय इत्यन्वेति । प्रलयस्यातदर्थत्वात् । स्वापमित्यस्यानुकर्षणार्थश्चकार: । 
ननु कल्पावसाने विश्वस्य स्वाप: कथम् । `स्वापो द्विविध: स्वप्न: सुषुप्तिश्च' इति षट्प्रश्नटीकोक्ते:, सुप्ते: देहनाड्याद्यभावेन, स्वप्नस्य मनस उपरतत्वेन चायोगादिति चेन्न । लये विद्यमानावस्थायां सुप्त्या मानसज्ञानाभावसाम्येन स्वापशब्दोपपत्ते: `अज्ञानं सुप्तिशब्दोक्तम्' इति तात्पर्योक्ते: । अत्र विश्वपदस्य संसारिरुद्रादिपरत्वम्, न तु वाय्वादिपरत्वम् । `एवं प्रलयकालेऽपि प्रतिभातपरावर: । मुख्यवायु:' इति अनुव्याख्यानोक्ते: । `स्वरूपातिरिक्तज्ञाननित्यत्वाभिप्रायेण' इति तत्त्वप्रकाशिकोक्तेश्च वायोरुक्तावस्थाऽयोगात् । `सुषुप्तिसंस्थान् ब्रह्मादिकान्' इति तु अतद्गुणसंविज्ञानबहुव्रीहिणा ब्रह्मशब्दस्य बृहस्पतिपरत्वेन वा उपपन्नम् । `सुप्तास्तत्र यतो जीवा: सर्वे ब्रह्मशिवादिका:' इत्यैतरेयभाष्योक्तवचने `अंशेन सुप्तो ब्रह्मा तु' इति तात्पर्ये च सुप्तपदं `सुप्तो देवो जनार्दन:' इतिवत् निर्व्यापारत्वाभिप्रायम् । यद्वा उक्तवचनानुसारेण पूर्वोक्तवचनानुसारेण च1 बाह्यज्ञानाभावे सति मनोवृत्तिसत्त्वरूपस्वप्नसमावस्था वायोरपि । `स्वप्नावस्था च (सु) सदृशी ह्यवस्था सुप्तिसाञ्ज्ञता' इति गरुडपुराणोक्ते: (अ.11,श्लो.30) । सकृत्प्रयुक्तस्यानेकार्थत्वं तु सह्यम् । तथा च वायोरपि विश्वशब्देन ग्रहणमित्यवधेयम् । अधिकं तु गुरुप्रभायां बोद्धव्यम् । 
अधिकृतत्वेष्टत्वविशिष्टत्वगुरुतमत्वानि वन्द्यत्वप्रयोजकानि दिदर्शयिषु: वन्द्यं विशिनष्टि- तं देवमित्यादिना ।। देवमिति प्रतिपाद्यत्वं, देवताशब्दपर्यायत्वात्तस्य । यथोक्तं गीताभाष्यटीकायां `देवताशब्दपर्यायो देवशब्द:' इति । पितरमितीष्टत्वम् । पितुरिष्टत्वप्रसिद्धे: । पतिमिति विशिष्टत्वम् । प्रतियोगिविशेषानुपादानेन (व्या.टि.) सर्वोत्तमत्वप्राप्ते: । गुरुतममित्यतिशयितगुरुत्वम् । `कृग्रोरुच्च' इति कुप्रत्यये गृणतेरुदित्यन्तादेशे रपरत्वे अतिशायने तमपि च तद्रूपसिद्धे:। तत्र देवत्वोपपादनं सौख्याप्तीतरहानिसाधनमिति । प्रथमान्तं य इत्यस्य विशेषणम् । इष्टसाधनस्यैव सर्ववेदप्रतिपाद्यत्वात् । `इष्टे व्युत्पत्तिरिष्यते़, `योगश्च स्यान्महाफले' इत्युक्ते: । अस्मिन् पक्षे श्रुतीर्वक्तीति सम्बन्ध: । हयग्रीवकपिलऋषभव्यासादिरूपेण तत्र प्रमाणत्वेन श्रुतीर्वक्तीति तदर्थ: । न चात्र वचनकर्मत्वाद्वाक्यत्वं तस्मात्पौरुषेयत्वं मन्तव्यमित्याह- व्यञ्जयन्निति ।। विपूर्वादञ्जे: णिचि कर्तरि शतरि सुबन्तम् । प्रकटयन्निति यावत् । प्राकट्यं च पूर्वं स्थितस्यैवेति प्राक् स्थितिरुक्ता । अनेन `श्रुता एवापरैर्जनै:' इति स्मारयति । एतेन `ऋच: सामानि जज्ञिरे' इत्याद्युत्पत्तिश्रुतयोऽपि `जनी प्रादुर्भावे' इति धात्वर्थोक्त्या `तदुत्पत्तिवचश्चैव भवेद्व्यक्तिमपेक्ष्य तु' इति वक्ष्यमाणदिशा व्याख्याता वेदितव्या: । साधनमित्यस्य द्वितीयान्तत्वेऽपि साधनमात्मानं वक्तीति संयोज्यम् । तत्र कर्मत्वोक्त्या देवत्वस्य, वक्तीत्यनेन गुरुत्वस्य चोपपादनम् । श्रुतीर्व्यञ्जयन्नित्यनेन श्रुतीनामादिमवक्तेत्यर्थपरेण गुर्वनपेक्षगुरुत्वस्य असङ्कुचद्वृत्तिबहुवचनेन `ऋषिर्हि सर्वविद्यानां भगवान् पुरुषोत्तम:' इति ऋग्भाष्योक्तसर्ववेदवक्तृत्वस्य चोक्त्या तमबर्थस्योपपादनं द्रष्टव्यम् । यथोक्तं भागवते `नारायणाखिलगुरो' इति । उदयमातनोतीति पितृत्वस्य, त्राणं विधत्त इति पतित्वस्य चोपपादनम् । यद्वा देवशब्दस्य, स्वप्नार्थाद् अन्तर्णीतण्यर्थाद् दीव्यतेरचि लघूपधगुणे च रूपमभिसन्धाय स्वापं प्रापयतीति देवत्वस्य विवरणम् । न च दीव्यते: इगुपधलक्षण: क: कस्मान्न स्यादिति वाच्यम् । कबाधनार्थमेव पचादिषु पाठेन अच एवोपपत्ते: ।। रमावल्लभमिति ।। सकलवाङ्मनसदेवताभूतरमायाश्चावश्यं वन्दनीयत्वेन समनानयरीत्याऽत्यन्तरङ्गताद्योतनाय तां धवविशेषणत्वेन ववन्दे । `परिवारतया ग्राह्या अपि हेया: प्रधानत:' इत्युक्ते: । `क्लेशोऽधिकतरस्तेषामव्यक्तासक्तचेतसाम्' इति स्वातन्त्र्येणाव्यक्तासक्तिनिन्दनाच्च तथा वन्दनस्यैव युक्तत्वात् । वाल्लभ्यं च तामन्तरा स्त्र्यन्तरारतिमत्त्वम् । तदुक्तं तात्पर्यनिर्णये- `तयैवान्या: सर्वदाऽनुप्रविष्टा:' इति `यदावेशो बहुल: स्याद्रमाया:' इति च । अभिवादयामि स्तौमीति पृथग्ग्रहणमन्तरा वन्द इत्युक्ति: लघूक्त्योभयलाभाय । तेन1 `अभिवादनशीलस्य' इत्युक्तायुरादिप्राप्तिं स्तुतिसाध्यप्रसादप्राप्तिं च सूचयन् स्वस्यामहाधिकारित्वं सूचयति । यद्वक्ष्यति `विशिष्टव्याख्यानकर्मणि सुरा ह्यधिकारिणोऽत्र' इति । अत्र वन्द इति क्रियायां कतृर्विशेषलाभप्रकारस्तु `उत्तमपुरुषप्रयोगादेवाहमिति कर्ता लभ्यते' इति सुधोक्तोऽवसेय: । तदर्थस्तु कतृर्विशेषवाचकपदाभावान्न न्यूनत्वम् `अस्मद्युत्तम:' इति सूत्रे पुरुषनियमेनास्मदर्थस्यैव कतृर्ताया लाभादिति । विस्तृतं चैतद् वाक्यार्थचन्द्रिकायाम् । अथ वा नानिर्धारितस्वरूपस्य वन्दनं युक्तम्, निर्धारणं च नान्तरेण लक्षणं सम्भवतीत्याशयवान् वैभवादनेकलक्षणान्याह- तं देवमित्यादिना ।।
देवमिति क्रीडादिगुणविशिष्टत्वं दिवु क्राडेत्यादे: । पितरमिति स्रष्टृत्वम् । नन्वेतदयुक्तम् । प्रत्यक्षेण, `यन्मे रेत:' इति श्रुत्या, `रेत:सिग्योगोऽथ' इति सूत्रेण च विरोधाद् इति चेन्न । सञ्ज्ञामूर्तिक्ल्ृप्त्यधिकरणे `विरिञ्चो (व्या.टि.) वा इदं सर्वं विरेचयति' इति श्रुत्यवष्टम्भेन विरिञ्चस्य देहकतृर्त्वं पूर्वपक्षयित्वा `देहश्चैव तदुद्भव:' इति, त्रिवृत् कुर्वत इति, हेतुगर्भ इति सिद्धान्तयद्भाष्यदिशा सूचितेन `सेयं देवता' इति श्रुतिसिद्धेन `परो नामरूपात्मकदेहस्रष्टा त्रिवृत्कतृर्त्वात्' इति हेतुना, `मामको देह: स्रष्टृसृष्ट: कार्यत्वाद् घटवत्' इति सामान्यत: स्रष्टरि सिद्धे `अयं पिता न स्रष्टा अस्वातन्त्र्यात्' इति पितु: तदभावसिद्धौ परिशेषेण `त्रिवृत्क्रिया यतो विष्णो:' इति स्मृत्या अत्रत्यपितृपदसूचितया `यो न: पिता' इत्यादिश्रुत्या `पिताऽसि लोकस्य' इति गीतया च स्वतन्त्रेश्वरकतृर्त्वसिद्धे: । `स ब्रह्मणा सृजति' इति श्रुत्यनुसारेण ब्रह्मादीनां द्वारत्वमिति टीकोक्ते: इतरस्य द्वारमात्रत्वात् मुख्यामुख्यन्यायेन मुख्यस्यैवेश्वरस्य ग्रहणौचित्यात् । यथोक्तमनुव्याख्याने `देहकतृर्त्वमीशस्य ज्ञात्वा तत्पितृतास्मृते: । विशेषस्नेहमापाद्य' इति । पतिमिति स्वामित्वं, गुरुतममिति परमगुरुत्वं इत्यनेकानि लक्षणानि सूचितानि । अथ वा श्रोतृशेमुषीमनुकूलयिष्यन् वक्ष्यमाणपरिच्छेदत्रयोपपाद्यविशेषणानि सङ्गृह्य तैर्विशिनष्टि- तं देवमित्यादिना ।। विश्वस्येति विशेषणत्रयान्वयि । देवमिति पदेन क्रीडार्थकधातुजेन लीलाकैवल्योक्त्या निर्दोषत्वम् । सदोषस्य लीलामात्रप्रवृत्त्ययोगात् । गत्यर्थकधातुप्रकृतिकेन कर्मार्थकघञन्तेन देवतापदपर्यायेण वा तेन सदागमैकविज्ञेयत्वम् । विश्वस्य पितरं पतिमिति च `कतृर्त्वात् सगुणं ब्रह्म' इत्युक्तदिशा अशेषसद्गुणत्वम् । `पतिं विश्वस्याऽत्मेश्वरम्' इति श्रुतिं सूचयता पतिपदेन च विश्वपतित्वस्वातन्त्र्याशेषसद्गुणत्वतत्तदागमविज्ञेयत्वादीनि सूचितानि । रमावल्लभमित्यनेन विशेष्यवाचिना अक्षरस्वामित्वोक्त्या क्षरातीतत्वस्यापि कैमुतिकन्यायेन लाभेन समतीतक्षराक्षरत्वमपि सूचितम् । मूले क्षराक्षरातीतत्वोक्त्या `गुणानां च परार्थत्वादसम्बन्ध: समत्वात् स्यात्' इत्युक्तन्यायेन क्षराक्षरयो: परस्परसाम्यशङ्का प्राप्ता । तां वारयितुं क्षरस्य ब्रह्मादेरक्षरश्रीतत्त्ववशत्वात्तदतीतत्वोक्तिमात्रेणोभयातीतत्वं लब्धमित्यभिप्रायेण टीकायां रमावल्लभमित्युक्तम्  ।  यथोक्तं भगवत्पादै: सप्तमस्तोत्रे `ब्रह्मेशशक्ररविधर्मशशाङ्कपूर्वगीर्वाणसन्ततिरियं यदपाङ्गलेशम् । आश्रित्य' इति । मूले गुरुनमनन्यूनतापरिहाराय मूलकृदभिसंहितं तदभेदं नारायणस्य सूचयितुं गुरुतममिति व्यशिनडिति सकलमकलङ्कम् । 
अथ वा त्रिपाद्रूपी भगवान् दिव्यपुरुषस्त्रिविक्रमोऽस्य देवता । तत्प्रतिपादकगायत्रीभाष्यत्वात् । तत्प्रतिपादिका च गायत्री । `त्रिपदा गायत्री' इति श्रुते: । अस्या अपि त्रिपदात्वात् । तद्भाष्यत्वं चास्य `गुणैस्तत: प्रसविता वरणीयो गुणोन्नते: । भारतिज्ञानरूपत्वाद् भर्गो ध्येयोऽखिलैर्जनै: । प्रेरकोऽशेषबुद्धीनां स गायत्र्यर्थ ईरित:' इति ऋग्भाष्योक्तदिशा तच्छब्दार्थवर्णनम्- निर्दोषाशेषसद्गुणमिति  ।  वरेण्यमित्यस्यार्थवर्णनम्- समतीतक्षराक्षरमिति  । देवताशब्दपर्यायदेवशब्दार्थवर्णनम्- सदागमैकविज्ञेयमिति । यद्वा वरेण्यमित्यस्यसदागमैकविज्ञेयमिति । सवितृपदस्य सवितृत्वार्थकस्यार्थवर्णनम्- समतीतक्षराक्षरमिति । भारतिज्ञानार्थस्य भर्गशब्दस्योपलक्षणाभिप्रायेणाशेषसद्गुणत्वोक्तिरिति गुणत्रयं परिच्छेदत्रयप्रतिपाद्यम् । अत: परिच्छेदत्रयरूपस्यास्य (व्या.टि.) गायत्रीभाष्यत्वं सिद्धम् । अत एव श्रीमदानन्दतीर्थश्रीमच्चरणै: गायत्रीवर्णै:1 तत्सवर्णैरेवाऽद्यपद्यविन्यास: कृत: । तद्देवतानामादिमवर्णेन प्रारम्भ: तदन्तिमतकारेण ग्रन्थसमाप्तिश्च `नमो नारायणाय ते' इति तथा `नारायणम्' इति तद्ध्येयमूर्तिकार्तिश्चेति । यथा मीमांसाशास्त्रं सर्वशाखानिर्णायकं विश्वतोमुखत्वात्तथेदं प्रकरणमपि तदेकदेशसम्बद्धत्वाद् वेदैकदेशगायत्रीनिर्णायकं तत्सरूपत्वात् । तथा `अथ वा पञ्चमूर्ति: स:' इत्यनुव्याख्याने सूत्रप्रतिपाद्यतयोक्तपञ्चमूर्तिमध्यपतितनारायणप्रतिपादकम् । 
+़सज्जनसंविदे' इत्युक्तं त्रैगुण्यज्ञानस्य मोक्षहेतुत्वं `सर्वदोषविहीनत्वं गुणै: सर्वैरुदीर्णता' इत्याद्यागमसिद्धम् । एवं पदेऽपि स्वारस्यमवगन्तव्यम् +। 
यथा मोक्षशास्त्रत्वाद् ब्रह्मतन्त्रस्य प्रणवपूर्वकत्वं, यथा वा गायत्र्या ब्रह्मविद्यात्वात् तत्पदपूर्वकत्वं तथा अस्यापि ग्रन्थस्य गायत्रीभाष्यत्वाद् ब्रह्मतन्त्रैकदेशत्वाच्च  `सत्' पदपूर्वत्वम्  ।  त्रयाणामपि ब्रह्मनामत्वसाम्यात् । यथोक्तं गीतायाम्- `ँ' तत्सदिति निर्देशो ब्रह्मणस्त्रिविध: स्मृत:' इति । `ँ' इति ब्रह्म' इतिवत् `तदिति वा एतस्य' इति श्रुतिवच्च स्मृतेरपि तत्समकक्षतया सच्छब्दग्रहणेन नामत्वोक्त्या शक्तिनिश्चायकत्वात् । एवं चास्य ब्रह्मनाम्नोपक्रमात् `ते' इत्यन्ते ब्रह्मण: प्रत्यक्षनिर्देशाच्च ब्रह्मविद्यात्वं सिद्धम् । एवं च यथा अग्न्यर्थस्यापि प्रणवादे: `वैश्वानर: प्रथमा मात्रा' इत्यवयवशो वैश्वानरादिमूर्तिकतया सर्वप्रह्वांहोदाहकतया श्रुतितो माङ्गलिकत्वं, यथा वा `अग्निर्मुखम्' इति श्रुत्या गायत्रीतत्पदस्य अग्निवाचित्वेन जामदग्न्यमूर्तिकतया माङ्गलिकत्वं, तथा सच्छब्दस्य साधुभावार्थकत्वेन मङ्गलार्थस्य माङ्गलिकत्वादादिमत्वं मन्तव्यमित्यभिप्रेत्य टीकाचार्य: स्वयमपि तत्प्रतिपादनाय तदीयशब्दानर्थांश्च प्रत्यभिज्ञापयति- तं देवमित्यादिना ।। तत्र `तम्' इत्यनेन तच्छब्दस्य, देवं इत्यनेन देवस्येत्यत्रत्यप्रातिपदिकस्य `पितरम्' इत्यनेन सवितुरित्युक्तप्रसवितृत्वार्थस्य गुरुतममित्यनेन `धियो यो न: प्रचोदयात्' इत्युक्तार्थस्य `रमावल्लभम्' इत्यनेन प्रतियोगिविशेषोपादानेन वरेण्यमित्यस्य `वन्दे' इत्यनेन ध्यानवन्दनयो: मनोवृत्तिविशेषत्वाद् धीमहि इत्यस्य प्रत्यभिज्ञापनम् । इतराणि तदुपपादकानीति रहस्यतमं मात्सर्यमुत्सार्य सुधीभिराकलनीयमित्याद्यपद्यमनवद्यम् ।। 1 ।। 
देवानां विष्णुचोदिते ज्ञानदानकर्मणि मुख्याधिकारित्वात्तत्रापि देवोत्तमस्य ब्रह्मणो `गुरुर्ब्रह्माखिलानां च' (व्या.टि.) इति जगद्गुरुत्वेनोक्त्या `एतैरुपायैर्यतते यस्तु विद्वान् तस्यैष आत्मा विशते ब्रह्मधाम' इति श्रुत्या च मुख्यतमत्वात् प्राणस्य च `वायुरसि प्राणो नाम' इति प्राणं प्रकृत्य `धातुराधिपत्ये' इति श्रुतब्रह्मभावत्वेन तादृक्त्वात् तत्सन्निधानस्य च `आचार्यो ब्रह्मणो मूर्ति:' इति स्मृत्या व्याख्यातृस्थत्वावगमात् व्याख्यातृत्वस्य च `सहकार्यन्तरविधि:' इति सूत्रोक्तदिशा तत्सहकारित्वार्थत्वात् तस्य च सेवारूपतया अवश्यं सम्पाद्यत्वात् तत्प्रयोजकं तत्सन्निधानमभीप्सु: प्राणावतारत्वाद्व्याचिख्यासितग्रन्थनिर्मातृत्वेनानुग्राहकत्वाच्चाऽनान्दतीर्थमुने: तद्ग्रन्थं व्याचिख्यासु: जयतीर्थश्रीमच्चरण: आत्मनीने मनसि तत्सन्निधिं नाथयति- लसत्विति ।। भासताम् । लस श्लेषणक्राडनयोरिति धातो: श्लिष्यतु क्राडतां वा इत्यर्थ: । श्रीरस्यास्तीति श्रीमान्, श्रीशब्दश्च वेदवचन: । यथाऽऽह वेद: `ऋच: सामानि यजूंषि । सा हि श्रीरमृता सताम्' इति । भूमार्थोऽयं मतुप् । `भूमनिन्दाप्रशंसासु भवन्ति मतुबादय:' इत्युक्ते: । अनन्तशाखाद्रष्टेत्यर्थ: । तेन तद्वचस: अतिविश्वसनीयत्वं सूचयति । आनन्दतीर्थ इन्दुरिवेत्युपमितसमास: । 
ननु `उपमितं व्याघ्रादिभि: सामान्याप्रयोगे' इति सामान्यधर्माप्रयोगे समासविधानात् । अत एव व्याघ्रादेराकृतिगणत्वादेव सिद्धे `वृन्दारकनागकुञ्जरै: पूज्यमानम् इत्यादिसामान्यप्रयोगार्थम्' इत्युक्तं सिद्धान्तकौमुद्याम् । इह तूपमानोपमेयसाधारणचन्द्रिकावत्त्वाम्बरसञ्चारादिसाधारणधर्मोक्ते: कथं समास इति चेत् । मैवं वोच: । `भाष्याब्धि: क्वातिगम्भीर:' इति कैयटीयप्रयोगात् सामान्यप्रयोगेऽपि समास: साधु: । अत्र गाम्भीर्यं साधारणधर्मत्वेन न विवक्षितं, किन्तु विततत्वदुरवगाहित्वादि, तच्च न प्रयुक्तमिति समाधानं तु न सम्यक् । स्वरसप्रतीतिविरोधात् । शूरत्वस्यापि साधारणधर्मत्वेनाविवक्षायां पुरुषो व्याघ्र इव शूर इत्यादावपि समासोपपत्तेश्च । तेनोपमालङ्कार:, ताद्रूप्यविवक्षया रूपकं वा । 
न: इति ।। अस्माकमित्यर्थ: । `अस्मदो द्वयोश्च' इति बहुवचनम् । हृदम्बर इति ।। मनोनभसीत्यर्थ: `स्वान्तं हृन्मानसं मन:' इत्यभिधानात् । वचश्चन्द्रिकेति पूर्ववत् । स्वान्तसन्तापमिति ।। `क्षुब्धस्वान्तध्वान्तलग्नम्लिष्टविरिब्धफाण्टबाढानि मन्थमनस्तमस्सक्ताविस्पष्टस्वरानायासभृशेषु' इति मनसि स्वान्तेति निपात: । अत्र वर्ण्यस्योपमानाधिक्यपूर्वं ताद्रूप्योक्त्या आद्यं रूपकमर्थालङ्कार: । तल्लक्षणोदाहरणे सुधीन्द्रतीर्थश्रीपादैरलङ्कारमञ्जर्यां़रूपकं तद्विषयिणाभेदताद्रूप्ययो: क्रमात्  । विषये रञ्जनं त्रेधाऽऽधिक्यन्यूनसमत्वत: । चन्द्रो जयीन्द्रो नित्यर्धिरनभ्रगतिरुत्कल:' इति दर्शिते । अन्यत्र च `विषय्यभेदताद्रूप्यरञ्जनं विषयस्य यत् । रूपकं  तत्त्रिधाऽऽधिक्यन्यूनत्वानुभयोक्तिभि: ।।' `अयं हि धूर्जटि: साक्षाद् येन दग्धा: पुर: क्षणात्' इति । अत्र स्वान्तसन्तापमिति तकारावृत्त्या वृत्त्यनुप्रासनामा शब्दालङ्कार: । तल्लक्षणोदाहरणे अलङ्कारमञ्जर्यां- `वृत्त्यनुप्रास एकस्याप्यावृत्तिरसकृद्यदा । विजयीन्द्रो विलोलाक्षीवीक्षणाक्षतहृत्क्षितौ' इति । अलङ्कारचूडामणौ च- `वृत्त्यनुप्रास एकानेकावृत्तौ नन्दनन्दन:' इति ।। विनिकृन्ततीति ।। कृती छेदने । अस्य तौदादिकत्वात् श: । `शे मुचादीनाम्' इति नुमागम इति बोध्यम् । इति द्वितीयं पद्यमनवद्यम् ।। 2 ।। 
(व्या.टि.)़यस्य देवे परा भक्ति:' इति श्रुतौ विष्णौ सर्वोत्कृष्टभक्ते: ब्रह्मादिदेवेषु यथाक्रमभक्ते: गुरौ च भक्ते: कर्तव्यत्वेनोक्तेस्तदनुरोधेन देवप्रणामानन्तरं  गुरून्  प्रणमति- पदेति ।।  पद्यते गम्यते अर्थोऽनेनेति पदं व्याकरणम् । वाक्यं मीमांसा । `पदं व्याकरणं प्रोक्तं मीमांसा वाक्यमेव च' इति साम्प्रदायिकोक्ते: । सा च त्रिविधा । `मीमांसा त्रिविधा ज्ञेया दैवी ब्राह्मी च कार्मिका' इति गीतातात्पर्यनिर्णयोक्ते: । वार्तिकमिति केचित् । तन्न शोभते । अल्पत्वात् । पदपदेन पुनरुक्तेश्च । प्रमाणविषयत्वात् प्रमाणं ब्रह्मतर्क: । यथोक्तमनुव्याख्याने- `मानन्यायैस्तु तत्सिद्धे:'  इति  । तानि जानन्तीति तथोक्ता: । इगुपधेति क: ।। प्रणम्येति ।। भक्तिश्रद्धातिशयपूर्वकत्वं प्रकर्ष: । तादृश एव हि प्रणामो भवत्यभिमतसिद्धेरङ्गम् । शिरसेत्युपलक्षणया साष्टाङ्गत्वं द्योतयति । तादृशस्यैव हि प्रणामस्य `तद्विद्धि प्रणिपातेन' इति गुर्वतिप्रीतिहेतुत्वेन कर्तव्यत्वोक्ते: । व्याकरिष्य इत्यात्मनेपदेन `य इदं परमं गुह्यं मद्भक्तेष्वभिधास्यति' इत्युपक्रम्य `मामेवैष्यति' इत्युक्तं भगवत्प्राप्तिलक्षणं फलं `व्याख्यैकस्य शतोत्तरा' इति तन्त्रसारोक्तं भगवत्पूजाधिक्यं फलं चाऽत्मगामीति सूचयति- यथाबोधमिति ।। `यथाऽसादृश्ये' इत्यनतिक्रमेऽव्ययीभाव: । तेन ख्यात्यर्थमबुद्धव्याख्यानं वारयति । शिष्यमत्यनुकूलनं वा तदर्थ: ।। विष्णुतत्त्वेति ।। निर्णीयतेऽनेनेति निर्णयो ग्रन्थ: । `निर्णय: सर्वशास्त्राणां भारतम्' इतिवत् । निरुपपदात् नयते: `पुंसि सञ्ज्ञायां घ: प्रायेण' इति करणे घ इति बोध्यम् । (सूत्रे प्रायेण इति नाास्त) । `एरच्' इत्यज्वा । विष्णुतत्त्वविनिर्णय इत्यत्र `कतृर्कर्मणो: कृति' इति षष्ठी । तस्यास्समास: । न च `कर्मणि च' इति प्रतिषेध: । तत्र चशब्दस्य इतिशब्दार्थकतया कर्मणीतिपदयुक्तेन `उभयप्राप्तौ कर्मणि'  इति सूत्रेण प्राप्ताया एव समासनिषेधात्, नापि `प्रतिपदविधाना' इत्यनेन निषेध: । `कृद्योगलक्षणा षष्ठी समस्यते' इति प्रतिप्रसवाद्‌ `व्यासकृति:' `भारतश्रवणम्' इतिवत् । 
केचित्तु, विष्णुतत्त्वविषयत्वाद् विष्णुतत्त्वं निर्णयो यस्मादिति `स्वतन्त्रोऽशेषदर्शन:' इत्यत्रेव समानाधिकरणबहुव्रीहिमिच्छन्ति । अपरे तु, विष्णुतत्त्वस्य निर्णयो यस्मादिति व्यधिकरणबहुव्रीहिमास्थिषत । केचित्तु विष्णोस्तत्त्वं  विशेषेण  निर्णीयतेऽनेनेति  व्यधिकरणबहुव्रीहिणा  तत्त्वविनिर्णयशब्दवाच्यं  प्रकरणमिति वदन्ति । तत्र करणव्युत्पत्तिं प्रदर्श्य बहुव्रीह्युपन्यासोऽतिसाहस: । अत्र यथाबोधमिति बोधानतिक्रमाभ्यां वक्तव्यतत्त्वज्ञानाविप्रलिप्से, व्याकरिष्य इति व्याक्रियाप्रतिज्ञया पटुकरणत्वव्याचिख्यासे च सूचयता स्वस्य गुणचतुष्टयरूपाप्तिं सूचयता तत्त्वनिर्णयमिति स्वव्याख्येयग्रन्थनाम्नि निर्णयपदेन युक्तिमूलत्वं तत्त्वपदेन प्रमेयवाचिना श्रुतिमूलत्वं च मूलस्य सूचयता `आप्तवाक्यतया तेन' इत्युक्तत्रिविधप्रामाण्यं शास्त्रस्येव व्याख्यानस्यापि स्वकृतस्य बोध्यमिति सूचितम् । एवं विष्णुतत्त्वविनिर्णय इति व्याख्येयनामकार्तनेन व्याख्येयस्य निश्चितप्रामाण्यकमीमांसाशास्त्रेणैकार्थ्यं सूचयता तद्व्याख्यानरूपस्वग्रन्थस्य प्रामाण्यं सूचितम् । नामकार्तनेन मीमांसयैकार्थ्यसूचनं च विष्णुब्रह्मशब्दयो: पर्यायत्वाद् जिज्ञासानिर्णयशब्दयो: पर्यायत्वात् स्फुटं चैतत्प्रकरणस्य शास्त्रेणैकार्थ्यम् । तथा हि । शास्त्रयोनिसूत्रे यत्सदागमैकप्रमाणकत्वं प्रत्यपादि यथाऽऽह भाष्यकार: सङ्क्ष्ेपे (व्या.टि.) `आगमोदित:' इति तदत्राऽद्यविशेषणेन सञ्जग्राह । यच्च वियत्पादे रमाब्रह्माद्युत्पत्तिकथनेन समतीतक्षराक्षरत्वं तदत्र द्वितीयेन । यच्चाऽद्याध्यायेऽशेषसद्गुणत्वं- `शब्दैरतोऽनन्तगुणो यच्छब्दा योगवृत्तय:' इति- तदत्राशेषसद्गुणमिति । यच्च द्वितीये निर्दोषत्वमुक्तं- `सर्वदोषोज्झितस्तस्मात्' इति तदत्रापि निर्दोषेति । तेन विशिष्टव्याख्यातु: स्वस्य सुरोत्तमत्वं सूचितमिति वेदितव्यम् । यद्वक्ष्यति `विशिष्टव्याख्यानकर्मणि सुरा ह्यधिकारिणोऽत्र' इति तृतीयं पद्यमनवद्यम् ।। 3 ।।
(त.मं.)	़़सदागमैकविज्ञेयं समतीतक्षराक्षरम् ।
नारायणं सदा वन्दे निर्दोषाशेषसद्गुणम् ।ऽ़
इतीष्टदेवतामभिवन्दते शिष्टाचारपरिपालनाद्यर्थम् । सदागमा निर्दोषागमा: । दोषास्त्वज्ञानमूलत्वादय:  ।  सदागमैरेकविज्ञेयं  प्रधानविज्ञेयम्  ।  यद्यपि  सदागमै:  कर्मदेवतादिकमपि विज्ञेयम् । तथाऽपि तत्र महातात्पर्याभावान्नारायण एव मुख्यज्ञेय इत्यर्थ: । अथवा, सर्वचेतनाचेतनेभ्य: एकत्वेन मुख्यत्वेन विज्ञेयम् । एकशब्द: प्रधानेऽपि प्रसिद्ध: - `एक: प्रधान उद्दिष्ट:' इति । अथवा, सदागमेनैकेनैव विज्ञेयम्; न तु दुरागमेन । नापि सदागमाननुगृहीतप्रत्यक्षानुमानाभ्याम् । तयोराभासत्वनियमात् । निर्दोषश्चायमशेषसद्गुणश्चेति । अशेषा: पूर्णा: ।
टीका- विघ्नविघातादिसाधनतयाऽविगीतशिष्टाचारपरम्पराद्यवगतं नारायणवन्दनं स्वयमन्तरायविधुरोऽपि भगवानानन्दतीर्थमुनि: शिष्यान् ग्राहयितुं प्रकरणादौ निबध्नाति- सदागमैकविज्ञेयमिति ।। सदा वन्दे इत्यनेन मम नारायणवन्दनं न प्रत्यूहविरहादिप्रयोजनोद्देशेनेति सूचयति । न अनिर्धारितस्वरूपस्य वन्दनं युक्तं, न च लक्षणेन विना निर्धारणमित्यतो नारायणस्य लक्षणान्याह- निर्दोषेति ।। निर्दोषश्चासावशेषसद्गुणश्चेति विग्रह: । अत्र निर्दोषग्रहणेन पारतन्त्र्यराहित्यादीनि, अशेषसद्गुणमित्यनेन परिपूर्णानन्दत्वादीनि च अनन्तानि लक्षणानि सूचितानि । तदर्थमेव अशेषेत्युक्तम् । दु:खादीनामपि गुणत्वेन व्यवहारात् सदिति । अथवा उत्पत्त्यादिराहित्यं गुणानां सच्छब्देनाऽचष्टे   । एतल्लक्षणसम्भावनार्थमुक्तम्- समतीतेति ।। क्षराक्षरपदाभ्यां जडमप्युपलक्ष्यते । सम्यगतीते अतिक्रान्ते क्षराक्षरे येन असौ तथोक्त: । जडजीवप्रकृतिभ्योऽत्यन्तविलक्षणम् । एतैर्लक्षणै: अनया च सम्भावनयाऽन्वितो नारायण: कुत: प्रतिपत्तव्य इत्यत उक्तम्- आगमविज्ञेयमिति ।। आगमै: विशिष्टतया विलक्षणतया च ज्ञेयम् । प्रत्यक्षानुमानाभ्याम् अन्यथापि (टी.) ज्ञायत इत्यत उक्तम्- एकेति ।। आगमानपेक्षस्य प्रत्यक्षादे: नारायणस्य सदोषत्वादौ प्रवृत्त्यनुपपत्ते: तदपेक्षायां च उपजीव्यविरोधेन न तस्य तत्र प्रामाण्यमिति भाव: । तथाऽपि पाशुपताद्यागमै: अन्यथाऽपि ज्ञायत इत्यत उक्तम्- सदिति ।। अयोग्यजनव्यामोहनाय प्रणीतानां तेषां दुरागमत्वात् न तदुक्तप्रकारेण ज्ञेय: । 
़दोषैकदृक् पुरोभागी, ह्लादैकमयीम्' इत्यादिप्रयोगदर्शनात् सङ्ख्यार्थस्यैव एकशब्दस्य पूर्वकालैकेति पूर्वनिपातो न केवलार्थस्य ।
(र.टि.) निर्दोषत्वस्य गुणविशेषणत्वे सत्पदवैर्य्यथ्यम् । तृतीयपरिच्छेदे `वर्जित:' इत्यादिप्रमाणोदाहरणाद्यसङ्गतिश्च स्यादित्यत आह- निर्दोषश्चासाविति ।। लक्षणान्तरलाभश्च विग्रहप्रदर्शनप्रयोजनम् । तदर्थमेवाशेषेत्युक्तमिति । उत्पत्त्यादीत्यादिपदेन पारतन्त्र्यापूर्णत्वग्रहणेन सत्पदेनैव लक्ष्म्यादिव्यावृत्तिसिद्धेर्न तदर्थमशेषपदमिति भाव: ।। येनेति ।। अन्यपदार्थस्य कर्मत्वे विरुद्धता स्यादिति भाव: । वीत्यस्यार्थद्वयम् । `विशिष्टतया' लक्षणैरित्यर्थ: । `विलक्षणतया' जडजीवप्रकृतिभ्य इत्यर्थ: । अत एवैतत्परिच्छेदान्ते तथैवाऽचार्यैरुपसंहार: कृत इति भाव: । 
(रा.टि.) नारायणवन्दनस्य ग्रन्थादौ लेखनस्य च कृत्यं वदन्नाद्यपद्यमवतारयति- विघ्नविघातादीति ।। नारायणवन्दनं प्रकरणादौ निबध्नातीत्यन्वय: । तत् किं स्वस्य ग्रन्थकृतौ अविघ्नतार्थं नेत्याह- स्वयमिति ।। तर्हि किं प्रयोजनं, शिष्यान् ग्राहयितुम् । ग्राहयतेर्द्विकर्मकत्वात् किमित्याकाङ्क्षयां सन्निधानादेतत्प्रकरणमित्यन्वेति । निर्विघ्नतयैतत्प्रकरणमाद्यन्तमध्येतुं व्याख्यातुं चेत्यर्थ: । यद्वा `यद्यदाचरति श्रेष्ठ:' इत्युक्तदिशाऽऽचार्यैरेवं कृतं, अस्माभिरप्येवं कार्यमिति बुद्धिं शिष्याणामुत्पादयितुमित्यर्थ: । तेषां तथा बुद्ध्युत्पादनमपि किमर्थमित्यतो नारायणवन्दनं विशिनष्टि अवगतमित्यन्तेन । विघ्नविघातादीत्यादिपदेन प्रचयपरिग्रह: । साधनतयेति प्रकारे तृतीया । परम्परादीत्यादिपदेन शिष्टाचारानुमितश्रुतिस्मृतिसङ्ग्रह: ।। अविगीतेति ।। निश्चितप्रामाण्यकत्वेनाविप्रतिपन्नेत्यर्थ: । शिष्याणां सर्वकर्मकृतौ सम्भावितविघ्नत्वात् तत्तन्निवृत्त्यर्थतया प्रमाणावगतनारायणवन्दनमादौ कृत्वा निर्विघ्नं कार्यसमाप्तिं लभन्तां शिष्या: इत्येतदर्थं नारायणनतेरादौ कर्तव्यताबुद्ध्युत्पादनमिति भाव: । सदेत्यस्य कृत्यमाह- सदेति ।। विशेषणत्रयस्य कृत्यमाह- नानिर्धारितेत्यादिना त्रयाणामपि कथनं युक्तमित्यन्तेन ।। अनिर्धारितस्य स्वेतरसमस्तवस्तुव्यावृत्तयाऽनिर्णीतस्येत्यर्थ: ।। लक्षणेनेति ।। इतरासाधारणधर्मेणेत्यर्थ: ।। लक्षणान्याहेति ।। निर्दोषेतिपदकृत्यमेतत् । निर्दोषपदस्य गुणविशेषणतया बहुव्रीहिरयमिति भ्रमनिरासायाऽह- निर्दोषश्चासाविति ।। निर्गतो दोषेभ्य: निर्दोष: । बहुव्रीहिगर्भोऽयं कर्मधारय इति भाव: । ।। अनन्तानीति ।। अनन्तलक्षणोक्तिश्चेश्वरस्य `जन्माद्यस्य' इत्यत्रेव वैभवद्योतनायेति भाव: ।। व्यवहारा(रा.टि.) दिति ।। तार्किकाणामिति योज्यम् । निर्दोषपदेनैव दु:खद्वेषमोहादेर्वारणादाह- अथ वेति ।। तर्हि समतीतेति व्यर्थमित्यत आह- एतल्लक्षणेति ।। `क्षरस्सर्वाणि भूतानि कूटस्थोऽक्षर उच्यते' इति गीतोक्त्या जडातीतत्वाप्राप्तेराह- क्षराक्षरपदाभ्यामिति ।। विनिगमनाविरहाद् द्वयोरपि पदयोर्लक्षणत्वेनोक्तिरित्येके । उभयसम्बन्धिनोर्जडयोर्ग्रहणाय द्वयोरुक्तिरित्यन्ये । जडमप्युपलक्ष्यत इति ।। लक्षणया जडमप्यत्र ग्राह्यमित्यर्थ: । न तु न केवलं क्षराक्षरे उपलक्ष्येते अपि तु जडमपीत्यर्थ: । न चैवं वृत्तिद्वयविरोध: । गङ्गायां मीनघोषावित्यत्र वचनवृत्त्या पूरस्य, लक्षणया तीरस्य गङ्गापदेन बोधनात् । उक्तं हि तर्कताण्डवे लाक्षणिकादे: शक्यसम्बद्धत्वादिनैव लक्ष्याद्युपस्थापकत्वसमर्थनवादे `गङ्गायां घोषो मत्स्यश्च इत्यादौ युगपद्वृत्तिद्वयदर्शनात्' इति । केचित्तु वृत्तिद्वयविरोधात् सर्वमपि लक्षणयैव ग्राह्यमिति भावेनापिपदं प्रयुक्तमित्याहु: । एतेन जडप्रकृतिकर्मादिस्वातन्त्र्यवादिनो निरस्ता इत्यपि ज्ञेयम् ।। सम्यगतीते इति ।। कर्मणि निष्ठान्तमतीतपदं क्षराक्षरविशेषणं, बहुव्रीहिश्च समास इत्युपेत्यैवमुक्तम् । द्वितीया श्रितातीतेति सूत्रोक्तदिशा कर्तरि निष्ठान्तमतीतपदमित्युपेत्य काष्ठातीत इत्यादाविव क्षराक्षरे समतीत इति विग्रहपक्षे क्षराक्षरसमतीतम् इति भाव्यमिति ध्येयमित्येके । केचित्तु तत्र सूत्रेऽतीतपदस्यैवोक्तेरिह समतीतपदोक्तेस्तत्सूत्रस्य नायं विषय इत्याहु: ।
सम्भावनाघटनाय फलितमाहजडेति ।। विशिष्टतयेति ।। भावाभावरूपोक्तानन्तलक्षणविशिष्टतया जडजीवश्रीतत्त्वेभ्यो विलक्षणतया चेत्यर्थ: । परिच्छेदान्ते तथैवोपसंहारादिति भाव: ।। अन्यथेति ।। दोषित्वादे: रामकृष्णादिरूपे नारायणे प्रत्यक्षेण पुरुषत्वशरीरित्वाद्यनुमानेनेत्यर्थ: ।। एकेतीति ।। केवलार्थोऽत्रैकशब्द इत्यग्रे व्यक्तम् । प्रबलप्रत्यक्षविरुद्धं निर्दोषत्वमागम: कथं ब्रूयादित्यत आह- आगमेति ।। रामकृष्णादौ नारायणावतारत्वमज्ञात्वा मनुष्यत्वमेव देवदत्तादाविव ज्ञात्वा दोषित्वग्राहिप्रत्यक्षमागमानपेक्षत्वान्नारायणस्य दोषित्वग्राहि न भवति । यदा तु `निरनिष्टो निरवद्य:' इत्याद्यागमेन निर्दोषतयाऽवधारितनारायणावतारत्वम् `अजस्तस्मान्महान् राजा तस्माद्दशरथोऽभवत् । तस्यापि भगवान् विष्णु: साक्षाद् ब्रह्ममयो हरि: । अंशांशेन चतुर्धाङ्गात्पुत्रत्वं प्रार्थितस्सुरै:' इति, तथा `देवक्यां देवरूपिण्यां विष्णुस्सर्वगुहाशय: । आविरासीत्' इत्याद्यागमेन ज्ञात्वा नारायण एवायं रामो रोदिति खिद्यतीति दोषित्वग्राहिप्रत्यक्षमागमसापेक्षमित्युपजीव्यागमविरोधादप्रमाणमेवमनुमानमपीत्यर्थ: ।। तस्येति ।। प्रत्यक्षस्य । तत्र दोषित्व इत्यर्थ: ।। अन्यथेति ।। शिवादिहीनत्वादिरूपेणेत्यर्थ: । ननु `पूर्वकालैकसर्वजरत्पुराणनवकेवलास्समानाधिकरणेन' इति समासविधिसूत्रे प्रथमान्ततया एकपदस्य निर्देशात् तस्य च `प्रथमानिर्दिष्टं समास उपसर्जनम्' इत्युपसर्जनसञ्ज्ञा । `उपसर्जनं पूर्वम्' इति सूत्रेण पूर्वनिपाते सदैकागमविज्ञेयमिति भाव्यमित्यत आह- दोषैकेति ।। एकदोषदृक्पुरोभागीति वाच्येऽप्यमरसिंहस्य दोषैकदृगिति प्रयोगात् एकह्लादमयीमिति वाच्ये ह्लादैकमयीमिति काव्यप्रकाशे प्रयोगदर्शनेन कल्पकसत्त्वेन सङ्ख्यार्थकस्यैवैकशब्दस्य समाससूत्रे प्रथमानिर्देशो न केवलार्थस्येति कल्प्यते । अत्रामरादौ च केवलार्थ एवैकशब्दो न सङ्ख्यार्थ इति पूर्वनिपाताभावेनाऽगमैकेति निर्देशो युक्त इति भाव: । `उपसर्जनं पूर्वम्' इत्यस्यैव पूर्वनिपातसूत्रत्वेऽपि पूर्वकालैकेत्यस्य तन्मूलत्वात् पूर्वकालैकेत्युक्तम् । 
(श्री.टि.) ननु सदागमैकविज्ञेयमित्याद्यपद्यं व्यर्थम् । न च मङ्गलकरणार्थत्वेन सार्थकमिति वाच्यम् । फलप्रमाणयोरभावेन तस्याकर्तव्यत्वात् । अस्तु वा कर्तव्यत्वम् । तथाऽप्यन्यैरेव तत्कर्तव्यम् । तेषां सान्तरायत्वात् । न तु भगवत्पादैस्तेषां निरन्तरायत्वात् । अस्तु वा तैरपि तत्कर्तव्यम् । तथाऽप्युपनिबन्धो व्यर्थ इतीमा: शङ्का: परिहरन्नाद्यपद्यमवतारयति- विघ्नविघातादीति ।। विघ्नविघात एव आदि: कारणं यस्या: समाप्ते: तत्साधनतयेत्यर्थ: । अत्र प्रचयोऽप्युपलक्षणीय: । समाप्त्यादिसाधनतयेत्युक्तसमाप्तेर्विघ्नविघातकारणकत्वोक्त्या  सिद्धान्ते मङ्गलस्य समाप्तिरेव फलं, विघ्नध्वंसोऽवान्तरव्यापार इति सूचितं भवति । एवं व्याख्याने `प्रामाणिकत्वाच्चास्यार्थस्य' इत्यादिनाऽग्रिमग्रन्थेन मङ्गलसमाप्त्योरेव व्यभिचारपरिहारेण कार्यकारणभावसमर्थनमपि सङ्गच्छते, विघ्नध्वंसफलकत्वे तु न सङ्गच्छत इत्यवधेयम् । अविगीतो धर्मशास्त्राविरुद्ध: । तथा च मङ्गलं निर्विघ्नपरिसमाप्तिफलकम्, अविगीतशिष्टाचारपरम्परावगतत्वात् । यदविगीतशिष्टाचारपरम्परावगतं तत्सफलमिति सामान्यव्याप्तिमूलकमनुमानं प्रमाणमुक्तं भवति । परम्परादीत्यादिपदेन `मङ्गलाचारयुक्तानां नित्यं च प्रयतात्मनाम् । जपतां जुह्वतां चैव विनिपातो न विद्यते ।' `निर्विघ्नपरिसमाप्तिकामो मङ्गलमाचरेत्' इत्यादिवचनसङ्ग्रह: । नारायणवन्दनं कृतमिति शेष: । अन्यथा अकृतस्य निवेशने प्रतारकत्वप्रसङ्ग इति भाव: । अन्तरायो विघ्न: । `विघ्नोऽन्तराय: प्रत्यूह:' इत्यभिधानात् । शिष्यान् असन्निहितशिष्यान् । प्रयोजनोद्देशेनेत्यनन्तरं `किन्तु स्वभावेन' इति शेष: । स्वरूपस्य वस्तुन इति शेष: ।। निर्धारणमिति ।। सजातीयविजातीयव्यावृत्ततया लक्ष्यावधारणमित्यर्थ: । निर्दोषत्वस्य गुणविशेषणत्वे सत्पदवैर्य्यथ्यं स्यात् । तृतीयपरिच्छेदे `वर्जित: सर्वदोषैश्च' इति भगवतो निर्दोषत्वे प्रमाणोदाहरणासङ्गतिश्चेत्यत आह- निर्दोषश्चासाविति ।। तदर्थमेवेति ।। अनन्तलक्षणसूचनार्थमेवेत्यर्थ: । परमात्मनिष्ठैकैकगुणस्यानन्यसाधारणत्वेन व्यावर्त्याभावादनन्तलक्षणसूचनार्थमेवैतत्प्रयोग इति भाव: ।। व्यवहारादिति ।। तार्किकाणां मत इति शेष: ।। सदितीति ।। `सद्भावे साधुभावे च' इति वचनात्सच्छब्द: साधुत्वार्थक: । दु:खादीनां चासाधुत्वात्तेन तद्व्यावृत्तिरिति भाव: । ननु दु:खादीनां दोषत्वेन तेषु गुणत्वव्यवहारस्य तार्किकाणां सङ्केतमात्रमूलकत्वेनाप्रामाणिकतया तद्व्यावृत्त्यर्थं सत्पदमनुपादेयमित्यत आह- अथ वेति ।। ननु गुणादीनां कथं निर्दोषत्वं चेतनाश्रितपापादिष्वेव दोषशब्दव्यवहारदर्शनेन गुणेषु तत्प्रसक्तेरेवाभावेन निषेधायोगादित्यत उत्पत्तीत्यादिना दोषो व्याख्यात: उत्पत्त्यादिदोष इत्यर्थ: । तथा च भगवद्गुणेषु ज्ञानादिषूत्पत्त्यादयो दोषा: प्रसक्ता: । तज्जातीयेषु जीवज्ञानादिषु दर्शनादतस्तन्निषेधो युक्त इति भाव: । 
अत्रेदं विचार्यते । ननु दोषात्यन्ताभावरूपं निर्दोषत्वं कथं भगवल्लक्षणम् । सिद्धान्ते प्रामाणिकप्रतियोगिकात्यन्ताभावाभावेन दोषाणां जीवे प्रामाणिकतया तत्प्रतियोगिकात्यन्ताभावासम्भवादिति चेत् । अत्र ब्रूम:- निर्दोषत्वं नाम आरोपितदोषात्यन्ताभाव: स एव च भगवल्लक्षणमिति । आरोपितदोषाणां चाप्रामाणिकतया तत्प्रतियोगिकात्यन्ताभावसम्भवात् । न च वाच्यं जीवे वास्तवदोषाणामेव विद्यमानत्वेनाऽरोपितदोषात्यन्ता(श्री.टि.) भावोऽस्तीति  लक्षणस्यातिव्याप्तिरिति  । जीवे वास्तवदोषाणामेव विद्यमानत्वेनाऽरोपितदोषात्यन्ताभावायोगात्  । तथा हि । आरोपितदोषात्यन्ताभावो नाम दोषारोपपूर्वकप्रतीतिविषयाभाव इत्यर्थस्य विवक्षितत्वात् । दोषारोपपूर्वकप्रतीतिविषयाभावो नाम दोषा आरोप्य निषिध्यन्त इति यावत् । तथा च जीवे दोषारोपपूर्वकप्रतीतिविषयाभावरूपारोपितदोषात्यन्ताभावो न वक्तुं शक्य: । तत्र दोषारोपे प्रधानभूतवास्तवदोषाणामेव विद्यमानत्वेन जीवे दोषा: न सन्तीति दोषानारोप्य न  निषेध:  कर्तुं  शक्यते  ।  अत्यन्ताभावस्य  प्रतियोगिनेव  प्रतियोग्यारोपे यत्प्रधानं तेनापि साकं विरोधात् । भगवति च प्रधानभूतवास्तवदोषाणामभावेन दोषा न सन्तीति दोषानारोप्य निषेध: कर्तुं शक्य इत्येवं दोषारोपपूर्वकप्रतीतिविषयाभावरूपारोपितदोषात्यन्ताभावस्य भगवति सम्भवाज्जीवे चासम्भवान्नातिव्याप्तिरिति । 
अन्ये तु स्वसंसृष्टदोषात्यन्ताभावो लक्षणमिति विवक्षितम् । स्वशब्दस्समभिव्याहृतपर: । तथा चेश्वरीयदोषाणामप्रामाणिकत्वेन तत्संसृष्टदोषात्यन्ताभावसम्भवात् । जीवे च नातिव्याप्ति: । स्वशब्दोक्तजीवसंसृष्टदोषणां प्रामाणिकतया स्वसंसृष्टदोषात्यन्ताभावस्य जीवेऽभावादित्याहु: । 
इदमेवोपपादनमन्यत्रापि  द्रष्टव्यम्  ।  तथा हि- सिद्धान्ते  सत्त्वासत्त्वयो: परस्परविरहरूपत्वेन विरोध: कथ्यते । स न युक्त: । सत्त्वस्य सति असत्त्वस्यासति प्रामाणिकत्वेन तत्प्रतियोगिकात्यन्ताभावयोरसम्भवादिति चेन्न । परस्परविरहरूपत्वोक्ते: परस्परविरहव्यापकत्वे तात्पर्यम् । तथा हि । यत्राऽरोपितसत्त्वात्यन्ताभावस्तत्रासत्त्वम् । यत्र चाऽरोपितासत्त्वात्यन्ताभावस्तत्र सत्त्वम् । न च सति घटे वास्तवसत्त्वसद्भावेनाऽरोपितसत्त्वात्यन्ताभावसद्भावात्तत्र चासत्त्वाभावाद्व्यभिचार: । एवमेवासति शशविषाणादौ वास्तवासत्त्वसद्भावेनाऽरोपितासत्त्वात्यन्ताभावसद्भावात्तत्र च सत्त्वाभावाद्व्यभिचार इति वाच्यम् । आरोपितसत्त्वात्यन्ताभावो नाम सत्त्वारोपपूर्वकप्रतीतिविषयाभाव इत्यर्थस्य विवक्षितत्वेन सति घटे प्रधानभूतवास्तवसत्त्वस्यैव सद्भावेन सत्त्वमारोप्य निषेधस्य कर्तुमशक्यत्वेनाऽरोपितसत्त्वात्यन्ताभावस्यैवाभावान्न व्यभिचार: । एवमेवारोपितासत्त्वान्ताभावो नाम असत्त्वारोपपूर्वकप्रतीतिविषयाभाव इत्यर्थस्य विवक्षितत्वेनासति शशविषाणादौ प्रधानभूतवास्तवासत्त्वस्यैव सत्त्वेनासत्त्वमारोप्य निषेधस्य कर्तुमशक्यत्वेनाऽरोपितासत्त्वात्यन्ताभावस्यैवाभावान्न व्यभिचार: । अतो युक्तं सत्त्वासत्त्वयो: परस्परविरहव्यापकत्वमिति । ननु दोषात्यन्ताभावस्य कथं भगवल्लक्षणत्वम् ? लक्षणानां भगवताऽत्यन्ताभिन्नत्वाङ्गीकारादन्योन्याभावस्येवात्यन्ताभावस्यापि भगवत्स्वरूपत्वानङ्गीकारादिति चेन्न । दोषात्यन्ताभाववत्त्वस्यैव भगवल्लक्षणत्वेन दोषात्यन्ताभावस्य लक्षणत्वानङ्गीकारात् । दोषात्यन्ताभाववत्त्वस्य च भावरूपत्वेन तस्य भगवत्स्वरूपत्वोपपत्तेरित्यवधेयम् । विस्तरस्तु लिङ्गपादीयसुधायामदृश्यत्वाधिकरणे द्रष्टव्य: । 
।। सम्भावनार्थमिति ।। असम्भावनाशङ्कानिरासार्थमित्यर्थ: । निश्चयार्थमिति यावत् । तेनोत्कटकोटिकस्संशयस्सम्भावना तदर्थमित्यन्यथाप्रतीति: परास्ता वेदितव्या । एवमेवोत्तरत्रापि व्याख्येयम् । नन्वत्र (श्री.टि.) शरीरक्षरणाद्ब्रह्मादिचेतना: क्षरा:, अक्षरदेहवत्त्वादक्षरा महालक्ष्मी: तद्वैलक्षण्यरूपं तदतीतत्वं जडेऽप्यस्तीति सम्भावकस्य जडेऽप्यतिप्रसक्तत्वात्तस्यापि निर्दोषत्वाशेषसद्गुणत्वयो: प्रसक्तिरित्यत आह- क्षराक्षरपदाभ्यामिति ।। अत्रापिशब्दस्समुच्चये । उपलक्ष्यत इत्यस्य प्रतिपाद्यत इत्यर्थ: । एवञ्च क्षराक्षरपदाभ्यां न केवलं क्षराक्षरे प्रतिपाद्ये किन्तु जडमपीत्येवमपिशब्दस्य क्षराक्षरजडानां प्रतिपादनरूपैकक्रियासम्बन्धरूपसमुच्चयोऽर्थ: । प्रतिपाद्यत्वं च क्षराक्षरयोर्मुख्यवृत्त्या जडस्य तु लक्षणयेति विवेक: । ननु क्षराक्षरशब्दयोर्मुख्यवृत्त्या स्वार्थप्रतिपादकत्वस्य  लक्षणया जडप्रतिपादकत्वस्य चोक्तावेकस्य शब्दस्य युगपद्वृत्तिद्वयविरोधस्स्यादिति चेन्न । सिद्धान्ते तावन्न विरोध: । `मायामात्रम्' इति सूत्रे मायाशब्दस्येश्वरप्रज्ञावाचकत्वस्य वासनालक्षकत्वस्य चाङ्गीकारात् । `गङ्गायां मीनघोषौ' इत्यत्र परैरपि युगपद्वृत्तिद्वयस्वीकाराच्च । वस्तुतस्तु न केवलं क्षराक्षरपदाभ्यां क्षराक्षरे लक्ष्येते किन्तु जडमपि लक्ष्यत इत्येवमपिशब्दस्य क्षराक्षरजडानां लक्षणारूपैकक्रियासम्बन्धरूपस्समुच्चयोऽर्थ: । न च वाच्यं क्षराक्षरशब्दयो: क्षराक्षरवाचकत्वेन कथं तत्र लक्षणेति । इयं ह्यजहत्स्वार्थलक्षणा । तस्यां चाजहत्स्वार्थलक्षणायां वाच्यस्यार्थस्यापि लक्ष्यत्वमेव । यथा `काकेभ्यो दधि रक्ष्यताम्' इत्यत्र काकपदस्य स्वार्थे तदितरत्र च लक्षणा । ननु तत्र शक्यलक्ष्यकाकमार्जालादिसाधारणस्य दध्युपघातकद्रव्यत्वरूपस्योपलक्ष्यतावच्छेदकस्य सत्त्वादुभयत्र लक्षणा सम्भवति । प्रकृते तु कथमिति चेत् । उच्यते । प्रकृतेऽप्यस्वतन्त्रत्वरूपस्य शक्यक्षराक्षरलक्ष्यजडरूपोभयसाधारणस्योपलक्ष्यतावच्छेदकस्य  सत्त्वाल्लक्षणा सम्भवत्येव । नन्वत्र काकपदेन घटादेरितरस्यावाच्यत्वात्काकस्यैव वाच्यत्वं वाच्यम् । काकस्यापि लक्ष्यत्वाङ्गीकारे तस्य कुत्रापि वाचकत्वमेव न स्यादेवं प्रकृतेऽपीति चेन्न  । स्यादिदं यद्यजहत्स्वार्थलक्षणास्थले काकपदाल्लक्षणया काकत्वप्रकारकबोधो भवतीत्युच्येत । न चैवम् । किन्तु दध्युपघातकद्रव्यत्वप्रकारक एव । एवं प्रकृतेऽपि यदि क्षराक्षरपदाभ्यां क्षराक्षरत्वप्रकारक एव बोधो लक्षणया भवतीत्युच्येत तदैवोक्तदूषणं स्यात् । न चैवम् । किन्त्वस्वतन्त्रत्वप्रकारक एव बोध: । तथा चोभयत्रापि क्षराक्षरपदाभ्यां काकपदेन चास्वतन्त्रत्वदध्युपघातकद्रव्यत्वप्रकारकबोधस्तु लक्षणयैव भवति । एवं च काकेभ्यो दधि रक्ष्यतामित्यस्य दध्युपघातकद्रव्येभ्यो दधि रक्ष्यतामित्यर्थ: । एवं प्रकृतेऽपि समतीतक्षराक्षरमित्यस्य समतीतास्वतन्त्रमित्यर्थ: सम्पद्यत इति ज्ञातव्यम् । 
ननु लक्षणाबीजस्य मुख्यार्थबाधस्याभावात् कथमुभयत्रापि लक्षणेति चेन्न । तात्पर्यानुपपत्तेरपि लक्षणाबीजस्य यष्टी: प्रवेशयेत्यादौ दर्शनेनात्रापि तदनुपपत्त्यैव लक्षणास्वीकारात् । तथा हि । काकेभ्य इत्यत्र काकपदेन तन्मात्रग्रहणे दध्युपघातकद्रव्येभ्यो दधिरक्षणरूपवक्तृतात्पर्यस्यानुपपत्ति: स्यादतोऽत्र लक्षणा । एवं प्रकृतेऽपि क्षराक्षरशब्दाभ्यां तन्मात्रग्रहणेऽस्वतन्त्रातीतत्वरूपवक्तृतात्पर्यमनुपपन्नं स्यादतस्तदनुपपत्त्यैवात्र लक्षणेति ध्येयम् । ननु क्षराक्षरपदान्यतरपदेनैव लक्षणायास्सम्भवात् क्षराक्षरपदाभ्यामिति कस्मादुक्तमिति चेत् । अत्राऽहु: । क्षरशब्देन घटादिरूपं क्षरजडमुपलक्ष्यते । अक्षरशब्देन च प्रकृत्यादिरूपाक्षरजडमित्युभयोपादानमिति । तन्न । क्षरशब्दस्य क्षरजडलक्षकत्वे अक्षरशब्दस्य चाक्षरजडलक्षकत्वे उपलक्ष्यतावच्छेदकधर्मस्याभावेनोपलक्षणायोगात् । न च (श्री.टि.) ब्रह्मादिवाचकक्षरशब्देन क्षरजडलक्षणायां क्षरत्वमेवोपलक्ष्यतावच्छेदकम् । तथा लक्ष्मीवाचकाक्षरशब्देनाक्षरजडलक्षणायामक्षरत्वमेवोपलक्ष्यतावच्छेदकमिति वाच्यम् । तयोरेव शक्यतावच्छेदकत्वेन तदाक्रान्तयोर्ब्रह्मादिश्रियोरपि क्षराक्षरशब्दलक्ष्यतापातात् । यदि चास्वतन्त्रत्वमुभयत्राप्युपलक्ष्यतावच्छेदकं तर्ह्येकेनैव शब्देनोभयोपलक्षणायां सम्भवन्त्यामन्यतरवैर्य्यथ्यानिस्तारात् । अतो विनिगमनाविरहादुभयोरपि लक्षकत्वमिति सम्प्रदायार्थविद: । नन्वत्र यद्यजहत्स्वार्थलक्षणा तर्ह्युपलक्ष्यत इति पदास्वारस्यं, जहत्स्वार्थलक्षणायामेवोपलक्ष्यत इति शब्दस्य `वेदा इत्युपलक्षणं पञ्चाशद्वर्णा अपि गृह्यन्त' इत्यादौ दर्शनादिति चेन्न । अजहत्स्वार्थलक्षणायामपि उपलक्ष्यत इति शब्दप्रयोगस्य बहुलमुपलम्भात् । यथा हि । `उपजीव्यविरोधे तु न प्रामाण्यममुष्य च' इति ब्रह्मतर्कवाक्यव्याख्यानावसरे निरवकाशादेरुपलक्षणमेतदित्युक्तमित्यादि द्रष्टव्यमिति सर्वमकलङ्कम् ।
उपलक्षणकरणेन सम्पन्नवाक्यार्थमाह- जडजीवेति ।। संशब्दार्थोऽत्यन्तेति । वीत्युपसर्गस्यार्थद्वयमाह- विशिष्टतयेति ।। निर्दोषाशेषसद्गुणत्वविशिष्टतयेत्यर्थ: ।। विलक्षणतया चेति ।। जडजीवप्रकृतिभ्योऽत्यन्तविलक्षणतयेत्यर्थ:  । अत एव परिच्छेदान्ते तथैवाऽचार्यैरुपसंहार: कृत इति भाव: ।। प्रत्यक्षानुमानाभ्यामिति ।। रामकृष्णादौ दोषग्राहि प्रत्यक्षं, विष्णुर्दोषी चेतनत्वाद्देवदत्तवदित्याद्यनुमानं ताभ्यामित्यर्थ: ।। अन्यथाऽपीति ।।  निर्दोषत्वाशेषसद्गुणत्वसमतीतक्षराक्षरत्वाभाववत्तयेत्यर्थ:  ।। आगमानपेक्षस्येति ।। अयमर्थ: । रामकृष्णादिदोषग्राहिप्रत्यक्षेण त्रेधोत्पत्तव्यम् । अयं रामकृष्णादिर्विष्णु:, स च दोषवान्, ततश्च तदभिन्नो विष्णुर्दोषवानिति वा । कश्चिदयं दोषवानिति वा । विष्णोरन्योऽयं दोषवानिति वा  ।  प्रकारान्तराभावात्  ।  तत्र  द्वितीयतृतीययोर्न  विष्णोर्दोषित्वे  आगमानपेक्षं  तत्प्रत्यक्षं  भवितुं शक्यम् । विष्णुर्दोषवानिति तेनानवगाहनात् । आद्ये रामकृष्णादेरवश्यं विष्णुत्वं ज्ञातव्यम् । न चैतत्प्रत्यक्षवेद्यम् । तस्मात् `देवक्यां देवरूपिण्यां विष्णु: सर्वगुहाशय: । आविरसीत्' इत्याद्यागमेनैव ज्ञातव्यम् । तथा च प्रत्यक्षं प्रत्यागमस्योपजीव्यत्वात्तद्विरोधे सति तत्र विष्णो: सदोषत्वादौ तस्य प्रत्यक्षस्याप्रामाण्यम् । एवं चेतनत्वानुमानस्याप्यागमानपेक्षत्वे विष्णोरेवाभावेनाऽश्रयासिद्धौ चोदितायां निरनिष्टो निरवद्य इत्याद्यागमेन तत्सिद्धिर्वक्तव्या । तथा च तेन निर्दोषत्वेनैव विष्णोस्सिद्धत्वात्तं पक्षीकृत्य दोषित्वानुमाने धर्मिग्राहकतयोपजीव्यागमविरोध इत्यर्थ: । यथोक्तमनुव्याख्याने `आगमेन हि विष्णुत्वं ज्ञात्वा दोषोऽत्र कल्प्यते । न चेत्स्याद्दोषवानन्य:' इति । 
ननु `पूर्वकालैकसर्वजरत्पुराणनवकेवलास्समानाधिकरणेन' एते समानाधिकरणेन समस्यन्त इत्यनेन समासे `प्रथमानिर्दिष्टं समास उपसर्जनम्' समासशास्त्रे प्रथमानिर्दिष्टमुपसर्जनसञ्ज्ञं स्यादित्यनेन पूर्वसूत्रे पूर्वकालैकसर्वजरत्पुराणनवकेवला इति प्रथमानिर्दिष्टस्यैकशब्दस्योपसर्जनसञ्ज्ञायां `उपसर्जनं पूर्वम्' - समास उपसर्जनं प्राक् प्रयोज्यम्- इत्यनेनोपसर्जनभूतैकशब्दस्य पूर्वनिपाते सति सदेकागमविज्ञेयमिति स्यादेकशाटीतिवदित्यत आह- सङ्ख्यार्थस्यैवेत्यादिना । पूर्वकालैकेतीति ।। पूर्वकालैकेत्यादिसूत्रैरित्यर्थ: । तेन पूर्वकालैकेत्यादिसूत्रेण समासस्यैव विहितत्वात्कथं पूर्वकालैकेति पूर्वनिपात इत्युक्तमिति शङ्काऽनवकाश इति ज्ञातव्यम् ।। न केवलार्थ(श्री.टि.) स्येति ।। प्रकृते च केवलार्थ: । केवलागमविज्ञेय इति वक्ष्यमाणत्वादिति भाव: । केवलार्थकस्यैकशब्दस्य पूर्वनिपातो नास्तीत्यत्र ज्ञापकमुक्तम्- दोषैकदृगिति ।।  केवलदोषद्रष्टेत्यर्थ: । अमरकोशवाक्यमिदम् । ह्लादैकमयीमिति काव्यप्रकाशीय: श्लोक: । ह्लाद: सुखं केवलाह्लादमयीमित्यर्थ: । द्वितीयाया उत्तरेणान्वय:।
(पां.टि.) ननु मङ्गलस्य विघ्नविघातादिसाधनताया अप्रामाणिकत्वेन तस्य तत्फलकत्वानुपपत्त्या निष्फलत्वेन अकर्तव्यत्वात्, कर्तव्यत्वेऽपि वा अन्तरायविधुरतया भवदभिमतस्य आचार्यस्यान्तरायविरहोद्देशेन ग्रन्थारम्भकालीननारायणवन्दनरूपमङ्गलाचारानुपपत्ते: । कथञ्चित् तदुपपत्तावपि निष्प्रयोजनतया ग्रन्थे तदुपनिबन्धस्य सर्वथैवानुपपत्ते: तत्पराद्यपद्यानर्थक्यमित्येता: शङ्का: क्रमेण परिहरन् तदुपनिबन्धपरतया आद्यपद्यं सङ्गमयति- विघ्नविघातादिसाधनतयेत्यादिना ।। अत्र आनन्दतीर्थमुनि: नारायणवन्दनं निबध्नातीति सम्बन्ध: । अवगतमित्यन्तेन ग्रन्थेन निष्फलत्वप्रयुक्ततदकर्तव्यत्वशङ्कानिरास: । अनेन मङ्गलस्य विघ्नविघातादिसाधनताया: अविगीतशिष्टाचारानुमितश्रुतिबोधितत्वकथनेन मङ्गलस्य विघ्नविघातादिफलकत्वस्य सिद्धतया अकर्तव्यत्वहेतो: निष्फलत्वस्य असिद्धिव्युत्पादनात् । यद्यपि ग्रन्थकृन्मते `प्रामाणिकत्वाच्च अस्यार्थस्य' इत्युत्तरग्रन्थपर्यालोचनया मङ्गलस्य समाप्तिफलकत्वव्युत्पादनपरजिज्ञासासूत्रीयसुधानुसाराच्च समाप्तेरेव मङ्गलफलत्वस्थित्या मङ्गलस्य विघ्नविघातादिफलकत्वाभावाद् विघ्नविघातादिसाधनतयेत्युक्तिरयुक्तेत्याभाति । तथाऽपि विघ्नविघात: आदि: कारणं यस्या: सा विघ्नविघातादिरिति विग्रहाश्रयणाद् विघ्नविघातादिपदेन समाप्तेरेव ग्रहणाद् अदोष इति ज्ञेयम् । मङ्गलस्य विघ्नध्वंसद्वारा समाप्तिसाधनत्वस्य अङ्गीकाराद् व्यापारप्राधान्यविवक्षया इयमुक्तिरित्यप्याहु:। अन्तरायविधुरोऽपि शिष्यान् ग्राहयितुमित्यनेन द्वितीयतृतीयशङ्कयोर्निरास: । अत्र हि अन्तरायविधुरोऽपीत्यत:परम् अनवरतम् ईश्वरप्रवणकायकरणवृत्तिरपीति पूरणीयम् । ततश्च आनन्दतीर्थमुने: विलीनप्रकृतितया अन्तरायविधुरस्य तद्विरहोद्देशेन ग्रन्थारम्भकालीनमङ्गलाचारानुपपत्तावपि अनवरतम् ईश्वरप्रवणकायकरणवृत्तित्वेन तस्य कालान्तर इव ग्रन्थारम्भकालेऽपि मङ्गलाचारसम्भवलाभात्, तेन द्वितीयशङ्कानिरास: । शिष्यान् ग्राहयितुमिति निबन्धनप्रयोजनोक्त्या च वैर्य्यथ्यप्रयुक्ततन्निबन्धनानुपपत्तिशङ्काया: परिहार इति द्रष्टव्यम् । केचित्तु नारायणवन्दनमित्यत्र कृतमिति पूरणात् कृतं नारायणवन्दनं शिष्यान् ग्राहयितुम् उपनिबध्नातीत्यनेन शङ्काद्वयनिरास:  ।  आचार्यीयग्रन्थारम्भकालीनवन्दनाचारस्य  शिष्यशिक्षार्थत्वेन ग्रन्थोपनिबन्धनस्य च आचार्यीयग्रन्थारम्भकालीनमङ्गलाचारदर्श्यसन्निहितशिष्यशिक्षणार्थकतया मङ्गलाचारतन्निबन्धनयोर्द्वयोरपि शिष्यशिक्षैकप्रयोजनकत्वेन तदनुपपत्तेरप्रसरादित्याहु: । 
।। लक्षणान्याहेति ।। अनेकलक्षणाभिधानं च विभवादिति ज्ञेयम् । ननु मूले निर्दोषाशेषसद्गुणत्वरूपैकलक्षणाभिधानात् लक्षणमाहेत्येव तदवतारस्य कर्तव्यत्वात् न लक्षणान्याहेति तदवतारो युक्त इत्यत आह- निर्दोषश्चासाविति ।। यद्वा निर्दोषा: अशेषा: सन्तो गुणा: यस्येति निर्दोषत्वस्य गुणविशेषणत्वे सत्पदवैयर्थ्यापत्ते:, उदाहरिष्यमाण  `वर्जित: सर्वदोषैर्य:'  इत्यादिप्रमाणासङ्गतिप्रसङ्गाच्च,  तदुभयानुरोधेन इदं  (पां.टि.) विग्रहप्रदर्शनम् । रागादिदोषराहित्यस्य निर्दोषपदार्थत्वे तस्येतरसाधारणत्वेन लक्षणत्वानुपपत्ते: अन्यथा व्याख्याति- अत्रेति ।। पारतन्त्र्यराहित्यादीत्यादिपदेन अपर्याप्तशक्तित्वासर्वज्ञत्वादिराहित्यादिपरिग्रह:।  तदर्थमेवेति ।। परमात्मनि एकैकगुणस्यानन्यसाधारणत्वेन व्यावर्त्याभावाद् अनन्तलक्षणसूचनमेव तत्पदप्रयोगफलमित्यर्थ: । उत्पत्त्यादीत्यादिपदेन पारतन्त्र्यापूर्णत्वादेर्ग्रहात् तद्राहित्यवाचिना सच्छब्देनैव लक्ष्म्यादिव्यावृत्तिसिद्धेर्न तदर्थम् अशेषपदमिति भाव: । व्यवहारादिति ।। वैशेषिकादीनामिति शेष: ।। सदितीति ।। गुणविशेषणमुपात्तमिति शेष: । व्यावृत्त्युपादेयताप्रयोजकरूपवत्त्वलक्षणस्यैव सत्त्वस्य अत्र विवक्षितत्वात् तेन तद्व्यावृत्तिरिति भाव: । ननु दु:खादे: स्वरूपतो दोषत्वेन गुणताभावात्, वैशेषिकादिव्यवहारस्य च स्वसङ्केतमात्रमूलकत्वेन अप्रयोजकत्वात्, गुणपदेनैव तद्व्यावृत्तिसिद्धे: न तदर्थं सत्पदोपादानम् इत्यरुचे: अर्थान्तरमाह- अथ वेति ।।
यत्त्वत्र उत्पत्त्यादिराहित्यं पराधीनविशेषावाप्तिलक्षणोत्पत्त्यादिराहित्यं विवक्षितम् । अभूत्वाभावित्वरूपोत्पत्त्यादिरहितगुणवत्त्वस्य चित्प्रकृत्यादिसाधारणतया लक्षणत्वासम्भवादिति केषाञ्चिद् व्याख्यानं, तत्र उत्पत्त्यादीत्यादिपदगृहीतपारतन्त्र्यादिरहितगुणवत्त्वस्य भगवन्मात्रनिष्ठत्वेन तदसाधारणत्वेन यथाश्रुते दोषाभावात् । 
।। एतल्लक्षणेति ।। निर्दोषाशेषसद्गुणसूचितानन्तलक्षणेत्यर्थ: । नन्वत्र क्षराक्षरवैलक्षण्यवद् जडवैलक्षण्यम् अवश्यं वाच्यम् । तस्यापि उक्तलक्षणसम्भावकत्वात् । तत्किमिति तस्यासङ्कीर्तनम् । अथ सम्भावनाया यत्किञ्चित् सम्भावकोक्तावपि सिद्धे: तदनुक्तिरिति मन्यसे तर्हि क्षरवैलक्षण्येनैव वाऽक्षरवैलक्षण्येनैव वा तत्सिद्ध्या तन्मात्रस्य वक्तव्यत्वोपपत्त्या उभयग्रहणस्यापि आनर्थक्यापातात् । यदि च विनिगमनायां कारणाभावाद् उभयग्रहणमिति मन्यसे तर्हि तत एव जडवैलक्षण्यमपि वक्तव्यमित्यत आह- क्षराक्षरपदाभ्यामिति ।। शरीरक्षरणवद्ब्रह्मादितदक्षरणवच्चेतनप्रकृतिवाचिक्षराक्षरपदाभ्यां जडमपि उपलक्ष्यत इत्यर्थ: । 
न चात्र क्षराक्षरपदयो: अन्यतरस्य जडोपलक्षकत्वाश्रयणेनैव जडजीवप्रकृतिभ्योऽत्यन्तविलक्षणत्वरूपाभिलषितवाक्यार्थनिर्वाहसम्भवात् किमिति पदद्वये लक्षणाश्रयणमिति वाच्यम् । न्यायनये बहुव्रीहौ विनिगमनाविरहेण पदद्वये अन्यपदार्थलक्षणावद् इहापि पदद्वये तदुपपत्ते: । किं चात्र क्षरशब्देन क्षरसम्बन्धिमहत्तत्त्वादिकार्यजातस्यैव अक्षरशब्देन तत्सम्बन्धिजडप्रकृत्यादेरेव लक्षणा न्याय्या । अभिमानिवाचिक्षराक्षरपदाभ्यां तदभिमन्यमानलक्षणायां तद्बीजभूतसाक्षात्सम्बन्धलाभात् । तदुभयलक्षणायां साक्षात्सम्बन्धालाभात् । सम्भवति च साक्षात्सम्बन्धे परम्परासम्बन्धानुसरणस्य अन्याय्यत्वात् । अत्र लक्ष्यत इत्येवोक्ते मुख्यार्थत्यागेन जडमात्रविलक्षणत्वलाभेऽपि  क्षराक्षरविलक्षणत्वालाभात्  तदर्थमुपलक्ष्यत इत्युक्तम्  ।  तेनाजहत्स्वार्थलक्षणा  सिद्धा भवति । अपिशब्दस्तु क्षरपदेन तत्सम्बन्धिन: अक्षरपदेन तत्सम्बन्धिन: उपलक्षणं भवतीत्येवं सम्भावनार्थ: । `अपि: पदार्थसम्भावना' इति पाणिनिस्मृते: । योजना तु उपलक्ष्यत इत्यपि सम्भावितम् । लक्षणामूलभूतान्तरङ्ग(पां.टि.) शक्यसम्बन्धलाभात् । न च लाक्षणिकप्रयोगे प्रयोजनाभाव इति शङ्क्यम् । अत्यन्तपराधीनत्वज्ञापनाय तत्सम्भवात् । तदुक्तम् । `यतोऽत्यन्तपराधीनं चेतनादप्यचेतनम्' इति प्राञ्च: । नव्यास्तु- उपलक्षणा च गौणी चेत्यादौ उपलक्षणाशब्दस्य लक्षणायामपि प्रयोगाद् उपलक्षणाशब्दो लक्षणापर एव । तेन उपलक्ष्यत इत्यनेनैव अजहत्स्वार्थलक्षणालाभादपिशब्दवैर्य्यथ्यमिति शङ्कानिरास: । अपिशब्दमहिम्नैव तल्लाभात् । योजना तु न केवलं क्षराक्षरपदाभ्यां क्षराक्षरे वचनवृत्त्या अभिधीयेते । किं नाम? जडं लक्ष्यतेऽपीति । न च युगपद्वृत्तिद्वयप्रसङ्ग:, सिद्धान्ते च तस्य अदोषत्वादित्याहु: । 
तदुभयमप्यसत् । `ब्रह्मा शिव: सुरेशाद्या: शरीरक्षरणात् क्षरा:' इत्याद्युत्तरपरिच्छेदस्थमूलवाक्यव्याख्याऽनुरूपया `क्षरणं जीवरूपस्य न सम्भवति इत्यत: शरीरेत्युक्तम् । स्वनाशेन स्वामिनोऽपि विनाशोपचारो लोके दृश्यते' इत्युत्तरटीकया विरोधापातात् । तदनुरोधेन क्षराक्षरशब्दयो: ब्रह्मादिचेतनेषु मुख्यवृत्त्यभावसिद्धे:। तस्माद् उत्तरटीकानुसारेण विनाश्यविनाशिजडवाचकयो: क्षराक्षरशब्दयो: ब्रह्मादिचेतनेषु लक्षणैव । अपिशब्दस्तु न केवलं क्षराक्षरपदाभ्यां क्षराक्षरे लक्ष्येते किं नाम? जडमपि लक्ष्यत इति समुच्चयार्थ एव । उपलक्षणाशब्दस्य लक्षणापरताया: उक्तरीत्यैव सिद्धे: । न च क्षराक्षरशब्दाभ्यां मुख्यवृत्त्यैवोक्तोभयजडग्रहसम्भवात् तत्र तल्लक्षणाश्रयणमनर्थकमिति वाच्यम् । `काकेभ्यो दधि रक्ष्यताम्' इत्यादौ मुख्यार्थभूतकाकस्य काकपदेन लक्ष्यत्ववद् वृत्तिद्वयविरोधपरिहाराय स्वार्थभूतस्यापि जडस्योपलक्ष्यत्वलाभसम्भवात् । यद्यपि च गङ्गायां मत्स्यो घोषश्च इत्यादौ तद्दर्शनात् पङ्कज(वृत्तिद्वयपरिहाराय स्वार्थीभूतस्यापि)पदेन रूढ्या पदम्त्वजातेर्योगेन पङ्कजननस्य प्रतीतिदर्शनाच्च न ग्रन्थकृन्मते युगपद्वृत्तिद्वयविरोधो दोष: । तथाऽपि तद्दोषत्ववादिमतेनेदमभिधानम् । यद्यपि च काकेभ्यो दधि रक्ष्यतामित्यत्रेवाजहत्स्वार्थलक्षणाश्रयणे शक्यलक्ष्यसाधारणदध्युपघातकत्वादिधर्मेण काकाकाकसमुदायस्योपस्थितिवद्‌ इहापि शक्यलक्ष्यसाधारणयत्किञ्चिद्धर्मेणैव तदुभयोपस्थिते: जडजीवप्रकृतिभ्योऽत्यन्तविलक्षणत्वरूपविवक्षितार्थलाभ: । तथाऽपि चित्रगुलम्बकर्णादिशब्देष्विवासाधारणधर्मपुरस्कारेणापि शक्यलक्ष्यार्थोपस्थितिसम्भवाद् उक्तविवक्षितार्थलाभ इति द्रष्टव्यम् । क्षराक्षरे समतीत इति द्वितीयासमासे प्रथमानिर्दिष्टतयोपसर्जनस्य क्षराक्षरशब्दस्य पूर्वनिपातप्रसङ्गाद् बहुव्रीहिरयमित्याह- समतीते क्षराक्षरे येनेति ।। अन्यपदार्थस्य कर्मत्वे विरुद्धता स्याद् इति भावेन येनेत्युक्तम् । क्षराक्षरयो: एतद्ध्वस्तत्वप्रतीतिनिवृत्त्यर्थमतीतशब्दार्थमाह-  अतिक्रान्ते इति ।। अत्यन्तेति संशब्दार्थकथनम् । अत्र जडस्य आदौ ग्रहणं तदुभयापेक्षया अत्यन्तवैलक्षण्यद्योतनायेति प्राञ्च: । वस्तुतस्तु अप्राधान्यक्रमेण अयं निर्देश: । जडस्य मुख्यार्थत्वं जीवप्रकृत्योस्तु तल्लक्ष्यत्वम् इति ज्ञापनाय जडस्य प्रथमं निर्देश इति वा । 
ननु वेदात् निर्दोषत्वादिना प्रतीतिमात्रेण न नारायणस्य निर्दोषत्वादिसिद्धिर्भवितुमर्हति । तथा सति भगवदत्यन्ताभिन्नतदवताररामकृष्णादिविषयकतद्दर्शिपुरुषप्रत्यक्षानुमानाभ्यां दोषवत्त्वादिनाऽपि प्रतीतत्वेन नारायणस्य सदोषत्वादेरपि सिद्धिप्रसङ्गात् । न च `निरनिष्टो निरवद्य:' इत्यागमविरुद्धत्वेन प्रत्यक्षादेरप्रामाण्यात् (पां.टि.) न तेन तत्सिद्धिरिति वाच्यम् । प्रत्यक्षादितोऽनधिकबलस्याऽगमस्य प्रत्यक्षबाधाक्षमत्वात् । अन्यथा तत्त्वमस्याद्यागमस्यापि प्रत्यक्षबाधकत्वापत्त्या प्रत्यक्षविरोधेन तस्य प्रतीतार्थं परित्यज्य अर्थान्तरकल्पनानवकाशप्रसङ्गादिति भावेन शङ्कते- प्रत्यक्षानुमानाभ्याम् इति ।। `अवतारादिदृष्टौ स्यादागमस्योपजीव्यता । आगमेन हि विष्णुत्वं ज्ञात्वा' इत्यादिज्ञानपादीयमनुव्याख्यानं मनसि निधाय एकपदसूचितं परिहारमाह- आगमानपेक्षस्येति ।। 
अयं भाव: । सिद्धान्ते प्रत्यक्षविरोधेन आगमस्याप्रामाण्याभिधानेऽपि प्रकृते आगमविरोधेन प्रत्यक्षस्य अप्रामाण्याभिधानं न विरुद्धम् । न हि निर्विशेषयो: प्रत्यक्षागमयो: परस्परं बाध्यबाधकभावोऽभिहित: । किं तु उपजीवकत्वेन बाध्यत्वम् उपजीव्यत्वेन बाधकत्वम् । ततश्च तत्त्वमस्याद्यागमं प्रति प्रत्यक्षस्य धर्मिग्राहकतया उपजीव्यत्वात् । उपजीव्यतया प्रबलप्रत्यक्षेणोपजीवकतया ततो दुर्बलस्याऽगमस्य युक्तो बाध: । प्रकृते तु दोषग्राहकप्रत्यक्षस्याऽगमं प्रति उपजीव्यत्वाभावेन तदपेक्षया प्रबलत्वाभावात् । आगमस्यैव च दोषग्राहकप्रत्यक्षं प्रत्युपजीव्यत्वेन प्रत्यक्षापेक्षया प्रबलत्वात् तेनैव तद्बाधो युक्त: । तथा हि । रामकृष्णादिदोषग्राहिणा प्रत्यक्षेण त्रेधा उत्पत्तव्यम् । विष्णुरयं दोषवानिति वा विष्णोरन्योऽयं दोषवानिति वा कश्चिदयं दोषवानिति वा । प्रकारान्तराभावात् । तत्र द्वितीयतृतीययो: विष्णोर्दोषवत्त्वे न तदुद्भावयितुं शक्यम् । विष्णुर्दोषवानिति तेनानवगाहात् । वस्तुवृत्त्याऽसौ विष्णुरेवेति चेत्, किं तावता । न हि वस्तुवृत्तिसहितं यत्किञ्चिद् ज्ञानं विवक्षितविशेषं  साधयति  अतिप्रसङ्गात् । तस्माद् आद्य एव अङ्गीकर्तव्य: । तत्र विष्णुत्वं सर्वथा ज्ञातव्यम् । न च यथा पट: छिन्नो दग्धो मलिन इति परानुपजीविना प्रत्यक्षेण गृह्यते तथा आगमादिकमनुपजीव्य प्रत्यक्षेणैव विष्णो: सदोषत्वं ज्ञातुमशक्यम् । पटत्वस्य अवयवसन्निवेशव्यङ्ग्यस्य प्रत्यक्षतया परानपेक्षप्रत्यक्षेण तथा ज्ञातुं शक्यत्वेऽपि विष्णुत्वस्य समस्तगुणपूर्णत्वनिर्दोषत्वजगज्जन्मादिकारणत्वरूपस्य शास्त्रैकसमधिगम्यत्वेन अप्रत्यक्षतया पञ्चपलपरिमितोऽयं पटो मलिन इतिवत् केवलेन प्रत्यक्षेण विष्णुरयं दोषवानिति ज्ञातुमशक्यत्वात् । तस्मात् `देवक्यां देवरूपिण्यां विष्णु: सर्वगुहाशय: । आविरासीत्' इत्यागमात् तदवगन्तव्यम् । तथा च दोषग्राहकप्रत्यक्षस्य आगमोपजीव्यताया: अङ्गीकर्तव्यत्वात् सर्वस्याप्यागमस्य एकवाक्यत्वात् सर्वरूपोपेतस्य विष्णो: निर्दोषत्वस्य प्रतिपादनात् तद्विरोधेन दोषग्राहकस्य विष्णुरयं दोषवानिति प्रत्यक्षस्य तथाविधस्यानुमानस्य अप्रमाणत्वात् न ताभ्यां सदोषत्वादिसिद्धि: । `क्व च प्रत्यक्षत: प्राप्तमनुमागमबाधितम्' इति प्रत्यक्षस्य जात्यादिना प्राबल्यवचनं तु लौकिकार्थविषयम् । अत एव `प्राबल्यमागमस्यैव जात्या तेषु त्रिषु स्मृतम्' इति अलौकिकार्थे आगमस्यैव जात्या प्राबल्याभिधानं सङ्गच्छते इति सर्वमनवद्यम् । 
यत्तु प्रत्यक्षानुमानाभ्याम् आगमविरुद्धाकारेणापि ज्ञानजननाद् योग्यताव्यतिरेकनिश्चयात् कथं तद्विरुद्धार्थप्रत्यायनमागम: कुर्यात् ? तस्य प्रत्यक्षापेक्षया दुर्बलत्वात् प्रत्यक्षस्य जात्यादिभि: प्राबल्यादिति प्रत्यक्षानुमानाभ्यामिति शङ्काग्रन्थाभिप्रायवर्णनम्, तदसत् । बाधपरतया एतद्ग्रन्थयोजनाया: टीकास्थापिशब्दविरुद्धत्वेन (पां.टि.)अयुक्तत्वात् । तद्बलेन प्रतिपक्षपरताया एव प्राप्तत्वात् । अन्यथाऽपि ज्ञानजननस्य तदुपपादकतयोक्तेरश्लिष्टत्वापाताच्च । यच्च अत एव `प्राबल्यमागमस्यैव जात्या तेषु त्रिषु स्मृतम्' इति भगवत्पादोक्तिरपि इत्युदाहृतवाक्यस्य भगवत्पादोक्तित्ववचनम्, तदप्यसत्  । तस्य ब्रह्मतर्कवाक्यत्वेन भगवत्पादवाक्यत्वाभावात् । 
ननु `सदागमैकविज्ञेयम्' इत्यत्र `पूर्वकालैकसर्वजरत्पुराणनवकेवला: समानाधिकरणेन' इति समासे एकशब्दस्य समासशास्त्रे प्रथमानिर्दिष्टत्वेन `प्रथमानिर्दिष्टम्' इति उपसर्जनसञ्ज्ञायां `उपसर्जनं पूर्वम्' इति पूर्वनिपाते सदैकागमविज्ञेयमिति स्यात्,  न तु सदागमैकविज्ञेयम् इति, इत्यत आह- दोषैकदृगिति ।। `पूर्वकालैक' इति निर्देशप्रयुक्त: पूर्वनिपात इति मध्यमपदलोपी समास: । ननु पूर्वकालैकेति सूत्रस्य सङ्ख्यार्थकैकशब्दस्यैव समासविधायकत्वं कस्माद् इत्यत एकशब्दमात्रस्य समानाधिकरणशब्देन समासविधायकत्वस्य दोषैकदृगित्याद्यभियुक्तप्रयोगानुपपत्तिप्रसङ्गेन अयोगाद् इति भावेन उक्तम्- दोषैकदृगिति ।। उपलक्षणं चैतत् । तस्यैव युक्तत्वाच्चेत्यपि द्रष्टव्यम् । तथा हि । `विशेषणं विशेष्येण बहुलम्' इत्यनेन विशेषणवाचकशब्दस्य विशेष्यवाचकशब्देन समासे विहिते विशेषणविशेष्यशब्दयो: सम्बन्धिशब्दत्वाद् एकेनैव परस्परसमासस्य विज्ञानसम्भवात् पदान्तरवैयर्थ्यमित्याशङ्कायां, तेनैव विशेष्येण समास: यदि तद् विशेष्यं विशेषणमपि स्याद् इति परस्परविशेषणविशेष्यभावस्थल एव अनेन समास:, अत एव नीलोत्पलमित्यत्र नीलशब्दस्य पीतादिव्यवच्छेदकत्वाद् उत्पलशब्दस्य च नीलभ्रमरादिव्यवच्छेदकत्वाद् एतादृशस्थल एव अनेन समास इति इमम् अर्थं द्योतयितुं पदद्वयोपादानम् इति प्रत्युक्ते, तर्हि उभयोरपि प्रथमानिर्दिष्टत्वात् पूर्वनिपातानियमस्स्याद् इत्याशङ्कायाम्, उपसर्जनसञ्ज्ञाया अन्वर्थत्वेन अप्रधानपरत्वात्, नीलोत्पलमिति द्रव्यगुणवाचकशब्दयो: गुणवाचकस्य अप्रधानत्वेन पूर्वनिपातनियमसम्भवात्, क्रियाद्रव्यवाचकयोश्च क्रियावाचकस्य अप्रधानत्वेन पूर्वनिपातनियमसम्भवात्, गुणवाचकयो: खञ्जकुब्जशब्दयो:, क्रियावाचकयोरपि पाचकपाठकशब्दयो: उभयोरपि अप्रधानत्वेन पूर्वनिपातानियमस्य इष्टत्वात्, द्रव्यवाचकयोरपि शिंशुपावृक्षशब्दयो: उभयो: प्रधानत्वेऽपि वृक्षत्वस्य अन्यत्रापि सत्त्वेन वृक्षशब्दस्य बहुविषयत्वेन प्रधानत्वात् शिंशुपाशब्दस्यैव पूर्वनिपात इति न पूर्वनिपातानियम इति प्रत्युक्तेऽपि, स्नातानुलिप्त इत्यादिक्रियावाचकशब्दयो: पूर्वनिपातानियमे प्राप्ते, `दिक्सङ्ख्ये सञ्ज्ञायाम्' इत्यनेन दिग्वाचकसङ्ख्यावाचकशब्दयो: सञ्ज्ञायामेव समासस्य नियमितत्वेनैकशाटीत्यादेश्च सञ्ज्ञात्वाभावाद् असमासे प्राप्ते, एकशब्दस्य समानाधिकरणेन समासविधानार्थं, स्नातानुलिप्त इत्यादौ पूर्वनिपातनियमार्थं च प्रवृत्तस्य पूर्वकालैकेति सूत्रस्य सङ्ख्यार्थकैकशब्दस्य समासविधायकत्वावश्यम्भावात् । ततश्च सङ्ख्यार्थकैकशब्दस्यैव पूर्वकालैकेति सूत्रेण समासविधानेन पूर्वनिपातनियमात् न केवलार्थकैकशब्दसमासविधाने तस्य प्रवृत्तिरिति । न च केवलार्थकैकशब्दस्य विशेषणं विशेष्येणेति समासे आगमशब्दार्थस्यैव प्रधानत्वाद् आगमशब्दस्यैव परनिपात: स्याद् इति वाच्यम् । `राजपुरुष:' इत्यत्र राजशब्दस्येव आगमशब्दस्य अप्राधान्यविवक्षया (पां.टि.) पूर्वनिपातोपपत्ते: । एकत्वस्य आगमादन्यत्रापि सत्त्वेन बहुविषयत्वविवक्षया आगमशब्दस्य पूर्वनिपात इति तु तत्त्वम् । यद्वा सदागमाश्च ते एके चेति `मयूरव्यंसकादयश्च' इति समास: । व्यंसकादिशब्देषु हि विशेषणमित्यनेन समासे तेषां गुणवाचकत्वेन अप्रधानत्वात् पूर्वनिपाते प्राप्ते गुणवचनानामपि परनिपातविधानार्थं प्रधानवचनानामपि मयूरादिशब्दानां पूर्वनिपातविधानार्थं च तस्य प्रवृत्तत्वेन प्रधानीभूतागमवचनस्यापि आगमशब्दस्य पूर्वनिपातो युक्त: । तस्य आकृतिगणत्वेन, दोषैकदृक् पुरोभागी, ह्लादैकमयीमित्याद्यभियुक्तप्रयोगदर्शनाच्च अस्यापि अभियुक्तप्रयोगतया तत्र अनुसन्धेयत्वात् न अनुपपत्ति: । सापेक्षत्वेऽपि एकशब्दस्य गमकत्वात् समास इति सर्वमकलङ्कम् । 
(व्या.टि) ननु वन्दनादिरूपं मङ्गलं नानुष्ठेयं विधिफलयोरभावात् । तथा हि । न तावद्विधिरस्ति । स हि श्रुतो वा अनुमितो वा । नाऽद्य: । `यजेत स्वर्गकाम:' इतिवत् `वन्देताविघ्नपरिसमाप्तिकाम:' इति प्रत्यक्षश्रुतेरभावात् । नाप्यनुमित: । तत्प्रतिबद्धलिङ्गाभावात् । न चाऽचारपरम्परया विध्य(श्रुत्य)नुमिति: । चैत्यवन्दनादावपि तत्प्रसङ्गात् । नापि शिष्टाचारपरम्परया विध्यनुमिति: । शिष्टकृताङ्गचेष्टादौ व्यभिचारात् । नापि फलम् । फलं स्वसाधने प्रवर्तयत् स्वसाधनताज्ञानद्वारा प्रवर्तयति । तत्र नेष्टत्वेनेष्टसाधनताज्ञानं प्रवर्तकम् । इच्छाज्ञानस्याप्रवर्तकत्वात् । किन्तु स्वरूपसदिच्छाविषयसाधनताज्ञानं वक्तव्यम् । ततश्च स्वतो विघ्नविधुरस्याऽनन्दतीर्थमुने: तद्विघाताद्युद्देश्याभावेनानुष्ठानमयुक्तम् । न च शिष्यशिक्षार्थं तदिति वाच्यम् । शिष्याणामिष्टसाधनताबोधनेनैव प्रवृत्त्युपपत्ते: स्वानुष्ठानपर्यन्तप्रयासवैयर्थ्यात् । न हि शिष्यपापपरिजिहीर्षया प्रायश्चित्तमनुष्ठापयन्त: तत्स्वयमनुतिष्ठन्ति । किञ्च शिष्याणां फलं किं प्रारिप्सितपरिसमाप्तिर्वा, तद्विघ्नविघातो वा, तद्द्वारकसमाप्तिर्वा । नाऽद्य: । आरिप्सोरारब्धपरिसमाप्ते: इष्यमाणत्वेन फलत्वसम्भवेऽपि कृतदेवतावन्दनानामपि चिकार्षितापरिसमाप्ते: अकृतदेवतावन्दनानामपि तत्समाप्ते: अन्वयव्यतिरेकव्यभिचारेण कार्यकारणभावग्रहासम्भवात्  । वन्दनेन विघ्ने निवृत्ते बुद्धिवैशद्यादिकारणान्तरेण समाप्तिसम्भवाच्च । विघ्ननिवृत्त्युपक्षीणत्वेनान्यत्रानुपक्षीणान्वयव्यतिरेकाभावाच्च । न द्वितीय: । निर्विघ्नपुरुषस्य विघ्नाभावेन तद्विघातानुपपत्ते: । न हि सर्वोऽपि विघ्नवानेवेति नियन्तुं शक्यते । तस्य शपथनिर्णेयत्वात् । न तृतीय: । निर्विघ्नकृतौ विघ्नविघातेन विनाऽपि समाप्तिदर्शनेन तस्य द्वारत्वानुपपत्ते: । `यदवच्छिन्नं यदवच्छिन्नं जनयित्वा यदवच्छिन्नं जनयति तदवच्छिन्नस्य तदवच्छिन्नजनने तदवच्छिन्नं द्वारम्' इति द्वारलक्षणम् । किञ्च विघ्नाभावस्य समाप्तिकारणत्वे प्रतिबन्धकाभावस्य कारणत्वापत्ति: । न चेष्टापत्तिरिति वाच्यम् । प्रतिबन्धकत्वस्य कारणीभूताभावप्रतियोगित्वरूपतया प्रतिबन्धकाभावत्वेन कारणत्वेऽन्योन्याश्रयापत्ते: । किञ्च प्रतिबन्धकाभावस्य कारणत्वे उत्सर्गापवादौ क्वापि न स्याताम् । तथा हि । सत्यां सामग्य्‌राां कार्यानुत्पादव्याप्यत्वं प्रतिबन्धकत्वम् । प्रतिबन्धकाभावस्य कारणत्वे कारणाभावादेव कार्याभावसम्भवे प्रतिबन्धकवाचोयुक्ति: रिक्ता स्यात् । अतो विघ्नाभावो न प्रतिबन्धकाभावत्वेन समाप्तिकारणमिति द्वारत्वानुपपत्ति: । स्वतस्सिद्धविघ्नविरहवता कृतमङ्गलस्य विघ्नध्वंसकारणत्वाभावेन तज्जन्यत्वा(व्या.टि) भावाच्च । विघ्नोत्सारणासाधारणकारणत्वस्यैव मङ्गलत्वरूपत्वेन तेन रूपेण विघ्नोत्सारणासाधारणकारणत्वे अवच्छेद्यातिरिक्तावच्छेदकाभावेनाऽत्माश्रयापत्तेश्च । कायिकादिविजातीयक्रियासाधारणस्यैकस्यान्यस्य दुर्वचत्वाच्च । मङ्गलत्वस्य जातित्वे मानसत्वादिना साङ्कर्यापत्ते: । अतो मङ्गलस्य विघ्नध्वंसद्वारा समाप्ति: फलमिति रिक्तं वच: । 
गौरीकान्तस्तु `विघ्नभिन्नत्वे सति विघ्नध्वंसप्रतिबन्धकाभावभिन्नत्वे सति विघ्नध्वंसासाधारणकारणत्वं मङ्गलत्वम्' इत्याह । तन्न । उक्तदोषापरिहारात् । विघ्नध्वंसप्रागभावेऽतिव्याप्तेश्च । न च विघ्नध्वंसप्रागभावो विघ्न एवेति वाच्यम् । भावस्याभावत्वानुपपत्ते: । दुरितादिजन्यस्य विघ्नस्यानादित्वाभावेनानादिसान्तत्वलक्षणप्रागभावत्वस्य सुतरामयुक्तत्वाच्च । न च तत्प्रागभावोऽपि तद्ध्वंसप्रागभाव इति वाच्यम् । एकप्रतियोगिकभावाभावोभयविधप्रागभावकल्पनेऽदृष्टकल्पनाप्रसङ्गात् । तत्प्रागभावस्य तन्निरूप्यत्वेऽपि तद्ध्वंसानिरूप्यत्वाच्च । तत्प्रागभावस्यापि तद्ध्वंसप्रागभावत्वे प्रागभावनाशे प्रतियोग्युत्पत्तिनियमेन तत्प्रागभावनाशे तदुत्पत्तिरिव तद्ध्वंसस्यापि तदैवोत्पत्तिप्रसङ्गाच्च । प्रतियोगितद्ध्वंसयोरेकप्रागभावोत्पत्तिकत्वेन प्रतियोगिध्वंसयोरभेदापत्तेश्च । प्रतियोगिप्रागभावस्य प्रतियोगिनाऽन्यथासिद्धेश्च । तत्प्रागभावस्य तद्ध्वंसाव्यवहितप्रा??ालीनत्वाभावेन कारणत्वायोगाच्च । भावस्याभावव्यापारत्वकल्पनेऽदृष्टकल्पनापत्तेश्च । भावाभावसाधारणस्यैकस्य प्रागभावत्वस्य दुर्वचत्वाच्च । तस्मात्प्रतियोगिभिन्न: प्रागभाव इति तत्रातिव्याप्ति: सुस्थैवेति । प्रतिबन्धकाभावस्य कारणत्वाभावादेव तद्वारणे तद्भिन्नपदवैयर्थ्याच्च । विघ्नस्य विघ्नध्वंसकत्वे विघ्नो विघ्नध्वंसक इति प्रयोगप्रत्ययौ स्याताम् । न चेष्टापत्तिरिति वाच्यम् । ध्वंसनक्रियां प्रति एकस्यैव विरुद्धे कतृर्कर्मत्वे स्याताम् । किञ्च प्रतियोगिन इवाव्यहितपूर्वक्षणमात्रसम्बन्धिनोऽन्यस्यापि दण्डादे: कारणताऽऽपातेन कार्यसहभूतत्वे सतीति भावकारणलक्षणे विशेषणाऽवश्यकत्वेन प्रतियोगिनो न क्वापि ध्वंसकारणत्वमिति विघ्नस्य कारणत्वाभावेनैवातिव्याप्तिविरहे तद्भिन्नत्वविशेषणस्यापि वैयर्थ्याच्चेत्यलमतिविस्तरेण । तस्मान्नानुष्ठानं नतरां तन्निबन्धनं युक्तम् इत्याशङ्क्य परिहरति- विघ्नविघातादीति ।। विघ्नन्तीति विघ्ना: प्रतिबन्धका: । मूलविभुजादित्वात्क: । `गमहन' इत्युपधालोप: । `हो हन्ते:' इत्यनेन कुत्वम् । तेषां विघात: प्रतिहति: । विपूर्वात् हन्तेर्भावे घञि कुत्वे `हनस्त' इति त: । आदिना समाप्तिप्रचयादि ।
केचित्तु विघ्नविघात एवाऽदि: कारणं यस्या: समाप्ते: तत्साधनतयेत्यर्थ इत्याहु: । तदसत् । विघ्नाभावकारणत्वे उत्सर्गापवादौ क्वापि न स्यातामित्युत्तरटीकाविरोधात् । शब्देनैव प्रचयग्रहणसौलभ्ये उपलक्षणकरणासम्भवाच्च । साधनतयेत्यवगतमित्यनेनान्वयि । शासतीति शिष्टा: धर्मप्रवक्तार: । शासे: कर्तरि क्त: । `शास इदङ्हलो:' इतीत्वम् । तेषामाचार: धर्मबुद्ध्याऽनुष्ठानम् । तत्परम्परेत्यर्थ: । तेन तत्कृतवन्ध्यक्रियाव्युदास: । अवगतमिति नारायणवन्दनविशेषणम् । तच्च ग्रहेर्बुद्ध्यर्थत्वेन `गतिबुद्धि' इत्यनेन णौ द्विकर्मकत्वात् कर्मतयाऽन्वेति । वन्दनं शिष्यान् ग्राहयितुं इत्यन्वय: । साधनतयाऽवगतमिति फलाभावो निरस्त: ।  आचार(व्या.टि) परम्परेति प्रमाणाभावश्च ।। अन्तरायविधुरोऽपीति ।। विलीनप्रकृतितयेति शेष: । भगवानिति पूजार्थम् ।। सदा वन्द इत्यनेनेति ।। `सर्वैकान्यकिंयत्तद: काले दा' इत्यत: सप्तम्यन्तेभ्य: कालार्थेभ्य: स्वार्थे दा स्यादिति दाप्रत्ययं विधाय `सर्वस्य सोऽन्यतरस्यां दि' दाप्रत्यये परे सर्वस्य सो वा स्यात् । सर्वस्मिन् काले सदा सर्वदेत्युभयोदाहृतत्वात् साधु: । सार्वकालिकवन्दनकतृर्कतृर्कं वर्तमानवन्दनमित्यर्थ: । तेन सर्वकालार्थतद्धितेन वन्द इति वर्तमानार्थकलडन्तेनानन्वय इति निरस्तम् । ममेति नारायणवन्दनेन प्रयोजनोद्देशेन च सम्बध्यते । तेन मदीयं वन्दनं मदीयप्रयोजनोद्देशेन नेति विशेषं निषेधता शिष्यानुजिघृक्षया परकायप्रयोजनमुद्दिष्टमनुज्ञायते । `विशेषनिषेधे शेषाभ्यनुज्ञानम्' इति वचनात् । तेन ग्रन्थकर्तुरेकान्तत्वं परानुजिघृक्षुत्वं च सूचयति । यथोक्तं `एकान्तानां न कस्यचित् । अर्थे नारायणो देव:' इति  `दयापरा भागवता हि लोके'  इति च । अत्रायं परिहारक्रम: । मङ्गलमनुष्ठेयं विहितत्वादित्यनुमानं मानम् । यत्त्वत्र मङ्गलं नानुष्ठेयं विध्यभावादित्यनुमाय स हि (विधि:) श्रुतो वा अनुमितो वेति विकल्पितम् । तत्राऽद्यं तावदङ्गीकुर्म: । `स्तुहि श्रुतम्' इति ऋग्वेदे यजुषि च लोटा प्रत्यक्षं स्तुतिरूपमङ्गलविधानात् । तथा `नमो देवेभ्य:' इति मन्त्रस्य ब्राह्मणे `नमो देवेभ्य: इत्याहूय (इत्याह) याश्चैव देवता यजति याश्च न ताभ्य एवोभयीभ्यो नमस्करोत्यात्मनोऽनार्त्यै' इति नमस्कारविधानाच्च । न च नात्र विधि: प्रत्यक्ष इति वाच्यम् । `उपांशुयाजमन्तरा यजति अजामित्वाय' इतिवदनार्त्यै इति फलश्रवणेन पञ्चमलकारोपपत्ते: । द्वितीयमप्यङ्गीकुर्म: । शाखान्तराधिकरणन्यायेन अदृष्टे तच्छ्र2ुतीनां शिष्टाचारेणापि श्रुत्यनुमानसम्भवात् । तथा हि । मङ्गलं श्रुतिविहितं शिष्टाचारपरम्परितत्वात् होलाकादिवदित्यनुमानसम्भवात् । यथोक्तं मीमांसकैराचाराधिकरणे- `आचाराच्च स्मृतिं ज्ञात्वा स्मृतेश्च श्रुतिकल्पनम् । तेन द्व्यन्तरितं तेषां प्रामाण्यं विप्रकृष्यते' इति । 
यच्चोक्तं फलाभावादिति तदप्यसत् । `नमस्करोत्यात्मनोऽनार्त्यै तस्मा एव नमस्कृत्य सद: प्रसर्पत्यात्मनोऽनार्त्यै । तेभ्य एव नमस्कृत्य सद: प्रसर्पत्यात्मनोऽनार्त्यै नम इन्द्राय मखघ्न इन्द्रियं मे वीर्यं मा निर्वधीरिति होत्रियमाशिषमेवैतामाशास्ते इन्द्रियस्य वीर्यस्यानिर्घाताय' इत्यादौ कामपदेनेव चतुर्थ्याऽपि `सर्वेभ्य: कामेभ्यो दर्शपूर्णमासौ' इत्यादाविव विघ्नविघातादे: फलत्वोक्ते: । किञ्चाफले प्रेक्षावत्प्रवृत्त्ययोगेन शिष्टाचाराच्च मङ्गलस्य फलसाधनत्वं ज्ञायते । तथा हि । मङ्गलं फलसाधनं फलोद्देशेन शिष्टाचरितत्वात् । न चासिद्धो हेतु: । ऋचि `अग्निमीळे' इत्याद्ये `नमो महद्भ्य:' इति मध्ये `नम: प्रवक्त्रे' इत्यन्ते अन्यत्र `नम: परमऋषिभ्य:' इति `नमो वाचे' इति च श्रवणात् । यजुषि चाऽद्येऽनुवाके `नमोऽग्नयेऽप्रतिविद्धाय नमोऽनाधृष्टाय नम: सम्राजे' इति मध्ये `हविष्मन्तो नमसा विधेम ते' इति मध्ये सप्तमेऽनुवाके `नमोऽग्नये पृथिविक्षिते नमो वायवेऽन्तरिक्षक्षिते नम: सूर्याय दिविक्षिते' इति शतरुद्रीये च `नमस्ते रुद्र' इत्यादौ `नमो भवाय च' इति मध्ये `तेभ्यो नमस्ते नो मृडयन्तु' इत्यन्ते । उपनिषदि `नमो ब्रह्मणे । नमस्ते वायो' इत्यादौ अन्ते च `भूयिष्ठां ते नम उक्तिं विधेम' इत्यन्ते, भारते च `नारायणं सुरगुरुम्' इत्यारभ्य `वन्दे भवघ्नम्' इति, भागवते च `जन्माद्यस्य इत्यारभ्य, (व्या.टि) सत्यं परं धीमहि' इति आदिमध्यावसानेषु वैदिकस्मार्ताचारात् । तेन जानीम: सफलं मङ्गलमिति । यथोक्तं महाभाष्ये-  `मङ्गलादीनि मङ्गलमध्यानि मङ्गलान्तानि कार्याण्यविघ्नं परिसमाप्यन्ते  प्रचीयन्ते  च' इति । आचारश्च स्वार्थे स्मृतिवत् स्वतन्त्रं प्रमाणम् । `प्रेक्षावत्प्रवृत्त्या सफलत्वे सिद्धे' इति टीकोक्ते: । न च दृष्टान्तोऽसिद्ध: । सूत्रकृता `कृतात्ययेऽनुशयवान् दृष्टस्मृतिभ्याम्' इति द्विवचनेन श्रुतिस्मृत्यो: समकक्षतया निर्देशात्  । श्रौतार्थे `स्मरन्ति च' इति चशब्देन समुच्चयीकरणात् । अस्वातन्त्र्ये समुच्चयीकरणायोगात् । न हि सम्भवति घट: सन् दर्शनात्सन्निकर्षाच्चेति । अनुवादवत् पूर्वप्रमाणावच्छिन्नतयाऽर्थानवगाहनाच्च । अत एव `न विलक्षणत्वात्' इति सूत्रव्याख्यानावसरे नित्यत्वात्तदनुसारित्वाच्चेत्येवमुक्तम्, न श्रुत्यनुमापकत्वादिति । संवादमात्रं त्वविरुद्धम् । श्रुते: श्रुतिसंवादवत् । `यद्वै किञ्च मनुरवदत्तद्भेषजम्' इति श्रुत्यैव तदुक्तार्थसत्यत्वोक्त्या स्वातन्त्र्योक्तेश्च । तद्वदाचारोऽपि । अत एव `वेदोऽखिलो धर्ममूलं स्मृतिशीले च तद्विदाम्' इति चशब्देन स्मृत्याचारौ समुच्चितवान् । अत एव गीताभाष्ये `आचाराच्चैवमित्याह- कर्मणैव हि' इति चशब्द: प्रयुक्त: । अत्र चाऽचारपरम्परावगतमित्यवोचत् न त्वनुमितश्रुत्यवगतमिति । तेन चाऽचारात् श्रुतिमनुमिमाना: परे निरस्ता वेदितव्या: । आस्तां श्रुत्यनुमानम् । स्मृत्यनुमानद्वारीकरणमत्यन्तायुक्तम् । स्वत एवार्थप्रत्यायनसम्भवात् । यच्चोक्तं फलं किं स्वनिष्ठं परनिष्ठं वेति तत्रेदमुत्तरम् । फलवत्त्वमात्रं प्रवृत्तौ प्रयोजकं न तु स्वफलवत्त्वं गौरवात् । अव्यापकत्वेन असम्भवाच्च । शास्त्रदेशितं फलं प्रयोक्तरीत्यौत्सर्गिकम् । अपवादे परनिष्ठत्वस्यापि ग्राह्यत्वात् । अत एव पूर्वतन्त्रे जातेष्ट्यधिकरणे- `वैश्वानरं द्वादशकपालं निर्वपेत्' इति जातेष्टिं प्रकृत्य `यस्मिञ्जात एतामिष्टिं निर्वपति पूत एव तेजस्व्यन्नाद इन्द्रियावी पशुमान् भवति' इति श्रुते पुत्रपूतत्वादौ वैयधिकरण्येनाफलत्वमाशङ्क्य श्रुत्यैव `यस्मिन् जात:' इति जातमात्रे इष्टिविधानात् पुत्रपूतत्वादिकं व्यधिकरणमपि फलमित्युक्तम् । इयांस्तु विशेष: । जातेष्ट्या पितृकृतयैव स्वयं पूतो भवति न स्वयं यजति । इह तु स्वयमनुष्ठायैव निर्विघ्नो भवतीति । अत्र विघ्नस्य प्रतिबन्धकापरपर्यायस्य दुश्चरितनिमित्तत्वाद् धर्मप्रवणे मुनावसम्भव: । `स्वधर्मनिष्ठ: शतजन्मभि: पुमान् विरिञ्चितामेति' इत्युक्ते: । ऋजुत्वाच्च । `ऋजूनामेक एव' इत्युक्ते: । प्राणावतारत्वाच्च न स्वनिष्ठनिवर्तनीयविघ्नादि । प्राणस्य `यथा लोष्ठमाखणमश्मानमृत्वा विघ्वंसेतैवम्' इति पापालेपोक्ते: । परनिष्ठस्यापि पुत्रपूतत्वस्य पितुरिष्टत्वेन फलत्ववत् शिष्यविघ्नविघातादेरपि आचार्योद्देश्यत्वेन फलत्वसम्भवाच्च । अत: `यदि ह्यहं न वर्तेयं जातु कर्मण्यतन्द्रित: । मम वर्त्मानुवर्तन्ते मनुष्या: पार्थ सर्वश:' इति भगवद्गीतोक्तदिशा भगवदाचार इव भागवताचार्याचारोऽपि लोकसङ्ग्रहार्थ एव । न स्वगतफलार्थ: । यथोक्तं भागवते `न धीर्मय्येकभक्तानामाशीर्भिर्भिद्यते क्वचित्' इति  । तदेतत्स्पष्टमुक्तं `नमस्काराधिकारादिग्रथनसूचने शिष्यशिक्षार्थम्' इति । 
यच्चोक्तं शिष्याणामपि किं फलम् इत्यादि तत्रेशितुरिच्छानुसारेण यथायथं सर्वं फलमिति ब्रूम: । न चैकस्यानेकफलकत्वं न दृष्टचरमिति वाच्यम् । स्वर्गार्थतया श्रुतस्यापि दर्शादे: `कामाय कामाय प्रयुज्यते सर्वेभ्यो (व्या.टि)हि कामेभ्यो यज्ञ: प्रयुज्यते' इति सर्वकामार्थत्वोक्ते: । `अग्निहोत्रं जुहोति' इति स्वर्गार्थस्याग्निहोत्रस्य `दध्नेन्द्रियकामस्य़, `पयसा पशुकामस्य़, `यवाग्वा ग्रामकामस्य' इति नानाफलार्थेनानेकगुणविधानात् । काम्येष्टिकाण्डे प्रजार्थमैन्द्राग्नादीष्टिं विधाय पुन: फलान्तरार्थं विधानदर्शनात् । न च निर्विघ्नपुरुषकृतस्यातत्फलत्वेन व्यभिचारान्न तत्फलत्वमिति वाच्यम् । अदग्धगृहपुरुषकृतक्षामवत्या वैयर्थ्ये गृहदाहवत्कृताया अपि तत्प्रसङ्गात् । अतो यथेच्छं फलमिति सिद्धम् । 
यच्चोक्तं मङ्गलत्वस्य जातित्वे मानसत्वादिना साङ्कर्यापातात्तेन विघ्नोत्सारणासाधारणकारणत्वस्यैव मङ्गलत्वरूपतया वक्तव्यत्वेन तेन रूपेण विघ्नोत्सारणकारणत्वे आत्माश्रयादीति । तन्न । मङ्गलशब्दव्यवहार्यत्वस्यैव मङ्गलत्वरूपत्वात् । यथा पूर्वतन्त्रे उत्तमामन्त्रणस्य तत्त्वातत्त्वादे: परस्पराव्यापकत्वेन मन्त्रप्रसिद्धिरेव मन्त्रलक्षणं, यथा वा स्तुतिनिन्दापरकृतिपुराकल्पादिरूपविजातीयवाक्यजातस्यार्थवादप्रसिद्धिरेव लक्षणं, तथाऽत्रापि मङ्गलत्वप्रसिद्धेरेव लक्षणत्वे आत्माश्रयादिगन्धाभावेन तस्यैव सम्यक्त्वात् । वस्तुतस्तु `मगि समर्पणे' इत्यत: `मङ्गेरलच् मङ्गलम्' इति शाकटायननिर्वचनेन `कल्याणं मङ्गलं शुभम्' इत्यभिधानेन च शुभमेव मङ्गलम् । तत्कारणत्वात् साधने ताच्छब्द्यम् आयुघृर्तमितिवत् । न तु विघ्नोत्सारणासाधारणक्रिया । साधारणकारणे, द्रव्ये च नारायणे मङ्गलानां च मङ्गलमिति प्रयोगादिति सङ्क्ष्ेप: । केचित्तु ग्रन्थकर्तुरेव शङ्कितविघ्ननिरासाय मङ्गलाचरणरूपप्रयत्ना इति व्याख्यन् । तत् तत्त्वविप्लुते: प्रमाद इति मङ्गलवाद: समापत् । 
ननु वन्दनम् अभिवादनं स्तुतिर्वा । नाऽद्य: । तस्य `नमो भवाय' इत्यादाविव गुणाभिधानमन्तराऽपि सम्भवात् । न द्वितीय: । गुणविशिष्टगुण्यभिधानरूपस्तुतेर्गुणान्तरोपादानेनापि सम्भवात् नियमेनैतद्विशेषणत्रयोपादानवैयर्थ्यम् इत्याशङ्क्य तदुपयोगकथनेन तत्त्रयस्यावश्यम्भावमुद्भावयति- नानिर्धारितस्वरूपेत्यादिना ।। नानिर्धारितस्येत्येवोक्तेऽसम्भव: । केनापि रूपेण सर्वस्यापि निश्चितत्वात् । न हि सर्वेणापि रूपेण सर्वं सन्दिग्धम् । किन्तु यत्र सादृश्यादिप्रतिबन्ध: तेनैव रूपेण । अतो नानिर्धारितस्वरूपस्येत्युक्तम् । स्वम्- असाधारणं रूपं- धर्मो यस्येति । रूपशब्दस्य स्वपरसाधारणत्वात् स्वेति । तथा च स्मृति: `यस्य गोत्रं न जानाति नाम रूपं त्रिपूरुषम् । तस्य कन्याप्रणयनं नमस्कारं च वर्जयेत्' इति  ।।  लक्षणेनेति ।। `पृथग्विनानानाभिस्तृतीयाऽन्यतरस्याम्' इति विनायोगे तृतीया । निर्दोषत्वस्य गुणविशेषणत्वे सच्छब्देन पुनरुक्तिम्, धर्मात्मनैव निर्दोषत्वभ्रमं च, तदर्थान्तरोक्तावपि लक्षणैक्यभ्रमं च, लक्षणैक्ये च लक्षणान्याहेत्यवतारासङ्गतिम्, `वर्जित: सर्व' इत्युदाहरिष्यमाणमानानामसङ्गतिं च परिहर्तुं विवक्षितसमासे विग्रहं ग्राहयति- निर्दोषश्चासाविति ।। तथाऽपि लक्षणद्वयमेव स्यादित्यत: समस्यमानपदे प्रत्येकमनन्तलक्षणपरतया व्याचष्टे- निर्दोषग्रहणेनेत्यादिना ।। 
ननु किमिदं निर्दोषत्वम् । यत्किञ्चिद्दोषाभावो वा यावद्दोषाभावो वा । आद्येऽप्यन्यदीयदोषाभावो वा तत्सजातीयदोषाभावो वा ब्रह्मीयदोषाभावो वा । नाऽद्य: । जीवेऽतिव्याप्ते: । दोषिणोऽपि तस्यान्यदीयदोषाभा(व्या.टि) वात् ।  न द्वितीय:  । तत्सजातीयोऽपि निषेधाधिकरणे प्रमितो वा आरोपितो वा । नाऽद्य: । व्याघातात् । न द्वितीय: । आरोपितस्यालीकत्वेन तदभावस्य सार्वत्रिकत्वेनातिव्याप्तेर्वज्रलेपायितत्वात् । सदसतोरेकजात्यसम्भवाच्च । न तृतीय: । सिद्धौ व्याघातात् । असिद्धावतिव्याप्ते: । किञ्च ब्रह्मीयत्वस्य व्यधिकरणधर्मतया तदवच्छिन्नस्यालीकत्वेन तदभावस्य सार्वत्रिकत्वापत्ति: । द्वितीयेऽपि यावत्त्वं दोषविशेषणमभावविशेषणं वा  । नाऽद्य: । व्यासज्यवृत्तिधर्मावच्छिन्नस्य प्रतियोगिमत्यपि सत्त्वेन पुनरतिव्याप्ते: । न द्वितीय: । ब्रह्मण्यपि दोषप्रागभावादेरभावेनासम्भवादित्यत आह- पारतन्त्र्यराहित्यादीनीति ।। पारतन्त्र्यस्य प्रसिद्धसाधारणदोषस्य ग्रहणेन दोषतया प्रामाणिकत्वं, राहित्यपदेनात्यन्ताभावं सूचयता दोषतया प्रामाणिकप्रतियोगिकोऽत्यन्ताभावो निर्दोषत्वम् । न त्वप्रामाणिकप्रतियोगिक: । तस्य जीवेऽपि सत्त्वादिति सूचितम् । राहित्यपदोत्तरादिपदेन च राहित्यानां पृथक् लक्षणत्वं सूचयता प्रतियोग्यानन्त्येनाभावानन्त्याल्लक्षणानन्त्यमपि सूचितम् । असाधारणश्रमचिन्तादिराहित्यपरिग्रहेऽपि अपराधीनत्वविशेषणान्न दोष: । 
अत्र यद्विकल्पितं तत्राऽद्ये आद्यं तावदङ्गीकुर्म: । तत्र परकायस्यापि पारतन्त्र्यरूपसाधारणदोषस्य किञ्चित्पदेन ग्रहणाद् ब्रह्मेतरसर्वस्यापि तद्दोषित्वेनातिव्याप्त्यभावात् । न चैवं प्रामाणिकप्रतिषेधापत्तिरिति वाच्यम् । `अज्ञता चाल्पशक्तित्वं दु:खित्वं स्वल्पकतृर्ता । सर्वज्ञतादीशगुणविरुद्धा ह्यनुभूतिगा:' इत्युक्तदिशा अन्योन्यवन्निष्ठात्यन्ताभावप्रतियोगित्वरूपविरुद्धताया: स्वीकार्यतया अत्यन्ताभावस्य प्रामाणिकप्रतियोगिकताया आवश्यकत्वात् । अन्यथाऽभावाभावो भाव इति नियमेनाज्ञतादीनां प्राप्त्या भेदवादभङ्गप्रसङ्गात् । `न ते महित्वमन्वश्नुवन्तॢ, `अदु:खमसुखम्‍, `वर्जित: सर्वदोषैर्य:' इत्यादिश्रुतिषु, `न च स्वातन्त्र्यमन्यगं करोति' इति स्मृतौ, `सम्भोगप्राप्तिरिति चेन्न वैशेष्यात्‍, `न च स्मार्तमतद्धर्माभिलापात्‍, `नानुमानमतच्छब्दात्‍, `अन्यभावव्यावृत्तेश्च़, `अरूपवदेव हि तत्प्रधानत्वात्‍, `तद्भूतस्य च तद्भावो जैमिनेरपि नियमातद्रूपाभावेभ्य:़, `अभावं बादरिराह ह्येवम्‍, `अत एव चानन्याधिपति:' इत्यादिसूत्रतद्भाष्यटीकासु, `तदभावस्य तद्भानपूर्वकत्वं चान्यत्र तस्य सत्त्वादेवेष्टम्' इति मूले, `अन्यत्र देशान्तरे कालान्तरे च तस्य प्रतियोगिन: सत्त्वादेव' इति टीकायां, `स्वोपाधावनिषेधात् परोपाधौ निषेधात्' इति सुधायाम्, `अनात्म्ये जैवगुणविधुरे' इति तत्त्वप्रकाशिकायाम्, `अत्यन्ताभावस्य नित्यत्वात् कालभेदेन विरोधपरिहारासम्भवेन देशभेदेनैव विरोध: परिहरणीय:' इति मन्दारमञ्जर्यां च प्रामाणिकप्रतियोगिकात्यन्ताभावस्याभिधानानुपपत्तेश्च । तस्मान्निषेध: प्रामाणिकप्रतियोगिकतया मुनित्रयसम्मत इति ज्ञायते । स च क्वाचित्कोऽपि सार्वकालिकत्वाद् अत्यन्ताभाव एव । उक्तं चैतल्लक्षणं भगवत्पादै: `सदाभाव:' इति । पदार्थविदोऽपि `त्रैकालिकनिषेधोऽत्यन्ताभाव:' इत्याहु: । न चास्य सदाभावत्वेऽपि नात्यन्ताभावत्वमिति वाच्यम् । अत्यन्ताभावस्य सदाभावपदेन ग्रहणात् । तदुक्तं तत्त्वसङ्ख्यानटीकायाम् `प्रसिद्धसञ्ज्ञातिक्रमणेन सञ्ज्ञान्तरकरणमुद्देशेनैव लक्षणस्यापि सूचनार्थम्' इति । न चात्यन्ताभावप्रतियोगित्वे दोषस्यासत्त्वापत्तिरिति वाच्यम् । किमसत्त्वमात्रमापाद्यते उतात्यन्तासत्त्वम् । नाऽद्य: । (व्या.टि) तन्निष्ठात्यान्ताभावप्रतियोगिन: तत्रासत्त्वस्येष्टत्वात् । न द्वितीय: । सार्वत्रिकसार्वकालिकात्यन्ताभावप्रतियोगिन एवात्यन्तासत्त्वात् । अस्य चातथात्वात् । अत एव न्यायामृते `त्रिकालसर्वदेशीयनिषेधाप्रतियोगिता । सत्तोच्यतेऽध्यस्ततुच्छे तं प्रति प्रतियोगिनी' इति सत्तालक्षणे सर्वदेशीयपदमुपात्तम् । न च सदाभावस्य देशविशेषानाकलनात् क्वाचित्कत्वानुपपत्तिरिति वाच्यम् । दोषो ब्रह्मणि सदा नास्ति, स्वातन्त्र्यमन्यत्र सदा नास्तीत्येव प्रतीते: । `देशकालानपेक्षा हि न सत्ता क्वापि दृश्यते' इत्यनुव्याख्यानोक्तदिशा सत्ताप्रतीते: देशकालोभयप्रतीत्यविनाभूतत्वेन निषेधसत्ताप्रतीतेरपि तथात्वात् प्रामाणिकस्यान्यत्रिकात्यन्ताभावो निष्प्रत्यूह इत्याद्यं लक्षणं निरवद्यम् । 
एवं जीवदोषसदृशदोषस्य जीवान्तरे प्रामाणिकत्वात्तदभावोऽपि ब्रह्मलक्षणम् । ब्रह्मीयदोषस्य चाप्रामाणिकत्वात्तदभावो न लक्षणम् । एवं प्रामाणिकयावद्दोषाभावोऽपि लक्षणम् । किञ्चिद्दोषाभावस्य जीवान्तरेऽपि सत्त्वाद्यावदिति । तच्च दोषत्वावच्छिन्नाभावतात्पर्यद्योतकमिति नोक्तदोष: । अत एव तत्त्वप्रकाशिकायां चिन्तासन्तापेत्यादिना प्रामाणिकयावद्दोषाभावपरतया दोषवर्जितपदं व्याख्यातम् । एवं च केनापि दोषेणास्पृष्टत्वमित्यर्थलाभान्न क्वाप्यतिव्याप्ति: । तदुक्तं चन्द्रिकायाम् - `अस्पृष्टदोषगन्धाय' इति । इति सर्वं सुस्थम् । 
अत्र केचिद् दोषात्यन्ताभावरूपं निर्दोषत्वं कथं भगवतो लक्षणम् । सिद्धान्ते प्रामाणिकप्रतियोगिकात्यन्ताभावाभावेन दोषाणां जीवे प्रामाणिकतया तत्प्रतियोगिकात्यन्ताभावासम्भवादित्याशङ्क्य, निर्दोषत्वं नाम आरोपितदोषात्यन्ताभाव: । स एव च भगवल्लक्षणम् । आरोपितदोषाणां चाप्रामाणिकतया तत्प्रतियोगिकात्यन्ताभावसम्भवादिति समादधु: । तन्नातीव चमच्चरीकरीति । तथा हि । प्रामाणिकप्रतियोगिकात्यन्ताभावो नास्तीति क्वापि विस्पष्टवचनाभावेन तन्निश्चयायोगात् । श्रुतिस्मृतिसूत्रै: पूर्वं तस्य समर्थितत्वाच्च । तदनङ्गीकारे बाधकसत्त्वाच्च । तथा हि ।  प्रामाणिकस्य घटत्वादेरन्योपाधौ निषेधस्तावद् भावनिषेधत्वेनाभाव: । स क इति प्रष्टव्यम् । न तावदन्योन्याभाव: । तादात्म्यानारोपात् । नापि प्रध्वंसप्रागभावौ । पूर्वोत्तरं तत्र प्रतियोगिन: सत्त्वापत्ते: । यदि च नात्यन्ताभाव: तदा अभावचातुर्विध्यभङ्गप्रसङ्ग: । त्रैकालिकाभाव(त्व)स्वीकारे पर्यायेणात्यन्ताभावस्यैव स्वीकारेण नाममात्रे विवादायोगात् । किं चायम्, अत्यन्ताभाव:, प्रागभावप्रध्वंसान्यत्वे सति संसर्गाभावत्वात् कूर्मरोमाभाववदित्यनुमानेन तन्निषेधस्यात्यन्ताभावत्वसिद्धे: । अपि च प्रामाणिकस्य अत्यन्ताभावो नास्तीति वदन् वादी प्रष्टव्य: । किमभाव एव नास्ति उत तस्याऽत्यन्तिकत्वं नास्तीति । नाऽद्य:। सुधायाम् - `स्वोपाधावनिषेधात्परोपाधौ निषेधात्' इति व्यवस्थया सदसत्त्वस्वीकारात् । न द्वितीय: । आत्यन्तिकत्वमपि त्रैकालिकत्वरूपं निषिध्यते सार्वत्रिकत्वविशिष्टं तद्वा । नाऽद्य: । घटत्वादिनिषेधस्य पटादौ सर्वदा प्रतीयमानत्वेन त्रैकालिकत्वस्य निषेद्धुमनर्हत्वात् । द्वितीये निषिध्यतां न नो हानि: । अत एव सुधायां सत्त्वासत्त्वे एकधर्मिनिष्ठात्यन्ताभावप्रतियोगिनी इति परकायानुमानदूषणावसरे उक्तविशिष्टात्यन्तिकत्वं निरुच्योक्तम् `यद्धि सकलदेशकालासत् तदत्यन्ताभावप्रतियोगीत्युच्यते यथा शशविषाणादिकम् । घटादौ च सत्त्वम्, अभावप्रति(व्या.टि) योगित्वलक्षणमसत्त्वं च प्रत्यक्षादिसिद्धमिति' इति । तथा च वैवक्षिकात्यन्ताभावप्रतियोगित्वाभावेऽपि सतस्त्रैकालिकात्यन्ताभावप्रतियोगित्वमक्षुण्णमेव । अत एवाभावस्योभयविधात्यन्तिकत्वे तत्प्रतियोग्यपि अत्यन्तासदित्युच्यते । एकविधात्यन्तिकत्वे तु अभावप्रतियोगीत्यसदित्युच्यते । अत एव तर्कताण्डवे `केवलान्वय्यभावप्रतियोगित्वे गगनादेरत्यन्तासत्त्वं स्यात्' इत्यभावस्योभयविधात्यन्तिकत्वेन प्रतियोगिनोऽत्यन्तासत्त्वमापादितम् । 
अपि च प्रागभावप्रध्वंसानधिकरणकालस्यात्यन्ताभावानधिकरणत्वे प्रतियोग्यधिकरणकालत्वनियमवद् देशस्यापि तथात्वेन, ब्रह्मणोऽपि तात्त्विकदोषप्रागभावप्रध्वंसात्यन्ताभावानधिकरणस्य तदधिकरणत्वापत्त्या त्वदभिलषितनिर्दोषत्वभङ्गप्रसङ्ग: । किञ्च प्रतियोगितावच्छेदकात्यन्ताभावस्य प्रतियोग्यन्योन्याभावव्यापकतया, ब्रह्मणस्तात्त्विकदोषाभावाभावे व्यापकनिवृत्तिन्यायेन दोष्यन्योन्याभावस्यापि अभावापातेन, परस्परविरुद्धयोरिति न्यायेन तद्विरोधिदोषितादात्म्यापातेन जितमद्वैतवादिनेति साधु समर्थितो भेदवाद: । किञ्च `योऽशनायापिपासे शोकं मोहं जरां मृत्युमत्येति' इत्यादिश्रुत्या आनुभाविकदोषाभावस्यैवोक्त्या तद्विरोध: । अपि च तात्त्विकधर्माणामत्यन्ताभावाभावे तेषां केवलान्वयित्वापत्त्या व्यतिरेक्यसाधारणधर्मत्वरूपलक्षणत्वाभावेन तैरितरभेदानुमानानुपपत्ति: । केवलान्वयिलिङ्गमात्रावशेषप्रसङ्ग इत्यादिबहुविप्लवापात: । अपि च तात्त्विकव्यतिरेकिधर्माभावे लक्षणोक्तिव्याघात: । हेतूनां विपक्षवृत्त्यभावाभावेन व्यभिचारित्वापत्तिश्च । तात्त्विकसाध्यप्रतियोगिकाभावाभावेन विपक्षत्वानुपपत्तिश्च । साध्यविपरीतधर्मो विपक्ष इति विपक्षलक्षणशिक्षणविचक्षणवचनविरोधश्च । किञ्च प्रामाणिकप्रतियोगिकात्यन्ताभावाभावे निर्गुणश्रुतेर्गुणत्रयनिषेधपरत्वानुपपत्ति: । किञ्च सत्त्वलक्षणे प्रतिपन्नोपाधाविति विशेषणवैयर्थ्यम् । मन्दारमञ्जर्यां तु परमतेन प्रत्याग्रहमात्रं न वस्तुस्थिति: । अन्यथा, क्वापि शशशृङ्गं नास्तीत्यत्रापि प्रतियोग्यधिकरणसंसर्गात्यन्ताभावो विषय इति असत: शशशृङ्गादे: न क्वाप्यत्यन्ताभाव: स्यात् । न चात्र प्रतियोगिनोऽन्यत्र सत्त्वाद्वैषम्यमिति वाच्यम् । अन्यत्र सत्त्वस्य तत्रात्यन्ताभावप्रतीत्यविरोधित्वात् । किञ्च `न तौ पशौ करोति न सोमे अध्वरे न चतुस्त्रिंशदिति ब्रूयात् न गिरा गिरेति ब्रूयात् नास्यान्नमद्यात् नास्य पल्पूलनेन वास: पल्पूलयेयु:' इत्यादिप्रामाणिकप्रकृतनिषेध एवेष्ट इति पूर्वमीमांसाविरोध इति ।
यच्चाप्युक्तम्, आरोपितदोषात्यन्ताभावो नाम दोषारोपपूर्वकप्रतीतिविषयात्यन्ताभाव इति तन्न । वास्तवदोषाभावाभावं भगवति प्रतिज्ञाय प्रधानदोषाणामेवाभावेनेति वास्तवदोषाभावेनाऽरोपितदोषाभावसाधने स्ववचनव्याघातात् । वास्तवस्य जैवदोषस्य ब्रह्मण्यभावाभावे आरोपासम्भवात् । तत्सत्त्वे तेनैव निर्दोषत्वोपपत्त्या कल्पनावैयर्थ्याच्च । दोषारोपपूर्वकप्रतीतिविषयाभावस्यापीश्वरगतस्यैवाधिकरणभेदेनाभावभेदाभावेनाप्रामाणिकप्रतियोगिकतया केवलान्वयित्वेन च जीवादौ सत्त्वेनातिव्याप्तितादवस्थ्याच्च । दोषारोपपूर्वकाभावप्रतीतिविषयत्वस्य लक्षणत्वे व्यर्थविशेष्यत्वापत्ते: । निर्दोषत्वस्याभावरूपत्वानापत्तेश्च । 
(व्या.टि)  अयुक्तं चेदं लक्षणम् । तथा हि । निषेधधीकारणमारोपो आहार्यो वा अनाहार्यो वा । नाऽद्य: । तस्य बाधाप्रतिबध्यतया अप्रामाणिकदोषाभावनिश्चयेऽपि ईश्वर इव, प्रधानाविरोधितया च दोषवत्स्वपि तत्सम्भवे तत्पूर्वकनिषेधप्रतीत्युपपत्त्या अतिव्याप्ति: । किञ्च आहार्यारोपस्य स्वविषयप्रतियोगिकाभावनिश्चयरूपबाधकालीनेच्छाजन्यतया अभावप्रतीतिं प्रत्याहार्यारोपस्य कारणत्वेऽन्योन्याश्रयादिति । न द्वितीय: । प्रतियोगिनोऽनाहार्यारोपस्याभावज्ञानविरोधितया तत्कारणत्वायोगात् । यत्र भूतलादौ घटाद्यभावज्ञानं तत्र सर्वत्रानानुभाविकानाहार्यभ्रमकल्पनापत्तेश्च । सूच्यग्रे हस्तिशतं नास्तीत्यादावनाहार्यारोपासम्भवेनाभावप्रत्ययानापत्तेश्च । दु:खादेरनाहार्यारोपासम्भवेन मयि दु:खादिकं नास्तीत्यभावप्रत्ययानापत्तेश्च । अभावप्रतीतौ (प्रत्यक्षे) अनाहार्यारोपस्य कारणत्वे देवानां देवत्वदशायामनाहार्यारोपाभावेन, रमाब्रह्मादीनां च कदाऽप्यनाहार्यभ्रमाभावेन तेषां भगवति दोषाभावज्ञानानापत्तेश्च । दैत्यानामनाहार्यभ्रमसत्त्वेऽपि तस्यासञ्जातबाधत्वेन मनुष्योत्तमानामेव भगवन्निर्दोषत्वज्ञानापत्तेश्च । तेषामप्यपरोक्षज्ञानानन्तरमनाहार्यासम्भवेनानन्तरं निर्दोषत्वज्ञानानापत्तेश्च । अन्यदीयारोपोपादाने `आरोप्य प्रतिषिध्यत इति यावत्' इति भवदुक्तल्यपोऽयोग: । व्यधिकरणस्य कारणत्वासम्भवाच्च । किञ्च पक्षद्वयेऽपि आरोपानन्तरं जायमानेऽभावज्ञानेऽभावे प्रकारतया प्रतियोगी भासते न वा । अन्त्येऽनुभवविरोध: । अभावस्य दोषप्रतियोगिकत्वादेरप्रसिद्ध्यापत्तेश्च । `तौ विना न ह्यभावश्च' इत्यनुव्याख्यानेन, `अभाव: प्रतीयमानो धर्मिप्रतियोगिघटित एव अत्रेदं नास्तीति प्रतीयते न तौ विना केवल इति  अन्वयव्यतिरेकाभ्याम्  एकज्ञानसम्बन्धेन  व्याप्यव्यापकभावोपपादनमेतत्'  इति  तदीयसुधया  च  स्पष्टं विरोधाच्च । आद्ये तादृशाभावज्ञानातिरिक्तस्याभावाधिकरणे प्रतियोग्यारोपस्यानुभवविरोध: । भूतले घटं न प्रत्येमि किन्तु घटाभावमेवेत्यनुभवात्  । `झटित्येव परिज्ञानाद्' इत्यत्र प्रतियोगिस्मृतिमतोऽभावज्ञानं घटादिज्ञानवत् झटित्येव जायत इत्युपपादितत्वेन तद्विरोधाच्च । निर्दोषचक्षुष्मतो मार्गे कण्टकाद्यभावं जानतो दोषाभावेन कण्टकाद्यनाहार्यारोपस्य, कण्टकादिप्रत्यक्षस्यानिष्टतया तदाहार्यारोपस्य चायोगेनाऽरोपमात्रायोगश्च । तदभावस्य तज्ज्ञानपूर्वकत्वं चान्यत्र तस्य सत्त्वादेवेष्टमित्येतद्व्याख्यानावसरेऽन्यत्र प्रतियोगिज्ञानमभावज्ञाने कारणं न त्वभावाधिकरण इति स्पष्टमुपपादितत्वेन तद्विरोधश्च । भगवत: स्वनिर्दोषत्वाज्ञानेऽज्ञानरूपदोषस्य तज्ज्ञाने प्रतियोग्यारोपरूपभ्रमरूपदोषस्याऽपत्त्या भगवन्निर्दोषत्वविचारे महोपप्लवापत्तिश्च । न चाऽहार्यारोपस्य न भ्रमत्वमिति वाच्यम् । प्रमाभ्रमोभयबहिर्भूतज्ञानाभावेन प्रमात्वापत्त्या पुनर्दोषित्वापत्ते: । न च गृहीताप्रामाण्यकत्वेनैतादृशभ्रमस्य न दोषत्वमिति वाच्यम् । शङ्खश्वैत्याकाशनीरूपत्वचन्द्रमण्डलपरिमाणाधिक्यादिनिश्चयवतो जायमानस्य सोपाधिकस्य पैत्यनीलत्वप्रादेशपरिमितत्वादिभ्रमस्य दोषत्वानापत्ते: । भ्रान्तिज्ञ एव भगवान्न तद्विषयज्ञ इति सिद्धान्तविरोधाच्चेत्यलम् । 
न चाभावबुद्धेरभावाधिकरणे प्रतियोगिप्रतीतिसापेक्षत्वाभावे प्रतिषेधस्य प्रसक्तिसापेक्षत्वप्रवादविरोध इति वाच्यम्  ।  प्रतिषेधप्रतिपादनस्य प्रसक्तिसापेक्षत्वपरत्वात्तस्य । `प्रतिषेधप्रतिपादनं प्राप्तिपूर्वकम्' इतीहत्य(व्या.टि) टीकोक्ते: । किञ्च प्रतिषेधप्रतिपादनस्यापि प्रसक्तिसापेक्षत्वं नाम नाभावाधिकरणविशेष्यकप्रतियोगिप्रकारकभ्रमसापेक्षत्वम् । प्रतियोगिभ्रमवत इव तद्रहितस्यापि प्रथमत एव निषेधवाक्येनाभावशाब्दबोधस्यानुभवसिद्धत्वात् । किन्तु स्वाभावे बोधनीये तादृशप्रतियोगिभ्रमसामग्रीसापेक्षत्वमेव । अन्यथा नान्तरिक्ष इत्यादाविव नित्यानुवादत्वापत्ते: । तथा च जातभ्रमं निवर्तयज्जनिष्यमाणं प्रतिबध्नत् सार्थकं प्रतिषेधवाक्यम् । अत एव जनिष्यमाणप्रतिबन्धकतया तार्तीयबाधस्याप्राप्तबाधत्वव्यवहार: । तस्मान्न प्रसक्तिसापेक्षत्वप्रवादविरोध:  ।  नाप्यनारोपपूर्वकप्रतिषेधस्यानुपपत्तेरित्याद्यभियुक्तोक्तिविरोध: । तत्र निषेधपदस्य बाधधीपरत्वात् । प्रथमत एव जायमाने नेदं रजतमिति ज्ञाने बाधधीरिति व्यवहाराभावात् । नापि `प्रसज्य प्रतिषेधति निषेधवाक्यम्' इति लोकव्यवहारेण ल्यपा अभावाधिकरणे प्रतियोग्यारोपस्य पौर्वकालिकत्वोक्तेस्तद्विरोध: । प्रतियोगित्वेनोपादायेत्येव तदर्थस्वीकारात् । अन्यथा समानकतृर्कत्वाभावापत्ते: । भूतले घटो नास्तीत्यादौ वाक्यभेदापत्ते: । स्वव्याघातापत्तेश्च । वेदे `विजरो विमृत्युर्विशोक:' इत्यादौ, लोके `घटाभाववद्भूतलम्' इत्यादौ तादृशसमभिव्याहाराभावेन तदयोगाच्च । आहार्यत्वानाहार्यत्वादिविकल्पमुखानेकदूषणगणग्रासाच्च । 
एतेनाश्वे गोत्वं नास्तीत्यादावारोपविषयसंसर्गस्य वा अधिकरणसंसृष्टस्य गोत्वादेर्वा प्रतियोगित्वोपगमेन तस्यालीकत्वेनाप्रामाणिकप्रतियोगिकत्वमेवेति प्रत्याशा परास्ता । उक्तरीत्याऽऽरोपायोगात् । अश्वगोत्वसंसर्गत्वाश्वसंसृष्टगोत्वत्वादिरूपारोप्यतावच्छेदकाक्रान्तस्याप्रसिद्धतया प्रधानाभावेनाऽरोपायोगाच्च  ।  अभावस्याधिकरणसाकाङ्क्ष्त्वापत्तेश्च । अभावरूपकतृर्द्वारा सत्तारूपक्रियायामनन्वयेऽधिकरणकारकसप्तम्ययोगाच्च । 
तस्मादभावप्रतीतेरारोपपूर्वत्वे बाधकसद्भावात्तदनङ्गीकारे बाधकाभावाच्च न दोषारोपपूर्वकप्रतीतिविषयाभाववत्त्वरूपलक्षणं परिष्करणीयम् । परिष्करणेऽप्यनुभूयमानारोपस्थले प्रामाणिकस्याप्यारोपोपगमेन नेमौ चूतौ किन्त्वेक एवेतिवन्नावां दोषिणौ किन्त्वहमेवेति बाधप्रतीतिसम्भवेन न अनिष्टस्य प्रामाणिकप्रतियोगिकत्वस्य हानिसिद्धिरिति प्रामाणिकदोषाभाव एव लक्षणम् । `न ह्यस्मन्मते प्रामाणिकस्यैव निषेध इति नियम:' इति न्यायामृतवाक्यं तु अप्रामाणिकाभावबोधकम्  । एवकारनियमपदस्वारस्यात् । अन्यथा तद्विलोपेन वाक्यचारितार्थ्यात् । तस्माद्ये ये प्रामाणिका: पारतन्त्र्यादयो दोषा: तदभावो लक्षणमिति सकलमकलङ्कम् । अधिकं तु गुरुप्रभायां द्रष्टव्यम् । 
अत्रेदं तत्त्वम् । अशेषसद्गुणपदोक्तज्ञानानन्दादिकं भगवत: स्वरूपलक्षणम् । निर्दोषपदोक्तं पारतन्त्र्यात्यन्ताभावाज्ञानात्यन्ताभावादिकं तु भिन्नं लक्षणम् । एतत्समनियतस्य दोष्यन्योन्याभावस्य, भावरूपस्यैतद्वत्त्वस्य च धर्मिस्वरूपत्वेऽपि एतस्य धर्मिस्वरूपत्वाभावात् । खननादिना भूतलादिरूपधर्मिनाशेऽप्यनाशादियुक्त्या संसर्गाभावस्य सुधायां भिन्नत्वसमर्थनात् । `गोत्रादिसंसर्गाभावस्य ब्रह्मातिरिक्तत्वाभ्युपगमात्' इति सुधोक्तेश्च । लक्षणत्वं त्वसाधारणधर्मत्वात्स्पष्टम् । न च `दण्डित्ववदभाववत्त्वस्य धर्मत्वेन विवक्षितत्वात्' इति सुधोक्तेरभावस्य धर्मत्वं नास्तीति वाच्यम् । तत्र `एवं धर्मान्' इति श्रुतिविरोधपरिहाराय (व्या.टि) तत्रत्यधर्मपदविवक्षामात्रोक्ते: । अभावस्य धर्मत्वस्यैवानङ्गीकारे `गोत्राद्यभावोऽपि ब्रह्मविशेषणम्' इति सुधोक्तिविरोधात् । विशेष्यतैव धर्मित्वमित्येतद्व्याख्यावसरे विशेषणत्वं धर्मत्वमिति स्वयमेवोक्ते: । `सर्वधर्मोपपत्तेश्च' इति सूत्रे `सर्वेषां धर्माणां गुणानां दोषाभावानां च' इति सुधोक्तिविरोधाच्च । `अभावस्य च धर्मा: स्युर्भावास्तेषां च तेऽखिला:' इत्यनुभाष्यविरोधाच्च । न च लक्षणाख्यधर्मपरं धर्मपदमभिन्नधर्मपरमिति मन्तव्यम् । `क्वचित् लक्ष्यातिरिक्तं लक्षणं भवति यथा गन्धवती पृथिवी' इति सुधोक्तिविरोधात् । तस्माद्दोषात्यन्ताभावो भिन्नं लक्षणमिति । एतेन दोषात्यन्ताभावस्य लक्षणत्वं नास्तीति केषाञ्चिदुक्ति: परास्ता । अनाकरत्वात् । अधिकं गुरुप्रभायामस्मत्कृतायां द्रष्टव्यम् । 
अत्र सद्गुणपदेन लक्षणकथनतात्पर्यकेण द्वित्वाद्यनेकत्वसङ्ख्या न ग्राह्या । तस्या भगवन्मात्रवृत्तित्वाभावेन लक्षणत्वायोगात् । तथा हि । अनेकत्वसङ्ख्या  तावदेकत्वसमाहार इत्येक: पक्ष: । `एकत्वाभावे अनेकत्वमपि न स्यात् । तत्समाहाररूपत्वात्तत्कार्यत्वाद्वा तस्य' इति सुधोक्ते: । अस्या: पूर्वपक्षस्थत्वेऽपि अदूषितत्वादिह टीकायां सिद्धान्तस्थत्वाद् बाधकाभावाच्च स्वपक्षत्वज्ञापकत्वम् । न च द्वित्वत्रित्वयोरविशेषापत्तिर्बाधिका । एकत्वद्वयत्रयसमाहाररूपत्वेन विशेषोपपत्ते: । न चैकत्वद्वयसमाहारो द्वित्वमित्यत्रैकत्वे प्रतीयमानद्वित्वस्यातिरिक्तसङ्ख्यात्वेनासमाहाररूपत्वे पूर्वमेव तथा कल्पयितुं शक्यत्वेनैकत्वान्तरसमाहाररूपत्वे अनवस्थेति वाच्यम् । एकत्वमेकमिति प्रतीत्या एकत्वे एकत्वान्तरस्य प्रामाणिकत्वात् । एकत्वगतैकत्वस्य तत्स्वरूपत्वाच्च ।  उत्पत्तेरुत्पत्त्यन्तराभावेऽपि  स्वयैव स्वोत्पत्तिव्यवहारवदेकत्वेऽपि एकमिति व्यवहारस्य स्वेनैवोपपत्तेश्च । न चैकधर्मिकत्वापत्ति:, नानाधर्मिकत्वानापत्तिश्चेति वाच्यम् । समाहाररूपत्वेन नानावृक्षसमाहाररूपवनस्यैकवृक्षीयदेशमात्रानाश्रितत्वतद्घटिताधिकदेशाश्रितत्ववदुपपत्ते: । भेदस्येवैकानुयोगिकत्वमन्यप्रतियोगिकत्वमनेकत्वसङ्ख्याया इति तु न मन्तव्यम् । घट: पटाद्भिन्न इतिवत् पटाद् द्वौ इत्याद्यप्रतीते: । `अनेकत्वसङ्ख्या तावद् अनेकाश्रिता । एकैकस्मिन् द्वित्वादे: शङ्कितुमशक्यत्वात् । न हि द्वित्वादिकमेकैकप्रतीतौ प्रतीयते । न च प्रतियोगिनिरूप्यत्वं धर्मितयैवानेकेषामनुभवात्' इति सुधोक्तेश्च । `न ह्येकत्वानेकत्वे स्वरूपेण विरुद्धे, एकस्यैव घटस्यान्यापेक्षयाऽनेकत्वदर्शनात्' इति सुधोक्ति: `स्वस्मिन्नेकोऽन्येन सहितोऽनेक:' इतीहत्यटीकोक्तिश्च ध(र्मा)र्म्यन्तरापेक्षाभिप्रायके, न त्वन्यस्य प्रतियोगित्वाभिप्रायके । अनुभवविरोधाद् उक्तसुधाविरोधात्, समाहाररूपत्वायोगाच्च । एतत्पक्षेऽपि प्रत्येकमेकैकधर्मिकैकत्वप्रकारकप्रतीतिरूपापेक्षाधीव्यङ्ग्यत्वम् अनुभवबलेन स्वीकार्यम् । तस्माद् बाधकाभावात् साधकसद्भावाच्च समाहारपक्षो युक्त: । 
अपेक्षाबुद्धिजन्यभिन्नाभिन्नायावद्द्रव्यभाविनी व्यासज्यवृत्तिरनेकत्वसङ्ख्येति द्वितीय: पक्ष: । `तत्कार्यत्वाद्वा तस्य' इति अनेकत्वस्यैकत्वकार्यताया: सुधायामुक्ते: । `समुदायस्तु भिन्नग:' इत्येतद्व्याख्यावसरे `समुदायोऽनेकत्वं भिन्नगोऽनेकाश्रित: । सत्यमनेकत्वसङ्ख्या नैकाश्रिता । तथाऽपि तदन्यत्वेन हेतुविशेषणाददोष: । सा चापेक्षाबुद्धिजन्यत्वादयावद्द्रव्यभाविनी भिन्नाभिन्नेति नाऽश्रययोरभेदापत्ति:' इति स्पष्टं सुधोक्तेश्च । एषा (व्या.टि) चानेकत्वसङ्ख्या प्रमेयत्वादिवद् भावरूपैव, भावाभावधर्मभूताऽभावमात्रधर्मभूता च । एवं धर्मिद्वयोपादानकत्वादपेक्षाधीनिमित्तकत्वाच्च, सतोरपि धर्मिणोरपेक्षाबुद्ध्यसत्त्वे निमित्ताभावाद् असतो: शशविषाण(नृविषाण)योरुपादानासत्त्वात्, घटशशविषाणयोस्त्वन्यतरस्यासत्त्वात्, विभिन्नमात्रकालयोस्तु घटपटयोरेकदाऽसत्त्वान्नोत्पद्यते । एवमेष्यतो: पूर्वम्, अतीतयोश्च पश्चान्नोत्पद्यते तदा धर्मिणोऽसत्त्वात् । नित्यानित्ययोरनित्ययोर्वा कादाचित्कसमावेशयो: समावेशकाल एवोत्पद्यते, अन्यदा तु न, धर्मिद्वयासत्त्वादेव । उक्तस्थलेषु अनेकत्वप्रतीतेरपेक्षाबुद्धिविशेषविषयत्वं वा स्वाश्रयप्रतियोगिकपरस्परभेदसमानाधिकरणैकत्वद्वयादिकं  वा भाविद्वित्वादिकं वा विषय इत्यनन्यगत्या स्वीक्रियते । अनेकत्वसङ्ख्योपादानत्वं च ब्रह्मणोऽपि सम्भवति । `पराधीनविशेषाप्तिरनिवर्त्यान्यथाभाव: । क्षीरादिवद्विकार: स्यात् नैव स स्याद्धरे: क्वचित्' इति अनुव्याख्याने पराधीनविशेषस्य द्रव्यान्तरापत्तिरूपस्य च विकारस्य निषेधेऽपि `विशेषनिषेधे' इति न्यायेन गुणाकारपरिणामस्याभ्यनुज्ञानात् । विरुद्ध: कार: प्रकार: विकार इति पूर्वभावापगमेन भावान्तरापत्तेरेव विकारशब्दार्थतयाऽतादृशस्य गुणाकारस्याङ्गीकारे बाधकाभावाच्च । कूटस्थत्वेन स्वीकृतेऽव्याकृताकाशेऽपि सुधायां `न च निरवयवं क्वापि परिणतं दृष्टम् । आकाशं संयोगादिमदुपलब्धमिति चेन्न । द्रव्याकारपरिणामस्य प्रकृतत्वात्' इति गुणाकारपरिणामस्याङ्गीकृतत्वाच्च । एषा चानेकत्वसङ्ख्या स्वजनकापेक्षाबुद्धिसमानाधिकरणेनैव प्रत्यक्षेण विषयीक्रियत इति नैकस्यानेकद्वित्वादिप्रत्यक्षापत्ति: । अनेकत्वसङ्ख्याया धर्मितो भिन्नाभिन्नत्वादेव न धर्मिणामभेदापत्ति: । तस्माद् द्वितीयपक्षोऽपि निर्बाधकत्वाद् युक्ततर: । 
एवमपेक्षाबुद्धिव्यङ्ग्यानेकत्वसङ्ख्येति तृतीय: पक्ष: । `अपेक्षाबुद्धेरनेकत्वव्यञ्जकत्वात्' इति वैभाषिकाधिकरणीयसुधोक्ते: । उपासनापादे `असंशयेन तत्त्वस्य निर्णये ब्रह्मदर्शनम्' इत्येतद्व्याख्यावसरे `दशत्वसङ्ख्या खल्वपेक्षाबुद्धिजन्या तद्व्यङ्ग्या वा' इति सुधोक्तेश्च । एतत्पक्षे यावत्सर्वधर्मिसत्त्वभाविनी अपेक्षाबुद्धिव्यङ्ग्या भिन्नाभिन्ना । अतो नैकधर्मिनाशेऽपि तत्सत्त्वम् । नाप्यपेक्षाबुद्ध्यभावेऽपि प्रतीति: नाप्याश्रययोरभेद: । न च जीवेशगतद्वित्वस्य भगवद्धर्मस्य भिन्नाभिन्नत्वे `एवं धर्मान्' इत्यादिभेदनिषेधकश्रुतिविरोध: । अत्यन्ताभावस्य धर्मत्वस्य पूर्वं समर्थितत्वेन तदितरपरत्वस्येवानेकत्वसङ्ख्येतरपरत्वस्याप्युपपत्ते: । `समुदायस्तु भिन्नग:' इत्यनुव्याख्यानेन, `न केनचिदभेदोऽस्ति भेदाभेदोऽपि वा क्वचित् । समुदायमृते विष्णो: स्वगुणादीन्विनाऽपि वा' इति तदुदाहृतश्रुत्या च, `समुदायो द्वित्वम्' इति सुधाबलेन भेदाभेदस्य प्रमितत्वेन सङ्कोचस्यावश्यम्भावाच्च । एतत्पक्षे भगवदीयज्ञानानन्दादिगतानेकत्वसङ्ख्या आश्रयतोऽत्यन्ताभिन्ना आश्रययोरभेदस्यानिष्टत्वाभावात् । उक्तश्रुतेर्जीवेशगतद्वित्वादिविषयकत्वेनोपपत्तेश्च । तस्मादयमपि पक्षो बाधकाभावाल्लाघवाच्च युक्ततम: । अधिकं गुरुप्रभायाम्, अस्मदनुशिष्टेन तनयेन कृते द्वित्ववादे च द्रष्टव्यम् । 
अत्र पारतन्त्र्यस्य भगवदितररमादिसाधारण्येन तद्राहित्यस्य केवलस्य लक्षणत्वम्, रमादावविद्यमानानां चिन्ताश्रमादीनामभावानां त्वन्यप्रसादानधीनत्वविशेषितानां लक्षणत्वमित्यवधेयम् । आनन्दादीनामपि (व्या.टि) परिपूर्णत्वविशेषितानामेव लक्षणत्वमित्यभिप्रेत्य परिपूर्णानन्दत्वादीनीत्युक्तम्- अनन्तानि लक्षणानीति ।। प्रत्येकं लक्षणत्वे सम्भवति दोषाभावानां गुणानां वा समुदायस्य तत्त्वाभिप्रायस्यास्वरसत्वात् । विशेषणविशेष्यभावे च व्यर्थविशेषणत्वाद्यापत्ते: । अशेषपदमपि न प्रत्येकमतिव्याप्तिवारणाभिप्रायकम् । किन्तु लक्षणानन्त्यसूचकमित्याह- तदर्थमेवेति ।। व्यवहारादिति ।। वैशेषिकादीनामिति शेष: । एवं च सत्पदं कल्याणपरं, गुणपदं भावधर्मपरमित्युक्तं भवति । वैशेषिकादिव्यवहारस्य भ्रममूलत्वाद् अनभिप्रेतार्थकल्पनस्य परजातिमति  व्यवहृतसत्पदेऽपि  तौल्यान्निर्दोषत्वेनोक्ते दु:खादीनामप्रसक्तेश्चारुच्या पक्षान्तरमाह - अथ वेति ।। उत्पत्त्यादीत्यादिपदेन सान्तत्वसातिशयत्वादीनां ग्रहणम् । अत्र गुणपदस्य परिपूर्णज्ञानानन्दादिपरत्वे सदिति स्वरूपकथनम् । शुभधर्मपरत्वे त्वतिव्याप्तिवारकं निर्दोषत्वरूपसत्त्वम् । रमागुणानामुत्पत्त्यादिकिञ्चिद्दोषाभावेऽपि सातिशयत्वरूपापरिपूर्णत्वस्य सत्त्वेन दोषसामान्याभावरूपसत्त्वघटितलक्षणमनतिव्याप्तमेव । एतदेवाभिप्रेत्य परिपूर्णानन्दत्वादीनीत्युक्तम्  ।  दोषविवेचनाय चोत्पत्त्यादिराहित्यमित्युक्तिरित्यवधेयम् । समतीतेत्यस्य कृत्यमाह- एतदिति ।। जीवचित्प्रकृत्यतीतत्ववज्जडातीतत्वं किमिति नोक्तमित्यत उक्तम्- क्षराक्षरपदाभ्यामिति ।। अत्र शङ्क्यते । सम्भावकं क्षराक्षराद्युत्तमत्वं वा तदन्यत्वमात्रं वा । आद्येऽपि विशिष्टस्य तत्त्वे, अक्षरोत्तमत्वमात्रस्यैव सम्भावकत्वसम्भवेन विशेषणवैयर्थ्यम् । प्रत्येकं तत्त्वे सम्भावकान्तरवैयर्थ्यम् । क्षरोत्तमत्वस्याक्षरे सम्भाव्ययोग्यतारहिते, जडोत्तमत्वस्य क्षराक्षरयो: सत्त्वेन सम्भावकत्वायोगश्च । द्वितीये प्रत्येकमन्यत्वस्य परस्परसाधारण्येन विशिष्टस्यैव सम्भावकत्वे क्षरान्यत्वे सति अक्षरान्यत्वस्य जडसाधारण्येन तदन्यत्वे सतीत्यपि विशेषणीयमिति जडोपलक्षणा कार्या । तथाऽपि सा न युक्ता । मुख्यार्थान्वयानुपपत्तेरभावात् । उपलक्ष्यतावच्छेद(कस्यैवा)कैक्याभावाच्च । क्षरशब्दप्रवृत्तिनिमित्तविनाशादेर्जडेऽपि सत्त्वेन मुख्यवृत्तेरेव युक्तेश्च । `साक्षाद्भूतस्य चोद्भव:' इत्यनुव्याख्याने उत्पत्तेर्जडे मुख्यतोक्त्या तन्न्यायेन नाशस्यापि तत्रैव मुख्यत्वाच्च । `शरीरक्षरणात् क्षरा:' इति श्रुत्या जीवेष्वेव नाशस्यामुख्यत्वोक्तेश्च । `यद्यपीयमप्यमुख्या' इति टीकायां देहोत्पत्तेरमुख्यत्वोक्त्या तन्नाशस्याप्यमुख्यत्वस्य ग्राह्यत्वाच्च । तस्माल्लक्षणा न युक्ता । साऽप्येकपदस्य सम्भवे पदद्वयस्य न युक्ता । अत एव बाधलक्षणे `वाजपेये रथघोषेण माहेन्द्रस्तोत्रमुपाकरोति' इत्यत्र द्वन्द्वाश्रयेण रथघोषाभ्यां प्रकृतिप्राप्तयोर्दर्भमन्त्रयो: क्रमेण बाध इति प्राप्ते, इतरेतरद्वन्द्वस्यैकवचनायोगेनासम्भवे समाहारद्वन्द्वस्य पदद्वयलक्षणावत एकपदलक्षणायुक्ततत्पुरुषापेक्षया जघन्यत्वात्तत्पुरुष एवेति सिद्धान्तितम् । मुख्यार्थस्योपलक्षणत्वाभावेन अपिपदस्य सर्वथाऽयुक्तिश्चेति चेत् ।
अत्र ब्रूम: । उत्तमत्वस्य सम्भावकत्वपक्षे, अक्षरोत्तमत्वस्य वस्तुतो नारायणासाधारण्येऽपि तत्तद्वादिरीत्या तस्य ब्रह्मादिसाधारण्यप्राप्तौ तदुत्तमत्वस्यापि विशेषणत्वे वक्तव्ये, साङ्ख्यरीत्या जडे विशिष्टस्यापि प्राप्तौ तदुत्तमत्वस्यापि घटकत्वस्यावश्यम्भावेन जडोपलक्षणाया: प्रकृतोपयोगात् । प्रत्येकमुत्तमत्वस्य सम्भावकत्वं तु नाङ्गीक्रियते । वस्तुतोऽन्यत्वस्यैव सम्भावकत्वम् । तच्च विशिष्टस्यैवेति जडोपलक्षणाऽऽवश्यका । `अत एव (व्या.टि) जडजीवप्रकृतिभ्योऽत्यन्तविलक्षणम्' इति फलितमुक्तम् । `क्षराक्षरजडात्मकात् सर्वस्मादुत्तमत्वमित्ययमर्थो हि प्राङ् निरूपित:' इति वक्ष्यमाणटीका तु स्वमात्रवृत्तिशुभधर्मप्रयुक्ततद्वैलक्षण्यस्य तदुत्तमत्वपर्यवसितत्वमभिप्रेत्य प्रवृत्ता । अन्वयानुपपत्तेरभावाल्लक्षणाऽयुक्तेति तु न । तात्पर्यानुपपत्तेर्लक्षणाबीजत्वस्य व्रीहीन् प्रोक्षतीत्यादौ दृष्टत्वात् । अन्वयानुपपत्तेर्लक्षणाबीजत्वसिद्धान्ते यष्टी: प्रवेशयेत्यत्र भोजनोद्देश्यकप्रवेशरूपपदार्थान्वयानुपपत्तिवत् तात्पर्यविषयसमतीतत्वान्वयस्य क्षराक्षरयोरयोगाच्च । शरीरक्षरणशक्यतावच्छेदककेन क्षरपदेन शरीरक्षरणस्वरूपक्षरणसाधारणक्षरणमात्रमुपलक्ष्यतावच्छेदकाकृत्य क्षरजडस्य, अक्षरपदेन परतन्त्रत्वे सति क्षरणमात्राभावमुपलक्ष्यतावच्छेदकाकृत्याक्षरजडस्योपलक्षणसम्भवेन, उपलक्ष्यतावच्छेदकाभावोक्तिरयुक्ता । योगलभ्यस्य विनाशादेर्जडसाधारण्येन मुख्यवृत्तिरेव युक्तेति तु न । क्षरणस्य धात्वर्थत्वेऽपि `शरीरक्षरणात् क्षरा:' इति निर्वचनेन शरीरक्षरणस्यैव, ब्रह्मशब्दे गुणपूर्णत्वस्येव, निर्मथ्यशब्देऽचिरनिर्मथनस्येव, दृतिहरिशब्दे पशुगतदृतिहरणस्येव, ऋत्विक्शब्दे ब्रह्मादिगतऋतुयजनस्येव च योगलभ्यत्वोपगमात् । तस्य च जडेऽभावात् । उत्पत्तिशब्दार्थेषु स्वरूपोत्पत्तेर्मुख्यत्ववत् नाशशब्दार्थेषु स्वरूपनाशस्य तथात्वेऽपि श्रुतिबलेन शरीरक्षरणस्यैव योगार्थत्वात् । श्रुतिस्तु योगप्रदर्शिकैव न त्वमुख्यत्वपरा । अत एव वाऽक्षराधिकरणचन्द्रिकायाम्, `लक्ष्मीरक्षरदेहत्वादक्षरेति श्रुतौ शरीराक्षरणस्य निमित्तत्वोक्तेश्चाव्यभिचरितशरीरक्षरणाभावरूपाक्षरणविशेषे केवलयौगिकोऽक्षरशब्द:' इत्युक्तम् । देहोत्पत्ते: टीकायाम् अमुख्यत्वोक्तावपि तत्प्रवृत्तिनिमित्तकजन्यशब्दस्य शरीरिणि `जन्तुजन्युशरीरिण:' इति कोशबलाद्योगरूढत्ववत्, `स्वनाशेन स्वामिनो नाशोपचारात्' इति टीकायां नाशोपचारोक्तावपि क्षरशब्दस्योक्तश्रुतिवशाद्यौगिकत्वम् । `कूटस्थोऽक्षर उच्यते' इति कूटस्थस्याक्षरशब्दवाच्यत्वोक्त्या, तन्न्यायेनोच्यत इत्यस्य वचनविपरिणामेनापकर्षेण च सर्वभूतानां क्षरशब्दवाच्यत्वनिर्धारणात् । लक्ष्मीत्वभूतत्वयोर्नियमेन भाने योगरूढत्वमपि । 
केचित्तु उपचारत्वोक्तिबलाद् ब्रह्मादौ लाक्षणिकाभ्यामेव क्षराक्षरपदाभ्यामेकोपलक्ष्यतावच्छेदकाभावेऽपि मुख्यार्थस्य जडस्य चित्रगुलम्बकर्णादौ चित्रगवादीनामिवोपलक्षणया ग्रहणमित्याहु: । पदद्वयस्य लक्षणा तु उपलक्ष्यभेदादुपलक्ष्यतावच्छेदकभेदाच्च युक्ता । अस्वातन्त्र्यस्योपलक्ष्यतावच्छेदकतामुपेत्य विनिगमनाविरहात् पदद्वयलक्षणेति तु न । उपलक्ष्यतावच्छेदकभेदसम्भवात् । प्राथम्यादेर्विनिगमकत्वाच्च । अस्वातन्त्र्यस्य द्विवारं बोधापत्तेश्च । लाक्षणिकपदद्वयेनाप्येकबोधे, शक्तेनापि तथा सम्भवेन अग्निं वि...मानयेत्यादौ पुनरुक्त्यनापत्तेश्च । `सत्यं ज्ञानम्' इत्यत्राद्वैतिमते वैयर्थ्योक्त्यभावापत्तेश्चेत्यलम् । मुख्यार्थस्याप्युपलक्षणाजन्यशाब्दबोधविषयत्वस्य सत्त्वेन समुच्चयार्थकमपिपदमिति स्पष्टम् । अधिकं तु गुरुप्रभायाम् ।
विग्रहं ग्राहयति- सम्यगतीते इति ।। यद्यपि `द्वितीया श्रितातीत' इति तत्पुरुषो युक्त: । समासप्राबल्यात् । अतिपूर्वकस्येण: प्रतियोगितानिरूपितानुयोगिताकभेदोऽर्थ: । आधेयत्वं द्वितीयार्थ: । निष्ठा च कर्तरि,  इति  द्वितीयासमासे  क्षराक्षरवृत्तिप्रतियोगितानिरूपितानुयोगिताकवैलक्षण्यस्य ऋजुगत्या सिद्धेश्च । कर्मणि (व्या.टि) निष्ठामुपेत्य तृतीयार्थबहुव्रीहौ तु वक्रेण सिद्धि: । तथाऽपि स नाऽश्रयणीय: । समासशास्त्रे द्वितीयाया: प्रथमानिर्दिष्टत्वेन क्षराक्षरशब्दयो: पूर्वनिपातापत्ते: । समासविधौ तदन्तग्रहणनिषेधेन समतीतशब्देन द्वितीयातत्पुरुषायोगाच्च । विवक्षितार्थबोधस्त्वर्थात् । समासशक्तिमते आरूढो वानरो यमिति विग्रहे वृक्षकर्मकारोहणकर्ता वानर इति बोधेऽपि, आरूढवानर इति समासे बोधानुसारेण वानरकतृर्कारोहणकर्मणि शक्तिवत्, विग्रहे स्ववृत्तिभेदप्रतियोगिताके क्षराक्षरे इति बोधेऽपि समासशक्तिबलात् क्षराक्षरवृत्तिप्रतियोगिताकभेदवानीश्वर इति बोध: साक्षादपीति न कोऽपि दोष: । अधिकं गुरुप्रभायाम् । 
ध्वस्ते इति प्रतीतिवारणायातिक्रान्ते इति । फलितमाह- जडेति ।। अप्राधान्यक्रमेण निर्देश: । मूलेऽक्षरपदस्याजाद्यदन्तत्वेऽपि वस्तुतोऽभ्यर्हितत्वेऽपि क्षरपदस्याल्पाक्षरत्वेन, अक्षरप्रतियोगिसमर्पकत्वेन प्रथमोपस्थितत्वनिमित्ताभ्यर्हितत्वेन च पूर्वनिपात: । केचित्तु अक्षरशब्दस्याभ्यर्हितत्वात् पूर्वनिपातमाशङ्क्य यतिभङ्गान्न दोष इत्याहु: । तन्न । पदमध्ये पादविच्छित्तिरूपस्य तस्याप्रसक्ते: । शास्त्रेऽदोषत्वाच्च । भवद्रीत्या सदागमैकेत्यत्र दोषत्वापाताच्च । पूर्वान्तवत्स्वर: सन्धावित्यस्यापि साम्याच्च । यतिभङ्गभयेन शास्त्रप्राप्तनिपातपरित्यागस्याचातुर्यावहत्वाच्चेत्यलम् । 
।। सम्भावनयेति ।। `ण्यासश्रन्थो युच्' इति युच् । न ल्युट् । तेन न स्त्रीलिङ्गस्य टापो वाऽनुपपत्ति: । लक्षणे सम्भावके च किं मानमिति शङ्का । विशिष्टतया विलक्षणतया चेति विशब्दस्यार्थद्वयकथनेन, वैशिष्ट्यरूपे लक्षणे वैलक्षण्यरूपे सम्भावके चाऽगमो मानमित्युक्तं भवति । सदोषत्वादिग्राहकप्रत्यक्षानुमानरूपे प्रतिपक्षे जाग्रति कथमागमेन तन्निश्चय इत्यत एकशब्देन प्रतिपक्षत्वनिरास इत्यभिप्रेत्यावतारयति- प्रत्यक्षेति ।। अत्र एकेति विशेषणेन लक्षणसम्भावके प्रति धर्मितावच्छेदकेन विष्णुत्वेनाऽगमेनैव ज्ञेयमित्यर्थोऽभिमत: । तेनान्यधर्मितावच्छेदककत्वेन कृष्णो दोषवान्, कश्चिद्दोषवानित्यस्य वा न प्रतिपक्षत्वम् । `देवक्यां देवरूपिण्यां विष्णु: सर्वगुहाशय: । आविरासीत्' इत्याद्यागमाधीनविष्णुत्वनिश्चयमूलकतद्धर्मितावच्छेदककप्रत्यक्षादेरुपजीव्यविरोधेन दुर्बलत्वान्न प्रतिपक्षत्वमित्यवधेयम् । विवृतमेतत् `अवतारादिदृष्टौ स्यादागमस्योपजीव्यता । आगमेन हि विष्णुत्वं ज्ञात्वा' इत्यनुव्याख्यानव्याख्यावसरे सुधायाम् । पाशुपतागमेन सत्प्रतिपक्षत्वं तु निर्दोषत्वाद्यावेदकेन आगमानां सत्त्वविशेषणेन तेषां दुरागमत्वसूचनेन निरस्तमित्याह- तथाऽपीत्यादिना ।। ननु `पूर्वकालैक' इति समासशास्त्रे एकशब्दस्य प्रथमानिर्दिष्टत्वेन `प्रथमानिर्दिष्टम्' इत्यनेनोपसर्जनत्वात् `उपसर्जनं पूर्वम्' इति पूर्वनिपाते सदेकागमेति निर्देष्टव्ये सदागमैकेति निर्देशोऽयुक्त इत्यत आह- दोषैकदृगिति ।। पूर्वकालैकेति पूर्वनिपात इत्यत्र निर्देशप्रयुक्तपदस्य मध्यमस्य लोपो मन्तव्य: ।। न केवलार्थस्येति ।। इति विज्ञायत इति शेष:  । केवलार्थकैकशब्दस्य पूर्वनिपातरहितोऽभियुक्तप्रयोग: पूर्वकालैकेत्यत्र सङ्ख्यार्थकस्यैव ग्रहणे ज्ञापक: । `विशेषणं विशेष्येण' इत्यनेन समासे सिद्धे `दिक्सङ्ख्ये सञ्ज्ञायाम्' इत्यस्य सञ्ज्ञायामेव सर्प्तष्यादिपदे सङ्ख्यावाचकस्य समासो नान्यत्रेति नियमार्थ(क)त्वेन एकशाटीत्यादावेकशब्दस्य समासाप्राप्तौ पुनस्तदर्थं (व्या.टि) पूर्वकालैकेत्येकग्रहणमिति साफल्यमप्यपरं ज्ञापकमवधातव्यम् । न च केवलार्थकत्वेऽपि विशेषणमित्यनेन समासे पूर्वनिपात: स्यादेवेति वाच्यम् । बहुप्रयोगानुरोधेनाऽकृतिगणे मयूरव्यंसकादावन्तर्भावात् । तस्य विशेष्यस्यापि मयूरादे: पूर्वनिपातार्थत्वात् । कैवल्यं च समभिव्याहृतपदार्थसंसर्गिनिष्ठभेदप्रतियोगितानवच्छेदकान्वयितावच्छेदकावच्छिन्नत्वम् । विष्णुविषयकविज्ञानकरणत्वसंसर्ग्यन्यन्नास्तीत्यागम एव तादृश:। तन्निष्ठभेदप्रतियोगिताऽनवच्छेदकं चाऽगमत्वमितीह कैवल्यम्  । एवमन्यत्रापीत्यवधेयम्  । अधिकं तु गुर्व्यां प्रभायाम् । 
टीका- शृङ्गे कर्णे वा गृहीत्वा गामिव न आगमो नारायणं गमयति, किन्तु लक्षणमुखेनैव । लक्षणमपि नाप्रमितं लक्ष्यनिर्धारणस्येष्टे  । सन्ति हि तेऽप्यर्था:, ये प्रमाणप्रतीता अपि असम्भावनया अपोद्यन्ते । यथा देवगवानामुत्तानानां वहनम् । अत्र च युगपदणुत्वमहत्त्वादीनामसम्भावनया अपवादो मा शङ्कीति लक्षणसम्भावनाप्रमाणानां त्रयाणामपि कथनं युक्तम्, प्रामाणिकत्वाच्चास्यार्थस्य । 
कृतदेवतावन्दनानामपि या चिकार्षितापरिसमाप्ति: सा भक्त्यादिवैगुण्यनिमित्ता । या तु अकृतदेवतावन्दनानामपि समाप्ति: सा अदृष्टान्तरायत्तेति कल्प्यते । श्रेयांसि बहुविघ्नानीति विघ्नानां सम्भावितत्वात् पाक्षिकस्यापि दोषस्य परिहार्यत्वात् तन्निरासार्थ: प्रयत्नाो युक्त एवेति । 
(र.टि) ।। प्रामाणिकत्वाच्चेति ।। न केवलं शिष्टै: समाप्तिमुद्दिश्य मङ्गलस्यानुष्ठितत्वात् । किन्तु यागस्वर्गयो: कार्यकारणभावस्येव मङ्गलसमाप्त्यो: कार्यकारणभावरूपार्थस्य श्रुतिसिद्धत्वाच्चेत्यर्थ: । स्वर्गयागादिकार्यकारणभावसमुच्चयार्थमस्य चेति वा सम्बन्ध: । ननु मङ्गलस्य विघ्नध्वंसद्वारा समाप्तिकारणत्वे स्वात्मनो विघ्नसद्भावानिश्चयान्मङ्गलमननुष्ठेयं स्यादित्यत आह- श्रेयांसीति ।। विघ्नसंशयवतोऽपि मङ्गले अधिकारादिति भाव: । 
(रा.टि) नन्वनिर्धारितवस्तुनो वन्दनायोगेऽप्यागमेनैव नारायणाख्यवस्तुनो निर्धारणसम्भवात् निर्दोषेति लक्षणोक्तिर्व्यर्थेत्यत आह- शृङ्गे कर्णे वेति ।। द्विवचनान्तं पदद्वयम् ।। लक्षणमुखेनैवेति ।। `विज्ञानमानन्दं ब्रह्म़, `सत्यं ज्ञानमनन्तं ब्रह्म़, `यतो वा इमानि भूतानि जायन्ते़, `एतद्ब्रह्म' इत्यादिना पूर्णज्ञानत्वपूर्णानन्दत्वादिलक्षणमुखेनैवेत्यर्थ: । सूत्रकारोऽपि जिज्ञास्यं ब्रह्म किमित्याकाङ्क्षयां `जन्माद्यस्य यत:' इति जगज्जन्महेतुत्वादिलक्षणान्याहेति भाव: । तर्हि सदागमैकविज्ञेयमिति प्रमाणोक्तिर्व्यर्थेत्यतो लक्षणज्ञानार्थं तदुक्तिरिति भावेनाऽह- लक्षणमपीति ।। अत एव विज्ञेयं विशिष्टतया ज्ञेयमिति विशेषणीभूतलक्षणज्ञानार्थत्वद्योतनाय विशब्द: । अन्यथा ज्ञेयमित्येव ब्रूयादिति भाव: । तर्हि समतीतेति सम्भावनोक्तिर्व्यर्था, (रा.टि) प्रमाणावगतेऽर्थेऽसम्भावनाशङ्काऽनुदयादित्यत  आह- सन्ति हीति ।। प्रमाणेति ।। `उत्ताना वै देवगवा वहन्तॢ, `गावो वा एतत्सत्रमासत़, `ओषधयस्संवदन्ते' इत्यादिप्रमाणप्रतीता इत्यर्थ: ।। देवगवानामिति ।। `गोरतद्धितलुकि' इति गो: तत्पुरुषे टचा समासान्तेनाकारान्तत्वम् । उत्तानानाम् ऊर्ध्वपादाधश्शरीराणामित्यर्थ: । 
ननु पूर्णानन्दत्वपूर्णज्ञानत्वादिधर्माणां मुक्तेष्वपि सम्भवेन कुतोऽत्रासम्भावनेत्यत आह- अत्र च युगपदणुत्वमहत्त्वादीनामिति ।। तेषामप्यत्राणोरणीयान्महतो महीयानिति लक्षणत्वेनाभिमतत्वादिति भाव: । अपवादो मा शङ्कीति ।। अत एव समस्तविलक्षणतया केवलागमविज्ञेयमित्यसम्भावनाशङ्कानिरासकाशेषवस्तुवैलक्षण्यद्योतनाय च विशब्दोक्तिरिति भाव: । तदाह- प्रामाणिकत्वाच्चास्यार्थस्येति ।। सर्ववस्तुवैलक्षण्यरूपार्थस्य द्वितीयपरिच्छेदे वक्ष्यमाणप्रमाणसिद्धत्वाच्चेति । यद्वा लक्ष्ये सम्भावितमेव लक्षणं वाच्यम् । तच्च प्रमाणप्रमितमेव लक्ष्यावधारकम् । अलौकिके च लक्षणे केवलागम एव प्रमापक इत्यस्यार्थस्य सर्वानुभवादिरूपप्रमाणसिद्धत्वादित्यर्थ: । अथ वा सर्वमेतदभित्तिचित्रायितम् । नारायणवन्दनस्याऽवश्यकत्वे हि तद्विशेषणत्रयमुक्तदिशाऽर्थवत् । तद्धि निर्विघ्नपरिसमाप्तिहेतुतया ह्यावश्यकं वाच्यम् । न च तद्धेतु: । अन्वयतो व्यतिरेकतश्च व्यभिचारादित्याशङ्क्य, फलव्यभिचारोऽन्यप्रयुक्तो, नाहेतुत्वप्रयुक्त इति विवक्षुरन्यप्रयुक्तत्वोक्तौ कल्पकमाह- प्रामाणिकत्वाच्चास्यार्थस्येति ।। विघ्नविघातादिसाधनं नारायणाख्यदेवतावन्दनमित्यस्यार्थस्याविगीतशिष्टाचारतदनुमितश्रुत्यादिसिद्धत्वादित्यर्थ: । चोऽवधारणे । इति कल्प्यत इति पञ्चम्यन्तस्यान्वय:। कृतदेवतावन्दनानामपीति बहुव्रीहि: । पुंसामिति शेष: । प्रासादप्राकारादिचिकार्षितापरिसमाप्तिरित्यर्थ: । ननु शिष्याणामपि विघ्नानिश्चयात् तदर्थं तेषामपि देवतावन्दनार्थं यत्नाो न युक्त इति शिष्यान् ग्राहयितुमपि भगवतो निबन्धनार्थयत्नाो व्यर्थ इत्यत आह- श्रेयांसीति ।। पाक्षिकस्यापीति ।। अस्तित्वेन सन्देहकोटिप्रविष्टस्यापीत्यर्थ: ।। प्रयत्नाो युक्त एवेति ।। शिष्याणां वन्दनादौ, भगवत: शिष्यान् ग्राहयितुं, भगवतो निबन्धनार्थञ्चेति योज्यम् । इतिशब्द आद्यपद्यव्याख्यासमाप्तौ ।। 1 ।। 
(श्री.टि) एवमाद्यपद्ये लक्षणप्रमाणसम्भावकानि त्रीण्युक्तानि । त्रयाणामपि कथनस्याऽवश्यकत्वमुपपादयन्नादौ लक्षणकथनस्याऽवश्यकत्वमुपपादयतिशृङ्गे कर्णे वेति ।। अतो लक्षणं वक्तव्यमिति शेष: । प्रमाणकथनस्याप्यावश्यकत्वमाह- लक्षणमपीति ।। अत: प्रमाणं वक्तव्यमिति शेष: । अन्यथेतरभेदसाधनाय लक्षणस्य हेतूकरणेऽज्ञानासिद्धिस्स्यादिति भाव: । ननु सम्भावना किमर्थं वक्तव्या । असम्भावनाशङ्कापरिहारार्थमिति चेन्न । प्रमाणप्रमितानामसम्भावनया निराकरणायोगादित्यत आह- सन्तीति ।। यथा देवगवानामिति ।। अध:कृतपृष्ठभागा ऊर्ध्वपादा उत्ताना इत्युच्यन्ते । इदं च `उत्ताना वै देवगवा वहन्ति' इति प्रमाणप्रमितमिति भाव: । ननु देवगवानामिति कथं देवगवामिति वक्तव्यत्वादिति चेत् । उच्यते । `गोरतद्धितलुकि' गोन्तात्तत्पुरुषा(क्त्श्)च् स्यादिति सूत्रेण देवगोशब्दा(क्त्श्)च्प्रत्यये `चुटू' इति टकारलोपे `हलन्त्यम्' इति चकारलोपे देवगो अ (श्री.टि) इति स्थिते `एचोऽयवायाव:' इतिसूत्रेणाचि परे ओकारस्य अव् इत्यादेशे देवगवेत्यकारान्तप्रातिपदिकं भवति । पश्चात्स्वाद्युत्पत्तौ देवगवानामिति षष्ठीबहुवचनं युक्तमिति द्रष्टव्यम् ।। अत्र चेति ।। प्रकृते नारायण इत्यर्थ: ।। युगपदणुत्वमहत्त्वादीनामिति ।। `अणोरणीयान्महतो महीयान्' इति प्रमाणप्रमितानां लक्षणानामित्यर्थ: । आदिपदेन `अस्थूलोऽनणुरमध्यमो मध्यमोऽव्यापको व्यापक:' इति श्रुतिप्रमितानामस्थूलानणुत्वादीनां ग्रहणम् । अपवादो विरुद्धत्वं मा शङ्कीत्यनन्तरमत: सम्भावना वक्तव्येति शेष: । उपसंहरति- इतीति ।। इत्येवमित्यर्थ: । 
यदुक्तं निर्विघ्नपरिसमाप्तिरूपफलसद्भावाद् देवतावन्दनरूपं मङ्गलमनुष्ठेयमिति । तदसत् । कादम्बर्यादौ ग्रन्थे देवतावन्दनरूपे मङ्गले सत्यपि समाप्तेरभावेनान्वयतो व्यभिचारात् । प्रमत्तनास्तिकानुष्ठितकर्मणि देवतावन्दनरूपमङ्गलाभावेऽपि समाप्तेर्जायमानत्वेन व्यतिरेकव्यभिचारात् । अतो मङ्गलसमाप्त्यो: कार्यकारणभावाभावेन तदर्थं मङ्गलाचरणमयुक्तमित्याशङ्क्य, अन्वयव्यभिचार: प्रतिबन्धकसद्भावकल्पको न त्वकारणत्वकल्पक: । न हि प्रतिबद्धं कारणं कार्यमजनयदकारणं भवत्यतिप्रसङ्गात् । व्यतिरेकव्यभिचारश्चानेककारणत्वकल्पक एव । न तु तस्याकारणत्वकल्पक इत्याह- कृतदेवतावन्दनानामपीत्यादिना ।। ननु कुत एवं कल्प्यते । व्यभिचारान्मङ्गलसमाप्त्यो: कार्यकारणभाव एव नास्तीति कुतो न कल्प्यते । अन्यथा रासभादेरपि घटकारणत्वमङ्गीकृत्य तत्र प्राप्तान्वयव्यभिचारादेरेवमेव परिहर्तुं शक्यत्वादित्यत उक्तम्- प्रामाणिकत्वाच्चास्यार्थस्येति ।। चशब्दो दृष्टान्तसमुच्चयार्थ: । यागस्वर्गयो: कार्यकारणभाववन्मङ्गलसमाप्त्यो: कार्यकारणभावस्य प्रमाणप्रमितत्वेन रासभादिवैलक्षण्यादन्वयव्यभिचारादिकमुक्तरीत्यैव परिहर्तव्यमिति भाव: । नन्वथापि मङ्गलमननुष्ठेयं निरधिकारिकत्वात् । विघ्ननिश्चयवत एव हि मङ्गलेष्वधिकार: । नाशार्थिप्रवृत्तौ नाश्यनिश्चयवत एवाधिकारस्य प्रायश्चित्तस्थले क्ल्ृप्तत्वात् । न ह्यात्मनो विघ्नवत्त्वं केनापि प्रमाणेन निश्चितमित्यत आह- श्रेयांसीति ।। तथा च शङ्कितानिष्टनिवारणार्थमपि परीक्षकाणां सर्पदंशजन्यविषसन्देहेन भेषजपानादौ प्रवृत्तेदृर्ष्टत्वेन तद्वदेव श्रेयांसीति वाक्यबलेन विघ्नानां सम्भावितत्वेन यदि विघ्ना न स्युस्तर्हि मङ्गलवैयर्थ्यम्, यदि च स्युस्तर्हि तन्निरासाय मङ्गलं कर्तव्यमेवेत्येवं पाक्षिकोऽपि मङ्गलवैयर्थ्यरूपो दोष: परिहर्तव्य एव । अत: शङ्कितविघ्ननिरासार्थं मङ्गलाचरणरूप: प्रयत्नाो युक्त इत्यर्थ: । तथा च विघ्नज्ञानवानेव मङ्गलेऽधिकारी, ज्ञानं निश्चय: शङ्का चेति निरधिकारिकत्वहेतोरसिद्धिरिति भाव: । 
(पां.टि) ननु आगमेनैव नारायणस्वरूपावधारणसम्भवात्, तदर्थतया लक्षणस्यानपेक्षितत्वेन तदभिधानानर्थक्यात्, आगमस्य लक्षणमुखेनैव नारायणबोधकत्वेन साक्षात्तदबोधकत्वात् तत्स्वरूपावधारणाय लक्षणस्य अपेक्षितत्वेन तदभिधानावश्यकत्वाभिप्राये च, तल्लक्षणेनैव नारायणस्वरूपावधारणात् तदर्थतया प्रमाणस्यानपेक्षितत्वेन तदभिधानानर्थक्यात्, नारायणनिष्ठतया प्रमितस्यैव लक्षणस्य तत्स्वरूपावधारकत्वेन तन्निष्ठतया अप्रमितस्य तल्लक्षणस्य तदनवधारकत्वात्, तन्निष्ठत्वप्रमितेश्च प्रमाणसापेक्षतया प्रमाणाभिधानस्यापि (पां.टि) अर्थवत्त्वाभिप्रायेऽपि, प्रमाणेन नारायणनिष्ठतया प्रमिततल्लक्षणेनैव तत्स्वरूपावधारणसम्भवेन तदर्थकतया सम्भावनाया अनपेक्षितत्वेन तदभिधानानर्थक्यात्, नारायणस्वरूपावधारणस्य त्रितयाधीनत्वाभावात् तदभिधानानर्थक्यम् इत्येता: शङ्का: तत्स्वरूपावधारणे लक्षणादित्रितयस्यापि उपयोगप्रदर्शनेन क्रमेण परिहरन् तदभिधानानर्थक्यं परिहरति- शृङ्गे कर्णे वेत्यादिना ।। अत्र लक्षणमुखेनेत्यन्तेनाऽद्यशङ्कापरिहार: । लक्षणमपि नाप्रमितं लक्ष्यनिर्धारणस्य ईष्ट इत्यनेन द्वितीयशङ्कापरिहार: । सन्ति च ते इत्यादिना तृतीयशङ्कापरिहार: । देवगवानामिति ।। देवानां गावो देवगवा: तेषां देवगवानाम् इति `गोरतद्धितलुकि' इति समासान्तटच्प्रत्ययान्तोऽयं देवगवशब्द इति बोध्यम् । अत्र लक्ष्यभूते नारायणे, तथेति शेष: । लोके कालभेदेन विरुद्धपरिमाणद्वयस्य देहादौ दर्शनाद् अणुत्वमहत्त्वादीनामपि कालभेदेन एकत्र सम्भवात् क्वासम्भावनेत्यत उक्तम्- युगपदिति ।। 
यत्तु,  ननु एतावता लक्ष्यावधारणाय लक्षणसम्भावनाप्रमाणानि त्रीण्यपि कथनीयानीति पर्यवसितम् । तन्न । लक्षणकथनं विनाऽपि शृङ्गे कर्णे वा गृहीत्वा गोप्रदर्शनेऽपि तद्रूपलक्ष्यावधारणदर्शनात् । सकललक्ष्यावधारणस्यापि लक्षणकथनमात्रेणापि सिद्धेश्च । लक्ष्यनिष्ठतया प्रमाणसिद्धस्यैव लक्षणस्य सकललक्ष्यावधारणहेतुत्वेन प्रमाणकथनस्य उपयोगेऽपि सम्भावनाकथनस्य उपयोगादर्शनाच्च इत्याशङ्क्य योग्यस्य तस्य तत्त्रितयकथनं विना कथञ्चिदवधारणसम्भवेऽपि अयोग्यस्य तस्य तत्त्रितयं विना स्वरूपावधारणानुपपत्ते: । तस्य त्रितयसापेक्षत्वाद् युक्तं त्रितयाभिधानम् इत्यर्थकतयैतद्ग्रन्थवर्णनम् । तदसत् । तथा सति `नागमो नारायणं साक्षाद् बोधयति किन्तु लक्षणमुखेन' इत्यादिग्रन्थविरोधप्रसङ्गात् । तद्ग्रन्थानुरोधेन, आगमादेव नारायणस्वरूपावधारणसिद्धे: तदर्थतया लक्षणस्य अनपेक्षितत्वात् तदभिधानानर्थक्यम् । लक्षणमुखेनैव तस्य बोधकतया लक्षणस्य तत्स्वरूपावधारकत्वात् तदभिधानस्य अर्थवत्त्वेऽपि लक्षणेनैव नारायणस्वरूपावधारणसिद्धेस्तदर्थतया प्रमाणस्यानपेक्षितत्वात् तदभिधानानर्थक्यम् । नारायणनिष्ठतया प्रमितस्यैव तल्लक्षणस्य तत्स्वरूपावधारकत्वेन तदर्थतया प्रमाणस्याप्यपेक्षितत्वात् तस्य आवश्यकत्वाभिप्रायेऽपि लक्षणप्रमाणाभ्यामेव नारायणस्वरूपावधारणसिद्धे: । तत्र अनुपयोगात् सम्भावनाया:, तदभिधानानर्थक्यमिति नारायणस्वरूपावधारणाय तल्लक्षणप्रमाणसम्भावनाभिधानानर्थक्यशङ्काया एव एतद्वाक्यव्यावर्त्यतया उत्थापनीयत्वसिद्ध्या, तामनुत्थाप्य लक्षणकथनं विनाऽपि शृङ्गे कर्णे वा गृहीत्वा गोप्रदर्शनेनापि तद्रूपलक्ष्यावधारणदर्शनात् सकललक्ष्यावधारणस्यापि लक्षणकथनमात्रेण सिद्धे:, लक्ष्यनिष्ठतया प्रमाणसिद्धस्यैव लक्षणस्य सकललक्ष्यावधारणहेतुत्वेन प्रमाणकथनस्य उपयोगेऽपि सम्भावनाकथनस्य उपयोगादर्शनात् । गवादिलक्ष्यस्वरूपावधारणस्य लक्षणप्रमाणसम्भावनाऽनपेक्षत्वेन गवादिलक्ष्यावधारणाय त्रयाणां वक्तव्यत्वासम्भवात् लक्षणाद्यभिधानानर्थक्यमिति त्वया एतद्ग्रन्थव्यावर्त्यतयोत्थापितशङ्काया उदाहृतग्रन्थाननुगुणत्वात् । नारायणलक्षणादे: ग्रन्थकृतोक्तस्य तत्स्वरूपावधारकत्वस्य अस्मदुक्तरीत्या आक्षेपेणैव तदभिधानानर्थक्यशङ्काया उत्थापयितुं शक्यत्वात् । तन्निवर्तकतया (पां.टि)एतद्ग्रन्थावतारस्य श्लिष्टत्वेन, तथाऽनवतार्य नारायणस्वरूपावधारणस्य लक्षणादित्रितयाभिधानापेक्षत्वोक्त्या पर्यवसितत्वेन त्वदुपवर्णितस्य लक्ष्यावधारणे लक्षणादित्रितयापेक्षितत्वस्य आक्षेपेण तदभिधानानर्थक्यशङ्काया अश्लिष्टत्वेन तन्निवर्तकतया एतद्ग्रन्थावतारस्य अत्यन्तायुक्तत्वाच्च । `नानिर्धारितस्वरूपस्य वन्दनं युक्तम् । न च लक्षणेन विना निर्धारणमतो नारायणस्य लक्षणान्याह' इति ग्रन्थपर्यालोचनया इह टीकायां नम्यनारायणस्वरूपावधारणस्य लक्षणाद्यभिधानापेक्षत्वोक्त्या नम्यान्तरस्वरूपावधारणस्य लक्षणाद्यभिधानापेक्षितत्वस्य पर्यवसानगत्या लाभसम्भवेऽपि, इह टीकायां लक्ष्यनारायणस्वरूपावधारणाय लक्षणाद्यभिधानापेक्षितत्वानुक्त्या लक्ष्यस्वरूपमात्रावधारणस्य लक्षणाद्यभिधानापेक्षताया: पर्यवसानगत्याऽप्यलाभेन तदाक्षेपेण तदभिधानानर्थक्यशङ्काया असम्भवदुक्तिकत्वाच्च । 
ननु कृतदेवतानतीनामपि चिकार्षितकर्मसमाप्त्यदर्शनाद् अकृतदेवतानतीनामपि तत्समाप्तिदर्शनाद् अन्वयव्यतिरेकाभ्यां व्यभिचारेण मङ्गलस्य समाप्त्यहेतुत्वाद् विघ्नविघातादिसाधनतयेत्यादिनोक्तं मङ्गलस्याविघ्नसमाप्तिसाधनत्वमयुक्तमित्यत:, तथा सति कृतेऽपि कारीर्यादौ वृष्ट्यदर्शनाद् अकृतेऽपि तस्मिन् तद्दर्शनाद् अन्वयव्यतिरेकाभ्यां व्यभिचारेण तस्यापि वृष्ट्यादिहेतुत्वं न स्यात् । अथ करीर्यादौ वृष्ट्यादिहेतुत्वस्य `वृष्टिकाम: करीर्या यजेत' इत्यादिश्रुतिसिद्धत्वेन निष्प्रमाणकत्वाभावात्, श्रुतिसिद्धे च कार्यकारणभावे, सत्यपि कारणे कार्याभावस्य कतृर्करणादिवैगुण्यकल्पकत्वेन तत्कल्पनया, असत्यपि कारणे कार्यभावस्य अनेककारणकत्वकल्पकत्वेन कारणान्तरकल्पनयोपपन्नत्वेन अन्वयव्यतिरेकव्यभिचारयोरप्रसरात् न करीर्यादे: वृष्ट्यादौ अहेतुत्वप्रसङ्ग इति चेन्न । एवं तर्हि नमस्कारस्य निर्विघ्नपरिसमाप्तिसाधनत्वस्यापि `निर्विघ्नपरिसमाप्तिकामो नमस्कारमाचरेत्' इति श्रुतिसिद्धत्वेन अप्रामाणिकत्वाभावात्, श्रुतिसिद्धे च कार्यकारणभावे सत्यपि कारणे कार्याभावस्य कतृर्करणादिवैगुण्यकल्पकत्वेन अङ्गवैगुण्यकल्पनया कादम्बर्यादौ सत्यपि तस्मिन् तदभावस्य च, अनेककारणकत्वकल्पकत्वेन मत्तादौ कारणान्तरकल्पनया उपपन्नत्वेन प्रकृतेऽपि अन्वयव्यतिरेकव्यभिचारयोरप्रसङ्गान्न मङ्गलस्य समाप्त्यहेतुत्वप्रसङ्ग इत्याशयेनाऽह- प्रामाणिकत्वाच्चास्यार्थस्येत्यादिना ।। अस्यार्थस्य च अस्यार्थस्यापि मङ्गलस्य निर्विघ्नपरिसमाप्त्यादिहेतुत्वस्यापि प्रामाणिकत्वाद् अविगीतशिष्टाचारानुमितश्रुतिसिद्धत्वादिति योजना । वैगुण्यनिमित्तेत्यस्य कल्प्यत इति वक्ष्यमाणेन सम्बन्ध: । 
यत्तु प्रमाणस्य स्वप्रवृत्तिविषय एव सम्भावनारूपाङ्गसापेक्षत्वेन अणुत्वमहत्त्वादेश्च प्रमाणप्रवृत्तिविषयत्वाभावेन कथं तत्र सम्भावनारूपाङ्गापेक्षेत्याशङ्कापरिहारकतया प्रामाणिकत्वाच्चास्यार्थस्य इति वाक्यमवतार्य अणुत्वमहत्त्वादिरूपस्यार्थस्य  `अणोरणीयान्महतो महीयान्'  इत्याद्यागमसिद्धत्वादिति तदर्थवर्णनम् । तदसत् । प्रमाणस्य सम्भावनारूपाङ्गापेक्षाप्रयोजकस्य प्रमाणप्रवृत्तिविषयत्वस्याणुत्त्वादीनाम् आगमविज्ञेयमित्यनेन मूलकृतैवोक्तत्वेन तत एव तत्सिद्ध्या प्रमाणविषयत्वाभावप्रयुक्तसम्भावनारूपाङ्गापेक्षानुपपत्तिशङ्काया अतिनिर्दलत्वात् । मूलकारीयसम्भावनोक्तिप्रयोजकप्रमाणप्रवृत्तिविषयतायास्तदीयलक्षणे प्रमाणप्रवृत्तिविषयत्वो(पां.टि) क्त्यभावस्थल एव टीकाकारीयलक्षणादिप्रामाणिकत्वोक्तेरर्थवत्त्वेन सत्यां तस्यां तदुक्तेरनर्थकतया सम्भावनारूपाङ्गापेक्षाप्रयोजकप्रमाणप्रवृत्तिविषयत्वोपदर्शकतया योजयितुमशक्यत्वाच्च । सम्भावनोपपादकपूर्वग्रन्थशेषत्वाभिप्राये अस्य वाक्यस्य, `इति लक्षणसम्भावनाप्रमाणानां त्रयाणामपि कथनं युक्तम्' इत्यत: पूर्वमेव सन्निवेशनीयत्वेन तदनन्तरस्य टीकाकारीयतत्सन्निवेशस्याश्लिष्टत्वापाताच्च । त्वदुक्तयोजनायां कृताणुत्वमहत्त्वाद्यन्वयेनैव नैराकाङ्क्ष्‌यसिद्ध्या प्रामाणिकत्वादित्येव वक्तव्यत्वेन अस्यार्थस्येत्यस्य चशब्दस्य च वैर्य्यथ्यापाताच्च । कल्पकाभावप्रयुक्तकल्पनाऽनुपपत्तिशङ्काया: कल्पकोक्तिमात्रनिवर्त्यत्वेन पूर्वग्रन्थशेषतायां कल्पकाभावप्रयुक्तकल्पनानुपपत्तिशङ्काया अपरिहारेण `मङ्गलाचरणस्याविघ्नपरिसमाप्त्यादिहेतुत्वस्यापि अविगीतशिष्टाचारानुमितश्रुतिसिद्धत्वात्' इति सुधानुसारेण च प्रामाणिकत्वाच्च अस्यार्थस्य इत्यस्य उक्तग्रन्थशेषतया एव निश्चितत्वेन पूर्वग्रन्थशेषताया असम्भवदुक्तिकत्वाच्च ।
यच्च धर्मिग्राहकमानसिद्धत्वाच्च न विरोध इति भाववर्णनम् । तदप्यसत् । विरुद्धत्वप्रयुक्तासम्भवशङ्काया: सम्भवोक्तिमात्रनिवर्त्यतया धर्मिग्राहकमानसिद्धत्वोक्त्यनिवर्त्यत्वात् । अन्यथा अनेनैव असम्भवशङ्कानिवृत्तिसिद्धे: सम्भावनोक्तिवैर्य्यथ्यानिस्तारात् ।
ननु विघ्नविध्वंसविशिष्टसमाप्तेर्न मङ्गलफलत्वं युक्तम् । तथा सति समाप्तिविशेषणतया विघ्नाभावस्य मङ्गलप्रवृत्त्युद्देश्यताऽऽपत्त्या नाशार्थिप्रवृत्तौ नाश्यनिश्चयवतोऽधिकारस्य प्रायश्चित्तादिस्थले क्ल्ृप्ततया प्रकृते च आत्मनो विघ्ननिश्चायकप्रमाणाभावेन विघ्ननिश्चयाभावेन अधिकाराभावात् निरधिकारित्वान्मङ्गलं न वेदबोधिताभीष्टोपायताकम् इति प्रतिपक्षशङ्काकलङ्कितत्वेन मङ्गलस्य अविगीतशिष्टाचारविषयत्वेन वेदबोधिताभीष्टोपायताकत्वानुमानस्य आभासत्वेन मङ्गलसमाप्त्यो: कार्यकारणभावस्य तेनासिद्ध्या तत्सिद्ध्युपजीवनेन अङ्गवैगुण्यादिकल्पनानुपपत्त्या न तत्कल्पनया उक्तव्यभिचारपरिहार: सम्भवतीत्यत:, पापनिश्चयवतामेव शिष्टानां प्रायश्चित्तानुष्ठानदर्शनेन तदाचारानुमितिविधिना पापनिश्चयवतोऽधिकारबोधनात् तन्निश्चयवत एव प्रायश्चित्तादौ अधिकारेऽपि, प्रकृते विघ्नसन्देहे तन्निश्चये वा शिष्टानां मङ्गलानुष्ठानेन तदाचारानुमितिविधिना विघ्नज्ञानवतोऽधिकारबोधनाद् आत्मनो विघ्नवत्त्वप्रमाणाभावेन तन्निश्चयाभावेऽपि तत्सन्देहस्य विद्यमानत्वात् सन्देहस्यापि ज्ञानत्वाद् विघ्नज्ञानरूपाधिकारसद्भावेन निरधिकारिकत्वहेतोरसिद्धत्वेन तेन मङ्गलस्य वेदबोधिताभीष्टोपायताकत्वाभावानुमानासम्भवेन अप्रतिपक्षतया मङ्गलस्य अविगीतशिष्टाचारविषयत्वेन वेदबोधिताभीष्टोपायताकत्वानुमानस्याप्रत्यूहतया मङ्गलसमाप्त्यो: कार्यकारणभावस्य श्रुतिसिद्धत्वप्राप्त्या तदुपजीवनेन अङ्गवैगुण्यादिकल्पनोपपत्त्या, युक्त एव तया व्यभिचारद्वयपरिहार इत्याशयेनाऽह- श्रेयांसीति ।। 
यत्तु, ननु सर्वत्र विघ्ननिश्चयासम्भवात् नाश्यसन्देहे कथं तन्नाशोपाये प्रवृत्ति: । न हि पापसन्देहवान् तन्नाशोपाये प्रायश्चित्ते प्रवर्तत इत्याशङ्कानिवर्तकतया श्रेयांसीति वाक्यमवतार्य, उपायत्वसन्देहस्यैव प्रवृत्तिप्रतिबन्धकतया फलसन्देहतया पर्यवसन्नविघ्नसन्देहस्य तदप्रतिबन्धकत्वात् नानुपपत्तिरिति तदभिप्रायवर्णनम् । तदसत् । नाश्य(पां.टि) सन्देहात् कथं नाशोपाये प्रवृत्तिरिति शङ्काया एतद्ग्रन्थावतारिकात्वेन उत्थापनं किं तस्या: सम्भावितत्वमात्रेण, किं वा तत्त्वे सति प्रकृतोपयुक्तत्वेन, किं वा अन्यथाशङ्काया असम्भावितत्वेन सम्भावितत्वे वा तस्या: प्रकृतानुपयुक्तत्वेन, सत्यपि प्रकृतोपयुक्तत्वे उत्तरग्रन्थानिवर्त्यत्वेन वा । नाऽद्य: । सम्भावितत्वस्य उत्थापनीयत्वमात्रप्रयोजकस्य ग्रन्थस्योपरि तदुत्थापनपूर्वकनिरासेनापि उपपन्नत्वेन अवतारिकात्वेन तच्छङ्काया उत्थापनीयत्वाप्रयोजकत्वात् । न द्वितीय: । उक्तशङ्काया: पूर्वग्रन्थोक्तमङ्गलसमाप्तिकार्यकारणभावप्रामाणिकत्वाद्यनुपमर्दकत्वेन तदयोगात् । न तृतीय: । मङ्गलं न वेदबोधिताभीष्टोपायताकं निरधिकारिकत्वाद् इति प्रतिपक्षशङ्काया अपि सम्भावितत्वेन तदयोगात् । नापि चतुर्थ: । प्रतिपक्षशङ्काया: पूर्वग्रन्थोक्तमङ्गलसमाप्त्यो: कार्यकारणभावप्रामाणिकत्वोपमर्दकतया व्यभिचारपरिहाराक्षेपपर्यन्तत्वेन तदयोगात् । नापि पञ्चम: । विघ्नसन्देहवच्छिष्टानुष्ठानकल्प्यविधिना विघ्नज्ञानवतोऽधिकारित्वसिद्ध्या निश्चायकप्रमाणाभावेन विघ्ननिश्चयाभावेऽपि तत्सन्देहस्य सत्त्वेन विघ्नज्ञानरूपाधिकारसद्भावप्रतिपादकोत्तरग्रन्थेन निरधिकारिकत्वरूपप्रतिपक्षहेतोरसिद्धिसूचनेन तन्निवर्त्यताया: स्पष्टत्वात् । परग्रन्थानुवादरूपैतद्ग्रन्थस्य तद्ग्रन्थीयाभियुक्तयोजनानुसारेणैव योजनीयत्वात् । अभियुक्तैश्च प्रतिपक्षशङ्कादिपरतयैव तस्य योजितत्वेन तदनुवादरूपस्य ग्रन्थस्य तथैव योजनासम्भवे तत्परित्यागेन अन्यथायोजनस्य निर्निबन्धनत्वाच्च । 
(व्या.टि.) वन्द्यनारायणस्वरूपावधारणाय लक्षणप्रमाणसम्भावनानामुक्तेरुपयोगो नास्ति । लक्षणप्रमाणयोरन्यतरेण परस्परनिरपेक्षेण निर्धारणसम्भवेन उभयवैर्य्यथ्यात् । सम्भावकस्य तु अनुपयोगेन सर्वथा वैर्य्यथ्यमिति शङ्कायामुपयोगं वक्ति- शृङ्गे कर्णे वेति ।।  केशेषु गृहीत्वा इत्यादाविव अवच्छिन्नत्वार्थका सप्तमी । शृङ्गाद्यवच्छिन्नं गोकर्मकं ग्रहणमित्यर्थ: । द्वितीयाद्विवचनान्तमिति केचित् । लक्षणानपेक्षस्यागमस्य निर्धारकत्वशङ्काया अयं निरास: । प्रत्यक्षयोग्यलक्ष्यव्यक्तिं शृङ्गे गृहीत्वा लक्ष्यमनिर्दिश्य सामान्यशब्देन निर्दिश्य वा सर्वविलक्षणेत्युक्तौ लक्ष्यव्यक्तिविशेष्यकसर्ववैलक्षण्यप्रकारकबोधेऽपि, प्रत्यक्षायोग्यनारायणव्यक्तौ शृङ्गग्राहिकाऽसम्भवेन, अनिर्देशे सामान्यनिर्देशे वा तन्मात्रविशेष्यकेतरव्यावृत्तिबोधासम्भवेन, लक्ष्यासाधारणधर्मप्रवृत्तिनिमित्तकशब्देन निर्देशे लक्षणोपजीवित्वं व्यावृत्तिबोधकागमस्यायातम्  । प्रमाणानपेक्षेण लक्षणेन निर्धारणं निरस्यति- लक्षणमपीति ।। लक्ष्यनिष्ठतयाऽप्रमितलक्षणस्य लक्ष्यविशेष्यकेतरव्यावृत्तिप्रमाऽनुमितिजनकत्वायोगात् प्रमाणमपेक्षते । प्रमाणं च प्रकृते सदागम एवेति भाव: । सम्भावकस्योपयोगं दर्शयति- सन्ति चेति ।। प्रमाणप्रमिता अप्यसम्भावनयाऽपोद्यन्त इति ।। प्रतीता अपीति क्वचित्पाठ: । वस्तुत: प्रमाणकरणकनिर्णयविषया अपि सम्भाव्यायोग्यताव्याप्यतया भ्रान्तिविषयसाधारणधर्मप्रयुक्ताऽयोग्यताज्ञानरूपदोषेण वस्तुसत्ताऽनवगाहिनिश्चयविषया: सन्दिग्धप्रामाण्यकनिश्चयविषया वा भवन्तीत्यर्थ: । यथा पित्तदोषज्ञानवता ज्ञायमानं चिरबिल्वेऽपि पीतिमादिकम् । अत: प्रमाणप्रमिता इत्यस्य, अपोद्यन्त इत्यनेन न व्याघात: । अधिकं तु गुरुप्रभायाम्  ।।  देवगवानामिति  ।।  `गोरतद्धित' इति टजन्तं पुंलिङ्गम् ।  अत्र चेति ।। भगवल्लक्षण (व्या.टि.) इत्यर्थ: । कालभेदेऽसम्भावनाऽभावात् युगपदिति ।। अपवाद इति ।। सत्ताऽवधारणविषयत्वं प्रामाण्यसन्देहाहितसन्देहविषयत्वं वेत्यर्थ: । मा शङ्कीति चिण्णन्तम् । ननु प्रमितस्यार्थस्यासम्भावनयाऽपवादेऽपि प्रमाणाभावेन कथमणुत्वादावसम्भावनाशङ्का,  तन्निरासाय यत्नाश्चेत्यत आह- प्रामाणिकत्वादिति ।। उत्तानवहनस्येव अणुत्वादेरपि `अणोरणीयान्' इत्यादिश्रुतिसिद्धत्वादित्यर्थ: । अथ वा सम्भावकमप्यप्रमितं कथमसम्भावनां पराचक्षीत इत्यत आह- प्रामाणिकत्वाच्चेति ।। द्वितीयपरिच्छेदोक्तप्रमाणसिद्धत्वादित्यर्थ: । वस्तुतस्तु अन्वयतो व्यतिरेकतश्च व्यभिचारात् समाप्तिवन्दनयोरकार्यकारणभावे शङ्किते, वृष्टिकारीर्याद्ये प्रत्यक्षश्रुत्येव वन्दनसमाप्त्योरपि शिष्टाचारानुमितश्रुत्या कार्यकारणभावस्य निश्चितत्वात्तत्रेव अत्रापि व्यभिचारस्यान्यथासिद्धिकल्पनं युज्यत इत्याशयेनाऽहप्रामाणिकत्वादिति ।। अस्यार्थस्य च, मङ्गलसमाप्तिकार्यकारणभावस्यापीत्यर्थ: । पञ्चम्या: कल्प्यत इति वक्ष्यमाणेनान्वय: । अन्वयव्यभिचारं परिहरति- कृतदेवतावन्दनानामपीति ।। वैगुण्येति ।। साङ्गस्यैव फलावश्यम्भावनियमादिति भाव: । व्यतिरेकेऽपि तं निराहया त्वकृतेति ।। अदृष्टान्तरायत्तेति ।। न हि बहुसाधनसाध्ये कार्ये केनचित् सिद्धे तदहेतुरहेतुर्भवति । `उपेयप्रतिपत्त्यर्था उपाया अव्यवस्थिता:' इत्युक्तेरिति भाव: । 
ननु  पापे  निश्चित  एव  प्रायश्चित्तानुष्ठानदर्शनादनिश्चिते  विघ्ने  कथं  तन्नाशार्थे मङ्गले  प्रवृत्तिरित्यत  आह- श्रेयांसीति ।। बहवो विघ्ना येष्विति सप्तम्यर्थे बहुव्रीहि: ।। सम्भावितत्वादिति ।। अनेन, सर्पिषोऽपि स्यादितिवत् `महतामपॢ1 इत्यपिशब्द: पदार्थसम्भावनायामिति सूचयति । पाक्षिकस्यापीति ।। पक्षे भव: पाक्षिक: । भवार्थे ठक् बोध्य: । अभिमतपुत्राद्युत्पत्तिप्रतिबन्धकदुरिताशङ्कया तन्निरासकजपाद्यनुष्ठानदर्शनेन, अत्रापि समाप्तिप्रतिबन्धकविघ्नसन्देहेऽपि तन्निरसनप्रयत्नाोपपत्ते: । इदं तु सन्देहेन मङ्गलानुष्ठानसाधनं लोके । प्रकृते तु भगवत्पादाचार्यस्य विघ्नाभावनिश्चयेन भगवत्प्रीत्यतिशयोद्देशेनैवानुष्ठानम् । निबन्धनं तु शिष्यानुजिघृक्षया । स्वयमाचरणाभावे शिष्याणां तत्कर्तव्यताज्ञानानुदयेन अनुष्ठानाभावं शिष्याणां विघ्नै: समाप्ति: प्रतिबध्येत । 
केचित्तु `प्रत्यवायनिश्चयवतां प्रायश्चित्ते इव विघ्ननिश्चयवतामेव तन्निरासके मङ्गलेऽधिकारस्य वाच्यतया, तन्निश्चयस्य चाभावेन निरधिकारिकत्वान्मङ्गलस्य वेदबोधितेष्टोपायताकत्वमयुक्तमिति प्रतिपक्षशङ्काकलङ्कितत्वेन शिष्टाचारविषयत्वासिद्ध्या, तत्सिद्ध्युपजीवनेन अङ्गवैगुण्यादिकल्पनानुपपत्त्या, उक्तव्यभिचारपरिहारोऽयुक्त इत्यत:, संशयसाधारणज्ञानवद्भिरेव मङ्गलानुष्ठानेन आचारानुमितश्रुत्या विघ्नज्ञानसामान्यवतामेवाधिकार: कल्प्यत इति नोक्तदोष इत्याशयेनाऽह- श्रेयांसीति ।।' इत्यवतारयन्ति ।
मूलम् - 	विशेषणानि यानीह कथितानि सदुक्तिभि: ।
साधयिष्यामि तान्येव क्रमात् सज्जनसंविदे ।। 2 ।। 
(त.मं.) वस्तु निर्दिशति - विशेषणानीत्यादिना ।। सदुक्तिभि: सदागमै: । निर्दोषोपपत्त्युक्तिभिश्च । अत्र सज्जनसंविद इति सज्जनोऽधिकारी, मोक्षैकफला नारायणसंवित् प्रयोजनं चोच्यते । विषयस्तु नारायणमिति प्रथमत एव । सम्बन्ध: संवेद्यसंवेदकादिलक्षण: । 
टीका - स्यादेतत् । प्रकरणमेवेदं नाऽरम्भणीयं विषयप्रयोजनसम्बन्धशून्यत्वात् । प्रतीतघटस्वरूपप्रतिपादकवाक्यवत् काकदन्तपरीक्षाग्रन्थवच्च । स हि शास्त्रस्य विषयो भवति, योऽज्ञात: सन्दिग्धो विपर्यस्तो वा । अस्य च विषयत्वेन अभिमतो नारायण: सर्वसम्मत एव । नहि नारायणपदमनर्थकं कोऽप्यङ्गीकरोति । नाप्यस्य प्रकरणस्य प्रयोजनमस्ति, ऐहिकपारत्रिकयो: कृष्यादियागादिसाधनान्तरसाध्यत्वात्, एतेन सम्बन्धाभावाच्च । मोक्षस्यापि कर्मसाध्यत्वात्, एतत्सम्बन्धाभावाच्च, सकलैहिकपारत्रिकभोगपरित्यागात्मकस्य तस्य अपुरुषार्थत्वेन निरधिकारिकत्वापत्तेश्चेत्यत आह- विशेषणानीति ।। लक्षणत्वेन निर्दोषत्वम्, अशेषसद्गुणत्वम्, यथा कामधेनुप्रभृतीनां लोकविलक्षणत्वात् प्रासादोद्गिरणादिकं नासम्भवि, तथा भगवतोऽपीति दर्शनार्थं सर्वतोऽत्यन्तविलक्षणत्वम्,  तत्र प्रमाणाकाङ्क्षयां वेदादिवेद्यत्वं, तस्य विरोधपरिहाराय दुरागमाद्यवेद्यत्वमिति यानि इह आद्यपद्ये नारायणस्य विशेषणानि कथितानि तान्येव इह ग्रन्थे साधयिष्यामि, तत्प्रसक्तं चान्यत् । न तु स्वरूपमात्रम् । एतद्विशेषणवति च नारायणे सन्त्येव अज्ञानसन्देहविप्रतिपत्तय इत्यनेन विषयो दर्शित: । प्रकरणस्य विषयेण सह प्रतिपाद्यप्रतिपादकत्वलक्षण: सम्बन्धश्चोक्त: । स तु न युक्त: । साधकप्रमाणाभावात् । न तावदनुमानादिना सदागमैकविज्ञेयत्वादिविशिष्टतया नारायण: साधयितुं शक्यते स्ववचनविरोधात् । नापि वेदादिभि: सदागमै:, तत्प्रामाण्यमनभ्युपगच्छत: सौगतार्हतादीन् प्रति तदुपन्यासायोगाद् इत्यत आह- सदुक्तिभिरिति ।। सदागमै: । तत्प्रामाण्यं च साधयिष्यामीति भाव: । 
अथवा सत्यो वेदाद्या उक्तय: अनुग्राहिका येषामनुमानादीनां तानि सदुक्तीनि तैरपि । सदागमैकविज्ञेयमिति च वेदादिविरुद्धानुमानाद्यवेद्यत्वमेवोक्तमिति हृदयम् । क्रमादिति मन्दानां मनस्समाधानायोक्तम् । अन्यथा कुत्र किं साधितमिति मन्दा व्याकुला: स्यु: । निर्देशक्रम एवात्र विवक्षितो न त्वाकाङ्क्षक्रम: । संविदे इति प्रयोजनाभिधानम् । ननु न व्युत्पाद्यार्थसंविन्मात्रं प्रयोजनं सुखदु:खावाप्तिहान्योरन्यतरत्वाभावात्, काकदन्तपरीक्षाग्रन्थसाधारण्याच्चेत्यत उक्तम्- सज्जनेति ।। सन्ति हि तथाविधा: पुरुषा:, येषां सुखावाप्त्यादिकमपि न प्रार्थ्यं, किन्तु परमेष्टस्य नारायणस्य संविदेव । तान् प्रति इदं साधनमुपपद्यते । नहि सर्वाधिकारिकं किमपि शास्त्रमस्ति । अथवा संविच्छब्देन तत्साध्यो मोक्ष उपलक्ष्यते । मोक्षस्य कर्मसाध्यत्वं निराकर्तुं, प्रकरणस्य प्रयोजनेन सम्बन्धमुपपादयितुं च लाक्षणिकप्रयोग:  । एवं तर्हि निरधिकारिकत्वमित्यत उक्तम्- सज्जनेति ।। ये खलु सात्त्विकप्रकृतयोऽधीतसाङ्गाम्नाया:, शमदमादिसम्पन्ना:, नित्यानित्यवस्तुविवेकवन्तोऽखिलसांसारिकभोगेभ्यो विरक्ता मुमुक्षवो, भगवत्संविदेकसाध्यत्वात् मोक्षस्य, तामेवार्थयन्ते तेषां  संविदे  ।  तस्मात्  विषयप्रयोजनसम्बन्धाधिकारिसम्पन्नत्वादारम्भणीयं  प्रकरणमिति स्थितम् । 
(र.टि.) ।। प्रतीतघटेति ।। यथाक्रममनयोर्विषयप्रयोजनाभावोदाहरणत्वं द्रष्टव्यम् । एतयोरेव सम्बन्धाभावोदाहरणत्वान्न पृथक् वक्तव्यमिति भाव: ।। एतेनेति ।। शास्त्रेणैहिकपारत्रिकयो: सम्बन्धाभावादित्यर्थ:। ननु संविच्छब्देन मोक्ष: कुत उपलक्षणीय:, सज्जनमुक्तय इत्येव किं नोच्यत इत्यत आह- मोक्षस्य कर्मसाध्यत्वमिति ।। तथा च शक्यसम्बन्धान्वेषणे संविन्मोक्षयोर्जन्यजनकभावलाभेन मोक्षस्य कर्मसाध्यत्वनिराकरणं संविद्विषयप्रतिपादकस्यास्य प्रकरणस्य संवित्साध्यमुक्त्या सह परम्परया साध्यसाधनभावसम्बन्धोपपादनं च कृतं भवति । मुख्यप्रयोगे तदसिद्धेरिति भाव: । पूर्वोक्तनिरधिकारित्वशङ्कापरिहारकत्वेन सज्जनपदमवतारयति- एवं तर्हीति ।।
(रा.टि.) उत्तरपद्यस्य व्यर्थतामाशङ्क्य तन्निवर्तकतया तदवतारयति- स्यादेतदित्यादिना ।। एतद् वक्ष्यमाणं चोद्यं स्यादित्यर्थ: । तदाहप्रकरणमेवेदमिति ।। यद्वा एतद्मङ्गलाचरणरूपं वन्दनं प्रकरणस्यारभ्यत्वे स्यात् । तदेव अनारम्भणीयमित्यर्थ: ।। विषयेति ।। विषयशून्यत्वात्, प्रयोजनशून्यत्वात्, विषयेण च प्रयोजनतया अभिमतेन चास्य प्रकरणस्य सम्बन्धशून्यत्वादित्यभिप्रेत्य, आद्यहेतुद्वये क्रमाद् दृष्टान्तावाह- प्रतीतेति ।। विषयस्वरूपं वदन्नेव आद्यहेतो: पक्षधर्मतामाह- स हीत्यादिना अङ्गीकरोतीत्यन्तेन ।। एतच्च `इह तान्येव विशेषणानि साधयिष्यामि' इत्यस्य व्यावर्त्यं ज्ञेयम् । अज्ञातोऽनिश्चित इत्यर्थ: । ज्ञात इति वा विभाग:, सामान्यतो ज्ञात:, विशेषत: सन्दिग्धो विपर्यस्तो वा इत्यर्थ: ।। अस्य चेति ।।  प्रकरणस्येत्यर्थ: ।। सम्मत एवेति ।। नारायणपदवाच्योऽर्थ: कश्चिदस्तीति सर्वजनसम्मत एव । न कस्यापि तत्र संशयो विपर्ययो वाऽस्तीति भावेन सम्मतत्वं व्यनक्ति- न हीत्यादिना ।। एतेन विषयेणास्य सम्बन्धाभावो व्युत्पादितो भवति । द्वितीयादिहेतो: पक्षधर्मतां व्यनक्तिनापीत्यादिना । एतेनेति ।। प्रकरणेनेत्यर्थ: । ऐहिकपारत्रिकयोरित्यनुषङ्ग: । मोक्षोऽस्तु प्रयोजनमित्यत  आह- मोक्षस्यापीति ।।  `अपाम सोमममृता अभूम' इत्यादेरिति भाव: ।। एतत्सम्बन्धेति ।। प्रकरणेन मोक्षस्य सम्बन्धाभावाच्चेत्यर्थ: । तदेतत् लाक्षणिकसंवित्पदकृत्यं बोध्यम् । न्यायमतरीत्या (रा.टि.) आह- सकलेति ।। तस्येति ।। मोक्षस्येत्यर्थ: ।। निरधिकारिकत्वेति ।। तादृशमोक्षप्रयोजकस्यास्य प्रकरणस्येति योज्यम् । तदेतत् सज्जनपदव्यावर्त्यम् । उक्तसर्वशङ्कानिवर्तकतया आद्यपद्यं व्याचष्टे- लक्षणत्वेनेत्यादिना । विलक्षणत्वमिति ।। समतीतेत्यादिनोक्तमिति योज्यम् । तत्रेति ।। निर्दोषत्वादिलक्षणे सर्वतोऽत्यन्तविलक्षणत्वे चेत्यर्थ: । आगमैकविज्ञेयमित्यस्यार्थो वेदादीति । सत्पदार्थस्तस्येत्यादि । इहेत्यनुवाद:। आद्यपद्य इति व्याख्या । इहेत्यनुवृत्त्या अर्थान्तरं तस्याह- इह ग्रन्थ इति ।। अन्यदिति ।। वेदप्रामाण्यतन्नित्यत्वतद्विभागाक्षप्राबल्यादिकमित्यर्थ: ।। अज्ञानेति ।। यथावन्निश्चयाभाव इत्यर्थ: ।। इत्यनेनेति ।। साधयिष्यामि तान्येवेत्यर्थ: । सदुक्तिभिरित्यस्य व्यावर्त्यमाह- स तु न युक्त इति ।। स इत्यस्योक्तविशेषणविशिष्टो नारायणोऽस्य विषय इत्ययमर्थ इत्यर्थ: ।। स्ववचनेति ।। आगमैकविज्ञेयत्वोक्तिरूपस्ववचनविरोधात् । `न चानुमानात् तत्सिद्धि:' इत्यादिवक्ष्यमाणस्ववचनविरोधाद्वेत्यर्थ: । स्वतन्त्रत्वाद्यनुमानानां श्रुतिपुराणोक्तानामग्रे्रऽभिधानादाह- अथ वेति ।। स्ववचनविरोधं निराह- सदागमेति ।। न त्वाकाङ्क्षक्रम इति ।।  तथात्वे त्रयाणामपि परिच्छेदानां मध्येऽन्त्यस्य प्राथम्यं प्रथमस्यान्त्यताप्रसङ्ग इति भाव: ।। व्युत्पाद्यार्थेति ।। उक्तविशेषणयुक्तनारायणरूपार्थसंविन्मात्रमित्यर्थ: । तज्ज्ञानस्यापुमर्थत्वेऽपि विप्रतिपन्नोऽर्थोऽवश्यं व्युत्पाद्य एवेत्यत आह- काकदन्तेति ।। तथात्वेऽनारम्भणीय एवायं ग्रन्थ: स्यादिति भाव: ।। सन्ति हीति ।। `एकान्तानां न कस्यचित् । अर्थे नारायणो देव: सर्वमन्यत् तदर्थकम्' इति  वचनादिति भाव: । सर्वाधिकारिकत्वलाभायाऽह- अथ वेति ।। सम्बन्धमिति ।। प्रकरणजन्यसंवित्साध्यत्वरूपसम्बन्धमित्यर्थ: ।। एवं तर्हीति ।। ऐहिकामुष्मिकभोगहीनमोक्षफलकत्व इत्यर्थ: । निरधिकारिकत्वं प्रकरणस्येत्यनुषङ्ग: । सांसारिकेभ्यो भोगेभ्यो विरक्ता  मुमुक्षव  इत्युक्त्या मोक्षस्य परमपुमर्थत्वं सूचितम् ।। तेषां संविद इति ।। स्वतोऽपुमर्थत्वेऽपि परमपुमर्थमोक्षहेतुत्वात् पुमर्थ एव संविदिति भाव: । एतेन सात्त्विकप्रकृतित्वाद्युक्तविशेषणविशिष्टा अत्र ग्रन्थेऽधिकारिण इत्युक्तं भवति । 
(श्री.टि.) ।। प्रकरणमेवेदमिति ।। यस्य निर्विघ्नेन परिसमाप्त्यर्थं मङ्गलाचरणं स्यादिति भाव: ।। सम्बन्धेति ।। विषयप्रयोजनाभ्यां प्रकरणस्य, विषयप्रयोजनयोश्च परस्परं सम्बन्धाभावादित्यर्थ: । विषयशून्यतयाऽनारम्भणीयत्वे दृष्टान्तमाह- प्रतीतेति ।। प्रयोजनशून्यत्वेनानारम्भणीयत्वे दृष्टान्तमाह- काकेति ।। `काकस्य कति वा दन्ता मेषस्याण्डं कियत्पलम् । कम्बले कति रोमाणि का वार्ता चोलमण्डले' इत्यादिवदित्यर्थ: । एतयोरेव सम्बन्धाभावोदाहरणत्वान्न पृथगुक्तमिति मन्तव्यम् । स्वरूपासिद्धिपरिहाराय विषयशून्यत्वमुपपादयति- स हीति ।। योऽज्ञात इत्यादि ।। यथाऽऽहु: पदार्थविद: `सन्दिग्धविपर्यस्तान्यतरं प्रत्येव शास्त्रस्यार्थवत्त्वात्' इति । अस्य प्रकरणस्य सर्वसम्मतत्वमुपपादयति- न हीति ।। तथात्वे पदत्वव्याघातादिति भाव: । व्याघातसूचनार्थमेव `पदमनर्थकं कोऽपि न ह्यङ्गीकरोति' इत्युक्तम् । तथा हि । `अर्थवदधातुरप्रत्यय: प्रातिपदिकम्' इति प्रातिपदिकसञ्ज्ञायाम्, `ङ्याप्प्रातिपदिकात्' इति प्रातिपदिकोपरि स्वादिप्रत्यये, `सुप्तिङन्तं पदम्' इति (श्री.टि.) पदत्वविधानात्, पदत्वाङ्गीकारेऽर्थवत्त्वप्राप्त्या अनर्थकत्वाङ्गीकारे च तद्व्याहन्येतेत्याशय: । प्रयोजनशून्यत्वमुपपादयति- नापीति ।। प्रयोजनं भवदैहिकं वा स्यात् पारत्रिकं वा । द्वितीयेऽपि स्वर्गो मोक्षो वा । नाऽद्यद्वितीयावित्याह- ऐहिकेति ।। धान्यधनादिरूपैहिकेत्यर्थ: । कृष्यादीत्यादिपदेन कुसीदादिग्रहणम् । यागादीत्यादिपदेन अन्नप्रपादानादिरूपपूर्तसङ्ग्रह: ।। एतेनेति ।। तयो: साधनान्तरसाध्यत्वेन एतेन प्रकरणेन जन्यजनकभावसम्बन्धाभावादित्यर्थ: । एवमेवोत्तरत्राप्युपपादनं द्रष्टव्यम् । नापि तृतीय इत्याह- मोक्षस्यापीति ।। `अपाम सोमममृता अभूम' इत्यादिश्रुतेरिति भाव: ।। एतदिति ।। एतेन प्रकरणेनेत्यर्थ: । विषयप्रयोजनाभावादेवाधिकारी च दूरे निरस्त इत्याह- सकलेति ।। आत्मकस्येत्यनन्तरं मोक्षस्येति शेष: । एकविंशतिदु:खध्वंसात्मनाशादिरूपत्वादिति भाव: ।। अपुरुषार्थत्वेनेति ।। पुरुषेणार्थ्यमानत्वाभावेनेत्यर्थ: । न ह्येतादृशे मोक्षेऽर्थिता कस्यापि सम्भवतीति भाव: ।। निरधिकारिकत्वापत्तेरिति ।। यो हि यमर्थमर्थयमानो यं विषयं जिज्ञासते तस्यैवाधिकारित्वादिति भाव: । केवलार्थकैकशब्दार्थानुवादो दुरागमाद्यवेद्यत्वमिति । इहेत्यस्याऽवृत्तिमभिप्रेत्य इह ग्रन्थ इत्युक्तम्  । ननु वेदप्रामाण्यापौरुषेयत्वादेरप्यत्र साधनात्तान्येवेति कथमुच्यत इत्यत आह- तत्प्रसक्तं चेति ।। सदागमैकविज्ञेयत्वे कथिते वेदानामेवाप्रामाण्यात्तत्कथमेतदित्याशङ्कायां तत्प्रामाण्यादिसाधनं क्रियत इत्येवमादिरूपेण अन्यत् प्रामाण्यादिसाधनम्, सदागमैकविज्ञेयत्वादिकथनप्रसक्तमित्यर्थ: ।। न तु स्वरूपमात्रमिति ।। नारायणस्वरूपमात्रमित्यर्थ: । येन तस्य सर्वसम्मतत्वेन विषयत्वं न स्यादिति भाव: । विप्रतिपत्ति: विपरीतनिश्चय: ।। उक्त इति ।। इह साधयिष्यामीत्यनेनेत्यर्थ: । शङ्कते- स त्विति ।। विषय इत्यर्थ: । सदागमैकविज्ञेयत्वादिविशिष्टस्य नारायणस्य यद्विषयत्वमुक्तं तदयुक्तमिति यावत् ।। साधकेति ।। साधयिष्यामीति साधकं प्रमाणमुक्तं तदभावादित्यर्थ: । अनुमानादिनेत्यत्राऽदिपदेन प्रत्यक्षं ग्राह्यम् ।। स्ववचनविरोधादिति ।। एतैर्लक्षणैरनया च सम्भावनया विशिष्टो भगवान् कुत: प्रतिपत्तव्य इत्याशङ्कायां सदागमैकविज्ञेयत्वमुक्त्वाऽधुना अनुमानादिना  वेद्यत्वाङ्गीकारे सदागमैकविज्ञेयमिति स्ववचनविरोध: स्यादित्यर्थ: । सदुक्तिभिरित्यस्य व्याख्यानम्- सदागमैरिति ।। वेदादिभिरित्यर्थ: । 
ननु सौगतादिभिर्वेदादिसदागमानां प्रामाण्यानङ्गीकारात् कथं सौगतादीन् प्रति सदागमैकविज्ञेयत्वादिविशिष्टनारायणसाधनाय तदुपन्यास इत्यत आह- तत्प्रामाण्यं चेति ।। उक्तार्थस्यानुमानादिनाऽप्यग्रे साध्यमानत्वात् कथं सदुक्तिभि: साधयिष्यामीति प्रतिज्ञेत्यस्वरसादाह- अथ वेति ।। आदिपदेन यशोदादिप्रत्यक्षग्रहणम् । तैरपीति ।। वेदानुगृहीतानुमानादिभिरपीत्यर्थ: । नन्वेवं परमात्मनोऽनुमानादिगम्यत्वं वक्तुं न शक्यते । सदागमैकविज्ञेयत्ववचनविरोधादित्यत आह- सदागमैकविज्ञेयमिति चेति ।। वेदादिविरुद्धेति ।। न तु वेदानुकूलानुमानाद्यवेद्यत्वम् । तादृशानुमानादिभिरेव च साधनमस्माभि: प्रतिज्ञातमिति भाव: । ननु प्रथमपरिच्छेदे सदागमैकविज्ञेयत्वप्रतिपादनमयुक्तम् । नियामकाभावात् । न च निर्देशक्रमानुसारेण तदुपपादनं क्रियत इति स एव नियामक इति वाच्यम् । निर्देशक्रमापेक्षया आकाङ्क्षक्रमस्य बलवत्त्वेन निर्दोषाशेषसद्गुणत्वस्यैव प्रथमपरिच्छेदे प्रतिपाद्यत्वौचित्यादित्यत आह- निर्देशेति ।। 
(श्री.टि.) ननु बलवन्तमाकाङ्क्षक्रमं विहाय निर्देशक्रमविवक्षायां किं बीजमिति चेदुच्यते । सदागमैकविज्ञेयत्वोपपादनस्य वेदप्रामाण्याद्युपपादनसापेक्षत्वेनात्यायाससाध्यतया प्रथममेव तस्योपपाद्यत्वात् । किञ्च सदागमैकविज्ञेयत्वस्य प्रथमत उपपादनाभावे निर्दोषाशेषसद्गुणत्वं साधयितुं न शक्यते । आगमानामप्रामाण्यशङ्काकलङ्कितत्वेन तज्ज्ञापकप्रमाणाभावात् । प्रथमत: सदागमैकविज्ञेयत्वोपपादने तु सदागमरूपप्रमाणसद्भावेन तेन निर्दोषाशेषसद्गुणत्वसाधनं सुशकमिति भाव: । एतदभिप्रायेणैव निर्देशक्रम एवात्र विवक्षित इत्यवधारणमिति ज्ञातव्यम् । 
सदागमैकविज्ञेयत्वादिविशिष्टनारायणसंविन्मात्रस्य प्रयोजनत्वमुक्तं तदयुक्तमित्याशङ्कते- नन्विति ।। व्युत्पाद्यार्थसंविन्मात्रमिति ।। प्रतिपाद्यार्थज्ञानमात्रमित्यर्थ: ।। काकदन्तेति ।। काकस्याष्टौ दन्ता इति काकदन्तपरीक्षाग्रन्थेत्यर्थ: । तथा च दन्ताष्टकरूपप्रतिपाद्यार्थज्ञानमात्रस्य तत्रापि जायमानत्वेन सप्रयोजनत्वापत्त्या निष्प्रयोजनत्वं सर्वसम्मतं न स्यादिति भाव: ।। येषामित्यादि ।। `एकान्तानां न कस्यचित् । अर्थे नारायणो देव: सर्वमन्यत्तदर्थकम्' इति वचनादिति भाव: ।। संविदेवेति ।। प्रार्थ्येति लिङ्गविपरिणामेनानुवर्तते । तान् प्रति एकान्तभक्तान् प्रति । नन्वेवं सत्यस्मिञ्च्छास्त्रे एकान्तभक्तातिरिक्तभक्तानामधिकारो न स्यादित्यत आह- न हीति ।। तथा चेष्टापत्तिरिति भाव: । एकान्तभक्तातिरिक्तभक्ताभिप्रायेणापि प्रयोजनाभिधानपरं संविद इति पदं योजयति- अथ वेति ।। तत्साध्य इति लक्षणाबीजभूतशक्यसम्बन्धोक्ति: । नन्वस्मदायत्ते वाक्यप्रयोगे सज्जनमुक्तय इति मुख्यप्रयोगमकृत्वा मोक्षावाचकसंवित्पदप्रयोगो न युक्त: । प्रयोजनाभावादित्यत आह- मोक्षस्येति ।। तथा च लक्षणाबीजशक्यसम्बन्धान्वेषणे संविन्मोक्षयोर्जन्यजनकभावलाभेन यत्पूर्वं शङ्कितं मोक्षस्य कर्मसाध्यत्वं तन्निराकरणं संविद्विषयप्रतिपादकस्यास्य प्रकरणस्य संवित्साध्यमुक्त्या सह परम्परया साध्यसाधनभावसम्बन्धोपपादनं च कृतं भवति । मुख्यप्रयोगे तदसिद्धेरिति भाव: । सज्जनपदमवतारयति- एवं तर्हीति ।। मोक्षस्य प्रयोजनत्वोक्तावित्यर्थ: ।। निरधिकारिकत्वमिति ।।  एकान्तभक्तानां मोक्षापेक्षाया अभावात् । तदतिरिक्तभक्तानां चाप्रसिद्धत्वान्निरधिकारिकत्वमित्यर्थ: । कथमनेन शङ्कापरिहार इत्यत एकान्तभक्तातिरिक्ता अपि भक्ता मोक्षापेक्षिणस्सन्तीत्याह- ये खल्वित्यादिना ।। सात्त्विकप्रकृतय: सात्त्विकस्वभावा: । साधनचतुष्टयसम्पन्न एवाधिकारीत्याशयेन साधनचतुष्टयं दर्शयति- शमादीति ।। मुमुक्षव इत्युक्तं मुमुक्षुत्वमेवैकान्तभक्तातिरिक्तभक्तस्वरूपज्ञापकम् । `एकान्तानां न कस्यचित् । अर्थे नारायणो देव:' इति वचनात्तेषां मुमुक्षाया अभावादिति भाव: । तां भगवत्संविदम् ।। तेषां संविद इति ।। मोक्षसाधनीभूतज्ञानायेत्यर्थ: । उपसंहरति- तस्मादिति ।।
(पां.टि.) ।। अनारम्भणीयमिति ।। प्रेक्षावदनुपादेयमित्यर्थ: ।। विषयेति ।। विषयशून्यत्वात् सम्बन्धशून्यत्वाच्च इत्यर्थ: । आद्यहेतोर्व्याप्त्यसिद्धिं दृष्टान्तोक्त्या परिहरति- प्रतीतेति ।। निश्चितेत्यर्थ: । द्वितीयहेतोरपि दृष्टान्तोक्त्या तां परिहरति- काकेति ।। आद्यहेतो: स्वरूपासिद्धिमुद्धरति- स हीति ।। द्वितीयस्यापि तां परि(पां.टि.) हरति- नापीति ।। ननु ऐहिकपारत्रिकयो: साधनान्तरसाध्यत्वेऽपि यागस्य यवव्रीह्युभयसाधनसाध्यत्ववत्, एतत्प्रकरणसाध्यत्वमपि किं न स्यात् इत्यत आह- एतेनेति ।। प्रकरणेनेत्यर्थ: ।। अपुरुषार्थत्वेनेति ।। पुरुषकामनाऽविषयत्वेनेत्यर्थ: ।। निरधिकारिकत्वापत्तेरिति ।। प्रकरणस्येति शेष: । फलकामनावत एव अधिकारित्वात्, अत्र च फलस्याकाम्यत्वेन तत्कामनारूपाधिकारिविशेषणविरहात् नाधिकारित्वमिति भाव: । 
।। एतेन विषयो दर्शित इति ।। विशेषणानि यानीह कथितानि साधयिष्यामि तान्येव इत्येतावतांऽशेनेत्यर्थ: ।। स त्विति ।। विषय इत्यर्थ: ।। स्ववचनविरोधादिति ।। पूर्वं सदागमैकविज्ञेयत्वस्य उक्ततया अनुमानावेद्यत्वोक्ते:, तद्विरुद्धत्वादिति भाव: ।। सदागमैरिति ।। अनेन सत्यश्च ता उक्तयश्च सदुक्तय इति कर्मधारय इति सूचितं भवति । ननु चात्रोक्तो दोष:, वेदादिप्रामाण्यमनभ्युपगच्छत: सौगतार्हतादीन् प्रति तदुपन्यासायोगाद् इति तत्राऽह- तत्प्रामाण्यं चेति ।। उक्तार्थस्य अनुमानादिनाऽपि अग्रे साध्यमानत्वात् कथं सदागमै: साधयिष्यामीति प्रतिज्ञेत्यत आह- अथ वेति ।। नन्वेवं `सदागमैकविज्ञेयम्' इति वचनविरोध इत्यत आह- सदागमेति ।। आकाङ्क्षक्रमस्यापि क्रमशब्दार्थत्वात् तस्य च प्रकृते असत्त्वादाह- निर्देशेति ।। संविदेवेति ।। अत्र प्रार्थ्यमित्येतत् प्रकृतमर्थवशात् लिङ्गविपरिणामेन प्रार्थ्येति सम्बध्यते । नन्वेवं अत्र प्रकरणे अनेकान्तानाम् अधिकारो न स्यादित्यत आह- अथ वा संविच्छब्देनेति ।। तत्साध्य इति ।। लक्षणाबीजभूतसम्बन्धोक्ति: । नन्वेवं सज्जनमुक्तय इति वाचकपदप्रयोगम् अकृत्वा अवाचकपदप्रयोगे स्वायत्तन्यायविरोध इत्यत आह- मोक्षस्येति ।। तथा च संविद इति लाक्षणिकपदप्रयोगे हि लक्षणाहेतुशक्यसम्बन्धान्वेषणे संविन्मोक्षयोर्जन्यजनकभावलाभेन मोक्षस्य कर्मसाध्यत्वनिराकरणसिद्धि: । संविद्विषयप्रतिपादकस्यास्य प्रकरणस्य तत्साध्यमुक्त्या संविद्द्वारा साध्यसाधनभावसम्बन्धोपपादनस्य च सिद्धि:, न तु सज्जनमुक्तय इति वाचकपदप्रयोगे । अतो वाचकं हित्वा लाक्षणिकस्यैव प्रयोग इति भाव: ।। निरधिकारिकत्वमिति ।। सकलैहिकपारत्रिकभोगविरागात्मकत्वात् मोक्षस्यापुरुषार्थत्वाद् इति भाव: । 
(व्या.टि.) 	प्राय: स्पष्टानि वाक्यानि बहुभिर्व्याकृतानि च ।
अतोऽस्पष्टास्पृष्टवाक्यभाव एवोच्यते मया ।। 
़ज्ञातार्थं ज्ञातसम्बन्धं श्रोतुं श्रोता प्रवर्तते' इत्युक्त्या विषयादिसम्बन्धवत एव प्रेक्षावदुपादित्सागोचरत्वेन, अत्रोपादानप्रयोजकं तद्द्वारा आरम्भणीयताप्रयोजकं विषयादिसम्बन्धादिकमाक्षिपति- स्यादेतदिति ।। एतद् वन्दननिबन्धनादिकं स्याद्, युक्तमिति शेष: ।। प्रकरणमेवेति ।। यदि प्रकरणमारम्भणीयं भवेत् तदेदं युक्तं स्यात्, तदेव नेति बुद्ध्या विवेकेन एवकारस्य प्रकरणारम्भणीयत्वनिष्ठव्यापकतासूचकत्वं मन्तव्यम् ।। विषयप्रयोजनसम्बन्धेति ।। विषयसम्बन्धशून्यत्वात्, प्रयोजनसम्बन्धशून्यत्वाद् इति हेतुद्वयम् । विशिष्टस्य हेतुत्वे (व्या.टि.) वैयर्थ्यम् । प्रतिपादकताप्रयोजकतादिसम्बन्धेन विषयाद्यभावस्य सम्बन्धाभावत्वविवक्षया इत्थमुक्ति: । सम्बद्धयोर्विषयप्रयोजनयोरारम्भणीयताप्रयोजकत्वे सम्बन्धप्राधान्यविवक्षया वा सम्बन्धाभावस्य हेतूकरणम् । हेतुद्वयमपि सामान्याभावरूपम् । अस्य च सम्भावितो विशेषो विरोधी । शङ्किते विशेषे विषयलक्षणाभावे प्रयोजनलक्षणाभावे वा सम्बन्धस्याभावे वा विशेषत्वमेव नास्तीति न सामान्याभावरूपहेत्वसिद्ध्यापादकत्वमित्यवधेयम् । आद्ये निदर्शनम्- प्रतीतेति ।। द्वितीये- काकदन्तेति ।। विषयलक्षणासम्भवेन तत्त्वाभावं वक्तुं तल्लक्षणमाहस हीति ।। अज्ञात इति ।। अप्राप्ते शास्त्रमर्थवदिति न्यायादिति भाव: ।।सम्मत एवेति ।। स्वरूपमात्रे विवादाभावादिति भाव: ।। पदमनर्थकमिति ।। इतरथा प्रातिपादिकसञ्ज्ञाऽभावेन सुबनुत्पत्ते: पदत्वव्याघात इति भाव: । द्वितीयमुपपादयति- नापीति ।। प्रयोजनं भवद् ऐहिकं पारत्रिकं मोक्षो वेति त्रेधा विकल्प्य आद्यद्वितीयौ निराह- ऐहिकपारत्रिकयोरिति ।। इहपरत्रशब्दाभ्यां प्राग्वहतेष्ठकि रूपम् । कृष्यादियागादीति ।। कृष्यादि च यागादि च, ते च ते साधनान्तरे च इति विग्रह: । उत्तरपदेनैव कर्मधारये पूर्वपदेन समासानुपपत्तेरिति भाव: । एतेन प्रकरणेन । तृतीयं निराहमोक्षस्येति ।। कर्मेति ।। `अपाम सोमम्' इति श्रुतेरित्यर्थ: ।। भोगपरित्यागेति ।। `केन कं पश्येत्' इति श्रुतेरित्यर्थ: । सम्भावकेन लक्षणासम्भावनानिवृत्तिं दर्शयति- उद्गिरणेति ।। गिरतेर्ल्युट् । दानमित्यर्थ: । इहेति आवृत्त्या योजयति- आद्यपद्य इत्यादिना ।। अन्यत् वेदप्रामाण्यस्वतस्त्वादि  ।। विषय इति ।।  प्रकरणस्येति शेष: । तेन आद्यहेतोरसिद्धिरुक्ता वेदितव्या ।। स त्विति ।। सम्बन्ध इत्यर्थ: । साधनं किम् अनुमानादिना सदागमैर्वा इति विकल्प्य आद्यं निराह- न तावदिति ।। स्ववचनेति ।। सदागमैकविज्ञेयम् इत्युक्तिविरोधाद् इत्यर्थ: । द्वितीयं पराह- नापीति ।। द्वितीयपक्षपरिग्रहाय सदुक्तिभिरित्येतत् कर्मधारयाभिप्रायेण व्याचष्टे- सदागमैरिति ।। इत्यर्थ इति शेष: । सदुक्त्युपन्यासायोगशङ्काया: सदुक्तिभिरित्येतद् असङ्गतम् अनुत्तरत्वाद् इत्यत आह- तत्प्रामाण्यं चेति ।। अप्रामाण्यं च निरसिष्यामीत्यर्थ: । यद्वक्ष्यति एतच्छङ्कानिराससमुच्चितस्येति । प्रथमपक्षपरिग्रहाय बहुव्रीहिं स्पष्टयति- सत्य इति ।। सर्वं विषयाभिधानम् इति भ्रान्तिं वारयति- प्रयोजनाभिधानमिति ।। तेन द्वितीयस्याप्यसिद्धिरुक्ता । तथाविधा: एकान्तभक्ता: । सर्वाधिकारिसाधारणफलं दर्शयितुमाहअथ वेति ।। लाक्षणिकप्रयोगे  प्रयोजनं  दर्शयतिमोक्षस्येति ।। निरधिकारिकत्वमिति ।। मुमुक्षुमात्रस्य अभावादिति भाव: । सत्त्वं व्यनक्ति- ये खल्विति ।। संविदेकेति ।। `नान्य: पन्था:' इति श्रुतेरिति भाव: । 
मूलम् - 	़ऋगाद्या भारतं चैव पञ्चरात्रमथाखिलम् ।
मूलरामायणं चैव पुराणं चैतदात्मकम् ।। 
ये चानुयायिनस्त्वेषां सर्वे ते च सदागमा: ।
दुरागमास्तदन्ये ये तैर्न ज्ञेयो जनार्दन: ।।
ज्ञेय एतैस्सदायुक्तैर्भक्तिमद्भि: सुनिष्ठितै: । 
न च केवलतर्केण नाक्षजेन न केनचित् । 
केवलागमविज्ञेयो भक्तैरेव न चान्यथा ।।' इति ब्रह्माण्डे ।
़नावेदविन्मनुते दं बृहन्तं सर्वानुभुमात्मानं साम्पराये' इति तैत्तिरीयश्रुति: । 
़नैषा तर्केण मतिरापनेया प्रोक्ताऽन्येनैव सुज्ञानाय प्रेष्ठ' इति कठश्रुति: । 
़नेन्द्रियाणि नानुमानं वेदा ह्येवैनं वेदयन्ति तस्मादाहुर्वेदा इति' इति पिप्पलादश्रुति: । 
(त.मं.)  ऋगाद्या इत्यादिना ब्रह्माण्डवाक्येन सदागमानुक्त्वा तदेकविज्ञेयत्वं साधयति- न केनचिद् अर्थापत्त्यादिना । सदायुक्तैर्भक्तिमद्भिरित्युक्तिरयोगव्यवच्छेदाय । भक्तैरेव न चान्यथेत्यन्ययोगव्यवच्छेदाय । श्रुतीश्चाऽह `नावेदवित्' इत्यादि । सर्वानुभुं सर्वस्यानुभवितारं, ज्ञातारम् । आत्मानं स्वामिनम् । साम्पराये इति तादर्थ्ये सप्तमी । मोक्षार्थमित्यर्थ: । आपनेया प्रापणीया । अन्येन अन्यत्वज्ञानिना प्रोक्तैव सुज्ञानाय भवति । 
टीका - क्रमादिति सदागमैकविज्ञेयत्वस्य प्रथमप्रतिपाद्यत्वं प्रतिज्ञातम् । सदुक्तिभिरिति चोक्तम् । तत्र कास्ता नारायणस्य सदागमैकवेद्यत्वं प्रतिपादयन्त्य: सदुक्तय इत्यत आह- ऋगाद्या इति ।। ऋग्यजुस्सामाथर्वसञ्ज्ञका वेदा: । चाथशब्दा: परस्परसमुच्चये । एवशब्दयोस्तु त एव सदागमा:, तदन्ये ये ते सर्वे दुरागमा एवेति वा, तैर्नैव ज्ञेय एतैरेव ज्ञेय इति वा सम्बन्ध: । पञ्चरात्रगतानां जीवजननादिवाचिनां केषाञ्चिद्वाक्यानामप्रामाण्यं केचिदाचक्षते, तन्निरासार्थमखिलमित्युक्तम् । एतदात्मकम् ऋगाद्यनुकूलम् । एषाम् ऋगादीनामनुयायिनोऽनुकूलग्रन्था मानवाद्या: । तुशब्दो विशेषणार्थ: । तदन्ये तद्विरुद्धास्तदुदासीनाश्च । कथं तर्हि वैशेषिकादिभि:, उक्तविशेषणो नारायणो न ज्ञायत इत्यत आह- सदा युक्तैरिति ।। वेदाद्यर्थविचारे सदाभियोगयुक्तै: । वाक्यार्थो हि विचाराभियोग एव स्फुरति । नच वैशेषिकादयो वेदाद्यर्थविचारेऽभियोगयुक्ता: । तर्हि मीमांसकै: किं न ज्ञायत इत्यत उक्तम्- भक्तिमद्भिरिति ।। यो हि यत्राऽदरवान् तस्यैव तद्वस्तु विद्यमानमपि स्फुरति, न त्वनादरवतोऽन्यत्राऽदरवतश्चेत्यनुभवसिद्धम् । न च तथा मीमांसका:  ।  भक्तिरपि न कादाचित्का वेदाद्यर्थभगवज्ज्ञानोपयोगिनीत्युक्तम्- सुनिष्ठितैरिति ।। एतैरेवेत्यस्य दुरागमा इव व्यावर्त्यान्तरमप्यस्तीत्याह- नचेति ।। केवलो वेदाद्यानुकूल्यरहित: । तर्कशब्देन दूषणानुमानं व्यावर्तितम् । तदितरानुमानव्यावृत्त्यर्थमाह- न केनचिदिति ।। अथ वा तर्कशब्देन अनुमानमेवोक्तम् । कुरुपाण्डववत् सामान्यविशेषभावमाश्रित्य अर्थापत्त्यादिव्यावृत्त्यर्थम् एतदुक्तम् । यद्वा केनचित् सदायुक्तत्वादिरहितेन पुरुषेण । केवलेति सर्वस्योपसंहार: । केवलग्रहणेन दुरागमादिनिरास: । आगमेति सदागमग्रहणम् । भक्तै: सदायुक्तै: सुनिष्ठितैश्च । ब्रह्माण्डे पुराणे कथितमिति शेष: ।
़नावेदवित्' इत्यादौ सर्वेऽपि सदागमा गृह्यन्ते । सर्वमनुभवतीति सर्वानुभू: । आत्मानं परमात्मानम् । साम्परायो मोक्ष:, तदर्थं श्रुतिर्वक्तीति शेष: । आ अपेति विरुद्धार्थयोरुपसर्गयो: क्रमेण सम्बन्ध: । एषा परमात्मविषया मति: शुष्केण तर्केण आनेया उत्पाद्या, अपनेया निराकार्या च न भवति । किन्तु अन्येन जीवेश्वरादिभेदज्ञानिना, भगवद्भक्त्यादिमतेति यावत्, आचार्येण प्रोक्ता वेदप्रवचनेन उत्पादितैव सुज्ञानाय साक्षात्काराय भवति । प्रेष्ठेति नचिकेतसं प्रति यमस्य सम्बुद्धि: । एनं परमात्मानम् । तस्माद् वेदनकरणत्वे समानेऽपि असाधारण्येन व्यपदेशा भवन्तीति न्यायाद् विशिष्टवस्तुवेदनकरणत्वादेव हि एतान् वेदा इत्याहु: । विवक्षितस्य सर्वस्यापि अर्थस्य प्रतिपादनात् पुराणवाक्यम् आदौ पठितम् । श्रुतयस्तु एकदेशप्रतिपादनात् पश्चादिति ।। 
(र.टि.) ।। तुशब्दो विशेषणार्थ इति ।। अत्र विशेषणमिति भाव उच्यते । अनुयायिन एवेत्यर्थ: । सर्वे त इत्यत्र ऋगादीनां परामर्श इति द्रष्टव्यम् ।। तर्कशब्देनेति ।। `न च केवलतर्केण' इति नञ्शब्दसहितेन तर्कशब्देनेत्यर्थ: ।
(रा.टि.) ।। जीवजननादीति ।। `वासुदेवात् सङ्कर्षणो नाम जीवो जायते' इत्यादीनामित्यर्थ: । आदिपदेन `भगवान्  शाण्डिल्य:  षडङ्गं  वेदमधीत्यास्मिन्महत्याम्नाये  निष्ठामनधिगच्छन्'  इत्यादिनोक्तवेदनिन्दापरिग्रह: ।। विशेषणार्थ इति ।। ऋगाद्यानुकूल्यविशेषणयुक्त इत्यर्थ: । तेन मानवादिस्मृतिष्वपि तद्विशेषणहीनास्त्याज्या इत्युक्तं भवति । अत एवाऽह- तद्विरुद्धास्तदुदासीनाश्चेति ।। ऋगादि: प्रागुक्तस्तच्छब्दार्थ: । विचाराभियोग एवेति ।। विचाराभिनिवेशे सत्येवेत्यर्थ: । आदरेऽनादरे वा विद्यमानं चेत् स्फुरत्येव, अतस्तेषामस्फुरणान्नास्त्येवेत्यत उक्तम्- विद्यमानमपीति ।। विद्यमानमप्यादरवत एव स्फुरति नान्यस्येत्येतत् सर्वानुभवसिद्धमिति भाव: ।। अन्यत्रेति ।। मीमांसकास्तु कर्मादावेवाऽदरवन्तो न ब्रह्मणीति भाव: ।। सुनिष्ठितैरिति  ।।  सुष्ठु निष्ठावद्भि:, सार्वकालिकदृढभक्तिमद्भिरित्यर्थ:  ।।  व्यावर्तितमिति  ।। उक्तविशेषण(रा.टि.)युक्तनारायणज्ञानजनन इति योज्यम् ।। तदितरेति ।। तथाच न पौनरुक्त्यमिति भाव: ।। एतदुक्तमिति ।। न केनचिदित्येतदुक्तमित्यर्थ: ।। सर्वस्येति ।। सदागमज्ञेयत्वस्य दुरागमाद्यज्ञेयत्वस्य प्रत्यक्षाद्यज्ञेयत्वस्य भक्त्यादिमद्भिरेव ज्ञेय इत्यस्य भक्त्यादिहीनैर्न ज्ञेय इत्यस्य चेत्यर्थ: । नन्वत्र केवलपदेनाऽगमेतरप्रत्यक्षादिनिरासेऽपि कथं दुरागमनिरास इत्यत आह- केवलेति ।। कथं तल्लाभ:, आगमपदस्याऽगममात्रपरत्वादित्यत आह- आगमेतीति ।। अन्यथोपक्रमविरोध इति भाव: । न चेति चशब्दो भिन्नक्रमस्सन्ननुक्तसमुच्चय इत्याह- भक्तैरित्यादि ।। मन्दानां कटाहभ्रान्तिं निराह- पुराण इति । इति शेष इति ।। सदागमैकविज्ञेयत्वमित्यपि योज्यम् ।। सर्वानुभूरिति ।। अनूपसर्गपूर्वकाद् भू सत्तायामित्यतो वा, `भू प्राप्तौ, भूक् शुद्धिचिन्तयो:' इति कविकल्पद्रुमोक्त्या भू चिन्तायामित्यतो वा क्विपि रूपम् । श्रुतौ सर्वानुभुमिति छान्दसं ह्वस्वत्वमिति भाव: । सर्वज्ञमित्यर्थ: । `चर्मणि द्वीपिनं हन्ति' इत्यादौ इव निमित्तसप्तमीति भावेनाऽह- तदर्थमिति ।। आपनेयेत्यत्राऽङ: प्रश्लेष इत्युपेत्याऽह- आ अपेति ।। अन्यपदं ज्ञान्युपलक्षणमिति मत्वाऽऽह- अन्येनेति ।। प्रेष्ठेति ।। प्रियतमेत्यर्थ: । तस्मादित्यनूदितस्यार्थो विशिष्टवस्तुवेदनकरणत्वादिति ।। समानेऽपीति ।। कालिदासादिवाक्येषु लौकिकवाक्येष्विति योज्यम् । श्रुतीनां प्राधान्यात् पूर्वं तदनुक्ते: कृत्यमाह- विवक्षितस्येति ।। वेदपुराणादिसदागमज्ञेयत्वम्, पाशुपतादिदुरागमाज्ञेयत्वम्, एकपदोक्तप्रत्यक्षाद्यज्ञेयत्वम्, वेदादिरेव सदागम:, अन्यस्तु दुरागम इत्यादिरूपस्य वक्तुमिष्टस्य सर्वस्येत्यर्थ: ।।
(श्री.टि.) भारतादीनां पृथगुक्तत्वादाद्यशब्दो वेदमात्रपर इत्याह- ऋग्यजुरिति ।। ननु चाथशब्दा व्यर्था: प्रयोजनाभावात् । न च समुच्चय एव प्रयोजनमिति वाच्यम् । एकेनैव शब्देन समुच्चयसम्भवे शब्दान्तरवैयर्थ्यादित्यत आह- चाथशब्दा इति ।। चशब्दाश्चाथशब्दश्चेति चाथशब्दा: । ऋगादीनां परस्परसमुच्चयार्थत्वान्न वैयर्थ्यमिति भाव: । ननु चशब्दैवशब्दयो: कथमेकत्र सम्बन्ध:? चशब्दस्यान्यसमुच्चायकत्वाद् एवशब्दस्यान्यनिषेधकत्वादित्यतो नैकत्र तयोस्सम्बन्ध इत्याह- एवशब्दयोस्त्विति ।। जीवजननादिवाचिनां केषाञ्चिद्वाक्यानामिति ।। `वासुदेवात् सङ्कर्षणो नाम जीवो जायते । सङ्कर्षणात् प्रद्युम्नसञ्ज्ञकं मनो जायते' इत्यादिवाक्यानामित्यर्थ: । आदिपदेन कतृर्त: करणोत्पत्तिसङ्ग्रह: ।। अप्रामाण्यमिति ।। असम्भाविताया जीवोत्पत्ते:, कतृर्त: करणोत्पत्तेश्च प्रतिपादकत्वादित्यर्थ: । केचित् मायावादिन: ।। अखिलमितीति ।। उदाहृतवाक्यानाम् `जीवाभिमानिशेषस्य नाम्ना सङ्कर्षणस्य तु । वासुदेवाज्जनि: प्रोक्ता' इत्याद्यनुव्याख्यानोक्तरीत्या प्रामाण्यसम्भवादित्याशय: ।। तुशब्दो विशेषणार्थ इति ।। अत्र विशेषणेति भावे ल्युट् । तथा हि । विपूर्वकात् शिष्लृ विशेषण इति धातोर्ल्युट्प्रत्यये लघूपधत्वात् `पुगन्तलघूपधस्य' इति गुणे `युवोरनाकौ' इत्यनादेशे `रषाभ्याम्' इति णत्वे विशेषणमिति भवति । तथा च विशेषणं विशेषस्तदर्थक इत्यर्थ: । एवं च विशेषतो ऋगादीनामनुकूला इत्युक्तं भवति । विशेषत इत्यस्य सर्वांशेनेत्यर्थ: । सर्वांशेनानुकूला मानवाद्या इति भवति तेषां सदागमत्वम् । एवं च `श्वपचादपि कष्टत्वम्', `नाहं न च शिवोऽन्ये च' इत्यादिना किञ्चिदंशेनानुकूलानां दुरागमानाम्, (श्री.टि.) तादृशलौकिकवाक्यस्य च निरासो विशेषार्थकतुशब्दफलमिति भाव: । अन्ये तु तुशब्दो विशेषणार्थ: । विशेषणे योऽर्थो व्यावृत्तिरूपं प्रयोजनं तदर्थक इत्यर्थ: । अवधारणात्मक इति यावत् । तथा चैषामेवानुयायिन इत्यर्थ उक्तो भवतीत्याहु: । केचित्तु `विशेषणानि यानीह' इति सदागमैकविज्ञेयत्वादीनामेव  विशेषणतया व्यवहारात् सदागमैकविज्ञेयत्वादिविशेषणार्थकोऽत्र तुशब्द: । तस्य च जनार्दन इत्यनेन सम्बन्ध: । तथा च सदागमैकविज्ञेयत्वादिविशेषणविशिष्टो जनार्दनस्तैर्नैव ज्ञेय:, एतैरेव ज्ञेय इत्यर्थो द्रष्टव्य: । नन्वेवं सति `सर्वज्ञं सर्वकर्तारम्' इति वाक्यावतारिकाग्रन्थविरोध: । तत्र हि `ज्ञेय एतैरिति वाक्यमपि न विशिष्टभगवत्स्वरूपप्रतिपादकत्वं सर्वेषां सदागमानामाचष्टे' इत्युक्तत्वात् । अत्र तुशब्दस्योक्तविशेषणार्थकस्य जनार्दन इत्यनेन सम्बन्धकरणे उक्तविशेषविशिष्टं भगवन्तं प्रतिपादयन्त्येवेति प्राप्तमिति चेत्सत्यम् । स्पष्टं नाऽचष्ट इति तद्वाक्यस्य व्याख्येयत्वाददोष: । तुशब्दसम्बन्धेनैव प्रतिपादनात् स्पष्टताभाव इति द्रष्टव्यमित्याहु: । 
तदन्य इत्यत्र नञो विरुद्धार्थकत्वे ऋगादिविरुद्धानामेव दुरागमत्वमुच्यते न तूदासीनानामित्यत आह- तदन्य इति ।। कथं तर्हीति ।। जनार्दन एतैरेव ज्ञेयश्चेदित्यर्थ: ।। वैशेषिकादिभिरिति ।। ईश्वराष्टगुणत्ववादिभिरित्यर्थ: ।। उक्तविशेषण इति ।। सदागमैकविज्ञेयत्वनिर्दोषाशेषसद्गुणत्वादिविशेषणविशिष्टो जनार्दन इत्यर्थ: । अभियोग आग्रहविशेष: । ननु वैशेषिकादीनां वेदार्थविचाराभावेऽपि वेदवाक्यार्थज्ञानं तावद् भविष्यतीत्यत आह- वाक्यार्थ इति ।। वैशेषिकादीनां च वेदार्थविचारेऽभियोगाभावाद्वेदवाक्यार्थज्ञानमेव तेषां न भवतीति भाव: ।। तर्हि मीमांसकैरिति ।। तेषां वेदार्थविचारे सदाऽभियोगसद्भावादुक्तविशेषणविशिष्टो भगवान् किमर्थं तैर्न ज्ञायत इत्यर्थ: । कथमनेनोक्तशङ्कापरिहार इत्याशङ्क्य, मीमांसका: वेदार्थभूतभगवज्ज्ञानशून्या:, अत्रानादरवत्त्वे सति अन्यत्राऽदरवत्त्वादित्यनुमाने सामान्यतो व्यतिरेकव्याप्तिरुच्यते- यो हीति ।। यत्राऽदरवानित्यनन्तरमन्यत्रानादरवानित्यपि पूरणीयम् । अत्र हेत्वभावपुरस्सरं व्यतिरेकव्याप्तिकथनेऽपि एवकारमहिम्ना वि...मत्त्वादेव धूमवत्त्वमित्यादाविव तस्य व्यापकत्वलाभ इति द्रष्टव्यम् । अन्वयव्याप्तिरुच्यते- न त्विति ।। अत्रापिशब्दस्य कोऽर्थ इति चेदत्र केचित्, अपिशब्द: सम्भावनार्थ: । `अपि: पदार्थसम्भावनान्ववसर्गगर्हासमुच्चयेषु' इति सूत्रात् । तथा च यो हि यत्राऽदरवान् तस्यैव, विद्यमानम्- वाक्ये प्रतिपाद्यत्वेन विद्यमानम्, वस्तु- प्रमेयं वाक्यार्थ इति यावत्, स्फुरत्यपि- स्फुरतीति सम्भावितम् । अनादरवतोऽन्यत्राऽदरवतश्च विद्यमानमपि न स्फुरतीत्यर्थ इत्याहु: । 
सम्प्रदायस्तु, अपिशब्दो वाक्यार्थोपपादकप्रमेयसमुच्चये कैमुत्ये च । तथा चायमर्थ: । यो हि यत्राऽदरवांस्तस्यैव विद्यमानं वस्तु- वाक्ये प्रतिपाद्यत्वेन विद्यमानं प्रमेयं, वाक्यार्थ इति यावत्, स्फुरति । अपिशब्दात् तद्वाक्यार्थोपपादकं प्रमेयं स्फुरतीति ग्राह्मम् । अनादरवतोऽन्यत्राऽदरवतश्च यदा विद्यमानं- स्पष्टं वाक्ये प्रतिपाद्यत्वेन स्थितमपि प्रमेयं न स्फुरति, स्पष्टोऽपि वाक्यार्थो न प्रतीयत इति यावत्, तदा किमु वाच्यं तदुपपादकप्रमेयजातं न स्फुरतीति । एवं व्याप्तिद्वयमुपपाद्योक्तशङ्कापरिहाराय प्रयोगप्रकारं दर्शयति- न च तथेति ।। अत्राऽदरवन्तोऽन्यत्रा(श्री.टि.) नादरवन्तश्च न सम्भवन्ति, तेषां कर्मरूपार्थ एवाऽदरसद्भावात् । अतो न वेदाद् ब्रह्मरूपार्थप्रतीतिरिति भाव: । तथा च मीमांसका: वेदार्थभूतब्रह्मज्ञानशून्या:, अत्रानादरवत्त्वे सत्यन्यत्राऽदरवत्त्वादिति प्रयोग: सूचितो भवतीति ज्ञातव्यम् ।। सुनिष्ठितैरितीति ।। ष्ठा गतिनिवृत्ताविति धातोर्गतिरपगति:, भक्तेर्योग्यतया लाभ:, तन्निवृत्ति: ष्ठाधात्वर्थ: । सु सम्यक् नितरां स्थितैर्भक्त्यपगमनिवृत्तिमद्भि: कादाचित्कभक्तिशून्यैरित्यर्थलाभादुक्तशङ्कानिरास इति ज्ञातव्यम् ।। तर्कशब्देनेति ।। न च केवलतर्केणेति नञ्शिरस्केनेत्यर्थ: । अनेन केवलतर्कशब्देन कथं दूषणानुमानव्यावृत्तिरिति शङ्कानवकाश: । यद्वा तर्कशब्देन दूषणानुमानं विवक्षितम्, तच्च नञा व्यावर्तितमित्यर्थ: ।। तदितरानुमानेति ।। साधनानुमानेत्यर्थ: ।। अनुमानमेवेति ।। द्वित्वावच्छिन्नमप्यनुमानमित्यर्थ: । अर्थापत्त्यादेरनुमानान्तर्भावान्न पृथक्तन्निषेधो युक्त इत्यत आहसामान्येति ।। अत्र दृष्टान्त: ।। कुरुपाण्डववदिति ।। `सन्तानबीजं कुरुपाण्डवानाम्' इत्यत्रेवेत्यर्थ: । यथा पाण्डवानां कौरवविशेषत्वात् पृथग्ग्रहणम्, एवमर्थापत्त्यादीनामनुमानविशेषत्वात्पृथक्तद्व्यावृत्त्यर्थं न केनचिदित्युक्तमित्यर्थ:। ननु केवलागमविज्ञेय इत्येतद्व्यर्थम् । अनेनोच्यमानार्थस्य ऋगाद्या इत्यनेनैवोक्तत्वादित्याशङ्क्य ऋगाद्या इत्यनेनोक्तस्य सर्वस्याप्यर्थस्योपसंहारोऽनेन क्रियत इत्याह- केवलेति ।। अत्र केवलपदस्य नागममूलकप्रत्यक्षानुमाननिषेधकत्वम्, येन सदुक्तिभिरित्यस्य द्वितीयं व्याख्यानं विरुद्धं स्यादित्याशयवानाह- केवलग्रहणेनेति ।। आदिपदेन केवलानुमानादिग्रहणम् । एवशब्दोऽभक्त्यादेरेव व्यावर्तको न तु पूर्वोक्तसदायुक्तत्वादिव्यावर्तक इत्यभिप्रायेण भक्तपदमुपलक्षणत्वेनोक्तोपसंहारलाभाय व्याख्याति- भक्तैस्सदायुक्तैरित्यादिना । सम्बन्ध इति ।। नेयेति क्रिययेति शेष: । तमेव सम्बन्धं दर्शयति- एषेति ।। शुष्केणेति ।। निस्सारेणेत्यर्थ: । वेदाद्यानुकूल्यरहितेनेति यावत् ।। समानेऽपीति ।। दुरागमादिसाधारणेऽपीत्यर्थ: । असाधारण्यमेव दर्शयति- विशिष्टवस्त्विति ।। सर्वोत्तमवस्त्वित्यर्थ: । एवेति ।। अन्यथा तन्न स्यादिति भाव: । नन्वपौरुषेयत्वेनोत्तमत्वाच्छ्र2तय आदावुदाहर्तव्या: पुराणवाक्यं पश्चादुदाहर्तव्यम्, तत्कुतो व्यत्यासेनोदाहरणमित्यत आह- विवक्षितस्येति ।। पश्चादित्यत्र लिङ्गव्यत्ययेन पठितमित्यनुवर्तते । 
(पां.टि.) भारतादीनां पृथग् गृहीततया आद्यशब्दस्यासङ्कुचितार्थताया अनुपपन्नत्वात् सङ्कुचितार्थतामेव अङ्गीकृत्य अवच्छेदकानुक्तौ तदयोगात् तत्सङ्ग्राह्यतावच्छेदकधर्ममाह- ऋग्यजुरिति ।। चाथशब्दा: परस्परसमुच्चय इति ।। तथा च अथशब्दमात्रेण चशब्दमात्रेण वा समुच्चयसिद्धे: किम् उभयोपादानेनेति शङ्का निरस्ता भवति । समुच्चयमात्रसिद्धावपि एकैकेन परस्परसमुच्चयासिद्ध्या तदर्थत्वादिति भाव: । अत्र प्रमाणवाक्ये, सदागमैकविज्ञेयमित्याद्यपदे च आगमशब्द: पदसमूहमात्रपरो न तु निर्दोष: शब्द आगम इति लक्षणलक्षितपदसमूहपर: । अन्यथा निर्दोषत्वपरसत्पदानर्थक्यप्रसङ्गात् । दुरागमा इत्यत्र दु:शब्दस्य सदोषपरत्वेन विरोधश्च स्यादित्यवधेयम् । 
अखिलं भारतमिति तत्र विशेषणमनुपादाय, अखिलं पञ्चरात्रमित्यत्रैव विशेषणोपादाने किं प्रयोजनमित्यत (पां.टि.) आह- पञ्चरात्रेति ।। निरासार्थमिति ।। तत्प्रकारश्च `उत्पत्त्यसम्भवात्' इत्येतदधिकरणीयापव्याख्याननिरासपरानुव्याख्यानतत्सुधयो: स्पष्ट: । स्वरूपाभेदस्य बाधितत्वादाह- ऋगाद्यनुकूलमिति ।। तुशब्दो विशेषणार्थ इति ।। अत्र च विशेषो विशेषणमिति भावे ल्युट् । तेन विशेषत: सर्वांशेन ऋगादीनामनुकूलता इत्युक्तं भवति । ततश्च किञ्चिदंशेन अनुकूलानां दुरागमानां लौकिकवाक्यवत् सदागमत्वनिरासार्थं विशेषार्थकतुशब्दप्रयोग इति भाव: । ननु यद्युक्तविशेषणविशिष्टो नारायण: सर्ववेदार्थ: स्यात्, तर्हि तथा मीमांसकै: प्रतीयेत । तेषां वेदार्थविचारेऽभियोगयुक्तत्वात् । न च तैस्तथा प्रतीयते । अतो नासौ तदर्थ इत्याशङ्काया: कथं भक्तिमद्भिरित्यनेन परिहार इत्यत आह- यो हीति ।। अत्रैवं योजना । अपि- यद्यपि तद्वस्तु- विद्यमानम्, तथाऽपि यो यत्र वस्तुनि आदरवान् तस्यैव तद्वस्तु स्फुरति न तु अन्यस्येति । तथा च उक्तगुणविशिष्टस्यापि नारायणस्य वेदार्थत्वेऽपि मीमांसकानां तथा अप्रतीतेरादराभावेन उपपन्नत्वेन अन्यथासिद्धत्वात् न तया उक्तगुणविशिष्टस्य नारायणस्य वेदार्थत्वाभावसिद्धि: । न हि तथा विद्यमानत्वमात्रं तथा स्फुरणप्रयोजकम् । सर्वस्यापि स्फुरणप्रसङ्गात् । न च साक्षात्काररूपत्वात् स्फुरणस्येन्द्रियसंयोगसाध्यत्वात् कथं तदभावे तदापादनमिति वाच्यम् । तस्मिन् सत्यपि तत्राऽदररहितस्य अन्यत्राऽदरवतश्च तत्स्फुरणाननुभवात् । वीणारवाकर्णनादरवत: पुंस: श्रोत्रसम्बद्धभेरीरवस्फुरणादर्शनादिति भाव: । यो हि यत्राऽदरवान् तस्य तद्वस्तु विद्यमानं स्फुरति, अविद्यमानं न स्फुरति इति निषेधसमुच्चयार्थोऽपिशब्द इति केचित् । यो यत्राऽदरवान् तस्य तद्वस्तु विद्यमानं स्फुरतीत्यपि सम्भावितमिति सम्भावनार्थ: स इत्यन्ये । यो यत्रादरवान् तस्य तद्वस्तु अविद्यमानं यदा स्फुरति, तदा विद्यमानं स्फुरतीति किमु वक्तव्यमिति कैमुत्यार्थ: स इत्यपरे । तत्र स्पष्टमेव पूर्वोत्तरग्रन्थास्वारस्यम् । एवं कैमुत्याभिप्राये, अविद्यमानमपि स्फुरतीति वाचो विन्यासापाताच्च । 
प्रत्यक्षसहकृततर्कज्ञेयत्वशङ्कां वारयति- केवलो वेदाद्यानुकूल्यरहित इति ।। तर्कशब्देनेति ।। न च केवलतर्केणेति नञ्सहितेन तर्कशब्देनेत्यर्थ: ।। अथ वेति ।। तर्क्यतेऽनुमीयते अनेनेति, अनुमितिकरणमेव तर्कशब्देनोक्तमित्यर्थ: । तर्हि न च केवलतर्केणेत्यनेनैव अनुमानमात्रगम्यत्वनिषेधलाभात् न च केनचिदिति पुनस्तन्निषेधे पौनरुक्त्यमित्यत आह- अर्थापत्त्यादिव्यावृत्त्यर्थमिति ।। अर्थापत्त्यादेरपि अनुमानान्तर्भावात् न पृथक् तन्निषेधो युक्त इत्यत उक्तम्- सामान्येति ।। तत्र दृष्टान्तकथनम्- कुरुपाण्डववदिति ।। यथा `सन्तानबीजं कुरुपाण्डवानाम्' इत्यत्र सामान्यवाचिकुरुशब्दस्य तद्विशेषवाचिपाण्डवशब्दसमभिव्याहारेण तदतिरिक्तकुरुपरत्वादपौनरुक्त्यम्, तथा अनुमानमात्रवाचितर्कशब्दस्य तद्विशेषवाच्यर्थापत्त्यादिपरकिञ्चिच्छब्दसमभिव्याहृतस्य तदतिरिक्तानुमानपरत्वेन भिन्नभिन्नप्रकारकबोधजनकत्वेनापौनरुक्त्यमिति भाव: ।। केवलेति सर्वस्योपसंहार: इति ।। ततश्च न पौनरुक्त्यमिति भाव: । केवलपदस्य न आगममूलकप्रत्यक्षादिनिषेधकत्वम्, येन सदुक्तिभिरित्यस्य द्वितीयं व्याख्यानं विरुद्धं स्यात् इत्याशयेनाऽह- केवलग्रहणेनेति ।। एवग्रहणम् अभक्त्यादेरेव व्यावर्तकं न तु पूर्वोक्तसदायुक्तत्वादिनिषेधकम् इत्यभिप्रायेण भक्तपदमुपलक्षणत्वेन व्याख्याति- भक्तैरिति ।।
(व्या.टि.) आद्यपदसङ्ग्राह्योपाधिं दर्शयति- ऋग्यजु:सामाथर्वसञ्ज्ञका वेदा इति ।। नन्वथर्वणा प्रोक्तमित्यर्थे `तेन प्रोक्तम्' इत्यणि आथर्वणेति भाव्यम् । कथमाथर्वेति । न च `नस्तद्धिते' इति टिलोपेन इदं रूपमिति वाच्यम् । `अन्' इति सूत्रे अणि अन् प्रकृत्या स्यादिति प्रकृतिभावश्रवणेन टिलोपासम्भवादिति चेन्न । आथर्वणोपनिषदि `अथर्वाय ज्येष्ठपुत्राय प्राह' इति अकारान्तपदोक्तस्यैव `अथर्वणे यां प्रवदेत ब्रह्मा' इति नकारान्तेनानुवादेन, अकारान्तादणि आथर्वशब्दस्यापि साधुत्वात् । तथा च द्विरूप: प्रयोग: । `ऋग्वेदोऽथ यजुर्वेद: सामवेदो ह्यथर्वण:' इति । `ऋग्यजु:सामाथर्वाश्च' इति च । अथ वा अथर्वन्शब्द एवायं वेदवचन: । आथर्वणिक इति दाण्डिनायनसूत्रे निपातितस्य अथर्वणमधीते इति व्याख्यानात् । अस्मिन् पक्षे `नलोप: प्रातिपदिकान्तस्य' इति नलोपो वाच्य: । इति सञ्ज्ञा येषामिति बहुव्रीहि: । तत: `शेषाद्विभाषा' इति समासान्त: कप् । सञ्ज्ञिका इति पाठे तु नायं ठनन्त: । `अत:' इति सूत्रे तपरकरणात् । `व्रीह्यादिभ्यश्च' इति सूत्रेऽपि वार्तिके `शिखामालासञ्ज्ञादिभ्य इनि:़, `यवखलादिभ्यष्ठन्' इति शिखामालासञ्ज्ञादिभ्य इनिरेव इति नियमितत्वात् । अत इनिमेव विधाय सञ्ज्ञिन एव सञ्ज्ञिका इति स्वार्थे को बोध्य: ।। चाथशब्दा इति ।। चाश्च अथश्चेति चाथा:  ।  ते च ते शब्दाश्च इति विग्रह:  ।।  परस्परसमुच्चय इति  ।।  तेन  नान्यतमवैयर्थ्यमिति भाव: । एवकारौ विशेष्यविशेषणनञ्विभक्तिभि: सङ्गमय्य अन्ययोगायोगप्रतियोगिसामानाधिकरण्यस्वसमभिव्याहृतविभक्तिप्रकृत्यर्थेतरविभक्त्यर्थयोगरूपान्ययोगव्यवच्छेदकतया व्याचष्टे- एवशब्दयोस्त्विति ।। केचिदिति ।। रामानुजीया इत्यर्थ: । तन्निरासार्थमिति ।। `पञ्चरात्रस्य कृत्स्नस्य वक्ता नारायण: स्वयम्‍, `ज्ञानेष्वेतेषु राजेन्द्र सर्वेष्वेतद्विशिष्यते' इत्याप्ततमकृतत्वप्रमाणतमत्वयोरुक्ते: । `वासुदेवात् सङ्कर्षणो नाम जीवो जायते । सङ्कर्षणात् प्रद्युम्नसञ्ज्ञं मनो जायते' इत्यादिभागो `जीवाभिमानिशेषस्य नाम्ना सङ्कर्षणस्य तु । वासुदेवाज्जनि: प्रोक्ता' इत्यनुव्याख्यानदिशा व्याख्येय: । मूले गृहीतं मूलरामायणं तु `वेदे रामायणे चैव' इति भारते, `चरितं रघुनाथस्य शतकोटिप्रविस्तरम् । एकैकमक्षरं प्रोक्तं महापातकनाशनम् ।।' इति वाल्मीकिरामायणे च प्रसिद्धमिति नापलपनीयम् । पौरुषेयापौरुषेययोरभेदबाधाद् एतदात्मकमिति पदं व्याचष्टे- ऋगाद्यनुकूलमिति ।। अनेन एष आत्मा मूलं यस्येति वा, एतम् आतनोति विस्तारयति इति वा व्युत्पत्तिं सूचयति । `इतिहासपुराणाभ्यां वेदं समुपबृंहयेत्' इत्युक्ते: । अनुपूर्वाद्याते: ताच्छील्ये णिनिम्, `अतो युक्' इति युगं चोपेत्य अनुयायिपदं व्याचष्टे- अनुकूला इति ।। तान् शृङ्गग्रा(हकत)हिकया दर्शयति- मानवाद्या इति ।। `यद्वै किञ्चन मनुरवदत् तद्भेषजम्' इति वेदेनैव तदुक्तस्य सत्यत्वोक्तेरिति भाव: ।। विशेषार्थ इति ।। तेन सर्वांशेनानुयानस्य विवक्षितत्वात्, नैकदेशेनानुयायिनां सदागमत्वापत्ति: । विशेषणार्थ इति पाठेऽपि ल्युटो भावार्थत्वादयमेवार्थ: । अत एव तदन्य इति द्वेधा व्याचष्टे- विरुद्धा उदासीनाश्चेति ।। तामसा राजसाश्चेति भाव: । केचित्तु तदन्य इत्यत्र नञिति बभ्रमु: । 
उपसर्गाणां द्योतकमात्रत्वाद् युक्तैरभियुक्तैरित्यत्र तात्पर्यमाह- अभियोगयुक्तैरिति ।। अभिनिवेशयुक्तै(व्या.टि.)रित्यर्थ: ।। विचारेति ।। आपातत: स्फुरतोऽवाक्यार्थत्वात् । अन्यथा मीमांसावैयर्थ्यादिति भाव:। नन्वर्थप्रतिभासाप्रतिभासयो: सत्त्वासत्त्वे प्रयोजके, न त्वादरानादरौ, अनिच्छतोऽपि दुर्गन्धज्ञानदर्शनात् । दूष्यवाक्यार्थज्ञानदर्शनाच्च । तदनवबोधे तद्दूषणानुपपत्ते: । अतो न भक्ति: प्रयोजिकेत्यत आह- यो हीति । आदरवान् इति ।। अन्यत्रानादरवानित्यपि ग्राह्यम् । वर्तिष्यमाणैवकारविवरणानुरोधात् ।। तस्यैवेति ।। अत्राऽदरवतोऽन्यत्रानादरवत एवेत्यर्थ: । `यस्य देवे परा भक्ति:' इति श्रुत्या `जायेव पत्या' इति श्रुत्या चैतत् सिद्धम् ।। विद्यमानमपीति ।। अपिर्गर्हायाम्, `अपि: पदार्थसम्भावनान्ववसर्गगर्हासमुच्चयेषु' इति सूत्रात् । अर्थसत्त्वमात्रमप्रयोजकं सूक्ष्मपदार्थज्ञाने आदरादिकमपि प्रयोजकम् । वीणारवादावादरवत एव भेरीशब्दकाले क्रियमाणवीणारवश्रवणस्य, गहनवाक्यार्थज्ञानस्य च दर्शनात् । सूक्ष्मदुर्गन्धादेरज्ञानमेव । दूषणविवक्षाप्रयुक्तो दूष्यार्थविचारादरोऽस्त्येवेति न क्वापि व्यभिचार इत्यवधेयम् । 
केचित्तु, मीमांसका: वेदार्थभूतभगवज्ज्ञानशून्या:, अत्रानादरवत्त्वे सति अन्यत्राऽदरवत्त्वात् इत्यनुमानमभिमतमिति वदन्ति । तन्न । तर्हि मीमांसकै: किं न ज्ञायत इति ग्रन्थेन, विचारस्य कारणत्वे तत्सत्त्वेन मीमांसकानां ज्ञानाभाव: किंनिबन्धन:, अतो वेदार्थत्वमेव नास्तीति शङ्किते, आदररूपसहकार्यभावनिबन्धन इति वक्तुम् आदरस्यान्वयव्यतिरेकप्रदर्शकताया: श्लिष्टत्वेन तत्त्यागायोगात् । मीमांसके भगवज्ज्ञानस्यानाशङ्कितत्वेन तदभावसाधनेऽसङ्गतेश्च । तस्य सिद्धत्वेन सिद्धसाधनत्वाच्च । सामान्यव्याप्तिप्रदर्शनस्य वैशेषिकादौ विशेषव्याप्तिसम्भवेऽस्वरसत्वाच्च । व्यतिरेकव्याप्ते: पूर्वं प्रदर्शनस्यासुन्दरत्वाच्च । हेत्वभावपुरस्सरत्वस्यास्वरसतरत्वाच्च । यच्च `सम्प्रदायस्तु अपिशब्दो वाक्यार्थोपपादक इति प्रमेयसमुच्चये कैमुत्ये चेति' । तदपि न । पूर्वोत्तरग्रन्थासङ्गतत्वात् । वाक्यार्थोपपादकस्याप्यादरविषयत्वाच्च । स्पष्टत्वं विना कैमुत्यायोगेन स्पष्टत्वे आदरानपेक्षणापाताच्च ।। अन्यत्रेति ।। त्रैविद्यस्य फलवाक्यात् मुक्त्यप्रतीतेरित्यर्थ: । यथोक्तम् - 
़इष्टापूर्तं मन्यमाना वरिष्ठं नान्यच्छ्र2ेयो वेदयन्ते प्रमूढा:' इति ।
़त्रैविद्या मां सोमपा: पूतपापा यज्ञैरिष्द्वा स्वर्गतिं प्रार्थयन्ते' इति च ।
।। सुनिष्ठितैरिति ।। अभिव्यक्तस्वरूपभक्तिमद्भिरित्यर्थ: । `तदस्य सञ्जातं तारकादिभ्य इतच्' इति मत्वर्थीयोऽयं प्रत्यय इति भाव: । `कृद्वृत्तेस्तद्धितवृत्तिर्बलीयसी' इति न्यायात्, सु सम्यक् नितरां स्थितैरिति तु अनादरणीयम् । 
अत्रेदमवधेयम् । ज्ञेय एतैरिति सदागमकरणकज्ञानविषयत्वम् एतैरेवेति योजनेन तदनुपजीविकरणकप्रमाऽविषयत्वं चोक्तम् । एतदनुपजीविकरणकसामान्यप्रमयाऽपि विषयीकृतत्वेनोक्तविशेषणप्रकारकज्ञानविषयत्वं विवक्षणीयम् । तथाऽपि उक्तविशेषणातिरिक्तवेदोक्तधर्मप्रकारकज्ञाने सदागमैककरणकत्वनियमो न स्यात् । सदाऽभियोगाद्यपेक्षा च न स्यादिति न मन्तव्यम् । उक्तविशेषणे निर्दोषाशेषसद्गुणत्व एव वेदोक्तयावद्धर्माणा(व्या.टि.) मन्तर्भावात् । तत्र वेदोक्तयावद्धर्मप्रकारकज्ञानविषयत्वं ब्रह्माणमादाय; इतरानादाय तु यथायोग्यं यथाशक्ति । तत्र वैशेषिकादिभिरुक्तविशेषण: कथं न ज्ञायत इति चोद्यस्य सदायुक्तैरिति परिहार: । तस्यायं भाव: । वाक्यार्थबोधत्वावच्छिन्नं प्रति तदौपयिकोपक्रमाद्यनुसन्धानाभिनिवेशस्य हेतुतया सदागमकरणकबोधं प्रत्यपि तदौपयिकोपक्रमाद्यनुसन्धानाभिनिवेशस्य कारणतया वैशेषिकादीनां तदभावात् तैरुक्तविशेषणो न ज्ञायत इति । मीमांसकै: किं न ज्ञायत इत्यस्योत्तरं भक्तिमद्भिरिति । तस्यायं भाव: । झडिति दुर्विज्ञानवस्तुविषयकबोधत्वावच्छिन्नं प्रति समानविषयकादरत्वेनाऽदर:, अन्यविषयकादराभावत्वेनाभावश्च कारणम् । अन्यपदं च यद्विषयकादरस्य यद्बोधविरोधित्वं तत्परम् । तेन देवताद्वयादिविषयबोधस्य आदरेणैकदा जननेऽपि न दोष: । प्रकृते तु ब्रह्मणो दुर्विज्ञानवस्तुत्वेन तद्विषयकादरस्य तद्विरोधिकाम्यकर्मतत्फलादिविषयकादराभावस्य च आवश्यकस्याभावान्न मीमांसकानां ज्ञानप्रसक्तिरिति । बुभुत्सारूपादरजननोपयोगिन्यां कामुकभक्तौ सत्यामपि तैर्भगवान् कुतो न ज्ञायत इति मनसि कृतस्य चोद्यस्य सुनिष्ठितैरित्युत्तरम् । तस्येदमाकूतम् । स्वयोग्यधर्मप्रकारकवेदकरणकज्ञाने परा अनन्यसाधारणी या भक्तिस्तज्जन्यबुभुत्साविशेषरूपादर एव हेतु: । तत्र सुनिष्ठितैरितीदमेव वचनम् । `यस्य देवे परा भक्ति:' इति श्रुति:, 
़भक्त्या त्वनन्यया शक्य अहमेवंविधोऽर्जुन । 
ज्ञातुं द्रष्टुं च तत्त्वेन प्रवेष्टुं च परन्तप ।।' 
इति गीता च मानानि । परत्वं तारतम्यान्तर्गतत्वरूपमाहात्म्यज्ञानघटितत्वम् । अनन्यत्वं च मोक्षविरोध्युद्देश्यकत्वाभावादिरूपम् । एतादृशभक्तिश्च कामुकस्य नेति न तस्य तादृशज्ञानमिति ।। व्यावर्त्यान्तरमिति ।। अन्यत् एवकारव्यावर्त्यम् ।। इत्याहेति ।। व्याचष्ट इत्यर्थ: ।। तर्कशब्देनेति ।। गृहीतमिति शेष: ।। व्यावर्तितमिति ।। नञेति शेष: । नञ्शिरस्केन तर्कशब्देनेति तु चिन्त्यम् । व्यावर्तकताया नञ्धर्मत्वात् ।। तर्कशब्देनेति ।। तर्क्यतेऽनुमीयतेऽनेनेति करणव्युत्पत्त्या इत्यर्थ: ।। एतदिति ।। केनचिदित्येतदित्यर्थ: । भक्तैरेवेति वक्ष्यमाणैवकारव्यावर्त्यपरतया व्याचष्टे- यद्वेति ।। पुनरुक्तिं परिहरति- उपसंहार इति ।। निरास इति ।। तेन न वेदादेरपि तदुक्तोऽर्थोऽवधेय इति सूचितम् ।। सदागमेति ।। तस्यैव शब्दमुख्यार्थत्वान्मुख्यस्यैव ग्राह्यत्वादिति भाव: । भक्तैरिति विशेषणान्तरोपलक्षणमित्याह- सदायुक्तैरित्यादि ।। अण्डगोलभ्रान्तिं वारयति- पुराण इति ।। सर्वेऽपीति ।।
़ऋग्यजु:सामाथर्वाख्या मूलरामायणं तथा । 
भारतं पञ्चरात्रं च वेदा इत्येव शब्दिता: ।।' 
इत्युक्तेरिति भाव: । अथवा वेदपदस्य रूढिपूर्विका लक्षणा ।। अनुभवतीति ।। अनुपूर्वाद् भवते: कर्तरि क्विबिति भाव: । श्रुतौ सर्वानुभुवमिति वक्तव्ये सर्वानुभुमिति वचनम् `विप्रसम्भ्य:' इति बहुवचनमाद्यर्थ इति वा, मितद्‌रवादेराकृतिगणत्वाद्वा डुप्रत्ययान्तत्वेन समाधातव्यम् । `(भु)भूक् शुद्धिचिन्तनयो:, इति प्रकृत्यन्त(व्या.टि.) रत्वेऽपि एवमेवेति न कोऽपि दोष: । यद्यपि दं बृहन्तमित्येव तैत्तिरीयपाठ: । तथाऽपि `छन्दसि बहुलम्' इति वा `वर्णागमो वर्णविपर्ययश्च' इत्युक्तदिशा निरुक्तत्वेन वा तकारस्य दकारादेश इत्युपेत्य व्याकरोति- तमात्मानमिति ।। `यच्चाऽप्नोति यदादत्ते' इति निरुक्तेरित्यर्थ: । सम्यक् पर आयो लाभ इति व्युत्पत्तिमभिसन्धाय व्याख्याति- साम्परायो मोक्ष इति ।। `चर्मणि द्वीपिनं हन्ति' इतिवत् तादर्थ्ये सप्तमीत्याशयानो वक्ति- तदर्थमिति ।। ननु मूले तैत्तिरीयश्रुतिरित्यनुपपन्नम् । तित्तिरिणा प्रोक्तमित्यर्थे `तित्तिरिवरतन्तुखण्डिकोखाच्छण्' इति सूत्रेण छणि सत्यपि, `छन्दो ब्राह्मणानि च तद्विषयाणि' इति तस्याध्येतृवेदितृप्रत्ययविषयतानियमेन श्रुतेस्तैत्तिरीयत्वासम्भवादिति चेन्मैवम् । `तेन प्रोक्तम्' इत्यधिकृत्य `तित्तिरिवरतन्तुखण्डिकोखाच्छण्' इति छणि, `आयनेयीनीयिय: फढखछघां प्रत्ययादीनाम्' इति छस्य `ईय्' आदेशे, `छन्दो ब्राह्मणानि च तद्विषयाणि' इति अध्येतृवेदितृप्रत्ययविषयतानियमेन तित्तिरिणा प्रोक्तमधीयत इत्यर्थे `तदधीते तद्वेद' इत्यणि, तत: `प्रोक्ताल्लुक्' इति प्रोक्तप्रत्ययात् परस्याध्येतृवेदितृप्रत्ययस्य लुकि सति तैत्तिरीया इति भवति । ततस्तेषां श्रुतिरिति षष्ठीसमासेन निर्देशोपपत्तिरित्यभिप्रेत्य शेषमुपस्करोति- वक्तीति शेष इति ।।
नन्वेतस्य आत: स्मरणाद्यर्थत्वे न प्रकृतसङ्गति: । सन्ध्यभावप्रसङ्गश्च । एकाज्निपातत्वेन प्रगृह्यत्वात् । िङत्त्वे तु ईषदाद्यर्थायोगेन क्रियायोग एव वाच्य: । स च न सम्भवति । अपेन विरुद्धार्थत्वादित्यत आह- क्रमेणेति ।।  पर्यायेणेत्यर्थ: । पृथगन्वयं दर्शयति- आनेयेत्यादिना ।।  साधनबाधनाक्षम: शुष्कतर्क इति भाव: । यद्यप्यन्येनेति सदागमादिपरतया योजयितुं शक्यम् । तथाऽपि प्रोक्तेत्युक्त्या प्रवक्तुरपेक्षणाद् गुरुविशेषणपरतया व्याचष्टे- अन्येन भेदज्ञानिनेति ।। ज्ञेयेन ज्ञान्युपलक्षणमिति भाव: । अथ वा अन्यमाचष्ट इत्यन्यो भेदवादी, तेन गुरुणेत्यर्थ: । `प्रातिपदिकाद्धात्वर्थे बहुलमिष्ठवच्च' इति णिजन्तादच्प्रत्ययसम्भवात्  । यद्वा(नस्त)न् तद्वानिति वक्तव्ये यर्वाणस्तर्वाण इत्याचक्षाणेषु  तच्छब्दवद् गौणो वा । यथोक्तं शब्दकौस्तुभे `एवं श्रूयते यर्वाणस्तर्वाणो नाम ऋषयो बभूवु: प्रत्यक्षधर्माण: परावरज्ञा इति' इति । यथा वा `मां धाता' इत्युक्तस्य मान्धातृत्वं तथा भागवतोक्ते: । यथा वा स्वेत्युक्तवत्या वाच: स्वाहात्वम्  । यथोक्तं वेदे `स्वैवते वागित्यब्रवीत् सोऽजुहोत्स्वाहेति तत्स्वाहाकारस्य जन्म' इति । अकमिष्टेति भाषिणोऽकमिष्टत्ववच्च । उक्तं हि महाभाष्ये  `नाकमिष्ट सुखं यान्ति सुयुक्तैर्वडवारथै:  ।  अथ यत्काषि(चि)णो यान्ति ये चीकमनभाषिण:' इति । तथैव व्याकृतं कैयटेनापि । तथात्रापि । आख्यानं च ज्ञानपूर्वकम् । तच्च भक्त्याद्युपलक्षणमित्याह- भक्त्यादिमतेति ।। एवं श्रुतौ `अनन्यप्रोक्ते गतिरस्य नास्ति' इति प्राचीनानन्यशब्दोऽपि व्याख्यातव्य इति दिक् । प्रोक्तेति मतिविशेषणमनुपपन्नम् । तस्या: प्रवचनकर्मत्वाभावादित्यत आह- वेदप्रवचनेनोत्पादितेति ।। अनेन प्रोक्तेति हेतुहेतुमतोरभेदोपचारो वा । चन्दनं सुखम्, लाङ्गलं जीवनम्, आयुघृर्तम्, दधि त्रपुसं, प्रत्यक्षो ज्वर: इत्यादौ दृष्टे: । प्रोक्तमस्या अस्तीति मत्वर्थीयाच्प्रत्ययो वा, विभक्ता भ्रातर इतिवदिति भाव: । प्रेष्ठेत्यपि मतिविशेषणमिति भ्रान्तिं वारयति- सम्बुद्धिरिति ।। प्रियशब्दादिष्ठनि `प्रियस्थिर' इत्यादिना प्रियस्य (व्या.टि.) प्रादेशे रूपम् । प्रियतमेत्यर्थ इति भाव: । ननु मूले कठश्रुतिरिति निर्देशोऽयुक्त: । `गोत्रचरणाद्वुञ्' इति सूत्रे, कात्यायनवचनम् `चरणाद्धर्माम्नाययोरिति वक्तव्यम्' इति । चरणेति अध्यापकेषु अप्राचामाचार्याणां सञ्ज्ञा । तथा च कठस्याऽम्नाय इत्यर्थे वुञि काठकमिति भवतीति काठकश्रुतिरिति निर्देष्टव्यत्वादिति चेन्न । युक्तोऽयं निर्देश: । तथा हि । `छन्दोब्राह्मणानि च तद्विषयाणि' छन्दांसि ब्राह्मणानि च प्रोक्तप्रत्ययान्तानि तद्विषयाणि स्यु: । अध्येतृवेदितृप्रत्ययं विना न प्रयोज्यानीति नियमितत्वात् । कठेन प्रोक्तं छन्दोऽधीयत इत्यर्थे `काश्यपकौशिकाभ्यामृषिभ्यां णिनि:' इति णिनिप्रत्ययं प्रकृत्य `कलापिवैशम्पायनान्तेवासिभ्यश्च' इति सूत्रेण कठस्य वैशम्पायनान्तेवासित्वाण्णिनिप्रत्यये, ततोऽणि च सति, तस्य `प्रोक्ताल्लुक्' इति लुकि, प्रोक्तप्रत्ययस्य च `कठचरकाल्लुक्' इति लुकि सति कठा इत्येव भाव्यत्वेन तेषां श्रुतिरिति विग्रहे कठश्रुतिरित्येव साधुत्वात् । एवकारो भिन्नक्रम इत्युपेत्याऽह- वेदनकरणत्वादेवेति ।। वेदा इत्यस्येतिशब्देन कर्मत्वोक्तावपि विशेष्यकर्माध्याहारेण योजयति- एतान् वेदा इत्याहुरिति ।। अभियुक्ता इति शेष: । मूले इतिशब्दस्याध्याहार: । 
। इत्युपोद्घातप्रक्रिया ।
मूलम् - न चैतेषां वचनानामेवाप्रामाण्यम् ।
(त.मं.) अत्राऽहु: - ईश्वरादिविषयो वेदोऽप्रमाणम्; प्रमाणान्तरायोग्यार्थत्वात्, खपुष्पाद्यस्तित्वविषयवाक्यवत् । अथवा, आप्ताप्रणीतत्वात्, उन्मत्तवाक्यवत्, इत्यत आह - न चेति ।।
टीका - अत्राऽहु: । यदनृतं तदप्रमाणं दृष्टं यथोन्मत्तवाक्यम् । अनृतं च `पुत्रकाम: पुत्रेष्ट्या यजेत' इत्यादिवेदवाक्यम् । कृतायामपि इष्टौ पुत्रजन्मानुपलम्भात् । एवं `मृदब्रवीत्' इत्यादि, अनुमानविरुद्धत्वात् । स्वव्याहतं चाप्रमाणं दृष्टम् । स्वव्याहतं च `उदिते होतव्यम् अनुदिते होतव्यम्' इत्यादि । पुनरुक्तं चाप्रमाणम् । पुनरुक्तं च वेदवाक्यं, शाखान्तरोक्तस्य शाखान्तरेऽभिधानात् । एकस्यामपि शाखायां वाक्यावृत्तिदर्शनात् । `त्रि: प्रथमामन्वाह त्रिरुत्तमाम्' इति स्वयमेव विधानाच्च । निरर्थकं चाप्रमाणम् । निरर्थकं च `सृण्येव' इत्यादि । प्रमाणान्तरसिद्धार्थं च न प्रमाणम् । तथाविधं च `अग्निर्हिमस्य भेषजम्' इत्यादि वेदवाक्यम् । एवं पुराणेऽपि अनृतत्वादीनि ज्ञातव्यानि (द्रष्टव्यानि) । तद्दृष्टान्तेन अशेषस्यापि वेदादिभागस्याप्रामाण्यमनुमातव्यम् । किञ्च संवादरहितं विप्रलम्भकादिवाक्यमप्रमाणम् । तथाविधं च वेदादिकम् । एवञ्च वेदपुराणयोरप्रामाण्यात् तदन्तर्गतानामुदाहृतवाक्यानाम् अप्रामाण्यमेव । एतेषां वचनानामेव अप्रामाण्ये सति कथमेतद्बलात् विष्णोस्सदागमैकविज्ञेयत्वसिद्धि: । एवमेव वेदादिभि: निर्दोषत्वादिसिद्धिरपि परास्तेत्यत आह- न चैतेषामिति ।। चशब्दस्समुच्चये । एतच्छङ्कापरिहारसमुच्चितस्यैव उदाहृतप्रमाणस्य विवक्षितसाधकत्वात् । एवमुत्तरत्रापि बोद्धव्यम् ।
अयमभिप्राय: । किमिदमनृतत्वम् । अर्थशून्यत्वमिति चेत् । ननु एतदेवाप्रामाण्यमिति साध्याविशिष्टता स्यात् । प्रमाणान्तरविसंवादोऽनृतत्वमिति चेत् स किमापातत: सर्वथा वा । नाऽद्य: । तस्य सर्वत्र सम्भवेन अनैकान्त्यात् । द्वितीये सन्दिग्धासिद्धि:, किमत्र सर्वथा प्रमाणविसंवाद एव उत वैगुण्यादिनिमित्तं फलादर्शनादिकमिति सन्देहापरिहारात् । व्याघातेनापि किं द्वयोरप्रामाण्यं साध्यमुतान्यतरस्य । नाऽद्य: । अन्यतरप्रामाण्येऽपि व्याघातसम्भवेन सन्दिग्धकालातीतत्वस्य अनैकाान्तकत्वस्य च आपातात् । द्वितीये पक्षीकृतस्यैव प्रामाण्यसम्भवेन सान्दग्धबाधानिस्तारात् । किञ्च व्याघातोऽपि आपातत: सर्वथा वा । नाऽद्य: । अनैकान्त्यात् । द्वितीये सन्दिग्धासिद्धि:, किमत्र सर्वथा व्याघात एव उताधिकार्यादिभेदेन व्यवस्थेति सन्देहानिस्तारात् । पौनरुक्त्यं तु प्रमाणसम्प्लवे व्यभिचाराद् अप्रामाण्यसाधकं न भवति । वैयर्थ्यं कथञ्चित् साधयेत्, तदपि नास्ति, किमिदं पुनरुक्तमेव उताधिकविवक्षादिनाऽनुवादादिरूपमिति सन्दिग्धत्वात् । एतेन प्रमाणान्तरसिद्धार्थत्वमपि निरस्तम् । नैरर्थक्यमप्यापाततश्चेद् अनैकान्तिकम् । सर्वथा तु सन्दिग्धम्, किमत्र शक्तितात्पर्यापरिज्ञानादर्थाप्रतिपत्ति:, उत सर्वथा नैरर्थक्यादिति सन्देहात् । संवादराहित्यं च भागासिद्धम्, `अग्निर्हिमस्य' इत्यादेस्संवाददर्शनात् । किमयथार्थत्वादेवात्र संवादो नास्ति उत तस्यार्थस्य तदेकप्रमाणकत्वादित्यन्यथासिद्धिसन्देहाच्च न प्रमाण(नाप्रामाण्य)मिति ।
(र.टि.) ।। वाक्यावृत्तीति ।। `कुवित्सोमस्यापाम् इति' वाक्यावृत्तिदर्शनादित्यर्थ: । उदाहृतवाक्यावृत्तेरनुवादरूपत्वेनोपपत्तौ न पुनरुक्तिज्ञापकत्वमित्यत आह- त्रि: प्रथमामिति ।। तथा चानेन वेदेन पुनरुक्तिरस्तीत्युच्यत इति न आवृत्तेरर्थान्तरं कल्पनीयमिति भाव: ।। किञ्चेति ।। वेदार्थरूपस्येश्वरादे: प्रमाणान्तरावेद्यत्वस्योक्तत्वादिति भाव: ।। सन्दिग्धकालातीतत्वस्येति ।। आहितस्य साध्यसन्देहस्यानुमितिप्रतिबन्धकत्वात् प्रकृते त्वन्यथासिद्ध्या साध्यसन्देहस्याऽहितत्वात् ।। प्रमाणसम्प्लव इति ।। भिन्नवक्तृकशब्दरूपप्रमाणानेकसम्प्लव  इत्यर्थ:  ।।  न प्रमाणमितीति  ।।  संवादराहित्यमप्रामाण्ये प्रमाणं न भवतीत्यर्थ: ।

 