चतुर्विंशतिमारभ्य षोडशादा सुरा: स्मृता: ।
आष्टकादृषय: प्रोक्तास्तदूनाश्चक्रवर्तिन: ।।'
@
@
@
@
@
@
@
@
@
@
@
@
@
(रा.टि.) विमतं वाक्यमिति प्रागुक्तप्रयोगे बाधकतर्कमाशङ्कते- ननु नाध्येत्रिति ।। पश्यन्तीति ।। ध्यानेन विषयीकुर्वन्तीत्यर्थ: । `जन्मान्तरे श्रुतास्तास्तु' इति वक्ष्यमाणप्रमाणादुक्तम् ।। भवदङ्गीकारादिति ।। ततश्चेति ।। स्वयंदृष्टवेदस्य भवदङ्गीकारे सतीत्यर्थ: । तैदृर्ष्टस्य वेदत्वाभावापत्तेरित्यन्वय: । वक्ष्यमाणमूलगतपदस्य विग्रहमाह- स्वयमेवेति ।। एतज्जन्मन्यध्ययनेन विनैव सुप्तप्रतिबुद्धन्यायेन जन्मान्तराधीतोऽधुना ध्यानेन मनसा प्रतिभातो वेदो येषां वसिष्ठादीनां तैदृर्ष्टस्य मनसा प्रतिभातस्येत्यर्थ:। तच्छिष्यप्रशिष्यादिषूपदेशपरम्परया प्राप्तस्येति योज्यम् ।। परम्पराऽभावेनेति ।। वसिष्ठादौ स्वयम्प्रतिभातवेदे विच्छिन्नपरम्परत्वेनेत्यर्थ: । तेन हेतुना तत्प्रत्यक्षादिमूलकत्वानुमानसम्भवेनानुपलभ्यमानप्रत्यक्षादिमूलकत्वरूपवेदलक्षणाभावापत्तेरित्यर्थ: ।। अन्यथेति ।।  स्वयम्प्रतिभातवेदस्यानुपलभ्यमानप्रत्यक्षादिमूलकत्वरूपवेदत्वाङ्गीकारेऽस्मिन्विच्छिन्नपरम्परत्वादेतत्प्रत्यक्षादिमूलमित्युक्तहेतोरनैकान्त्यापत्तेरित्यर्थ: ।। अध्यापकेति ।। कस्मिंश्चिदविश्रान्ताध्ययनपरम्परत्वेन यत्प्रसिद्धमित्यर्थ: । तावतोक्तातिप्रसङ्गस्य समाधेरस्फुटत्वादाह- एतदुक्तमिति ।। कथं तर्हि विमतं वाक्यमेतत्प्रत्यक्षादिमूलमस्मिन्विच्छिन्नपरम्परत्वादिति हेतुरुक्त इत्यतस्तत्राप्ययमेवार्थो विवक्षित इत्याह- तदभावश्चेति ।। पूर्वतनमेवेदमध्यापयामीति प्रतिपत्त्यभावश्च हेतुत्वेनोपात्त इत्यन्वय: ।। नाप्यन्यतरेति ।। सिद्धान्तमत एव स्वयम्प्रतिभातवेदभावेन परमते तदभावेन तन्मते तत्रानैकान्त्याप्रसक्तेरन्यतरेत्युक्तम् । अस्मिन्विच्छिन्नपरम्परत्वादिति हेतो: प्रकारान्तरेणानैकान्त्याद्याशङ्कते- नन्वेवं तर्हीति ।। परम्पराशब्दस्य पूर्वतनमेवेदमध्यापयाम इत्यादिप्रतिपत्तिरूपत्व इत्यर्थ: ।। परम्पराऽभावस्येति ।। गूढकर्तरि विश्रान्तपरम्परत्वस्य हेतोरित्यर्थ: ।। सन्दिग्धानैकान्त्यमिति ।। वसिष्ठादेरसत्यवादित्वे तद्वाक्येऽवेदत्वहीने विवक्षितस्य विच्छिन्नपरम्परत्वस्य हेतोर्विपक्षे वसिष्ठादिस्वयम्प्रतिभातवाक्ये सत्त्वात्सत्यवादित्वेऽसत्त्वाद्विपक्षे हेतुसत्त्वासत्त्वसन्देहेन सन्दिग्धानैकान्त्यम् । पक्षे गूढकतृर्कवाक्ये च गूढकर्तुरसत्यवादित्वे हेतोस्सत्त्वमन्यथा त्वसत्त्वमिति पक्षे हेतुभावाभावसन्देहेन सन्दिग्धासिद्धिरित्यर्थ: ।। तदभावादिति ।। वेदद्रष्टृगुणाभावादित्यर्थ: ।। इति चार्थ इति ।। इतरस्य त्वित्यादिनोक्तोऽर्थ:। अनुक्तसमुच्चायकश्चशब्द इत्यर्थ: । 
ननूक्तपदस्य केषामिति षष्ठ्यन्तद्रष्टृपदसापेक्षस्य गुणपदेन कथं समास: । `समर्थ: पदविधि:' इति समर्थानामेव समासोक्ते: । पदान्तरसाकाङ्क्ष्स्य गुणपदेन सामर्थ्याभावादित्यत आह- उक्तशब्दस्येति ।। देवदत्तस्य गुरुकुलमित्यादाविव नित्यसापेक्षस्यापि समासाभ्युपगमाददोष इति भाव: । वेदद्रष्टॄणां परम्पराऽसम्मते: कथं तेषामुक्तगुणवत्त्वं वसिष्ठादीनामुच्यत इत्यतो योजनान्तरमाह- अथ वेति ।। यद्वा यथा न समासानुपपत्तिस्तथाऽऽह- अथ वेति ।। तथाऽभिमतानां वेदद्रष्टृतया सिद्धान्त्यभिमतानामित्यर्थ: । अस्मिन्पक्षे पुराणाद्युक्तगुणवत्त्वादित्यर्थ: । ननु के ते गुणा इति प्रश्नस्योक्ताश्च ब्रह्माण्ड इत्युत्तरं वाच्यम् । उक्तं चेति कथमित्यतो वा नात्र स्मृतौ गुणोक्तिरस्तीत्यतो वाऽह- एवंलक्षणका इति ।। उक्तमिति ।। अर्थादत्रेत्यत्राग्रे व्यक्तम् । विंशच्छब्दस्याप्रसिद्धेराह- विंशतीति ।। छान्दसोऽयं शब्द इति भाव: ।। द्वात्रिंशल्लक्षणानीति ।। तानि च सङ्ग्रहरामायणादौ (रा.टि.) व्यक्तानि । 
़द्वात्रिंशल्लक्षणै(स्सम्यग्युक्ता वायुत्व)र्युक्ता वायुत्वपदयोग्यका: । 
अष्टाविंशल्लक्षणास्तु गिरीशपदयोगिन: । 
चतुर्विंशतिमारभ्य षोडशादा सुरा: स्मृता: । 
आष्टकादृषयश्चोक्तास्तदूनाश्चक्रवर्तिन: ।' 
इति बृहद्भाष्योक्तस्मृतिस्तु स्फुटतरलक्षणाभिप्राया । सम्यगित्यस्यानुवृत्ते: । इयं तु स्मृति: स्फुटास्फुटलक्षणाभिप्राया । तपोनिष्ठदेवताविषया वा । वेदद्रष्टृऋषिमात्राभिप्राया वा । अतो न तद्विरोधोऽत्र शङ्क्य: । वेद इत्येवेत्यनुवाद: । प्राक्तन एवायमिति व्याख्या ।। दिव्यदृष्ट्येति ।। योगलब्धातिशयेन मनसेत्यर्थ: ।। स्त्रीणामपीति ।। शच्यादीनाम् `सपत्नाीं मे पराधम' इत्यादिवेदद्रष्टृत्वदर्शनादित्यर्थ: । नन्वत्र विंशल्लक्षणकदृष्टवाक्यस्य वेदत्वमेवोच्यते; न तु वेदद्रष्टार एतद्गुणका इति । तत्राऽह - अर्थादिति ।। अत्र वचने अनूनविंशल्लक्षणकदृष्टस्य वेदत्वोक्त्याऽर्थाद्वेदद्रष्टार एतद्गुणका इति सिद्ध्यतीति । यद्वा विंशदित्यादिस्मृत्युक्तेर्वेदापौरुषेयत्वसाधनरूपप्रकृतप्रमेये कथमुपयोग इत्यत आह- अर्थादिति ।। अयमर्थ: । अप्रमितकतृर्कत्वाद्वेदोऽपौरुषेय इति सिद्धान्तिप्रयोगे, लौकिकवाक्यवद्वाक्यत्वहेतुना वेदकर्तु: प्रमितत्वेन विशेषणासिद्धो हेतुरिति चोदिते, लौकिकवाक्येऽकतृर्कत्वप्रसिद्ध्यभावादस्तु पौरुषेयत्वं वेदे तु तत्प्रसिद्धिमत्त्वादस्त्वपौरुषेयत्वमिति सिद्धान्तिनोक्ते, गूढकतृर्के वाक्येऽप्रमितकतृर्कत्वहेतुरपौरुषेयत्वव्यभिचारीति पुनश्चोदिते, तन्निरासायाकतृर्कत्वप्रसिद्धिमत्त्वं नामाविच्छिन्नपरम्परत्वम् । तच्च गूढकतृर्के नास्तीति तेन हेतुना तत्सकतृर्कं वेदस्तु तादृशहेतुमत्त्वादकतृर्क इति सिद्धान्तिनोक्ते, तर्हि स्वयम्प्रतिभातवेदेऽविच्छिन्नपरम्परत्वाभावरूपो हेतुरपौरुषेयत्वव्यभिचारीत्येवं पुनश्चोदिते, तद्दोषपरिहारायाविच्छिन्नपरम्परत्वं नाम प्राक्तनमेवेदमध्यापयाम इत्यादिप्रतिपत्तिमत्त्वं, तच्चास्ति स्वयम्प्रतिभातवेदे, गूढकतृर्के तु नेति सिद्धान्तिनोक्ते, तर्हि स्वयम्प्रतिभातवेदे सन्दिग्धानैकान्तिक उक्तरूपो हेतुर्गूढकतृर्कवाक्ये सन्दिग्धासिद्धश्चेति परेण चोदिते, स्मृत्युक्तवेदद्रष्टृलक्षणयुक्तवसिष्ठादिदृष्टत्वात् स्वयम्प्रतिभातवेदे उक्तरूपहेतुनिश्चयसम्भवेन न सन्दिग्धानैकान्तिको हेतु: । गूढकतृर्के तल्लक्षणाभावेन तदभावनिश्चयसम्भवेन न सान्दग्धासिद्धोऽपीत्येतदर्था हि विंशदिति स्मृत्युक्ति: । स्नड्य  !्रद्धप्‍??ण्                                          ????ग्वनया स्मृत्या निरस्ते सति तेन हेतुना वेदापौरुषेयत्वं सिद्ध्यति । तदभावादेव लौकिकवाक्ये पौरुषेयत्वमिति वाक्यत्वहेतुरप्रयोजक इति न सिद्धान्तिहेतोर्विशेषणासिद्धिरित्येवं वेदापौरुषेयत्वरूपप्रकृतप्रमेयेऽर्थाद्धेतोरनैकान्त्यादिनिरासद्वारोपयोग इति । 
(श्री.टि.)शङ्कते- नाध्येत्रिति ।। मूलं योजयति- ततश्चेत्यादिना ।। दृष्टस्य वाक्यस्य ।। अन्यथेति ।। तस्यापि वेदलक्षणमङ्गीकृत्य वेदत्वाङ्गीकारे भवन्मतेऽनैकान्त्यप्रसङ्गात् । वैशेषिकादिभिर्वसिष्ठादीनां स्वयम्प्रतिभातवेदत्वानङ्गीकारात् । अत एव पूर्वं भवदङ्गीकारादित्युक्तम् । तथा च तत्र विच्छिन्नपरम्परत्वे सत्यप्यनुपलभ्यमान(श्री.टि.) प्रत्यक्षादिमूलकत्वादिरूपवेदलक्षणमङ्गीकृत्य   वेदत्वाङ्गीकारेण साध्याभावादिति भाव: । प्रतिपत्ति: प्रतीति: । गूढकतृर्कस्य वाक्यस्य ।। अत इति ।। परम्परासिद्धवेदवाक्यान्तरवत्प्राक्तनमेवैतदिति प्रतीतिविषयत्वेन अनुपलभ्यमानप्रत्यक्षादिमूलत्वरूपवेदलक्षणसद्भावादित्यर्थ: ।। नापीति ।। परम्परा नामेत्यादिना निरुक्तपरम्पराऽभावरूपहेतोरेवाभावादिति भाव: ।। तथेति ।। पूर्वतनमेवेदमधीमह इत्यादिरूपेण सत्यमेव वदन्तीति कुतो निश्चय इति सम्बन्ध: । तथा च सन्दिग्धानैकान्तिकमनेनोपपादितं भवतीति द्रष्टव्यम् । सन्दिग्धासिद्धिमुपपादयति- अयन्त्विति ।। 1अद्रष्टैव पूर्वतनमेवेत्यादिप्रतिपत्तिशून्य एव । तद्वत्त्वादिति । आगमोक्तवेदद्रष्टृगुणवत्त्वादित्यर्थ: ।। निश्चेतुं शक्यत इति ।। तथा च न सन्दिग्धानैकान्त्यमिति भाव: । चशब्दसमुच्चेयमाह- इतरस्य त्विति ।।  गूढकर्तुरित्यर्थ: ।  तदभावाद् आगमोक्तवेदद्रष्टृगुणवत्त्वाभावादित्यर्थ: ।। निश्चीयत इति ।। तथा च न सन्दिग्धासिद्धिरिति भाव: । ननूक्तपदस्य वेदद्रष्टृपदेन सापेक्षत्वात् कथं गुणपदेन समास: । `समर्थ: पदविधि:' इति समर्थस्य सुबन्तस्य समर्थेन सुबन्तेन समासोक्ते: । `सापेक्षमसमर्थवद्भवति' इति वचनात्, यद् यत्पदेन सापेक्षं तेनैव तस्य समासो भवितुं युक्त: । अन्येन समासे तद्, असमर्थमेवातो वेदद्रष्ट्र2ुक्तगुणवत्त्वादिति वक्तव्यम् । नतु वेदद्रष्टृणामुक्तगुणवत्त्वादिति तत्राऽह- उक्तशब्दस्येति ।। नित्यसापेक्षत्वादिति ।। उत्थिताकाङ्क्षवत्त्वादित्यर्थ: । सापेक्षमसमर्थवद्भवतीत्ययं नियमोऽनित्यसापेक्षविषय: । उत्थाप्याकाङ्क्षस्थलविषय इति यावत् । अस्य तु नित्यसापेक्षत्वादुत्थिताकाङ्क्षवत्त्वादिति यावत् । अन्यपदेन समासेऽपि पूर्वपदेनाऽकाङ्क्ष न विहन्यते । देवदत्तस्य गुरुकुलमितिवदित्यर्थ: । अत एवास्वरसादाह- अथवेति ।। ननु वेदद्रष्टॄणां तेषामित्यन्वये उक्तगुणवत्त्वादित्यनेनाऽगमोक्तयत्किञ्चिल्लक्षणवत्त्वमेव लभ्यते नतु वेदद्रष्टृलक्षणवत्त्वमतोऽसङ्गतमेतदित्यत आह- गुणशब्देनेति ।। तथाच वेदद्रष्टॄणां तेषाम् उक्तगुणवत्त्वाद् आगमोक्तवेदद्रष्टृलक्षणवत्त्वादित्यर्थो द्रष्टव्य: । नन्वेवमाकाङ्क्षयामुक्ताश्च ब्रह्माण्ड इति वक्तव्यम्, उक्तं चेति कथमुक्तमित्यत आह- एवंलक्षणका इति ।। इत्येतदिति ।। प्रमेयमित्यर्थ: । ननु `पङ्क्तिविंशतित्रिंशच्चत्वारिंशत्पञ्चाशत्षष्टिसप्तत्यशीतिनवतिशतम्' इति सूत्रे विंशतीति निपातनाद्विंशदिति कथमुक्तमित्यत आह- विंशतिशब्दपर्याय इति ।। पश्येदित्यनन्तरं स वेद इति शेष: । नन्वत्र पुंलिङ्गप्रयोगात् पुरुषाणामेव वेदद्रष्टृत्वं प्रतीयते नतु स्त्रीणाम् । तथात्वे शच्यादीनामपि `सपत्नाीं मे पराधम पतिं मे केवलं कुरु' इत्यादिवेददर्शनसद्भावेन तद्विरोधापत्तेरित्यत आह- अत्र लिङ्गमिति ।। अनूनस्तपस्वीत्यादिपुल्लिङ्गमित्यर्थ: । नन्वत्रैवंविधलक्षणवता पुरुषेण दृष्टवाक्यस्य वेदत्वमेव विधीयते न त्वेवंलक्षणका वेदस्य द्रष्टार इति । अत: कथं प्रकृतोपयोग इत्यत आह- अर्थादिति ।। अत्र वाक्ये । एतादृशलक्षणविशिष्टपुरुषदृष्टवाक्यस्य वेदत्वविधानेऽपि तद्द्रष्टार एतादृशलक्षणका इत्यर्थत: प्राप्तमेवेति प्रकृतोपयोग इति भाव: । नन्वत्र  विंशल्लक्षणतोऽनूनलक्षणवानिति  वसिष्ठादिवेदद्रष्टॄणां विंशल्लक्षणवत्त्वमुक्तम्  ।  तत्सिद्धान्तविरुद्धम् । तथाहि । बृहद्भाष्ये ब्रह्मणो द्वात्रिंशल्लक्षणोपेतत्वमुक्त्वा तत्त्वाभिमानिदेवा: (श्री.टि.) कियल्लक्षणवन्त इति शङ्कायां `षोडशादा सुरा: स्मृता:' इत्युक्तम् । षोडशाद् आ षोडशलक्षणपर्यन्तम् । यत्र षोडशलक्षणानि वर्तन्ते ते सुरा: प्रतिपत्तव्या इत्युक्तम् । अतो विंशल्लक्षणवत्त्वं देवानामप्यसम्भावितं, कथं वेदद्रष्टॄणां वसिष्ठादीनामुच्यत इति चेत् । अत्राऽहु: । षोडशलक्षणं द्वात्रिंशल्लक्षणान्तर्गतमित्यभिप्रेत्य बृहद्भाष्यं प्रवृत्तम् । विंशल्लक्षणत इति वाक्यन्तु तदितरवेदद्रष्टृलक्षणापेक्षया प्रवृत्तम् । वेदद्रष्टृलक्षणान्यपि द्वात्रिंशत्सङ्ख्याकान्येव सन्तीत्यविरोध इति । 
(पां.टि.) ।। अन्यथेति ।। स्वयम्प्रतिभातवेदैदृर्ष्टे वेदे वेदलक्षणसत्त्व इत्यर्थ: ।। अनैकान्त्येति ।। अन्यतरानैकान्त्येत्यर्थ: । तत्राविच्छिन्नपरम्परत्वहेतुसत्त्वेऽपि तत्प्रत्यक्षामूलकत्वादिति भाव: ।। सन्दिग्धानैकान्त्यमित्यादि ।। वसिष्ठादिदृष्टवेदे परम्पराऽभावहेतो: सन्दिग्धत्वात्सन्दिग्धानैकान्त्यम् । गूढकतृर्के वाक्ये तत्सन्देहात् सन्दिग्धासिद्धिर्वेत्यर्थ: । ननूक्तशब्दस्य आगमेष्वित्येतत्सापेक्षत्वात् `सापेक्षमसमर्थं भवति' इति न्यायेन, वृत्तावुपसर्जनपदेनाप्रधानस्य1 प्रधानार्थाभिधायिना भाव्यत्वेन, तस्य स्वविशेषणापेक्षायां च2 प्रधानत्वस्याऽवश्यकत्वादेकस्यैकदा प्रधानत्वैकार्थीभावयोरसम्भवेनासमर्थत्वान्न गुणशब्देनोक्तगुणवत्त्वादिति समास: सम्भवति । `समर्थ: पदविधि:' इति समासविधौ समर्थाधिकारेण निरपेक्षस्यैव तद्विधानादित्यत: पूर्वकायो नाभे:, देवदत्तस्य गुरुकुलम् इत्यादिसमासदर्शनेन नित्यसापेक्षस्य तत्सिद्ध्या पूर्वादिशब्दवत् सम्बन्धिशब्दत्वेन नित्यसापेक्षस्य उक्तशब्दस्य गुणशब्देन समासो युक्त इत्याह- उक्तेति ।। उक्तरीत्या योजनायां वेदद्रष्टॄणां तेषामित्यनयोर्भिन्नविषयत्वमाश्रयणीयं  भवतीत्यतो  विशेषणविशेष्यभावेन समानविषयत्वमाश्रित्यापि योजयति- अथवेति ।। यत्तु ततश्च न समासानुपपत्तिरिति भाववर्णनम् । तदसत् । उक्तशब्दस्य सापेक्षताया: सापेक्षस्यासमर्थतायाश्चानुपपादितत्वेनोक्तशब्दस्येत्येतद्ग्रन्थनिवर्त्यत्वदुत्थापितशङ्काया निर्दलत्वात् । पूर्वयोजनायामप्युक्तशब्दस्यान्यसापेक्षताया इह टीकायामनाश्रितत्वेन, आगमेष्वित्येतत्सापेक्षत्वेनैव तच्छङ्काया उत्थापनीयत्वेनैतद्योजनायामप्यागमशब्दसापेक्षत्वप्रयुक्ततत्समासानुपपत्तिशङ्कायास्तादवस्थ्याच्च । 
ननु  वेदद्रष्टॄणां  वसिष्ठादीनामुक्तगुणवत्त्वादिति  योजनायां  वसिष्ठादीनामागमोक्तगुणवत्त्वलाभ  एव स्यात् । न तु वेदद्रष्टृलक्षणवत्तालाभ इत्यतोऽत्र गुणशब्दस्य वेदद्रष्टृलक्षणपरत्वाद्युक्तस्तल्लाभ इत्याह- गुणशब्देन चेति ।। उक्तशब्दस्य गुणशब्देन सह कर्मधारये विशेष्यलिङ्गत्वेन पुंलिङ्गत्वबहुवचनयो: प्राप्त्या `उक्ताश्च' इति वक्तव्यम् । तत्कथं `उक्तं च' इति निर्देश इत्यत आह- एवमिति ।। ननु `पङ्क्तिविंशति' इति निपातनात् `विंशतिलक्षणत:' इति वक्तव्यम्, `विंशल्लक्षणत:' इति तु कथमित्यत आह- विंशतिशब्दपर्याय इति ।। लिङ्गाविवक्षायां निमित्तमाह- स्त्रीणामपीति ।। `सपत्नाीं मे पराधम' इत्यादाविति शेष: । ननु `विंशल्लक्षणतोऽनून:' इत्यत्रैवंविधपुरुषदृष्टवाक्यस्य वेदत्वस्यैव विधानेन वेदद्रष्टॄणामेते गुणा इत्यनुक्तत्वेन प्रकृते तद्वाक्योदाहरण(पां.टि.) मसङ्गतमित्याशङ्क्य एवंविधेन दृष्टस्य वेदत्वविधाने द्रष्टुस्तद्गुणवत्त्वस्यार्थत: सिद्धत्वान्नोक्तानुपपत्तिरित्याह- अर्थादिति ।।
(व्या.टि.) परम्पराऽभावेनोक्तवेदलक्षणाभावानुमानमतिप्रसङ्गेन दूषयितुमुपक्रमते- नाध्येत्रिति ।। अन्यथा स्वयम्प्रतिभातस्यापि वेदत्वे ।। अनैकान्त्येति ।। परम्पराऽभावस्य, वेदत्वाभावेनेति शेष: । अविच्छिन्नाध्ययनपरम्पराऽभावे नावेदत्वम्(प्राप्तम्) । यत: परम्परा नाम नाध्ययनाविच्छेद: । किं नाम अध्ययनाध्यापनविषये प्राक्तनत्वप्रतिपत्तिरित्याशयं स्फोरयति- एतदुक्तं भवतीत्यादिना ।। अवेदत्वेति ।। स्वयंप्रतिभातस्येति शेष: ।। अन्यतरेति ।। वैशेषिकै: स्वयम्प्रतिभातवेदानङ्गीकारादन्यतरेत्युक्तम् । ननु यद्यध्यापकानाम् अध्येतॄणां च प्राक्तनत्वप्रतिपत्ति: परम्पराशब्देन विवक्ष्यते तर्हि गूढकतृर्केऽसिद्धि: । प्राक्तनमेवैतन्मया दृष्टमिति गूढकतृर्कवचनेन तदीयप्रतिपत्त्यनुमानसम्भवादित्याशयेन शङ्कते- नन्विति ।। कुत इति ।। निर्णायकाभावादिति भाव:  ।।  सन्दिग्धानैकान्त्यं सन्दिग्धासिद्धिर्वेति  ।।  स्वयम्प्रतिभातवेदे परम्परासन्देहेन सन्दिग्धानैकान्त्यम् । गूढकतृर्के तत्सन्देहेन सन्दिग्धासिद्धिरित्यर्थ: । वसिष्ठादय: सत्यभाषिणो वेदद्रष्टृलक्षणलक्षितत्वात्, गूढ: कर्ता अनृतवादी तल्लक्षणशून्यत्वात्, इत्यनुमानद्वयमभिप्रेत्य व्याचष्टे - वेदद्रष्टॄणां ये गुणा इति ।। ननु उक्तशब्दस्य कुत्र केषामिति पदान्तरसापेक्षत्वेन `सापेक्षमसमर्थम्' इत्यसामर्थ्ये तस्य कथं गुणशब्देन समास:, तस्य `समर्थ: पदविधि:' इति समर्थाधिकारित्वादित्यत आह- उक्तशब्दस्येति ।। नित्यसापेक्षत्वादिति ।। देवदत्तस्य गुरुकुलमितिवत् सापेक्षत्वेऽपि ससम्बन्धिकशब्दत्वेनासामर्थ्यानापादकत्वादित्यर्थ: । पूर्वं वेदद्रष्टॄणामित्यस्य उक्तगुणशब्दान्वयमुपेत्य व्याख्यातम् । अधुना तेषामित्यस्य इदं विशेषणमित्युपेत्य व्याचष्टे- अथ वेति ।। तर्हि पुराणोक्तयत्किञ्चिच्छुभधर्मलाभ: स्यात्, न लक्षणलाभ इत्यत आह- गुणशब्देनेति ।। हेत्वसिद्धिमागमेन परिहर्तुमवतारयति- के त इति ।। मौलं नपुंसकं सङ्गमयति । एवंलक्षणका इति ।। एतद् वचनम्, उक्तमिति प्रकृत्यर्थपरामर्श: । ननु `पङ्क्तिविंशतित्रिंशत्' इति सूत्रे विंशतिशब्दनिपातनात् कथं विंशच्छब्दोऽत्र पठित इत्यत आह- पर्याय इति ।। छान्दसोऽयं तदर्थक इत्यर्थ: । विंशल्लक्षणत इति तसिरयं न तसिल् । `पूर्वसदृश' इति सूत्रेण ऊनशब्दयोगे तृतीयासमासविधानेन तदन्तर्विधिना तद्योगे तृतीयाया ज्ञापितत्वात् । विंशतिलक्षणैरित्यर्थ: । तद्वद्भिरिति वा । अनून इत्येतन्मत्वर्थीयाजन्तमुपेत्य व्याचष्टे- अनूनलक्षणवानिति ।।
ननु नेदं युक्तम् । बृहद्भाष्योदाहृतवचनविरोधात् । तथा हि । ऊनशब्दस्यात्यन्ताभावसमानाधिकरणोऽर्थ:। विंशल्लक्षणानां च विंशतित्वावच्छिन्नप्रतियोगिताकत्वसम्बन्धेन अत्यन्ताभावेऽन्वय: । नञश्चान्योऽर्थ: । तथाच विंशतित्वावच्छिन्नाभावसमानाधिकरणभिन्नलक्षणकत्वमर्थ: । तथा चैकोनविंशतिलक्षणवत्स्वपि विंशतित्वरूपव्यासज्यवृत्तिधर्मावच्छिन्नाभावोऽस्त्येवेति विंशत्यादिलक्षणवत्स्वेव विंशल्लक्षणतोऽनूनलक्षणकत्वं वाच्यम् । न च वेदद्रष्टॄणामृषीणां विंशत्यादिलक्षणवत्त्वं युक्तम् । 
(व्या.टि.)	़द्वात्रिंशल्लक्षणैर्युक्ता वायुत्वपदयोगिन: । 
अष्टाविंशल्लक्षणास्तु गिरीशपदयोगिन: ।। 
चतुर्विंशतिमारभ्य षोडशादा सुरा: स्मृता: । 
आष्टकादृषय: प्रोक्तास्तदूनाश्चक्रवर्तिन: ।।' 
इति प्रमाणे अभिविध्यर्थकेन मर्यादार्थकेन वा आङा देवानां चतुर्विंशतिमारभ्य षोडशान्तलक्षणवत्त्वं सप्तदशान्तलक्षणवत्त्वं वा उक्त्वा ऋषीणां पञ्चदशं षोडशं वाऽऽरभ्याष्टकान्तलक्षणवत्त्वस्योक्तेरिति चेन्न । ऋषिसामान्यस्य षोडशं पञ्चदशं वाऽऽरभ्य अष्टकावधिकलक्षणवत्त्वेऽप्युत्तमर्षीणां वसिष्ठभृगुनारदादीनां विंशत्यादिलक्षणवत्त्वसम्भवात् । वसिष्ठादीनां `मित्रतन्मध्ये ब्रह्मपुत्रका:' इत्यनुव्याख्याने मित्रनाम्न: सूर्यादुत्तमत्वस्य अग्नेरधमत्वस्योक्ते: । भृगोस्तु  `भृगुरग्निसम:'  इत्यग्निसमत्वस्य,  नारदस्य `वरुणाग्न्यन्तरा तत्र नारद:' इत्यग्नेरुत्तमत्वस्य चोक्ते: । वस्तुतस्तु चतुर्विंशतिमारभ्य इत्यस्यैवानुवृत्तिसम्भवे आष्टकादित्यत्र षोडशमारभ्येत्यादे: कल्पने मानाभावेन वेदद्रष्टृणामृषीणां विंशत्यादिलक्षणवत्त्वे वचनविरोधप्रसक्तिरेव नास्ति । `अर्वाक्तु द्वादशावृत्तेरधीत्याप्यृषिरेव स:' इति वेदद्रष्टृत्वरहितस्याप्यृषित्वोक्त्या वेदद्रष्टृत्वस्य ऋषित्वव्यापकत्वाभावेन एकोनविंशत्यादिलक्षणवतामृषीणां वेदद्रष्टृत्वानङ्गीकारेऽपि न दोष: । यद्वा बृहद्भाष्योदाहृता स्मृति: सम्यगित्यनुवृत्ते: स्फुटतरलक्षणाभिप्राया । इयं तु स्फुटास्फुटसाधारणाभिप्राया । एवं च स्फुटतराष्टकादिलक्षणवतामपि वेदद्रष्टृऋषीणामस्फुटतया विंशतिलक्षणवत्त्वमस्त्येवेति न विरोधगन्ध: । अथ वा विंशल्लक्षणानामूनशब्दार्थात्यन्ताभावे तत्तद्व्यक्तित्वावच्छिन्नप्रतियोगिताकत्वसम्बन्धेनान्वय: । तथा च विंशल्लक्षणाभावकूटासमानाधिकरणलक्षणवत्त्वस्य त्रयोदशादिलक्षणवत्स्वपि सत्त्वेन न विरोधवार्ता । एकोनविंशत्यभावादिकूटसत्त्वेऽपि तत्र विंशत्यभावकूटाभावात् । केचित्तु तपोनिष्ठदेवतापरेयं स्मृतिरित्याहु:। तत्र तेषां वसिष्ठादीनामित्यादिपूर्वटीकोक्ति: कथमिति चिन्त्यम् । अपरे तु बृहद्भाष्योक्तद्वात्रिंशल्लक्षणातिरिक्तानि वेदद्रष्टृद्वात्रिंशल्लक्षणानीति न विरोध इत्याहु: । तदनाकरत्वादश्रद्धेयम् । अधिकन्तु गुरुप्रभायाम् । 
।। वेद इत्येवेति ।। वेदत्वप्रकारेणैवेत्यर्थ: । वेदत्वं निरुच्य व्याचष्टे- प्राक्तन एवेति ।। एतेन वेद इत्येवेत्ययुक्तम् । `संशयार्थं गुरोर्वच: सुपर्णादे:' इत्यृग्भाष्ये सुपर्णादेरपि स्वदृष्टे वेदो वाऽन्यो वेति  संशयनिवृत्तये  गुरूपदेशविधानेन  वसिष्ठादीनां  संशयस्य  कैमुतिकन्यायसिद्धत्वादिति  शङ्का निरस्ता । वसिष्ठादीनामनुपलभ्यमानमूलत्वरूपस्य, अन्यस्य वा वेदत्वस्यानिश्चयेऽपि प्राक्तनत्वप्रकारकनिश्चयसम्भवात् । अधिकं तु गुर्व्यां प्रभायाम् । ज्ञानदर्शनादित्येतत् पुनरुक्तभिया व्याचष्टे- दिव्यदृष्ट्येति ।। लिङ्गमिति ।। `स्वर्गकामो यजेत' इतिवदिति भाव: । `सपत्नाीं मे पराधम' इत्यादौ शच्यादीनामधिकारदर्शनादिति भाव: । ननु नास्य प्रकृतोपयोगो दृश्यते । वसिष्ठादीनामुक्तलक्षणवत्त्वस्य प्रकृतत्वात्  ।  तस्य चात्रानुक्तेरित्यत आह- अर्थादिति ।। आक्षेपात् । आक्षेपस्तु एवंलक्षणको यं पश्येत् स वेद इत्यनुवादेन वेदद्रष्टॄणां लक्षणवत्त्वसिद्धि: । सिद्धस्यैवानुवादादिति (व्या.टि.) ज्ञेयम्  ।  अथ वा पुराणे वसिष्ठादीनामप्रकृतत्वात् कथमस्य प्रकृतोपयोग इत्यत आह- अर्थादिति ।। अन्यथाऽनुपपत्तेरित्यर्थ: । वेदद्रष्टृत्वेन वसिष्ठादीनां प्रसिद्धत्वात् प्रसिद्धार्थपरित्यागेनाप्रसिद्धार्थकल्पनानुपत्तेरित्यर्थ: । 
टीका - अथवा तस्याकतृर्कत्वेत्यनेन वेदत्वाभावो वाक्यत्वानुमानस्योपाधिरुच्यते । अत्र किमिदं वेदत्वं यदभाव उपाधित्वेनाभिप्रेयते, न तावद्वाक्यत्वादृष्टविषयवाक्यत्वादृष्टविषयप्रमाणवाक्यत्वानामन्यतमम्‌ । तदभावस्य साध्याव्यापकत्वात् । नाप्यपौरुषेयत्वम् । तदभावस्यैव साध्यत्वात् । नापि वैदिकशब्दलक्षणोपेतत्वम् । तदभावस्य भारतादिषु साध्याव्यापकत्वात् । यथोक्तम्- 
़विशुद्धत्वप्रसन्नत्वाक्ल्ष्टित्वश्राव्यतादय:  ।  
वेदधर्मा हि दृश्यन्ते व्यासादिवचनेष्वपि ।।' इति । 
अध्ययननियमविशेषास्तु शाखाभेदेनाव्यवस्थिता नोपसङ्ग्रहीतुं शक्यन्ते । नियमसामान्यं तु भारतादावप्यस्तीति तदभावोऽपि साध्याव्यापक एव  । नापि नियतक्रमवत्त्वम् । तस्यापि भारतादौ सद्भावात् । क्रमव्यत्यासे वेदत्वाभाववद् भारतत्वाभावात् । नापि वेदव्यवहारगोचरत्वम् । इतिहासपुराणादिष्वपि तद्भावात् । नापि मुख्यतस्तद्गोचरत्वम् । तदभावस्य पक्षेतरत्वात् । प्रतिपक्षपर्यवसाने चासाधारणत्वादित्याशङ्क्य, अवेदत्वादिति वक्तव्ये तन्निर्वचनार्थम् `अकतृर्कत्वप्रसिद्धिरहितत्वात्' इत्युक्तम् । अकतृर्कत्वप्रसिद्धिमत्त्वं वेदत्वं तद्रहितत्वादेव तस्य लौकिकवाक्यस्य सकतृर्कत्वं नतु वाक्यत्वप्रयुक्तमित्यर्थ: । नन्वेतल्लक्षणं गूढकतृर्केऽपि वाक्येऽस्तीति तस्यापि वेदत्वं प्राप्तम् । तथाच तदभावस्य साध्याव्यापकत्वमित्यत आह- नच केनचिदिति ।। अकतृर्कत्वप्रसिद्धिमत्त्वं नाम अनुपलभ्यमानोचितकारणत्वम् । वाक्यस्योचितं कारणं प्रत्यक्षादिकं विप्रलम्भादिकं वा । तच्च गूढकतृर्के परम्पराऽभावेनानुमानेनोपलभ्यत एवेति कथं तस्य वेदत्वप्राप्तिरित्यर्थ:। 
एतेनैतदपि निरस्तम् । वेदस्य सकतृर्कत्वनिरासात्प्रागकतृर्कत्वप्रसिद्धिमत्त्वस्याभावात् साधनव्यापकत्वमिति । अकतृर्कत्वप्रसिद्धिमत्त्वस्यानुपलभ्यमानप्रत्यक्षादिमूलतया व्याख्यातत्वात् । तस्याश्चेश्वरकतृर्कत्ववादिभिरप्यङ्गीकृतत्वात् । `न च स्वयम्प्रतिभात'  इत्यादिकं  तु परम्पराऽभावस्य हेतोर्व्यभिचारपरिहारार्थत्वेन पूर्ववद्व्याख्येयमिति । तर्कपराहतं च वाक्यत्वानुमानम् । पूर्वोक्तकल्पनागौरवप्रसङ्गादित्युक्तप्रायमेव । तथा वक्ष्यमाणश्रुतिपुराणादिविरुद्धं च । 
एतेन वेदा: सर्वज्ञप्रणीता वेदत्वाद् व्यतिरेकेण लौकिकवाक्यवदित्यपास्तम् । विपक्षे बाधकाभावेनाप्रयोजकत्वात् । किञ्च वेदस्य सर्वज्ञप्रणीतत्वनिश्चये सति प्रामाण्यनिश्चय: । तन्निश्चये च सर्वज्ञत्वनिश्चय: । ततश्च विशेषणप्रसिद्ध्याऽनुमानप्रवृत्तौ वेदप्रामाण्यनिश्चय इति चक्रकप्रसङ्ग:। प्रकारान्तरेण सर्वज्ञत्वसिद्धेर्निरस्तत्वात् । प्रमाणान्तराणि तु तत्र तत्र निरसिष्यन्त इति ।
(र.टि.) ।। नोपसङ्ग्रहीतुं शक्यन्त इति ।। तथा च प्रतिपक्षपर्यवसाने हेतोर्भागासिद्धि: स्यादिति भाव: । तदभावस्य पक्षेतरत्वादिति ।। वेद: सकतृर्क इत्यनुमाने मुख्यतो वेदव्यवहारगोचरत्वस्यैव पक्षतावच्छेदकत्वात् तदभावस्य  पर्वतत्वाभाववत्पक्षेतरत्वपर्यवसन्नत्वादित्यर्थ: ।। प्रत्यक्षादिमूलतयेति ।। प्रत्यक्षादिमूलरूपत्वेनेत्यर्थ: । 
(रा.टि.) एवं `न च लौकिकवाक्यवत्' इत्यादिकमप्रमितकतृर्कत्वहेतोर्विशेषणासिद्धिनिरासाय वाक्यत्वहेतुर्विपक्षे बाधकाभावेनाप्रयोजक इत्युक्तिपरतया व्याख्याय, अधुना प्राचीनटीकारीत्या वाक्यत्वहेतो: सोपाधिकत्वोक्तिपरतया व्याचष्टे- अथ वेति ।। उक्तं हि पदम्नाभतीर्थीये `अकतृर्कत्वप्रसिद्धिरहितत्वेन सोपाधिकत्वाद्वाक्यत्वहेतो:' इति । यद्वा यथा न समासानुपपत्तिस्तथाऽह- अथ वेति ।। तस्य वेदत्वाभावादित्येव कुतो नोक्तमित्यत: साध्यव्यापकत्वार्थमिति भावेनोपोद्घातमाह- किमिदमिति ।। तदभावस्येति ।। उपाधित्वेनाभिमताऽद्यद्वयाभावस्य पौरुषेये बौद्धादिवाक्येऽन्त्याभावस्य भारतादाविति भाव: ।। साध्यत्वादिति ।। तथा च साध्यस्यैवोपाधित्वेन साध्याव्यापकत्वमेवेति भाव: । कानि च वेदसम्बन्धिलक्षणानि । कथं च भारतादौ पौरुषेये तदभावरूपोपाध्यभाव इत्यत आह- यथोक्तमिति ।। नियमसामान्यं त्विति ।। प्रदोषानध्यायादावनध्ययनादिरूपमित्यर्थ: ।। इतिहासपुराणादिष्विति ।। `इतिहासपुराण: पञ्चमो वेदानां वेद:' इति वचनादिति भाव: ।। असाधारणत्वादिति ।। उपाध्यभावस्य वेदत्वस्य पक्षमात्रवृत्तितयाऽसाधारणानैकान्त्यादित्यर्थ: । तस्येत्यादिमूलवाक्यार्थमाह- तद्रहितत्वादेवेति ।। साध्याव्यापकत्वमिति ।। गूढकतृर्कवाक्ये पौरुषेयत्वे सत्यप्युक्तरूपवेदत्वस्यैव सत्त्वेन तदभावरूपोपाधेरभावादिति भाव: । परम्पराभावादिति मूलवाक्यार्थं परिष्कारपूर्वकमाह- अकतृर्कत्वप्रसिद्धिमत्त्वं नामेत्यादिना । परम्पराभावेनेति ।। तस्मिन्विच्छिन्नपरम्परत्वेनेत्यर्थ: ।। साधनव्यापकत्वमिति ।। अकतृर्कत्वप्रसिद्धिमत्त्वाभावरूपोपाधेरिति योज्यम् । साधनवति पक्षे सत्त्वादिति भाव: । 
एतेनेत्युक्तं व्यनक्ति- अकतृर्कत्वेति ।। अङ्गीकृतत्वादिति ।। अनुपलभ्यमानप्रत्यक्षादिमूलतयेत्यत्र तर्कताण्डवरीत्या प्रत्यक्षादिपदं प्रत्यक्षादिकरणपरं वा प्रत्यक्षादिप्रमापरं वा ध्येयम् । न्यायमते ईश्वरप्रत्यक्षज्ञानमूलकत्वेऽपि वेदस्य, ईश्वरज्ञानं प्रमाऽप्रमाबहिर्भूतमित्यङ्गीकारादुक्तरूपाया अनुपलभ्यमानप्रत्यक्षादिमूलताया ईश्वरवादिभिरङ्गीकृतत्वादित्यर्थ: । तदभावरूपोपाधिश्च न पक्षेऽस्तीति न साधनव्यापक इति भाव: ।। इत्यादिक(रा.टि.) मिति ।। इत्यादिवाक्यत्रयं पुराणवाक्यं च विच्छिन्नपरम्परत्वहेतो: स्वयंदृष्टवेदेऽनुपलभ्यमानप्रत्यक्षादिमूलताऽभावरूपसाध्यव्यभिचारपरिहारार्थत्वेन पूर्ववद्व्याख्येयमित्यर्थ: । गूढकतृर्कवाक्ये परम्पराऽभावात् तत्प्रत्यक्षादिमूलमित्युक्ते तर्हि स्वयम्प्रतिभातवेदेऽनैकान्तिको हेतुरित्युक्ते प्राक्तनमेवेदमध्यापयाम इत्यादिप्रतिपत्त्यभावो विच्छिन्नपरम्परत्वं नाम, तच्च नास्ति स्वयम्प्रतिभातवेदे । अतो न व्यभिचार इति परम्परासिद्धेति वाक्येनोक्तौ सन्दिग्धानैकान्तिको वा गूढकतृर्कवाक्ये सन्दिग्धासिद्धो वेति चोदिते वेदद्रष्टृलक्षणवद्वसिष्ठादिपुरुषदृष्टवेदे तद्विलक्षणत्वेन हेतुसद्भावनिश्चयस्य, गूढकर्तुस्तल्लक्षणाभावेन तद्वाक्ये हेत्वभावनिश्चयस्य च सम्भवेन नासिद्धिशङ्का, नापि व्यभिचारशङ्केति वेदद्रष्टॄणामिति वाक्येनोक्ते, कानि वेदद्रष्टृलक्षणानीत्यत: पुराणवाक्यमित्येवं व्याख्येयमिति भाव: ।। पूर्वोक्तेति ।। वेदस्य पौरुषेयत्वेऽन्यत्रादृष्टस्येत्यादिवाक्येनोक्तेत्यर्थ: । वक्ष्यमाणश्रुतीति ।। `वाचा विरूप नित्यया' इत्यादिश्रुतिपुराणप्रत्यभिज्ञानयुक्तिविरुद्धमित्यर्थ: ।। सर्वज्ञत्वनिश्चय इति ।। वेदेनेति योज्यम् ।। विशेषणेति ।। सर्वज्ञप्रणीतत्वरूपविशेषणेत्यर्थ: ।। निरस्तत्वादिति  ।।  अन्यत्रादृष्टस्येत्यादिवाक्यव्याख्यानावसर इति भाव: । ननु प्रामाण्यस्याऽप्तोक्तत्वगुणजन्यत्वान्यथाऽनुपपत्तिवेदगतास्मच्छब्दोत्तमपुरुष `छन्दांसि जज्ञिरे' इत्यादिश्रुतिस्मृतिरूपप्रमाणबलाद्वेदस्य कर्ताऽभ्युपेय इत्यत आह- प्रमाणान्तराणीति ।। `प्रामाण्यं च स्वत एव' इत्यत्र पुराणवाक्यव्याख्यावसरे च तत्र तत्रेत्यर्थ: । 
(श्री.टि.) ।। तदभावस्येति ।। वाक्यत्वादृष्टविषयवाक्यत्वाभावयोर्बौद्धादिवाक्येषु, अदृष्टविषयकप्रमाणवाक्यत्वाभावस्य मन्वादिवाक्येषु साध्याव्यापकत्वादित्यर्थ: ।। तदभावस्यैवेति ।। अपौरुषेयत्वं वेदत्वं तदभाव: पौरुषेयत्वम्  ।  तदेव च सकतृर्कत्वरूपं साध्यम् । अतो न स्वस्मिन्स्वयमुपाधिरित्यर्थ: । ननु वैदिकशब्दलक्षणानि कानि यदुपेतत्वं भारतपञ्चरात्रादिषु तिष्ठतीत्यत आह- यथोक्तमिति ।। नन्वध्ययननियमविशेषवत्त्वमेव वेदत्वमस्त्वित्यत आह- अध्ययननियमविशेषा इति ।। `सामगो वटुर्मुण्डी अधीयीत अन्यग: शिखी' इत्यादय इत्यर्थ: ।। नोपसङ्ग्रहीतुमिति ।। अवच्छेदकधर्मेण क्रोडीकर्तुमित्यर्थ: । तथा च वेद: सकतृर्को न भवति अध्ययननियमविशेषवत्त्वादिति प्रतिपक्षपर्यवसाने हेतोर्भागासिद्धि: स्यादिति भाव: ।। नियमसामान्यमिति ।। प्राङ्मुखत्वादिरूपनियमसामान्यवत्त्वं वेदत्वमित्यर्थ: । भारतादाविति ।। उत्पत्त्यनन्तरं विनाशशून्ये भारतेऽपि नियतक्रमस्य सद्भावादित्यर्थ: ।। क्रमव्यत्यास इति ।। यथा क्रमव्यत्यासेऽयं वेद एव न भवतीत्युच्यते तथाऽस्मिन् कल्पे भारतेऽपि दैवात्क्रमव्यत्यासे भारतमेव न भवतीत्युच्यते महद्भिरित्यर्थ: ।। तद्भावादिति ।। `इतिहासपुराण: पञ्चमो वेदानां वेद:' इति श्रुतेरिति भाव: ।। मुख्यत इति ।। इतिहासपुराणादौ न मुख्यतो वेदव्यवहारविषयत्वं तत्र तद्व्यवहारस्यामुख्यत्वादिति भाव: ।। तदभावस्य पक्षेतरत्वादिति ।। वेद: सकतृर्क इत्यनुमाने मुख्यतो वेदव्यवहारगोचरत्वस्यैव पक्षतावच्छेदकत्वात् तदभावस्य पर्वतत्वाभाववत्पक्षेतरत्वपर्यवसन्नत्वादित्यर्थ: । तथा च सर्वानुमानोच्छेद: स्यादिति भाव: ।। असाधारणत्वादिति ।। वेद: सकतृर्को न भवति वेदत्वादिति सत्प्रतिपक्षोन्नयने गगनादवसाधारण्यमित्यर्थ: ।
(श्री.टि.) ।। इत्युक्तमिति ।। नन्वकतृर्कत्वप्रसिद्धिराहित्योपाधेरपि प्रतिपक्षे पर्यवसानेऽसाधारण्याभावेऽपि पक्षेतरत्वमत्रापि समानमेवेति चेन्न । इष्टापत्ते: । अनुकूलतर्कसद्भावदशायामेव हि पक्षेतरत्वस्य नोपाधित्वं, पक्ष एव साध्यव्यापकताभङ्गात् । `अनुकूलेन तर्केण' इत्याद्युक्ते: । अनुकूलतर्काभावे तु तस्योपाधित्वमिष्टमेव, पक्षे साध्यव्यापकताभङ्गाभावात् । यथाऽऽहु: `तदभावे तस्येष्टत्वात्' इति । प्रकृते च वाक्यत्वानुमानेऽनुकूलतर्काभावात्  पक्षेतरत्वभूतस्याप्यकतृर्कत्वप्रसिद्धिराहित्यस्योपाधित्वं युक्तमेव  ।  नन्वत्रापि  सकतृर्कत्वाभावे वाक्यत्वं न स्यात् । वाक्यत्वापौरुषेयत्वयोरेकत्र समावेशस्य घटत्वनीरूपत्वयोरिव विरुद्धत्वात् । सकतृर्कत्वाभावे प्रामाण्यं न स्यात् । तस्याऽप्तोक्तत्वरूपगुणजन्यत्वादिति वाऽनुकूलतर्कोऽस्तीति चेन्न । उक्तं मा विस्मार्षी: । यतो वाक्यत्वापौरुषेयत्वयोरेकत्र समावेश: पूर्वं समर्थित इत्याद्यस्तर्को न युक्त: । प्रामाण्यस्य स्वतस्त्वसमर्थनेन द्वितीयस्तर्कोऽप्ययुक्त इत्यालोचनीयम् । 
एतेनेत्युक्तं विशदयति- अकतृर्कत्वप्रसिद्धिमत्त्वस्येति ।। मूलतयेति ।। अनुपलभ्यमानप्रत्यक्षादिमूलतारूपत्वेनेत्यर्थ: । नन्वनुपलभ्यमानप्रत्यक्षादिप्रमाणमूलत्वरूपाकतृर्कत्वप्रसिद्धिमत्त्वरूपोपाध्यभावस्येश्वरप्रत्यक्षप्रमाणमूलताऽङ्गीकारेण सकतृर्कत्वनिरासात्प्रागसिद्धतया पुन: साधनव्यापकतैवेत्यत आह- तस्याश्चेति ।। अनुपलभ्यमानप्रत्यक्षादिप्रमाणमूलताया इत्यर्थ: । ईश्वरप्रत्यक्षमूलकत्वाङ्गीकारेऽपि तस्य नित्यतया प्रमाणत्वाभावादनुपलभ्यमानप्रमाणमूलकत्वमक्षतमेवेत्याशय: ।। पूर्वोक्तेति ।। अन्यत्रादृष्टस्येत्यादिनोक्तेत्यर्थ:। वक्ष्यमाणेति ।। `वाचा विरूप नित्यया' इत्यादिना वक्ष्यमाणेत्यर्थ: ।। प्रामाण्यनिश्चय इति ।। आप्तोक्तत्वरूपगुणलाभादिति भाव: ।। सार्वज्ञनिश्चय इति ।। प्रमाणभूतेन `यस्सर्वज्ञ:' इत्यादिना वेदेन सार्वज्ञनिश्चय इत्यर्थ:। ततश्चेति ।। अन्यथा सर्वज्ञत्वरूपविशेषणस्याप्रसिद्धत्वेनानुमानस्यैवाप्रवृत्तेरिति भाव: । ननु प्रामाण्यनिश्चये सति प्रमाणभूतेन वेदेन सार्वज्ञनिश्चय इति नाङ्गीक्रियते येनोक्तरीत्या चक्रकप्रसङ्ग: । किं नाम क्षित्यादिकं सकतृर्कं कार्यत्वादित्याद्यनुमानेन सार्वज्ञसिद्धिर्भविष्यतीत्याशङ्क्य निराकरोति- प्रकारान्तरेणेति ।। नन्वथापि वेदस्याप्रमितकतृर्कत्वमसिद्धम् । `अग्नेर्वाव ऋग्वेदो वायोर्यजुर्वेद आदित्यात्सामवेद:', `ऋच: सामानि जज्ञिरे' इत्यादिप्रमाणान्तरैर्वेदकर्तु: प्रमितत्वादित्याशङ्क्य निराकरोति- प्रमाणान्तराणि त्विति ।। 
़तदुत्पत्तिवचश्चैव भवेद्व्यक्तिमपेक्ष्य तु । 
वेदानां सृष्टिवाक्यानि भवेयुर्व्यक्त्यपेक्षया । 
अवान्तराभिमानानां देवानां वा व्यपेक्षया ।' 
इत्यादिनोत्पत्तिवाक्यानामर्थान्तरोक्त्या निरसिष्यन्त इत्यर्थ: ।
(पां.टि.) ।। तदभावस्य साध्याव्यापकत्वादिति ।। वाक्यत्वाभावस्यादृष्टविषयवाक्यत्वाभावस्य च सकतृर्कत्वरूपसाध्यवति बौद्धादिवाक्ये, प्रमाणत्वे सत्यदृष्टविषयवाक्यत्वाभावस्य सकतृर्के मन्वादिवाक्येऽभावादि(पां.टि.) त्यर्थ: ।। तदभावस्यैवेति ।। ततश्च साधनव्यापकत्वमिति भाव: ।। भारतादिाष्वति ।। तत्र वैदिकशब्दलक्षणवत्त्वरूपवेदत्वस्यैव सत्त्वेन तदभावस्यासत्त्वादिति भाव: । कानि तानि वैदिकशब्दलक्षणानि । कुतश्च भारतादेस्तद्वत्त्वमित्यतस्तद्  आप्तोक्त्या दर्शयति - उक्तं चे(यथोक्तमि)ति ।। नोपसङ्ग्रहीतुं शक्यन्त इति ।। ततश्चाध्ययननियमविशेषशून्यत्वस्य वेदेऽपि सत्त्वात्साधनव्यापकत्वमिति भाव: ।। तस्यापीति ।। ततश्च साध्याव्यापकत्वमिति भाव: । भारतस्य नियतक्रमवत्त्वमेवोपपादयति- क्रमव्यत्यास इति ।। तद्भावादिति ।। ततश्च तत्रैव साध्याव्यपकत्वमिति भाव: ।। पक्षेतरत्वादिति ।। मुख्यतो वेदव्यवहारगोचरत्वस्यैव पक्षतावच्छेदकत्वात्तदभावस्य पर्वतत्वाभाववत् पक्षमात्रव्यावर्तकविशेषणत्वेन पक्षेतरत्वादित्यर्थ: ।। असाधारण्यादिति ।। उपाधे: प्रतिपक्षोन्नायकत्वेन वेद: सकतृर्को न मुख्यवेदव्यवहारगोचरत्वादित्युपाध्यभावेन प्रतिपक्षोन्नयनं कर्तव्यम् । तच्च न सम्भवति । सकतृर्कत्वाभावरूपसाध्यवत्तया सपक्षे गगनादौ उक्तहेत्वप्रवेशादिति भाव: ।। साध्याव्यापकत्वमिति ।। गूढकतृर्के वाक्ये सत्यपि सकतृर्कत्वेऽकतृर्कत्वप्रसिद्धिमत्त्वस्यैव तत्र सत्त्वेन तदभावरूपावेदत्वस्य तत्राभावादिति भाव: ।। परम्पराऽभावेनानुमानेनेति ।। विमतं वाक्यमेतत्प्रत्यक्षादिमूलम्, अस्मिन्विच्छिन्नपरम्परत्वादित्यनुमानेनेत्यर्थ: ।। व्यभिचारपरिहरार्थत्वेनेति ।। स्वयम्प्रतिभातवेदैदृर्ष्टे वेदे सत्यपि वसिष्ठादिषु विच्छिन्नपरम्परत्वे तत्प्रत्यक्षादिमूलकत्वाभावात्तत्र व्यभिचार इत्याशङ्कानिवर्तकतयेत्यर्थ:। पूर्ववदिति ।। पूर्वयोजनायामिवेत्यर्थ: । ननु वेदोऽपौरुषेयोऽप्रमितकतृर्कत्वादित्यनुमाने यद्यपौरुषेयं वाक्यं न स्यात्तर्हि धर्मादिसिद्धिर्न स्यादित्येवंरूपोऽनुकूलतर्क उक्त: । स पौरुषेयत्वानुमाने प्रतिकूलो भवत्येव । परानुमानप्रतिकूलस्यैव स्वानुमानेऽनुकूलत्वात् । प्रतिपक्षानुमाने तस्य प्रतिकूलत्वाभावे स्वानुमानेऽनुकूलत्वानुपपत्ते: । तथा च प्रतिपक्षानुमानबाधकतया तस्यावश्यं वक्तव्यत्वात्तदनुक्त्या न्यूनत्वमित्यत उक्तप्रायत्वेन तदनुक्तेर्न न्यूनत्वापादकत्वमित्याशयेनाऽह- तर्कपराहतमिति ।। वक्ष्यमाणश्रुत्यादीति ।। `वाचा विरूप नित्यया' इत्यादिना वक्ष्यमाणश्रुत्यादीत्यर्थ: । धर्मादिकं कस्यचित्प्रत्यक्षं वस्तुत्वादित्याद्यनुमानेनैव सर्वज्ञत्वसिद्धे: सम्भवात् तस्या वेदसाध्यत्वाभावेन तत्प्रामाण्यनिश्चयानपेक्षत्वान्न चक्रकमित्यत आह- प्रकारान्तरेणेति । निरस्तत्वादिति ।। `अन्यत्रादृष्टस्य सर्वज्ञत्वस्य कल्पनम्' इत्येतद्व्याख्यानावसर इति शेष: ।। प्रमाणान्तराणीति ।। `ऋग्वेद एवाग्नेरजायत' इत्यादिरूपाणीति शेष: । तत्र तत्र निरसिष्यन्त इति ।। `तदुत्पत्तिवचश्चैव' इत्यादिनेति शेष: । 
(व्या.टि.) एवं वाक्यत्वानुमानस्याप्रयोजकत्वाभिधानपरतया तस्याकतृर्कत्वेत्यादिमूलं स्वयं व्याख्याय प्राक्तनव्याख्यामनुवदति- अथ वेत्यादिना ।। ननु वेदत्वाभावो हि वाक्यत्वानुमानस्योपाधितयाऽभिप्रेयते । तत्र प्रतियोग्यज्ञाने नाभाव: सुज्ञान इति प्रतियोगि वेदत्वं निर्वक्तव्यम् । किमिदं वेदत्वं वाक्यत्वं वा, अदृष्टविषयवाक्यत्वं वा, अदृष्टविषयप्रमाणवाक्यत्वं वा, अपौरुषेयत्वं वा, वैदिकशब्दलक्षणोपेतत्वं वा, नियमविशेषवदध्ययनविषयत्वं वा, नियताध्ययनविषयत्वमात्रं वा, नियतक्रमवत्त्वं वा, वेदव्यवहारगोचरत्वं वा, मुख्यतया (व्या.टि.) तद्गोचरत्वं वेति दशधा विकल्पान् मनसि निधाय क्रमेण निराह- न तावदित्यादिना । अन्यतमदिति ।। अव्युत्पन्नस्यान्यतमशब्दस्य गणपाठाभावेनाद्डभावेऽपि `किंकिंयत्तद:' इति योगविभागेनान्यशब्दाड्डतमप्रत्ययान्तात् `अद्ड्डतरादिभ्य: पञ्चम्य:' इति स्वमोरद्डादेशे रूपम् । `न च सामान्यादिष्वन्यतमत्तम:' इत्यादिशशधराद्यभियुक्तप्रयोगादिति भाव: । अन्यतममिति पाठे तु न कोऽपि शङ्कापङ्क: । तदभावस्य वेदत्वाभावस्य । पित्रादिवाक्ये वाक्यत्वादित्रितयसत्त्वेन तदभावाभावादिति भाव: । चतुर्थं निराह- नापीति ।। तदभावस्य अपौरुषेयत्वाभावस्य ।। साध्यत्वादिति ।। अभावाभावस्य भावत्वादिति भाव: । पञ्चमं निरस्यति- नापीति ।। साध्येति ।। साध्यसमानाधिकरणाभावप्रतियोगित्वादित्यर्थ: । तत्प्रमाणेन द्रढयति- यथोक्तमिति ।। विशुद्धत्वं वर्णपददोषराहित्यम् । प्रसन्नत्वं जपादिना सिद्धिदत्वम् । अक्ल्ष्टित्वम् अकठिनत्वम् । श्राव्यत्वं श्रवसस्तोषकारित्वम् । एवमादयो वेदधर्मा इत्यर्थ: । षष्ठं खण्डयति- अध्ययनेति ।। शाखाभेदेनेति ।। `पञ्चशीर्षोपनयने विनियोग:' इति तैत्तिरीयका:, `तेषामेवैतां ब्रह्मविद्यां वदेत शिरोव्रतं विधिवद्यैस्तु चीर्णम्' इति शिरस्यङ्गारपात्रनिधानरूपशिरोव्रतादय आथर्वणिका:, न शाखान्तराधिकारिविशेषणम् इत्यव्यवस्थिता इत्यर्थ: ।। नोपसङ्ग्रहीतुमिति ।। अव्यापकतया लक्षणत्वासम्भवादित्यर्थ: । सप्तमं दूषयति- नियमसामान्यमिति ।। शौचप्रदोषानध्ययनादीत्यर्थ: । अष्टमं दूषयति- नापीति । नियतेति ।। तत्क्रमेणैवेत्युक्तेरिति भाव: । नवमं निराह- नापीति । तद्भावादिति ।। `पञ्चमो वेदानां वेद:' इति वेदेनैव पञ्चमत्वोक्तेरिति भाव: । दशमं व्युदस्यति- नापीति ।। पक्षेतरत्वादिति भावप्रधान: । अथ वा पक्षम् इतरयति व्यावर्तयति इति `प्रातिपदिकाद्धात्वर्थे बहुलमिष्ठवच्च' इति णिजन्तादच्, तस्य भावस्तत्त्वं तस्मादित्यर्थ: ।। प्रतिपक्षेति ।। `उपाधि: प्रतिरूपं हि साधनं तन्न चापरम्' इत्यनुव्याख्यानोक्तेरित्यर्थ: । अकतृर्कत्वप्रसिद्धिरहितत्वादित्यर्थानुवादोऽयमिति भाव: ।। तद्रहितत्वादेवेति ।। प्रयोजकत्वाद्वेदत्वाभाव: उपाधिरित्यर्थ: ।। न त्विति ।। वाक्यत्वमप्रयोजकमित्यर्थ: । 
मणिकारस्तु शब्दतदुपजीविप्रमाणातिरिक्तप्रमाणजन्यप्रमित्यविषयार्थकत्वे सति शब्दाजन्यवाक्यार्थज्ञानजन्यप्रमाणशब्दत्वं वेदत्वमिति तन्निरूचे । तन्न । `सूर्य एकाका चरति', `अग्निर्हिमस्य भेषजम्' इत्यादिप्रत्यक्षसमानार्थे वेदभागेऽव्याप्ते: । तत्र सत्यन्ताभावात् । वेदव्यतिरिक्तादृष्टार्थकेश्वरवाक्येऽतिव्याप्तेश्च । तस्य वेदवदीश्वरप्रत्यक्षमूलत्वेन विशेष्यस्य, अदृष्टविषयत्वेन सत्यन्तविशेषणस्य च सत्त्वात् । व्यासकृतग्रन्थे वेदसमानार्थकभागेऽतिव्याप्तेश्च । व्यासस्य `को ह्यन्य: पुण्डरीकाक्षान्महाभारतकृद्भवेत्' इति प्रमाणसिद्धभगवदवतारत्वेन तज्ज्ञानस्य नित्यत्वात् । भगवत्कृते वेदव्याख्यानेऽतिव्याप्तेश्च । यत्त्वत्र पक्षधरेणोक्तम् । वेदा: केनचिद्व्याख्याता महाजनपरिगृहीतत्वादित्युभयातिरिक्तप्रमाणगोचरवेदतदर्थबोध्यबोधकभावस्य वेदव्याख्यानतात्पर्यविषयत्वेन तत्र सत्यन्ताभावान्नातिव्याप्तिरिति । तन्न । अनुमानेन सामान्यतो विषयीकरणेऽपि विशिष्याविषयीकरणेन (व्या.टि.) तत्र सत्यन्तसद्भावात् । अन्यथा सकलस्यापि वेदस्य सामान्यलक्षणप्रत्यासत्तिजन्यप्रतीतिविषयार्थकत्वेनासम्भव: स्यादित्यास्तां विस्तर: ।
।। वेदत्वमिति ।।  तच्छब्दव्यवहार्यत्वमित्यर्थ:  ।  तदभावस्य वेदत्वाभावस्य  ।। साध्याव्यापकत्वमिति ।। साध्यसमानाधिकरणाभावप्रतियोगित्वादित्यर्थ: । अनुपलभ्यमानोचितकारणत्वमिति बहुव्रीह्युत्तरो भावप्रत्यय: ।। अनुमानेनेति ।। विमतं वाक्यम् एतत्प्रत्यक्षादिमूलम्, अस्मिन्विच्छिन्नपरम्परत्वात् । यदेवं तदेवं यथा सम्प्रतिपन्नम् इत्युक्तदिशेति भाव: । तथा च तत्रोपाधे: सत्त्वात् साध्यव्याप्ति: सिद्धेत्याशय: ।। साधनव्यापकत्वमिति ।। उपाधेरिति शेष: ।। अनुपलभ्यमानेति ।। अत्र तलन्तस्य स्वार्थाभेदे लक्षणा षष्ठ्यनुसारात् । तस्या इति तु स्वार्थस्यैव परामर्श इत्यवधेयम् ।। ईश्वरकतृर्कत्ववादिभिरिति ।। `सम्यगनुभवसाधनं प्रमाणम्' इति प्रमाणसामान्यम्, `प्रत्यक्षप्रमाकरणं प्रत्यक्षम्' `इन्द्रियार्थसन्निकर्षोत्पन्नज्ञानमव्यपदेश्यमव्यभिचारि व्यवसायात्मकं प्रत्यक्षम्' इति तद्विशेषं च लक्षयद्भि: सूत्रकारादिभिरीश्वरस्य प्रत्यक्षादिबहिर्भावाभ्युपगमात् तेषामेवेहानुमातृत्वादीश्वरकतृर्कत्ववादो विरुद्ध इति । एतच्च विस्पष्टं प्रागेवावादि `सर्वज्ञज्ञानमूलत्वम्'  इत्यादिना  `एतच्चानुमानं वैशेषिकादीनाम्' इत्यन्तेन । तत्परिहारार्थत्वेन तत्प्रयोजनवत्त्वेनेत्यर्थ: ।। पूर्ववदिति ।। अप्रयोजकतापरतया योजयितृमत इवोपाधिपरतया  योजयितृमतेऽपि  व्याख्येयमित्यर्थ: ।  पूर्वोक्तेति ।। अन्यत्रादृष्टस्येत्युक्तदिशेत्यर्थ: ।। उक्तप्रायमेवेति ।। उक्ततुल्यमित्यर्थ: । `पशुप्रायो मनुष्य:' इत्याद्यभियुक्तप्रयोगात्, `प्राय: स्यात्ताडने मृत्यौ  तुल्यबाहुल्ययोरपि'  इत्यभिधानाच्च,  अकारान्तं  विशेष्यनिघ्नं  सदृशार्थकं  प्रायपदमस्तीति प्रतीम: । स्फुटप्रतीतिश्च सादृश्यम् । अधिकं तु गुरुप्रभायाम् ।। वक्ष्यमाणेति ।। `वाचा विरूप नित्यया' इत्यादीत्यर्थ: ।। तदिति ।। वेदप्रामाण्येत्यर्थ: ।। अनुमानेति ।। वाद्यन्तरोक्तरीत्येत्यर्थ: ।। प्रमाणान्तराणीति ।। जनिश्रुत्यादीनीत्यर्थ: ।
।। अपौरुषेयत्ववाद: समाप्त: ।। 
मूलम् - प्रामाण्यं च स्वत एव । अन्यथाऽनवस्थानात् । 
(त.मं.) ननु वेदस्यापौरुषेयत्वे प्रामाण्यनिश्चयो न स्यात् । पौरुषेयत्वे तु तदाप्तिमूलत्वेन सम्भवतीत्यत आह - प्रामाण्यं चेति ।। अन्यथा, प्रमाणस्य परत:प्रामाण्याङ्गीकारे तस्यापि परतस्तस्यापि परत इत्यनवस्था स्यात् । 
टीका - यदुक्तं वाक्यत्वाद्यनुमानं विपक्षे बाधकाभावादप्रयोजकमिति । तदसत् । तथाहि । संवादेन खलु प्रमाणानां प्रामाण्यमनुमातव्यम् । संवादश्च सजातीयेन विजातीयेन वा भवति । तत्र वेदस्य न तावत्सजातीयसंवादोऽस्ति । `सदागमैकविज्ञेयम्' इति तद्विषयस्य प्रमाणान्तरागोचरत्वाभ्युपगमात् । नाप्यर्थक्रियासामर्थ्यादिकं विजातीयमस्ति । मोक्षादे: प्रत्यक्षाद्यवेद्यत्वात् । तथाचाऽप्तोक्तत्वेनैव तत्प्रामाण्यमनुमातव्यम् । प्रमाणजन्यत्वेनैव तज्जन्यज्ञानप्रामाण्यमपि । तथाचाऽह कणाद: `तद्वचनादाम्नायप्रामाण्यम्' इति । अक्षपादोऽपि `तत्प्रामाण्यमाप्तप्रामाण्यात्' इति । ततश्च वेदस्याकतृर्कत्वे प्रामाण्यासिद्धिप्रसङ्गस्य बाधकस्य विद्यमानत्वात् कथमप्रयोजकत्वं वाक्यत्वाद्यनुमानस्य । अत एवाकतृर्कत्वाद्यनुमानमपि प्रतिकूलतर्कपराहतम् । उपाधेरपि साध्यव्यापकताभङ्ग: सिद्ध्यति । यथोक्तम्- 
़अनुकूलेन तर्केण सनाथे सति साधने । 
साध्यव्यापकताभङ्गात्पक्षे नोपाधिसम्भव: ।।' इति । 
तत्राऽह- प्रामाण्यं चेति ।। सर्वेषामपि ज्ञानानां यथार्थत्वलक्षणं प्रामाण्यं स्वत एव ज्ञानग्राहकेणैव गृह्यत इति शेष: । 
एतदुक्तं भवति । भवेदेवं यदि ज्ञानं मनसाऽवसेयं तदीयं याथार्थ्यमुक्तविधया संवादेनानुमेयमिति परत: प्रामाण्यग्रहणं स्यात् । न चैवम् । किं नाम, ज्ञानं साक्षिप्रत्यक्षवेद्यम् । तच्च वक्ष्यते । तत्प्रामाण्यमपि साक्षिप्रत्यक्षवेद्यमेव । इन्द्रियलिङ्गशब्दानां तु यथार्थज्ञानसाधनत्वलक्षणं प्रामाण्यमन्वयव्यतिरेका(क समधिगम्यं)वसेयम् । तथाच कुत्रापि प्रामाण्यग्रहणे नाऽप्तोक्तत्वादेरुपयोग इति । 
ज्ञानग्राहकमात्रेणैव तत्प्रामाण्यग्रहणमित्येतत् कुत इत्यत आह- अन्यथेति ।। प्रामाण्यं तावदवश्यं केनचित्प्रमाणेन ज्ञातव्यम् । अन्यथा तदभावप्रसङ्गात् । नच ज्ञानग्राहकातिरिक्तेन तद्ग्रहणं सम्भवति । तत्प्रामाण्यस्याप्यन्येन ग्रहणाङ्गीकारेऽनवस्थानात् । तस्य स्वतस्त्वे प्रथमस्यैव तथात्वाङ्गीकारोपपत्ते: । अत: परिशेषात् स्वतस्त्वसिद्धि: । 
तथा च प्रयोग: । ज्ञानगतं याथार्थ्यं तद्ग्राहकेणैव ग्राह्यम् । ग्राहकान्तरानुपपत्तौ सत्यां गृह्यमाणत्वात् । यद्यतोऽन्येनानुपपद्यमानग्रहणं गृह्यते तत्तेनैव ग्राह्यम् । यथा चक्षुषोऽन्येनानुपपद्यमानसाक्षात्कारं साक्षात्क्रियमाणं रूपं चक्षुषैव साक्षात्क्रियत इति । नच विशेषणासिद्धि: । ग्राहकान्तरस्यानवस्थाप्रसङ्गेन निरस्तत्वात् । नच साक्षिवेद्यत्वेऽप्यनवस्थाप्रसङ्ग: समान एवेति वाच्यम् । साक्षी स्वयंप्रकाश: स्वात्मानं स्वप्रामाण्यं च गोचरयतीत्यङ्गीकारात् । ज्ञानस्यैव तथाभावोऽभ्युपगम्यतामिति चेत्, अन्त:करणवृत्तेर्ज्ञानस्य जडत्वेन स्वयम्प्रकाशत्वायोगादिति । 
ननु प्रामाण्यं परतो ज्ञायतेऽनभ्यासदशायां सांशयिकत्वादप्रामाण्यवत् । अप्रामाण्यं हि ज्ञानग्राहकातिरिक्तेन विसंवादादिना लिङ्गेनानुमेयमित्यतो वाऽह- अन्यथेति ।। अनवस्थालक्षणप्रतिकूलतर्कपराहतमनुमानमित्यर्थ: । 
(र.टि.) ।। संवादश्च सजातीयेन विजातीयेन वा भवतीति ।। सजातीयसंवादो नाम साक्षात्स्वविषयविषयकप्रमाणान्तरव्यवस्थापितविषयत्वम् । विजातीयसंवादो नाम स्वविषयघटितस्वगतप्रामाण्यग्राहकप्रमाणव्यवस्थापितविषयत्वमिति द्रष्टव्यम् । ननु वेदस्याऽप्तोक्तत्वाभावेऽपि यथार्थज्ञानजनकत्वलक्षणं प्रामाण्यं यथार्थज्ञानान्वयव्यतिरेकाभ्यामनुमातुं शक्यत इति (कथम्) न वेदप्रामाण्यसिद्धि: तत्सकतृर्कत्वमाक्षिपतीत्यत आह- प्रमाणजन्यत्वेनैवेति ।। स्यादेतदेवम्, यदि वेदजन्यज्ञानप्रामाण्यस्य प्रमाणभूतवेदजन्यत्वं विनाऽन्यत: सिद्धि: स्यात् । न चैवम् । प्रमाणभूतवेदजन्यत्वेनैव तत्सिद्धे: । तथा च तदन्वयव्यतिरेकाभ्यां वेदप्रामाण्यानुमानेऽन्योन्याश्रय: स्यादित्यर्थ: ।। साक्षिप्रत्यक्षवेद्यमेवेति ।। तथा च नान्योन्याश्रय इ(त्यर्थ:)ति भाव: । अंशे बाधनिवारणार्थं प्रामाण्यं विशिनष्टि- ज्ञानगतमिति ।। ज्ञानग्राहकेणैव ग्राह्यमिति ।। पद्धत्युक्तरीत्या ज्ञानज्ञापकातिरिक्तज्ञापकानपेक्षत्वं यदि स्वतस्त्वं तदा एवकारोऽन्ययोगव्यवच्छेदपर: । तेनात्रापि ज्ञानग्राहकातिरिक्ताग्राह्यत्वं पर्यवस्यति । अत्र च ग्राहकपदं संशयविरोध्यलौकिकप्रत्यासत्त्यजन्यप्रत्यक्षपरम् । तदतिरिक्ताग्राह्यत्वं तु नियमेन तदतिरिक्तग्राह्यत्वाभाव: । एतेनानुमित्यादिवेद्यत्वेऽपि प्रामाण्यस्य नानुपपत्ति: । अत्र यद्यप्येवकारं विना उक्तप्रत्यक्षग्राह्यत्वसाधनेनैव स्वतस्त्वसिद्धि: । तथाऽपि परमतनिषेधार्थं विशिष्टसाध्यकरणम् । तद्धि त(था)दा भवति, यदि यद्रूपं परतस्त्वे साध्यतावच्छेदकं तद्रूपावच्छिन्नाभाव: साध्यते (ध्येत) । परेण तु (तूत्तरत्र) `लौकिकप्रत्यक्षातिरिक्तनियतग्राहकग्राह्यत्वं परतस्त्वम्' इत्युक्तम् । अत एवोक्तं पद्धतौ `ज्ञानज्ञापकातिरिक्तप्रमाणापेक्षत्वं ज्ञप्तौ परतस्त्वम्' इति । अन्यथा स्वतस्त्वनिरुक्तौ तदभावस्य परतस्त्वरूपत्वे पृथक् परतस्त्वनिर्वचनायोग: । अत्रापि `प्रामाण्यं स्वत:' इत्यंशलब्धप्रामाण्यस्वतस्त्वे हेतुविशेष(णसिद्ध्यर्थ)णासिद्धिनिरासार्थत्वेन `अन्यथाऽनवस्थानात्' इति वाक्यं व्याख्याय एवशब्दसूचितपरतस्त्वनिषेधसाधकत्वेन तद्वाक्यं व्याख्यातम् । स्वमते तु प्रामाण्ये स्वतस्त्वं संशयविरोध्यलौकिकप्रत्यासत्त्यजन्यप्रत्यक्षवेद्यत्वम् । अत्रेश्वरप्रत्यक्षवेद्यत्वेन सिद्धसाधनं स्यादिति प्रत्यक्षे संशयविरोधीति विशेषणम् । योगिज्ञानादिना तन्मा भूदित्यलौकिकप्रत्यासत्त्यजन्येति विशेषणम् । अनुमित्यादिना तद्वारणाय प्रत्यक्षपदम् । एतादृशं च प्रत्यक्षं स्वमते साक्षिरूपं परमते त्वनुव्यवसायादिरूपमित्यन्यदेतत्  ।  यदि तु ग्रन्थान्तररीत्या ज्ञानग्राहकेण गृह्यत एवेति (र.टि.) स्वतस्त्वनिर्वचनं तदा एवकारो भिन्नक्रम: सन् यावदर्थको बोद्धव्य: । ज्ञानग्राहकञ्चोभयसिद्धप्रामाण्यग्राहकभिन्नत्वेन विवक्षितम् । तेन दोषाभावे सति ज्ञानप्रत्यक्षवेद्यत्वं स्वतस्त्वं पर्यवस्यतीति दिक् ।
(रा.टि.) ।। सजातीयेन विजातीयेन वेति ।। साक्षात्स्वविषयं प्रमाणान्तरं सजातीयम् । तदन्यन्मानं विजातीयं ज्ञेयम् ।। अर्थक्रियेति ।। फलनिष्पादनशक्तत्वमर्थक्रियासामर्थ्यम् । फलवत्प्रवृत्तिजनकत्वादृष्टकरणकत्वादिरादिपदार्थ: ।। प्रत्यक्षाद्यवेद्यत्वादिति ।। आगमैकवेद्यत्वात्तस्य । तथा च तज्जननशक्तिर्दुर्ज्ञेयेति भाव: ।। प्रामाण्यमपीति ।। अनुमातव्यमित्यनुषङ्ग: ।। तद्वचनादिति ।। ईश्वरवचनादित्यर्थ: ।। ततश्चेति ।। आप्तोक्तत्वेनैव वेदप्रामाण्यस्यानुमातव्यत्वे सतीत्यर्थ: ।। अत एवेति ।। अपौरुषेयत्वे प्रामाण्यासिद्धिप्रसङ्गादेवेत्यर्थ: ।। अकतृर्कत्वाद्यनुमानमपीति ।। अप्रमितकतृर्कत्वाविच्छिन्नपरम्परत्वनियतैकप्रकारकत्वाप्रणीतत्वाद्यनुमानमपीत्यर्थ: ।। उपाधेरिति ।। अकतृर्कत्वप्रसिद्ध्यभावरूपोपाधेरपीत्यर्थ: । अत एवेत्यनुषङ्ग:। कथमित्यतस्तार्किकोक्तमाह- यथोक्तमिति ।। साध्यव्यापकताभङ्गात्पक्ष इति ।। अनुकूलतर्कसनाथसाधनेन पक्षे साध्यनिश्चये सति तत्रोपाधेस्साध्यव्यापकत्वाभावादिति भाव: । करणप्रामाण्यस्य धर्मिग्राहकग्राह्यत्वरूपस्वतस्त्वाभावादाह- सर्वेषामपि ज्ञानानामिति ।। यथार्थत्वेति ।। साक्षाद्यथावस्थितज्ञेयविषयीकारित्वरूपमित्यर्थ: । तावता कथमुक्तशङ्कापरिहार इत्यत आह- एतदुक्तमिति ।। भवेदेवमिति ।। अपौरुषेयत्वे वेदस्य प्रामाण्यासिद्धिप्रसङ्गरूपो दोषो भवेदित्यर्थ: ।। वक्ष्यत इति ।। बुद्धिदोषेति वाक्यव्याख्यावसरे `अयमभिसन्धि:' इत्यादिग्रन्थेनेति वा `ज्ञानाज्ञानसुखदु:खात्मभेदादिविषयस्यानुभवस्य' इति मूलकृतैव परिच्छेदान्ते वा वक्ष्यत इत्यर्थ: ।। अन्वयेति ।। प्रमान्वयव्यतिरेकेति वा अपवादाभावे केवलज्ञानान्वयव्यतिरेकावसेयमित्यर्थ: ।। परिशेषादिति ।। अवश्यग्राह्यत्वस्य परत: स्वतो वेति सम्भावितकोटिद्वयमध्येऽनवस्थादोषेण परतोऽसम्भवे ज्ञानग्राहकमात्रग्राह्यत्वरूपस्वतस्त्वे  पर्यवसानेन  परिशेषप्रमाणात्  स्वतस्त्वसिद्धिरित्यर्थ:।  तथा चेति ।। अनुकूलतर्कादौ सतीत्यर्थ: । अप्रामाण्येऽनैकान्त्यनिरासाय ग्राहकान्तरानुपपत्तौ सत्यामित्युक्ति:। अनुपपद्यमानग्रहणमिति बहुव्रीहि: । एवमग्रेऽपि ज्ञेयम् । ग्रहणमित्यत्र साक्षात्कारमित्यत्र च सदिति शेष: । ज्ञानस्यैवेति ।। वृत्तिरूपज्ञानस्यैवेत्यर्थ: ।। परत इति ।। ज्ञानग्राहकादन्येनेत्यर्थ: ।। अनभ्यासेति ।। परिचित्यभाववेलायां दूरे जलादिज्ञाने सतीदं ज्ञानं प्रमाणं न वेति संशयविषयत्वादित्यर्थ: । अभ्यासदशापन्नज्ञानप्रामाण्येऽसिद्धिनिरासाय विशेषणम् । दृष्टान्ते साध्यानुगतिं व्यनक्ति- अप्रामाण्यं हीति ।। विसंवादिनेति ।। दुष्टकरणजन्यत्वादिरादिपदार्थ: । 
(श्री.टि.)  ।। संवादश्च सजातीयेन विजातीयेन वेति ।।  साक्षात्स्वविषयविषयकमानान्तरसंवादो हि सजातीयसंवाद: । स्वशब्देनेदं जलमिति ज्ञानं, तद्विषयो जलं, तद्विषयकं यन्मानान्तरम् इदं जलमिति ज्ञानान्तरं, तत्संवादस्सजातीयसंवाद: । स्वनिष्ठप्रामाण्यव्यवस्थापनद्वारा स्वविषयविषयकमानान्तरसंवादो विजातीयसंवाद: । स्वशब्देनेदं जलमिति ज्ञानम् । तन्निष्ठं यत्प्रामाण्यं यथावस्थितार्थज्ञेयविषयीकारित्वरूपं तद्व्यवस्थापन(श्री.टि.) द्वारा, इदं जलमिति ज्ञानविषयभूतं जलविषयकं यन्मानान्तरम्, इदं जलमिति ज्ञानं प्रमाणं समर्थप्रवृत्तिजनकत्वादित्यनुमानरूपं तत्संवादो हि विजातीयसंवाद: । इदमनुमानं यथावस्थितार्थज्ञेयविषयीकारित्वरूपप्रामाण्यविषयीकरणद्वारा जलसत्तावगाहि । उक्तरूपप्रामाण्यस्यार्थसत्ताघटितत्वादिति द्रष्टव्यम् ।। तद्विषयस्येति ।। वेदप्रतिपाद्यस्येश्वरादेरित्यर्थ: ।। अर्थक्रियासामर्थ्येति ।। समर्थप्रवृत्तिजनकत्वमित्यर्थ: । मोक्षादेरिति ।। मोक्षस्वर्गादिरूपार्थक्रियाया इत्यर्थ: । प्रमाणजन्यत्वेनैवेति ।। वेदप्रामाण्यस्याऽप्तोक्तत्वेनैवानुमेयत्वाद् वेदस्याकतृर्कत्व आप्तोक्तत्वगुणाभावेन तत्प्रामाण्यासिद्धौ प्रमाणजन्यत्वाभावेन वेदजन्यज्ञानप्रामाण्यमपि न सिद्ध्येत् । न चान्यत एव तत्सिद्धिरिति वाच्यम् । प्रमाणजन्यत्वेनैव तस्यानुमेयतया तदतिरिक्तोपायान्तराभावादित्यर्थ: । अत एव सिद्धान्ते ज्ञानग्राहकग्राह्यत्वोक्त्योपायान्तरं वक्ष्यत इति द्रष्टव्यम् । 
भावबोधे तु `़ननु वेदस्याऽप्तोक्तत्वाभावेऽपि यथार्थज्ञानजनकत्वलक्षणं प्रामाण्यं यथार्थज्ञानान्वयव्यतिरेकाभ्यामनुमातुं शक्यत इति न वेदप्रामाण्यसिद्धिस्तत्सकतृर्कत्वमाक्षिपतीत्यत आह- प्रमाणजन्यत्वेनैवेति ।। स्यादेतदेवं यदि वेदजन्यज्ञानप्रामाण्यस्य प्रमाणभूतवेदजन्यत्वं विनाऽन्यतस्सिद्धि: स्यात् । न चैवं, प्रमाणभूतवेदजन्यत्वेनैव तत्सिद्धे: । तथा च तदन्वयव्यतिरेकाभ्यां  वेदप्रामाण्यानुमानेऽन्योन्याश्रय: स्यादित्यर्थ:' इति  व्याख्यातम् । 
।। तद्वचनादिति ।। ईश्वरवचनत्वादित्यर्थ: । तेनेश्वरेण प्रणयनादिति वा ।। तत्प्रामाण्यमिति ।। आप्तस्येश्वरस्य प्रामाण्यात् प्रमाश्रयतया प्रमाणभूतेनाऽप्तेनोक्तत्वादिति यावत्, तस्य वेदस्य प्रामाण्यं सिद्धमित्यर्थ: । अत एवेति ।। सकतृर्कत्वानुमानेऽप्रयोजकत्वाभावादेवेत्यर्थ: ।। प्रतिकूलतर्केति ।। सकतृर्कत्वानुमानेऽप्रयोजकत्वशङ्कापरिहारकबाधकतर्कस्यैवाकतृर्कत्वानुमाने प्रतिकूलतर्कत्वादित्यर्थ: ।। उपाधेरपीति ।। अनुकूलतर्केण पक्षीभूते वेदे सकतृर्कत्वस्यैव सिद्धत्वेनाकतृर्कत्वप्रसिद्ध्यभावरूपोपाधे: पक्ष एव व्यभिचारात्साध्यव्यापकताभङ्ग: सिद्ध्यतीत्यर्थ: । नन्वनुकूलतर्कसिद्धसकतृर्कत्वोपेते पक्षीभूते वेदे कथमेतदुपाध्यभावसिद्धि: । अकतृर्कत्वप्रसिद्ध्यभावाभावेऽकतृर्कत्वप्रसिद्धिमत्त्वस्यैव प्राप्त्या विरोधादिति चेन्न । अकतृर्कत्वप्रसिद्धिमत्त्वस्यानुपलभ्यमानप्रत्यक्षादिप्रमाणमूलकत्वरूपत्वेन व्याख्यातत्वात् । अस्य च सकतृर्कत्वेऽप्युपपत्ते: । ईश्वरप्रत्यक्षस्य प्रमाणत्वाभावादित्यवगन्तव्यम् । 1मानसं मन: ।। तच्चेति ।। ज्ञानस्य साक्षिवेद्यत्वमित्यर्थ: ।। अन्वयेति ।। सति निर्दुष्टेन्द्रियादौ यथार्थं ज्ञानमुत्पद्यतेऽन्यथा तु नेत्यन्वयव्यतिरेकगम्यमित्यर्थ: ।। कुत्रापीति ।। ज्ञाने करणे वेत्यर्थ: । 
वक्ष्यमाणानुमाने विशेष्यासिद्धिं परिहरति- प्रामाण्यमिति ।। तदभावेति ।। वस्तुसिद्धेर्ज्ञानाधीनत्वादिति भाव: । वक्ष्यमाणप्रयोगे विशेषणासिद्धिं परिहरति- न चेति ।। अतिरिक्तेन अनुमानादिना । ननु कियद्दूरं (श्री.टि.) गत्वा तत्प्रामाण्यस्य स्वतस्त्वमङ्गीक्रियत इति नानवस्थेत्यत आह- तस्येति ।। अनुपपद्यमानग्रहणं सत् । ज्ञानस्यैवेति ।।  त्रिपुटीप्रत्यक्षवादिन: प्राभाकरस्य मते आत्मांश: स्वात्मांशो वेद्यांशश्चेत्यंशत्रयं ज्ञाने प्रतीयते । इदमहं जानामीति हि तन्मते ज्ञानाकार: । तथा च ज्ञानस्यैव स्वप्रकाशत्वमङ्गीकृत्य तथाभाव: स्वात्मगोचरत्वं स्वप्रामाण्यगोचरत्वं च कस्मान्नाभ्युपगम्यते । किं साक्षिणस्तदभ्युपगमेनेत्यर्थ: ।। जडत्वेनेति ।।  एतावन्तं  कालं  सुखमहमस्वाप्समित्यौत्तरिकानुस्मृतिसिद्धात्मादिविषयकसौषुप्तिकानुभवस्तावदस्ति । स च न तावन्मनआदीन्द्रियैर्भवितुं युक्त: । तेषामुपरतत्वात् । तस्मात्साक्षिरूप एवेति साक्षिरूपचैतन्यज्ञानस्य स्वप्रकाशत्वसाधिका युक्तिरस्ति । सेयं युक्तिरन्त:करणवृत्तिरूपे जडे ज्ञाने न प्रवर्तत इत्यर्थ: । `अप्रकाशस्वरूपत्वाज्जडे ज्ञानं न मन्यते' इत्युक्ते: । एतद्युक्त्यभावसूचनार्थमेव जडत्वेनेत्युक्तमिति ज्ञातव्यम् ।। सांशयिकत्वादिति ।। स्वतस्त्वे ज्ञानग्राहकेणैव प्रामाण्यस्यापि गृहीतत्वात्संशयो न स्याद्, अतस्तदन्यथाऽनुपपत्त्या परतस्त्वमित्याशय: । अभ्यासदशापन्नज्ञानप्रामाण्ये सांशयिकत्वाभावेनासिद्धिवारणार्थम् अनभ्यासदशायामित्युक्तम् । व्यभिचारवारकविशेषणवद्, असिद्धिवारकविशेषणस्याप्यसिद्धिपरिहारद्वारा व्याप्तिग्रहोपयुक्तत्वस्य `चक्षुस्तैजसं रूपादिषु पञ्चसु मध्ये रूपस्यैवाभिव्यञ्जकत्वात्' इत्यत्र दर्शनाददोष: । तत्र हि रूपत्वस्यापि व्यञ्जकत्वेनासिद्धिपरिहाराय रूपादिषु पञ्चसु मध्य इत्युक्तमस्तीति द्रष्टव्यम् । यद्वा पक्षविशेषणमेतत् । अनभ्यासदशापन्नज्ञानप्रामाण्यं पक्ष इति भाव: । दृष्टान्ते साध्यमुपपादयति- अप्रामाण्यमिति ।। अनवस्थेति ।। प्रामाण्यस्यानुमेयत्वे प्रामाण्यानुमितिप्रामाण्यमपि पुनरनुमित्यन्तरेण ग्राह्यम् । एवं तत्प्रामाण्यमपीत्येवं फलमुखी । एवं प्रामाण्यस्यानुमेयत्वे लिङ्गव्याप्त्यादिज्ञानप्रामाण्यनिश्चयार्थं लिङ्गान्तरं तज्ज्ञानप्रामाण्यनिश्चयश्च स्वीकार्य: । एवं तत्र तत्रापीति कारणमुखीत्यनवस्थाद्वयलक्षणप्रतितर्कपराहतमित्यर्थ:।
(पां.टि.) ।। संवादश्च सजातीयेन विजातीयेन वा भवतीति ।। तत्र वेदसमानविषयकत्वे सति वेदप्रामाण्यग्राहकत्वं संवादस्य सजातीयत्वम् । वेदसमानार्थकत्वाभावे सति वेदप्रामाण्यग्राहकत्वं विजातीयत्वमिति विवेक:। अभ्युपगमादिति ।। वेदसमानार्थकत्वे सति वेदप्रामाण्यग्राहकत्वस्यैव सजातीयसंवादतया प्रकृते वेदसमानविषयकप्रमाणान्तराभावेनोक्तरूपसंवादानुपपत्तेरित्यर्थ: ।। नापीति ।। अर्थक्रियासामर्थ्यस्य वेदसमानार्थकत्वाभावे सति वेदप्रामाण्यग्राहकत्वाद्विजातीयत्वमिति भाव: ।। प्रत्यक्षाद्यवेद्यत्वादिति ।। तथा च मोक्षादिरूपार्थक्रियासामर्थ्यरूपलिङ्गस्यासिद्धत्वान्न तेन प्रामाण्यानुमानं सम्भवतीति भाव: । ननु प्रमाजनकत्वेनापि वेदस्य प्रामाण्यानुमानसम्भवाद् आप्तोक्तत्वेनैव प्रामाण्यस्यानुमेयत्वमित्यत्रानुकूलतर्काभावस्तदवस्थ इत्यत:, तथा सति प्रमाणजन्यत्वेन ज्ञानप्रामाण्यस्य ज्ञानप्रामाण्येन च करणप्रामाण्यस्यानुमेयत्वेन वेदप्रामाण्यस्य तज्जन्यज्ञानप्रामाण्यस्य चान्योन्यसिद्ध्यधीनसिद्धिकत्वेनान्योन्याश्रयापत्त्या प्रमाजनकत्वेन तत्प्रामाण्यानुमानासम्भवेनाऽप्तोक्तत्वेनैव तस्यानुमेयत्वेन नानुकूलतर्काभाव इत्याशयेनाऽह- प्रमाणजन्यत्वेनैवेति ।। वेदप्रामाण्यस्याऽप्तोक्तत्वेनैवानुमेयत्वं युक्त्योपपाद्याभियुक्तसम्मत्याऽपि द्रढयति- तथा चाऽहेति ।। यद्यपि तदिति (पां.टि.) सन्निहितत्वाद्धर्मस्य परामर्श: । तथा च तस्य धर्मस्य वचनात् प्रतिपादनाद् आम्नायस्य वेदस्य प्रामाण्यम् । यत्प्रामाणिकार्थप्रतिपादकं वाक्यं तत्प्रमाणमेवेति नियमात्, इत्यर्थकत्वादस्य सूत्रस्य प्रामाण्यज्ञानस्य गुणजन्यत्वासिद्धेर्नास्य विवक्षितार्थसाधकत्वम् । तथाऽपि ग्रन्थेऽनुपक्रान्तस्यापि वेदस्य `तदप्रामाण्यमनृतव्याघातपुनरुक्तदोषेभ्य:' इति गौतमीयसूत्रे यथा प्रसिद्ध्या सिद्धत्वात्तदिति परामर्श:, तथेहानुपक्रान्तस्यापीश्वरस्य प्रसिद्ध्या सिद्धत्वात्तदिति परामर्श: । ततश्च तद्वचनात् तेनेश्वरेण वचनात् प्रणयनाद् आम्नायस्य वेदस्य प्रामाण्यमित्येतत्सूत्रस्य परकाययोजनाश्रयणेन विवक्षितार्थसाधकत्वादस्योदाहरणमिति । यद्यपि च `मन्त्राऽयुर्वेदप्रामाण्यवच्च तत्प्रामाण्यमाप्तप्रामाण्यात्' इति समग्रसूत्रस्योदाहर्तव्यत्वात्समग्रसूत्रमनुदाहृत्य तदेकदेशमात्रोदाहरणमयुक्तम् । तथाऽप्येकदेशस्यैव विवक्षितार्थप्रतिपादकत्वेन प्रकृतोपयोगित्वात्तन्मात्रमेवोदाहृतम् । तस्यादृष्टार्थस्य वेदस्य प्रामाण्यम् आप्तप्रामाण्याद् आप्तोक्तत्वात् । अदृष्टार्थं वेदवाक्यं प्रमाणम् आप्तोक्तत्वात् । दृष्टार्थमन्त्राऽयुर्वेदवाक्यवदित्युदाहृतसूत्रार्थ: । वाक्यत्वाद्यनुमानस्येत्यत्राऽदिपदेन `वेदा: सर्वज्ञप्रणीता वेदत्वात्' इति प्रागुक्तव्यतिरेक्यनुमानपरिग्रह: ।। उपाधेरिति ।। अनुकूलेन तर्केण हेतो: साध्यव्याप्यत्वनिर्णयेनोपाधे: साध्यव्याप्यहेत्वव्यापकतया पक्ष एव साध्यव्यापकताभङ्ग: सिद्ध्यतीत्यर्थ: । सम्मतिग्रन्थे पक्षे साध्यव्यापकताभङ्गादिति सम्बन्ध: । 
ननु किमिदं प्रमाणानां प्रामाण्यस्य स्वतस्त्वमित्यत: फलकरणभेदेन प्रामाण्यस्य द्वैविध्यात् फलतत्प्रामाण्यस्वतस्त्वोपदर्शनेन तत्परतया वाक्यं व्याचष्टे- सर्वेषामिति ।। इन्द्रियलिङ्गशब्दजन्यानामित्यर्थ: ।। यथार्थत्वलक्षणमिति ।। यथार्थज्ञानत्वलक्षणमित्यर्थ: ।। ज्ञानग्राहकेणैव गृह्यत इति ।। अत्र ज्ञानग्राहकशब्देन ग्राह्यप्रामाण्याश्रयतत्तज्ज्ञानविषयकसाक्षिज्ञानस्य, गृह्यत इत्यनेन तद्विषयत्वस्य, एवकारेण कात्स्र्न्यपरेण तन्नैयत्यस्य, अवधारणपरेण प्रतिबन्धव्यवच्छेदस्य च लाभाद् ग्राह्यप्रामाण्यविरोध्युपस्थापकसामग्‌रयसमवहितग्राह्यप्रामाण्याश्रयतत्तज्ज्ञानविषयकसाक्षिज्ञानविषयत्वनैयत्यमित्यर्थपर्यवसानान्न कश्चित्क्षुद्रोपद्रव: । ननु यदुकतमित्यादिप्राचीनाप्रयोजकत्वशङ्काग्रन्थानुरोधेन करणप्रामाण्यस्वतस्त्वोपदर्शनपरतयैवैतद्ग्रन्थव्याख्यानमुचितम् । अन्यथोक्तशङ्काया अनिरासप्रसङ्गात् । तत्किमिति करणप्रामाण्यस्वतस्त्वपरत्वपरित्यागेन फलप्रामाण्यस्वतस्त्वपरत्वाश्रयणमित्यत: करणप्रामाण्यस्वतस्त्वव्युत्पादनेन करणप्रामाण्यस्वतस्त्वस्य ज्ञानप्रामाण्यस्य ज्ञानग्राहकातिरिक्तग्राह्यत्वेऽनुपपत्त्या तत्स्वतस्त्वाधीनत्वात्, ज्ञानप्रामाण्यस्वतस्त्वव्युत्पादनेन करणप्रामाण्यस्वतस्त्वव्युत्पादने सौलभ्याद्युक्तं करणप्रामाण्यस्वतस्त्वपरत्वपरित्यागेन फलप्रामाण्यस्वतस्त्वपरत्वाश्रयणमित्याशयेन करणप्रामाण्यस्वतस्त्वस्य फलप्रामाण्यस्वतस्त्वाधीनत्वमुपदर्शयन् यदुक्तमित्यादिशङ्कापरिहाराय करणप्रामाण्यस्वतस्त्वसिद्धिमप्येतद्ग्रन्थाभिप्रायतया दर्शयितुमाह- एतदुक्तं भवतीति ।। तच्च वक्ष्यत इति ।। `ज्ञानं स्वरूपेणैव प्रवृत्तिहेतु:' इत्यादिनेति शेष: ।। अन्वयव्यतिरेकसमधिगम्यमिति ।। ज्ञानसाधनत्वग्राहकान्वयव्यतिरेकसमधिगम्यमित्यर्थ: ।
(पां.टि.)  वक्ष्यमाणपरिशेषानुमाने उपोद्घातसङ्गत्या विशेष्यासिद्धिमुद्धरति- प्रामाण्यं तावदिति ।। विशेषणासिद्धिं परिहरति- न चेति ।। तत्प्रामाण्यस्येति ।। प्रामाण्यज्ञानस्यापि प्रामाण्यं संवादादिलिङ्गजन्यानुमितिरूपेणान्येन ज्ञानेन ग्राह्यम् । एवं तत्प्रामाण्यमपीति फलमुखा । एवं प्रामाण्यस्यानुमेयत्वे लिङ्गव्याप्त्यादिज्ञानप्रामाण्यानिश्चयेऽतिप्रसङ्गेन तन्निश्चयार्थं लिङ्गान्तरं तज्ज्ञानप्रामाण्यनिश्चयश्च स्वीकार्य: । एवं तत्रापीति करणमुखा चानवस्था स्यादित्यर्थ: ।। प्रथमस्यैवेति ।। लाघवात्, प्रथमपरित्यागे कारणाभावाच्चेत्यर्थ: ।। ज्ञानगतं याथार्थ्यमिति ।। करणगतयाथार्थ्यस्य पक्षत्वभ्रमनिरासाय ज्ञानगतमिति विशेषणम् । साध्यार्थस्तु पूर्वमेवोक्त: । ज्ञानस्यैवेति ।। लाघवादिति भाव: ।। अन्त:करणवृत्तेरिति ।। ननु जडत्वं न स्वप्रकाशत्वाभावे प्रयोजकम् । अन्यथा साक्षिणोऽपि चेतनत्वात्स्वप्रकाशत्वं न स्यादिति चेन्न । क्रियाया: कारकप्रयोज्यत्वस्य सकलवादिसम्मतत्वेन प्रयोजकस्य च प्रयोज्यापेक्षया पूर्ववृत्तित्वनियमाज्ज्ञप्तिरूपवृत्तिक्रियाया: स्वकर्मकत्वे स्वापेक्षया स्वस्य पूर्वभावित्वरूपाऽत्माश्रयाऽऽपत्त्या स्वकर्मकप्रकाशत्वरूपस्वप्रकाशत्वमनुपपन्नमेव । जडत्वं चात्र जन्यत्वरूपं ग्राह्यम् । साक्षिणस्त्वनादिनित्यत्वेनोत्पत्त्यर्थमन्यानपेक्षणादनादित: स्वविषयकत्वे न काऽप्यनुपपत्ति: । एतच्च `कर्मकतृर्व्यपदेशाच्च' इत्येतत्सुधाग्रन्थे स्पष्टम् । केचित्तु जडत्वेऽपि स्वप्रकाशत्वं भवत्विति व्याहतत्वान्न शङ्कोदय: । जडत्वस्याप्रकाशत्वरूपत्वात् । अप्रकाशस्यापि स्वप्रकाशत्वमित्यस्य व्याहतत्वात् । न चैवं साध्यावैशिष्ट्यम् । व्यवहारस्य साध्यत्वाङ्गीकारेण तदप्रसक्तेरित्याहु: । हेतौ चासिद्धिवारणायानभ्यासदशायामिति विशेषणम् । दृष्टान्ते साध्यवैकल्यं परिहरति- अप्रामाण्यं हीति ।। प्रतिकूलतर्कपराहतमनुमानमितीति ।। तथा चासमानबलत्वान्नैतदनुमानं प्रतिपक्ष इति भाव: । 
(व्या.टि.) वेदस्य यथार्थज्ञानसाधनत्वरूपं प्रामाण्यमाप्तोक्तत्वेनैवानुमातव्यम् । तज्जन्यज्ञानगतं याथार्थ्यरूपं तु (प्रामाण्यम्) प्रमाणजन्यत्वेनैवेति सकतृर्कत्वाभावे वेदे प्रामाण्यसिद्धिर्न स्यात् । तत्र प्रामाण्यसिद्ध्यभावे तज्जन्यज्ञानेऽपि तत्सिद्धिर्न स्यादिति वक्तुं संवादेन तत्सिद्धिं सम्भाव्य वेदे तदनुपपत्तिमाह- संवादेन खल्वित्यादिना ।। निरूपकद्वैविध्येन संवादद्वैविध्यमाह- संवादश्चेति ।। वेदे उभयाभावं दर्शयति- न तावत् सजातीयेति ।। ननु सजातीयत्वं केन धर्मेण, प्रमाणत्वेन तद्विभाजकेन वा । नाऽद्य: । अर्थक्रियासामर्थ्यादेरपि प्रमाणत्वेन सजातीयत्वापत्ते: । न द्वितीय: । ब्रह्मसूत्रलक्षणागमस्य `युक्तिमूलतयेति सजातीयसंवादाभिधानम्' इति सुधाविरोधादिति चेन्न । एकधर्मिकं मानान्तरं सजातीयम् । तेन संवाद:, एकप्रकारकत्वम् । तथा च इदं जलमिति ज्ञानजनकेन्द्रियादेस्तादृशज्ञानजनकेन्द्रियेणानुमानादिना वा तुल्यप्रकारकत्वेन प्रामाण्यानुमिति: । तत्र द्रव्यत्वप्रकारकज्ञानजनकं तु मानान्तरं सजातीयं भवति । परं तु न संवादि, नापि विसंवादि । तत्रैवेदमर्थे धर्मिणि जलत्वाभावज्ञानजनकं तु सजातीयमपि विसंवादि । समानधर्मिकभिन्नं सविषयं निर्विषयं वा विजातीयम् । तेन संवादो यथायथं प्रामाण्यानुमित्यौपयिक: सम्बन्ध: । तथा फलनिष्पादनशक्तत्वरूपमर्थक्रियासामर्थ्यं विजातीयम् । तेन संवादश्च ज्ञाने तद्वद्विषयकत्वम् । ज्ञानजनके च तादृशज्ञानजनकत्वम् इत्यादि बोध्यम् । (व्या.टि.) अधिकं तु गुरुप्रभायाम् । तद्विषयस्य वेदबोध्यप्रकारस्य ब्रह्मधर्मिकमानान्तरस्य वेदबोध्यप्रकारकज्ञानजनकत्वाभावेन सजातीयसंवादो नास्तीति भाव: ।। नापीति ।। अर्थक्रियासामर्थ्यं फलनिष्पादनशक्तत्वम् । आदिपदेन फलवत्प्रवृत्तिजनकत्वादिकं ग्राह्यम् ।। मोक्षादेरिति ।। तथा च वेदजन्यज्ञानविषये मोक्षजननशक्तत्वस्य ज्ञाने वा, मोक्षवत्प्रवृत्तिजनकत्वस्य वेदे वा तादृशज्ञानकरणत्वस्यानिश्चितत्वेन न विजातीयसंवादेन प्रामाण्यानुमितिरिति भाव: । संवादानुपपत्तौ च पर्यवसितमाह- तथा चेति ।। तद्वचनादिति ।। कणादसूत्रे भावप्रधानो निर्देश: । तच्छब्देन चेश्वरस्य परामर्श: । अक्षपादसूत्रे तत्पदेन वेदपरामर्श: । आप्तप्रामाण्यादिति कर्तरि ल्युट् । `यदसौ प्रमाणं तत्र चान्यत्र च' इति महाभाष्यप्रयोगाद् बहुलग्रहणाद्वा साधु: । `तज्ज्ञानस्य वाक्यस्य वा प्रामाण्याद्विप्रा: प्रमाणमित्युपचर्यते' इति सुधारीत्यौपचारिको वा प्रमाणशब्द: ।। ततश्चेति ।। आप्तोक्तत्वेनैव वेदप्रामाण्यस्यानुमातव्यत्वे सतीत्यर्थ: । वाक्यत्वादीत्यादिपदेन वेदत्वपरिग्रह: ।। अकतृर्कत्वाद्यनुमानमिति ।। तत्साधकमप्रमितकतृर्कत्वा(त्वसाधनम)नुमानमित्यर्थ: । तर्केण साध्यव्यापकताभङ्गेऽभियुक्तसम्मतिमाह- यथोक्तमिति ।। सनाथे साध्यसाधनसमर्थे सतीत्यर्थ: । तथा च पक्षे साध्यसिद्धौ तत्रैवोपाधे: साध्यव्यापकताभङ्ग: । केचित्तु साध्यव्याप्यहेत्वव्यापकत्वात् साध्यव्यापकताभङ्ग इति व्याचख्यु: । तन्न स्वरसम् । साध्यव्यापकोपाधिव्यभिचारात् साध्यव्यभिचारं चोदयतस्तस्य साध्यव्याप्यत्वासिद्धे: । तदर्थं पक्षे साध्यनिश्चयानुसरणं तु बकबन्धरीतिमनुसरतीति । 
फलगतस्य याथार्थ्यलक्षणस्य करणगतस्य तत्साधनत्वलक्षणस्य च प्रामाण्यस्य स्वतस्त्वं सिषाधयिषुरादौ तावज्ज्ञानप्रामाण्यस्य ज्ञप्तौ स्वतस्त्वं मूले प्रतिज्ञातमित्यभिप्रेत्य व्याचष्टे- सर्वेषामपीति ।। तत्र स्वपदस्याऽत्मीयपरत्वमुपेत्य स्वतस्त्वं निर्वक्ति- ज्ञानेति ।। क्रियापदमुपस्करोति- गृह्यत इतीति ।। ज्ञानग्राहकमात्रग्राह्यत्वं ज्ञप्तौ स्वतस्त्वमित्यर्थ: । तदेतत् त्रेधा निरुक्तं तर्कताण्डवे । `ग्राह्यप्रामाण्यविरोध्युपस्थापकसामग्‌रयसमवहितग्राह्यप्रामाण्याश्रयतत्तज्ज्ञानग्राहकसाक्षिज्ञानविषयत्वनैयत्यं स्वतस्त्वम्, ग्राह्यप्रामाण्याश्रयतत्तज्ज्ञानग्राहकसाक्षिज्ञानविषयत्वयोग्यत्वं वा स्वतस्त्वम् । उभयसिद्धप्रामाण्याविषयकज्ञानभिन्नज्ञानविषयत्वनैयत्यं वा स्वतस्त्वम्' इति । तत्त्रितयमपि सुधायामिवात्राप्यभिसंहितम् । तथाहि । अत्र ज्ञानग्राहकपदेन ग्राह्यप्रामाण्याश्रयतत्तज्ज्ञानविषयकसाक्षिज्ञानं विवक्षितमिति स्पष्टमवगम्यते । यद्वक्ष्यति, `ज्ञानं साक्षिप्रत्यक्षवेद्यम्' इत्युक्त्वा `तत्प्रामाण्यमपि साक्षिवेद्यमेव' इति । गृह्यत इति कर्मलकारेण वेद्यमिति कृत्यप्रत्ययान्तेन च तद्विषयत्वम् । एवेत्यनेन ज्ञानग्राहकमात्रेणैवेत्यनुवादस्थमात्रशब्देन च कात्स्र्न्यपरेण तन्नियम: । अवधारणेन प्रतिबद्धव्यवच्छेदश्च विवक्षित इति । एवमर्हार्थकृत्यप्रत्ययान्तेन वेद्यशब्देनोक्तसाक्षिज्ञानविषयत्वयोग्यतेति । एवं ज्ञानग्राहकशब्देन साक्षितदितरसाधारणज्ञानं, मात्रशब्देनावधारणेन चोभयसिद्धप्रामाण्याविषयकव्यवच्छेद: । कात्स्र्न्यार्थेनाप्रतिबद्धसर्वानुव्यवसायग्रहश्च विवक्षित इति ज्ञायत इति । 
ननु कथमनेन प्रतिज्ञामात्रेणोक्तशङ्कानिवृत्तिरित्यतोऽभिसन्धिमुद्घाटयति- एतदुक्तं भवतीति ।। वक्ष्यत (व्या.टि.) इति ।। `ज्ञानाज्ञानसुखदु:खात्मभेदादिविषयस्यानुभवस्य' इति मूल इति शेष: । करणगतस्य यथार्थज्ञानसाधनत्वरूपप्रामाण्यस्य ग्राह्यप्रामाण्यविरोध्युपस्थापकसामग्य्‌रासमवहितज्ञानजनकत्वग्राहकमात्रग्राह्यत्वं ज्ञप्तौ स्वतस्त्वम् । तदप्यत्र प्रतिज्ञातमित्यभिप्रेत्य व्याचष्टे- इन्द्रियेति ।। प्रामाण्यमित्यत: परं स्वत इति शेष: । अवसेयमित्यत: परं यत इति च । तथा च ज्ञानकरणत्वग्राहकानुमानेनैव प्रमाकरणत्वग्रहात् स्वतस्त्वसिद्धिरित्यर्थ: । न चैवं पद्धतिविरोध: । तत्र `करणप्रामाण्यज्ञप्तिस्तु परत एव । इन्द्रियलिङ्गशब्दानां यथायथमनुमानादिवेद्यत्वात् । यथार्थज्ञानजनकत्वस्यानुमानवेद्यत्वात्' इत्युक्तेरिति वाच्यम् । अभिप्रायसद्भावात् । करणग्राहकमात्रग्राह्यत्वाभावाभिप्रायेण तत्प्रवृत्ते: । अत एव न्यायसुधायां तत्पक्षमु(क्त्श्)ङ्क्य `अथ वा ज्ञानजनकत्वं येन गृह्यते तत एव यथार्थज्ञानजनकत्वस्य तदीयस्य ग्राह्यत्वं स्वतस्त्वम्' इति पक्षान्तरमुक्तम् । ननु तथाऽपि सूत्रभाष्यटीकाविरोध: । तत्र न विलक्षणत्वाधिकरणे स्वतश्च प्रामाण्यमिति वैलक्षण्यहेतुवर्णकान्तरे `वेदादिप्रामाण्यस्य संवादनिरपेक्षतज्ज्ञानादेव सिद्ध्यङ्गीकारात्' इति करणप्रामाण्यस्यापि धर्मिग्राहकमात्रग्राह्यतास्वीकारादिति चेत् । गूढभावसद्भावात् । तथा हि । नात्र करणग्राहकमात्रग्राह्यत्वं स्वतस्त्वं विवक्षितम् । किन्तु प्रामाण्यव्याप्यनिर्दोषत्वतदनुसारित्वादिग्राहकमात्रग्राह्यत्वं स्वतस्त्वमिति पक्षान्तरमुपेत्य प्रवृत्तम् । अत एव तत्रैव `न हि निर्दोषतदनुसारितत्तत्स्वरूपग्रहे पुन: प्रामाण्योपलब्धौ संवादसापेक्षताऽनुभूयते' इति तदेव स्पष्टमिति न कश्चिदपि विरोधगन्ध इत्यलम् । उत्पत्तौ तु ज्ञानजननशक्त्यभिन्नप्रमाजननशक्तिमत्त्वम्, उभयो: सहजत्वं वा करणप्रामाण्यस्य स्वतस्त्वम् । निष्कृषति- तथा चेति ।। कुत्रापि फले करणे चेत्यर्थ: । आदिपदेन प्रमाणजन्यत्वग्रह: । 
निष्कृष्यानूद्य शङ्कते- ज्ञानेति ।। परिशेषं वक्तुं सामान्यसिद्धिं दर्शयति- प्रामाण्यमिति ।। प्रवर्तकज्ञानप्रामाण्यमित्यर्थ: । अवश्यमित्युक्ताऽवश्यकत्वं दर्शयति- अन्यथेति । तदभावेति ।। प्रामाण्याभावेत्यर्थ: । प्रमाणं विनाऽर्थसत्त्वानिश्चयादिति भाव: । यद्वा प्रामाण्याध्यवसायाभावे निष्कम्पप्रवृत्त्यभावप्रसङ्गादित्यर्थ: । ग्राहकान्तरानुपपत्तिं दर्शयति - न चेति ।। ज्ञानग्राहकातिरिक्तेन संवादादिलिङ्गेनेत्यर्थ: । फलमुखीमनवस्थां दर्शयति- तत्प्रामाण्यस्यापीति ।। प्रामाण्यानुमितिप्रामाण्यस्यापीत्यर्थ: । तस्य प्रामाण्यानुमितिप्रामाण्यस्य स्वतस्त्वे स्वाश्रयग्राहकग्राह्यत्वे । प्रथमस्य प्रवर्तकज्ञानप्रामाण्यस्य । करणमुखीमपि तां दर्शयति- तत्प्रामाण्यस्यापीति ।। लिङ्गान्तरज्ञानप्रामाण्यस्यापीत्यर्थ: । अनेन लिङ्गान्तरेण । तस्य लिङ्गान्तरज्ञानप्रामाण्यस्य । परिशेषं दर्शयति- तथा चेति ।। सामान्यतो व्याप्तिं दर्शयति- यद्यतोऽन्येनेति ।। विशेषणेति ।। सत्यन्तविशेषणेत्यर्थ: ।। ज्ञानस्यैवेति ।। ग्राह्यप्रामाण्याश्रयज्ञानस्यैवेत्यर्थ: । तथाभाव: स्वप्रकाशत्वम् ।। अन्त:करणवृत्तेरिति ।। स्वरूपज्ञानव्यावृत्त्यर्थम् । 
।। जडत्वेनेति ।। अत्रेयमाशङ्का । किं जडत्वं स्वप्रकाशत्वविरोधीति तत्त्वात्तदभाव:, उतास्वप्रकाशत्वव्याप्यमिति तत्त्वात्तत्त्वमिति । आद्ये किं विरोध: सहानवस्थाननियमलक्षण उत भावाभावलक्षण आहोस्विद् (व्या.टि.) वध्यघातकभावलक्षण: । नाऽद्य: । जडेऽप्यालोके स्वप्रकाशत्वदर्शनात् । न च स्वविषयत्वं स्वप्रकाशत्वम् । `स्वविषयप्रकाशत्वं स्वप्रकाशत्वमिति स्वमतेऽङ्गीकारात्' इति टीकोक्ते: । जडे त्वालोकादौ प्रकाशान्तरानपेक्षत्वरूपस्वप्रकाशत्वसत्त्वेऽपीच्छादिवत् सविषयकपदार्थत्वाभावेन विषयविषयिभावगर्भस्वविषयत्वासम्भव इति वाच्यम् । अनुप्रमाणस्यापि साक्षात्स्वजन्यप्रमाविषयविषयकत्वस्यान्यत्र समर्थितत्वेन आप्तवाक्यं शब्द इत्यादिशब्दे, सामान्यसाध(ध्यक)के विशेषे लिङ्गे, ज्ञानसामान्यविषयकानुमितिशाब्दादिरूपे मानसज्ञाने च जडे स्वविषयकत्वदर्शनेन तन्नियमाभावात् । न द्वितीय: । सत्त्वासत्त्वादिवत् परस्परविरहरूपत्वाभावात् । जडेऽपि स्वप्रकाशत्वोपपादनेन परस्परविरहव्याप्यत्वस्याप्यभावाच्च । नापि तृतीय: । `नाजात एकोऽन्यं हन्ति नाप्यन्याधार:' इति न्यायेन सहावस्थानस्यैव प्राप्त्या तेन तन्निषेधायोगात् । नान्त्य: । उक्तभङ्ग्या बहुस्थलेषु व्यभिचारदर्शनेन जडत्वस्यास्वप्रकाशत्वेन व्याप्त्यसिद्धे: । जडत्वेऽपि स्वप्रकाशत्वोपपत्त्या विपक्षे बाधकाभावादप्रयोजकत्वाच्चेति चेत् । अत्रेदं समाधीयते । जडत्वेन स्वप्रकाशत्वं व्यासेधता यज्जडत्वव्यावृत्तं तदिह विवक्षितम् । न स्वविषयत्वमात्रम् । तच्च स्वप्रमातृत्वम् । जडत्वस्याप्रमातृत्वरूपत्वात् । यथोक्तमन्यत्र `जडत्वं चाप्रमातृत्वमेव' इति । तथा चाप्रमातृत्वेन स्वप्रमातृत्वाभावसाधनं युक्तम् । सामान्याभावस्य विशेषाभावव्याप्यत्वेन तेन तत्साधनसौलभ्यात् । इत्थं च मनोवृत्तिर्न स्वप्रमात्री अप्रमातृत्वात्, यदेवं तदेवं यथा घट इति युक्तेरभिप्रेतत्वात् न काऽप्यनुपपत्तिरिति । 
वस्तुतस्तु प्रवर्तकज्ञानविषयकत्वं तत्प्रामाण्यविषयकत्वं च यादृशं साक्षिणस्तादृशं प्रवर्तकज्ञानस्य शङ्कनीयम् । तच्च ज्ञात्रादिव्यवहारनिर्वाहकम् । विशिष्य स्वकर्मकापरोक्षत्वम् । एतच्च न क्वापि जडे सम्मतम् । अनुप्रमाणस्य, गमनादेर्ग्रामादिविषयकत्ववत्, सविषयकत्वेऽपि तस्य ज्ञात्रादिव्यवहारनिर्वाहकत्वाभावात् । विशिष्य स्वगतविषयताभावाच्च । ज्ञानं गुण इत्यादिशाब्दानुमित्यादे: शक्यतावच्छेदकपक्षतावच्छेदकसाध्यतावच्छेदकावच्छिन्नान्त:पातिततया सामान्यत: स्वगतपरोक्षविषयताकत्वेऽपि विशिष्य स्वकर्मकापरोक्षत्वाभावात् । एवं च मनोवृत्तेर्जडत्वेन हेतुना घटादिदृष्टान्तेनैतादृशस्वप्रकाशत्वाभाव: साध्यते । न च चेतनत्वेन साक्षिणोऽप्येवं साध्येतेति वाच्यम् । दृष्टान्ताभावात् । सुप्तिकाले मनस उपरतत्वेन `एतावन्तं कालं सुखमहमस्वाप्सम्' इत्यौत्तरकालिकपरामर्शबलेन चेतनस्वरूपज्ञानस्य तत्स्वरूपप्रकाशत्वस्य तत्वप्रकाशिकायां समर्थितत्वाच्च । श्रुत्यादिकमप्यत्रार्थानुकूलमाकरे द्रष्टव्यम् । 
केचित्तु जडत्वेन जन्यत्वेन स्वकर्मकत्वमनुपपन्नम् । कर्मकारकस्य कारणत्वेन स्वस्य स्वपूर्ववृत्तित्वे आत्माश्रयापत्तेरित्याहु: । तदस्वरसम् । भविष्यत इवाकारणत्वेऽपि कर्मकारकत्वोपपत्ते: । अपरे तु जडत्वमस्वप्रकाशत्वरूपमिति व्याघातादेव जडस्य स्वप्रकाशत्वशङ्कानुदय: । व्यवहारस्य साध्यत्वेन साध्याविशिष्टता नास्तीत्याहु:। तदपि न चारु । स्वप्रकाशत्वे शङ्कितेऽस्वप्रकाशत्वव्यवहारसाधनस्यानुचितत्वात् । हेतोरसम्मतेश्च । अस्मदुक्तपरिष्कारानङ्गीकारे उक्तस्थले जडत्वस्याप्यव्याप्त्यापत्तेश्च । ज्ञानप्रामाण्यस्य ज्ञप्तौ परतस्त्वे परकायानुमानं शङ्कते- नन्विति ।। अनभ्यासदशायामिति पक्षविशेषणम् । अनभ्यासदशापन्नमित्यर्थ: । तथैव ह्यनुवदिष्यति `अनभ्यासदशापन्नज्ञानप्रामाण्यस्यापि' इति ।। सांशयिकत्वादिति ।। संशयमापन्न इत्यर्थे ठगिति बोध्यम् । निदर्शने साध्यं निदर्शयति- अप्रामाण्यं हीति ।। ज्ञानाप्रामाण्यमित्यर्थ: ।। अनवस्थेति ।। उक्तानवस्थाद्वयेत्यर्थ: ।
मूलम् -  नचोक्तयुक्त्यधीनत्वं प्रामाण्यस्य । बुद्धिदोषनिरासमात्रकारणत्वाद् युक्तीनाम् । अदुष्टबुद्धीनां स्वत एव सिद्धत्वाच्च प्रामाण्यस्य । 
(त.मं.) प्रामाण्यं परतश्चेदनवस्थेति ह्युक्तम् । एवं चानवस्थापरिहारान्यथाऽनुपपत्तियुक्त्यधीनत्वं प्रामाण्यस्येत्यत आह - न चोक्तेति ।।
टीका - ननु `अपौरुषेयत्वाद्वेदस्य' इत्यपौरुषेयतया निर्दोषत्वेन वेदस्य तत एव तज्जन्यज्ञानस्यापि प्राक् प्रामाण्यमनुमितम् । तत्कथमिदानीम् `प्रामाण्यं च स्वत एव' इत्युच्यत इत्यत आह- नचेति ।। प्रामाण्यस्येति विषयेण विषयिणो ज्ञानस्योपलक्षणम् । नचापौरुषेयत्वाद्युक्तयुक्त्या वेदप्रामाण्यं ज्ञापितं प्रागित्यर्थ: । प्रामाण्यज्ञापनाय युक्तेरुपन्यस्तत्वात्कथं नेत्यत आह- बुद्धीति ।। अनृतव्याघातादिदर्शनेन वेदविषया याऽप्रामाण्यशङ्का सा बुद्धिदोषेत्युच्यते । 
अयमभिसन्धि: । साक्ष्येव ज्ञानं तत्प्रामाण्यं च विषयीकर्तुं क्षम: । किन्तु कारणान्तरोपनिपातजेन मानसापराधेन प्रतिबद्धो ज्ञानमात्रं गृहीत्वा तत्प्रामाण्यग्रहणस्य नेष्टे । यथा स्वयमेव गतिसमर्थोऽपि गजो गोक्षुरकादिना प्रतिबद्धो न चलितुं क्षमते । तत्र तु युक्त्यनुसन्धानलक्षणपरीक्षाऽवसर: । सा च बुद्धिदोषमात्रं निरस्यति । तस्मिन्निरस्ते साक्षी स्वमहिम्नैव प्रामाण्यं गोचरयति । यथा गोक्षुरकाद्यपसरणे स्वयमेव गजो गच्छति । तत: प्राचीनो युक्त्युपन्यास: साक्षिण: प्रामाण्यग्रहणप्रतिबन्धकबुद्धिदोषनिरासार्थमेव कृतो नतु प्रामाण्यज्ञापनार्थ(ज्ञानार्थ)मिति न पूर्वोत्तरविरोध इति ।
एतेनैवैतदपि निरस्तम् । यदाहोदयन:- `यदि प्रामाण्यं स्वतो ज्ञायेत तदा कदाचिदपि प्रामाण्यसंशयो न स्यात् । ज्ञानत्वसंशयवत् । निश्चिते तदनवकाशात् । नहि साधकबाधकप्रमाणाभावमवधूय समानधर्मादिदर्शनादेवासौ । तथा सति तदनुच्छेदप्रसङ्गात् । अथ प्रमाणवदप्रमाणेऽपि तत्प्रत्ययदर्शनाद् विशेषादर्शनाद् भवति शङ्केत्यभिप्राय: । तत्किं प्रमाण(प्रामाण्य)ज्ञानोपलम्भेऽपि न तत्प्रामाण्यमुपलब्धं प्रमाणज्ञानमेव वा नोपलब्धम् । आद्ये कथं स्वत: प्रामाण्यग्रह:, प्रत्ययप्रतीतावपि तदप्रतीते: । द्वितीये कथं तत्र शङ्का; धर्मिण एवानुपलब्धे:' इति । धर्म्युपलब्धावपि व्याघातादिदर्शनेन साक्षिणि प्रतिबद्धे प्रामाण्यविषये मनसि संशयाद्युपपत्ते: । युक्तीनां बुद्धिदोषनिरासमात्रकारणत्वं नतु वेदप्रामाण्यज्ञप्तिकारणत्वमित्येतत् कुत इत्यत आह- अदुष्टेति ।। यस्मिन् सत्येव यद्भवति नासति तत्खलु तस्य कारणम् । सतीष्वेव च युक्तिषु बुद्धिदोषनिरासो भवति नासतीषु । प्रामाण्यं त्वनृतपुनरुक्तव्याघाताद्यनुसन्धानरूपबुद्धिदोषरहितानां पुंसां स्वत एव युक्त्यपेक्षां विनैव सिद्धमित्यनुभवसिद्धम् । तस्मादुक्तव्यवस्थैव युक्तेति । 
संवादान्वयव्यतिरेकानुविधायित्वात् प्रामाण्यज्ञप्तेस्तत्कार्यत्वमित्येदप्यनेनैव निरस्तम्, व्यतिरेकाभावस्यानुभवसिद्धत्वात् । एतेनैवानभ्यासदशायां सांशयिकत्वस्यासिद्धिरप्युक्ता वेदितव्या । बुद्धिदोषाभावेऽनभ्यासदशाऽऽपन्नज्ञानप्रामाण्यस्यापि निष्कम्पस्यैव प्रतीयमानत्वात् । क्वचित्संशयस्यान्यथोपपन्नत्वादिति ।
(र.टि.) ननु `अपौरुषेयत्वाद्वेदस्य' इति वेदरूपकरणप्रामाण्यमेवानुमितम् । न ज्ञानप्रामाण्यम् । इदानीं ज्ञानप्रामाण्यस्य स्वतस्त्वमुच्यत इति न पूर्वोत्तरयोर्विरोध इत्यत आह- तत एव तज्जन्यज्ञानस्यापीति ।। बौद्धस्य वेदे यथार्थज्ञानजनकत्वविषयविवादो वेदजन्यज्ञानगतयाथार्थ्यविषयकएव । न तु वेदगतज्ञानजनकत्वविषय: । तं (परं) प्रति वेदप्रामाण्यसाधनाय प्रयुक्तं निर्दोषत्वं तज्जन्यज्ञानगतयाथार्थ्यसाधनायैव प्रयुक्तं भवतीति भाव: । प्रामाण्यस्य निश्चितत्वेन स्वारसिकसन्देहानुपपत्तावपि प्रामाण्यज्ञाने प्रामाण्यसन्देहात् प्रामाण्यसन्देहोपपत्तिरित्याह- अथ प्रमाणवदिति ।। तत्प्रत्ययदर्शनात् प्रामाण्यप्रत्ययदर्शनादित्यर्थ: । प्रामाण्यज्ञानगतप्रामाण्यस्यापि स्वतस्त्वेनाऽधायकसंशय एव नोपपद्यत इत्याह- तत्किं प्रामाण्यज्ञानोपलम्भेऽपीति ।। प्रमाणत्वेन प्रमाणविषयकज्ञानोपलम्भेऽपीत्यर्थ: । 
(रा.टि.) ।। तत एवेति ।। वेदस्य निर्दोषत्वादेव, निर्दोषवेदजन्यत्वहेतुत एवेति वा, निर्दोषत्वादेवेति वाऽर्थ:। लक्षणाबीजं सम्बन्धं दर्शयति- विषयेण विषयिण इति ।। तावता कथमुक्तशङ्कानिरास इत्यतो वा, साक्षिणो निर्दोषत्वात्कथं तत्र शङ्का यन्निरासार्थं युक्तिरित्यतो वाऽऽह- अयमभिसन्धिरिति । कारणान्तरेति ।। व्याघातादिरूपेत्यर्थ: ।। मानसापराधेनेति ।। अप्रामाण्यशङ्कारूपेणेत्यर्थ: । एतेन बुद्धिर्न साक्षी किन्तु मन इत्युक्तं भवति  । मनोगताप्रामाण्यशङ्कारूपदोषेण प्रतिबद्ध इत्यर्थ: ।। तत इति ।। साक्षिणस्स्वत एव प्रामाण्यग्रहणशक्तत्वादित्यर्थ: । युक्त्युपन्यास इत्यस्य कृत इत्यनेनान्वय: ।। पूर्वोत्तरेति ।। `अपौरुषेयत्वाद्वेदस्य' (रा.टि.) इत्यस्य  `प्रामाण्यं च स्वत एव'  इत्यस्य च न विरोध इत्यर्थ: ।।  एतेनैवेति  ।।  बुद्धिदोषेत्यादिकथनेनैवेत्यर्थ: । स्वतो ज्ञायेतेति ।। ज्ञानग्राहकेणैव ज्ञायेतेत्यर्थ: ।। निश्चित इति ।। प्रामाण्य इति योज्यम् । प्रामाण्यतदभावसाधारणज्ञानत्वधर्मदर्शनाद्भवेत्तदुभयकोटिकसन्देह इत्यत आहन हीति । अवधूयेति ।। विहायेत्यर्थ: ।।  तथा सतीति ।। साधकबाधकयोरन्यतरस्मिन् विद्यमानेऽपि सन्देहोत्पादे सतीत्यर्थ: । इह चास्ति साधकमिति भाव: । निश्चितेऽपि प्रामाण्ये तन्निश्चयेऽपि प्रामाण्यसन्देहे तद्विषयीभूते प्रथमज्ञाने प्रामाण्यसन्देहो भविष्यति । यथा घटादिज्ञाने प्रामाण्यसन्देहाद्धटादावर्थे सन्देहस्तथेति भावेन शङ्कते- अथेति ।। तत्प्रत्ययेति ।। प्रामाण्यप्रत्ययदर्शनादित्यर्थ: । तथा च प्रामाण्यनिश्चयत्वस्य प्रामाण्यतदभावोभयसाधारण्यात् तत्प्रामाण्यादिसन्देहात् तद्विषयज्ञानप्रामाण्येऽपि सन्देहो युक्त इति भाव: । प्रामाण्यनिश्चयेऽपि प्रामाण्यसन्देहो न युक्त: । येन तदाहितो ज्ञानप्रामाण्ये सन्देहो घटेतेत्यत आह- तत् किं प्रमाणज्ञानेति ।। प्रमाणज्ञानशब्दोऽत्र प्रामाण्यनिश्चयपर: ।। तत्प्रत्ययप्रतीतावपीति ।। प्रामाण्यनिश्चयस्य प्रतीतावपि तन्निष्ठप्रामाण्यस्याप्रतीते: । तत्प्रतीतौ  पुन: संशयायोग: । तत्राप्याहितसन्देहाङ्गीकारे चोक्तरीत्या तत्रापि तथेत्यनवस्थेति भाव: ।। द्वितीय इति ।। प्रामाण्यनिश्चय एव नोपलब्ध इति पक्ष इत्यर्थ: । इतिपदस्य इत्येतदपि निरस्तमिति पूर्वेणान्वय: । 
।। धर्म्युपलब्धावपीति ।। प्रामाण्याश्रयज्ञानोपलब्धावपीत्यर्थ: ।। साक्षिणीति ।। ज्ञानग्राहके साक्षिणि प्रामाण्यविषये प्रतिबद्धे सतीत्यर्थ: ।। मनसीति ।। `यत्क्वचिद्व्यभिचारि स्याद्दर्शनं मानसं हि तत्' इत्युक्तेरिति भाव: ।। संशयादीति ।। जातिव्यक्त्योरेकवित्तिवेद्यत्वनियमेऽपि भ्रमस्थले शुक्तिग्रहणेऽपि दोषवशाच्छुक्तित्वस्याग्रहणेन इदं शुक्तिर्वा रजतं वेति सन्देहो रजतमेवेति विपर्ययो वा यथा तथा ज्ञानतत्प्रामाण्ययोरेकवित्तिवेद्यत्वनियमेऽपि दोषवशात्प्रामाण्याग्रहणेन संशयादेरुपपत्तेरित्यर्थ: । विस्तरस्तु तर्कताण्डवे ।। वेदप्रामाण्येति ।। वेदादिजन्यज्ञानप्रामाण्यज्ञप्तीत्यपि ग्राह्यम् ।। उक्तव्यवस्थैवेति ।। युक्ते: प्रतिबन्धनिरास एवोपयोगो न प्रामाण्यज्ञप्तावित्युक्तेत्यर्थ: ।। अनुभवसिद्धत्वादिति ।। अभ्यासदशापन्नज्ञानस्थले संवादेन विना प्रामाण्यग्रहणदर्शनादिति भाव: ।। एतेनैवेति ।। अदुष्टबुद्धीनामित्यादिकथनेनैवेत्यर्थ: । तदेव व्यनक्ति- बुद्धिदोषेति । अन्यथोपपन्नत्वादिति ।। धर्म्युपलब्धावपीत्यादिनोक्तदिशेति भाव: । 
(श्री.टि.) तत एव निर्दोषवेदजन्यत्वादेव । विषयेणेत्याद्युक्त्या लक्षणाबीजभूतशक्यार्थसम्बन्धो दर्शित:- ज्ञानस्येति ।। प्रामाण्यज्ञप्तेरित्यर्थ: ।। कारणान्तरोपनिपातजेनेति ।। अनृतव्याघातादिदोषदर्शनरूपकारणान्तरसन्निपातजन्येनेत्यर्थ: । मानसापराधोऽप्रामाण्यशङ्कारूप: ।। प्रामाण्यज्ञानार्थमिति ।। प्रामाण्यज्ञापनार्थमित्यर्थ: । नन्वेवं प्रामाण्यस्य स्वतस्त्वहानि: । अप्रामाण्यशङ्कादशायां साक्षी ज्ञानमात्रं गृहीत्वा प्रामाण्यग्रहणस्य नेष्टे इत्युक्तत्वेन ज्ञानग्राहकग्राह्यत्वालाभादिति चेन्न । अप्रामाण्यग्राहकसामग्‌रयसमवहितज्ञानग्राहकसामग्रीग्राह्यत्वस्य विवक्षितत्वाददोष: ।
(श्री.टि.)    स्वतो ज्ञानग्राहकेणैव ।। संशय इति ।। ज्ञान इति शेष: ।। ज्ञानत्वेति ।। ज्ञानरूपे धर्मिणि गृहीते सति ज्ञानत्वे संशयो न भवति । जातिभानसामग्‌रया व्यक्तिभानसामग्रीनियतत्वादिति भाव: ।। निश्चित इति ।। प्रामाण्ये निश्चित इत्यर्थ: । तदनवकाशात् संशयानवकाशात् । एककोटेर्निश्चितत्वादिति भाव: । ननु ज्ञानत्वादिसाधारणधर्मदर्शनादेव संशयो भविष्यतीत्यत आह- नहीति ।। लोके साधारणधर्मदर्शनादेव न संशय:। किन्तु साधकबाधकप्रमाणाभावसहकृतादेव । स्थाणुत्वनिश्चायकप्रमाणाभावे स्थाणुत्वानङ्गीकारे पुरुषत्वाङ्गीकार इति यावत्, बाधकप्रमाणाभावे च सत्येव तत्सहकृतोर्ध्वत्वरूपसाधारणधर्मदर्शनादेव दृष्ट: । न तु साधकप्रमाणाभावं बाधकप्रमाणाभावं चावधूय निराकृत्य विनेति यावत् । ऊर्ध्वत्वरूपसाधारणधर्मदर्शनादेव न दृष्ट इत्यर्थ: । समानधर्मदर्शनमात्रादेव कुतो न संशय इत्यत आह- तथा सतीति ।। साधारणधर्मस्य सर्वत्र सत्त्वेन सर्वत्र संशय: स्यात् । तथा साधारणधर्मस्य विशेषदर्शनेनाप्यनिवृत्त्या संशयोच्छेद एव न स्यादित्यर्थ: ।
इदमत्राऽकूतम् । अत्र प्रष्टव्यं ज्ञानं गृहीतं न वेति । नेति पक्षे धर्मिज्ञानाभावादेव न संशय: । यदि गृहीतं तर्हि तत्र प्रामाण्यं निश्चितं न वा । नेति पक्षे स्वतस्त्वभङ्ग: । निश्चितं चेत् सन्देह एव न युज्यते एककोटेर्निश्चितत्वात् । संयुक्तसमवायसन्निकर्षरूपजातिभानसामग्य्‌राा  व्यक्तिभानसामग्रीनियतत्वात् । ज्ञानरूपधर्मिप्रतीतौ ज्ञानत्वस्यापि निश्चितत्वेन तत्र यथा न सन्देहस्तद्वत् । भवति चायं संशयोऽतस्तदन्यथाऽनुपपत्त्या ज्ञानं गृहीतं तत्र प्रामाण्यं न गृहीतमत: संशयो युक्त इत्येवं परतस्त्वे सांशयिक(त्वयुक्तिरिति)त्वं युक्तमिति ज्ञातव्यम् । नन्विदं जलमिति ज्ञानप्रामाण्ये स्वारसिकसंशयाभावेऽप्याहितसंशयो भवत्येव । तथा हि- यत्प्रमाणभूतम् `अयं घट:' इति ज्ञानं तत्रापीदं ज्ञानं प्रमाणमिति प्रामाण्यप्रत्ययो भवति, यदप्रमाणभूतं `इदं रजतम्' इति ज्ञानं तत्रापीदं ज्ञानं प्रमाणमिति प्रामाण्यप्रत्ययो भवति । अत एवाऽहु:- `अप्रमाऽपि प्रमेत्येव गृह्यते' इति ।  अन्यथा तज्ज्ञानात् प्रवृत्तिरेव न स्यात् । इयांस्तु विशेष: । अत्र प्रामाण्यज्ञानं भ्रमरूपं तत्र प्रमारूपमिति । यथाकथञ्चित् प्रामाण्यज्ञानं तु भवति । इदं च प्रामाण्यज्ञानम्, तस्मात्प्रमाणमप्रमाणं वेत्येवं जलज्ञाननिष्ठप्रामाण्यज्ञाने प्रामाण्याप्रामाण्यसन्देहाहितोऽर्थे जलज्ञानप्रामाण्येऽपि सन्देहो भविष्यतीत्याशङ्कते- अथेति ।। प्रमाणवदिति ।। अयं घट इत्यादिप्रमाणभूतज्ञान इवेत्यर्थ: ।। अप्रमाणेऽपीति ।। अप्रमाणभूते इदं रजतमिति ज्ञानेऽपीत्यर्थ: । तत्प्रत्ययदर्शनादिति ।। प्रामाण्यप्रत्ययदर्शनादित्यर्थ: । अन्यथा प्रवृत्तिरेव न स्यादिति भाव: ।। विशेषादर्शनादिति ।। एककोटिनिश्चायकतद्व्याप्यधर्मादर्शनादित्यर्थ: ।। भवति शङ्केति ।। जलज्ञानप्रामाण्येऽप्याहितशङ्का भवतीत्यर्थ: । भवन्मते प्रामाण्यज्ञानगतप्रामाण्यस्यापि स्वतस्त्वेनाऽधायकसंशय एवाऽदौ नोपपद्यते यदाहित: संशय: स्यात्  ।  तथा हि । अत्रापि पृच्छामो जलज्ञाननिष्ठप्रामाण्यज्ञानरूपं धर्मिज्ञानमस्ति वा न वेति । नेति पक्षे धर्मिज्ञानाभावादेव न संशय: । आद्ये तत्र प्रामाण्यं प्रतीतं न वा । आद्ये एककोटेर्निश्चितत्वान्न संशय: । द्वितीये स्वतस्त्वहानिरित्येवमाधायक: संशयो नोपपद्यत इत्याह- तत् किमित्यादिना ।। जलज्ञाननिष्ठप्रामाण्यज्ञानेऽपि प्रामाण्यसन्देहमङ्गीकुर्वतस्तव मत इत्यर्थ: ।। प्रामाण्यज्ञानोपलम्भेऽपीति ।। इदं जलमिति (श्री.टि.) ज्ञाननिष्ठं यत्प्रामाण्यं तज्ज्ञानरूपधर्म्युपलम्भेऽपीत्यर्थ: ।। न तत्प्रामाण्यमिति ।। प्रामाण्यज्ञाननिष्ठं प्रामाण्यं नोपलब्धमत: संशयो भवतीत्यर्थ: । यद्युपलब्धं स्यार्त्तह्येककोटेर्निश्चितत्वात्सन्देहो न भवतीति भाव: ।। प्रमाणज्ञानमेवेति ।। धर्मिभूतं प्रामाण्यज्ञानमेवेत्यर्थ: । कुत इत्यतो ज्ञानग्राहकग्राह्यत्वाभावादित्याह- प्रत्ययेति ।।  प्रामाण्यज्ञानरूपधर्मिण: साक्षिणा प्रतीतावपीत्यर्थ: । तदप्रतीते: प्रामाण्याप्रतीते: । तत्र प्रामाण्यज्ञाने । अनुपलब्धेरित्येतदप्येतेनैव निरस्तमित्यन्वय: ।
एतेनेत्युक्तं विशदयति- धर्म्युपलब्धावपीति ।। साक्षिणि प्रतिबद्धे सति प्रामाण्यविषये संशयाद्युपपत्ते: । प्रामाण्यविषयसंशयादेर्मनस्युपपत्तेरित्यर्थ: । तथा च प्रामाण्यज्ञानरूपं धर्मि साक्षिणा प्रतीतं प्रामाण्यं च न प्रतीतम् । न च स्वतस्त्वहानि: । असति प्रतिबन्धे साक्षिवेद्यत्वनियमो वा साक्षिवेद्यत्वयोग्यता वा स्वतस्त्वमित्यङ्गीकारात् । प्रकृते च प्रामाण्यज्ञानरूपं धर्मिणं गृह्णता साक्षिणाऽनृतव्याघातादिदर्शनेन शक्तिप्रतिबन्धात् प्रामाण्याग्रहेऽप्यस्मदुक्तस्वतस्त्वाहान्या प्रामाण्यज्ञानरूपधर्मिज्ञानस्य प्रामाण्यनिश्चयस्य च सम्भवेन संशयो युक्त एव । न चैवं प्रतिबन्धकाभावरूपस्याधिकस्य हेतोरनुप्रवेशात्स्वतस्त्वहानिरिति वाच्यम् । उत्सर्गापवादन्यायभङ्गापत्त्या प्रतिबन्धकाभावस्य कारणत्वाभावादित्याशय: ।। उक्तव्यवस्थैवेति ।। युक्तीनां बुद्धिदोषनिरासमात्रकारणत्वमेव न वेदप्रामाण्यज्ञप्तिकारणत्वमित्युक्तव्यवस्थैवेत्यर्थ: । अनेनेत्युक्तं विशदयति- व्यतिरेकाभावस्येति ।। संवादे सति प्रामाण्यज्ञप्तिस्तदभावे प्रामाण्यज्ञप्त्यभाव इति ह्यन्वयव्यतिरेकानुविधानं वक्तव्यम् । तच्चासिद्धम् । संवादाभावेऽपि, युक्त्यपेक्षां विनैवेति यावत्, प्रामाण्यज्ञप्तेरदुष्टबुद्धीनामनुभवसिद्धत्वेन व्यतिरेकव्याप्त्यभाव इत्यर्थ: । एतेनेत्युक्तमेव विशदयति- बुद्धिदोषाभाव इति ।। नन्वभ्यासदशापन्नज्ञानप्रामाण्ये कदाचित्संशयोऽपि दृश्यतेऽतस्तद्विरोध इत्यत आह- क्वचिदिति ।। कदाचिदिति शेष: ।। अन्यथेति ।। मनोदोषेणेत्यर्थ: । 
(पां.टि.) यत्तु `अपौरुषेयत्वाद्वेदस्य' इत्यस्य `प्रामाण्यं च स्वत एव' इत्यस्य च विरोधाऽशङ्का न युक्ता । तत्र करणप्रामाण्यस्य परतस्त्वव्युत्पादनात् । अत्र च ज्ञानप्रामाण्यस्यैव स्वतस्त्वव्युत्पादनादित्याशङ्कानिवर्तकतया `तत एव' इति ग्रन्थप्रवृत्त्युपवर्णनम्, तत्तु `प्रामाण्यं च स्वत एव' इत्येतद्ग्रन्थीयव्याख्यानरूप़एतदुक्तं भवति' इत्यादिकरणप्रामाण्यस्वतस्त्वव्युत्पादनपरग्रन्थादर्शनमूलकत्वादुपेक्ष्यम् ।। मानसापराधेनेति ।। मानसाप्रामाण्यशङ्कयेत्यर्थ: ।। तदनुच्छेदप्रसङ्गादिति ।। समानधर्मस्य तदाऽप्यनिवृत्तेरिति भाव: । ननु प्रामाण्यस्यानिश्चितत्वात् स्वारसिकप्रामाण्यसंशयासम्भवेऽपि प्रामाण्यनिश्चये प्रामाण्यसंशयेन प्रामाण्यनिश्चयविषयीभूते प्रामाण्ये संशय: स्यादेवेति शङ्कते- अथेति ।। तत्प्रत्ययदर्शनात् प्रामाण्यप्रत्ययदर्शनात् । भवेदेतदेवं यदि प्रामाण्यनिश्चये प्रामाण्यसंशय उपपद्येत । न च स्वतस्त्वपक्षेऽसावुपपद्यते । तथा च न प्रामाण्यनिश्चये प्रामाण्यसंशयेनापि प्रामाण्यनिश्चयविषयप्रामाण्ये संशय: सम्भवतीत्याशयेन समाधत्ते- तत्किमिति ।। एतेनेति परामृष्टं दर्शयति- धर्म्युपलब्धावपीति ।। व्यतिरेकाभावस्येति ।। असत्यपि संवादेऽदुष्टबुद्धीनां प्रामाण्य(पां.टि.) ग्रहदर्शनादिति भाव: ।। बुद्धिदोषाभाव इति ।। एतच्च साक्षिविषयसुखादिकमभिप्रेत्योक्तम् । अन्यत्र बुद्धिदोषाभावस्यासिद्धत्वादिति द्रष्टव्यम् । ननु यत्र प्रामाण्ये संशयो दृश्यते तस्यैव पक्षत्वान्नासिद्धिरित्यत आह- क्वचिदिति ।। उक्तरीत्येति शेष: । 
(व्या.टि.) पूर्वोत्तरग्रन्थयोर्विरोधं शङ्कते- नन्विति ।। अनुमितमिति ।। वेदस्यापौरुषेयत्वेन निर्दोषत्वात् प्रामाण्यमनुमितम्  ।  तज्जन्यज्ञानस्य निर्दोषकरणजन्यत्वात् प्रामाण्यमनुमितप्रायमित्यर्थ: ।। कथमुच्यत इति ।। कथं करणफलोभयस्वतस्त्वं प्रतिज्ञायत इत्यर्थ: । `विषयेण विषयिण:' इति शक्यसम्बन्धप्रदर्शनम् । वेदप्रामाण्यमिति ।। उपलक्षणमेतत् । तज्जन्यज्ञानप्रामाण्यमपीत्यपि ग्राह्यम् । ननु कथं पूर्वोत्तरग्रन्थविरोधपरिहार इत्यतोऽभिसन्धिमुद्घाटयति- अयमभिसन्धिरित्यादिना ।। ननु पूर्वोत्तरग्रन्थविरोधो नास्ति । पूर्वमपौरुषेयत्वाद् वेदस्येत्यत्र `न चैतेषां वचनानामेवाप्रामाण्यम्' इति प्रक्रमेण वेदस्येत्युक्त्या च करणप्रामाण्यस्यैवानुमितत्वप्रतीते: । स्वयमपि तथैव योजितत्वाच्च । `प्रामाण्यं च स्वत एव' इत्यत्र तु ज्ञानप्रामाण्यस्यैव स्वतस्त्वं प्रतिज्ञायते । `अन्यथाऽनवस्थानात्' इति तत्रैव विपक्षे बाधकोक्ते: । स्वाश्रयग्राहकमात्रग्राह्यत्वस्य श्रोत्रादिग्राह्यशब्दादिरूपकरणप्रामाण्येऽयोगाच्च । पद्धतौ करणप्रामाण्यं ज्ञप्तौ परत इत्युक्तेश्चेति चेदत्राहु: । ज्ञानप्रमात्वमुपेत्य करणाप्रामाण्यस्य अनृतव्याघातादिनाऽनुमानायोगेन दुष्टकरणजन्यत्वेन वेदजन्यज्ञानाप्रमात्वमपि पूर्वपक्षिणोऽभिलषितमिति, सिद्धान्तेऽपि `अपौरुषेयत्वाद्वेदस्य' इत्यत्र अपौरुषेयत्वेन निर्दोषत्वेन वेदप्रामाण्यं, निर्दोषकरणजन्यत्वेन तज्जन्यज्ञानप्रामाण्यमप्यनुमितमिति प्रतीयत एव । टीकायां तु स्फुटत्वादनुक्ति: । एवं च `प्रामाण्यं च स्वत एव' इत्यत्रोत्तरत्रानवस्थाऽदिना ज्ञानप्रामाण्यस्वतस्त्वोपपादनेऽपि करणप्रामाण्यस्वतस्त्वमप्यभिमतमेव । सकतृर्कत्वाभावे आप्तोक्तत्वरूपलिङ्गाभावेन वेदप्रामाण्यासिद्धावापादितायां तत्स्वतस्त्वस्यावश्यं वक्तव्यत्वात् । उक्तापौरुषेयत्वयुक्त्यधीनताया निरासाच्च । ज्ञानप्रामाण्यस्येव स्वाश्रयग्राहकग्राह्यत्वायोगेऽपि ज्ञानजनकत्वग्राहकान्वयव्यतिरेकग्राह्यत्वसम्भवात् । सुधायां पद्धत्युक्तं परतस्त्वमुक्त्वा `यद्वा ज्ञानजनकत्वग्राहकग्राह्यत्वमेव स्वतस्त्वम्' इत्यस्यैव स्वतस्त्वशब्दार्थताया उक्तत्वात् । अत: पूर्वोत्तरविरोधशङ्का युक्तीनां दोषनिरासमात्रकारणत्वेन तत्परिहारश्च युक्त इति । 
यद्यपि युक्त्यज्ञेयत्वं ज्ञानप्रामाण्यस्य, युक्त्यन्तराज्ञेयत्वं करणप्रामाण्यस्य न युक्तम् । सर्वस्यापि वस्तुनो बह्वनुमानगम्यत्वेन युक्त्यगम्यत्वस्य युक्त्यन्तरागम्यत्वस्य चायोगात् । तथाऽपि ज्ञानप्रामाण्ये अगृहीतग्राहित्वं न युक्ते: । धर्मिज्ञानार्थं साक्षिण्यपेक्षिते तेन प्रामाण्यस्यापि सिद्धे: । एवं ज्ञानजनकत्वग्राहकस्य प्रथमोपस्थितत्वेन नेतरयुक्तेरगृहीतग्राहित्वम् । यद्यपि दोषशङ्कायां प्रामाण्यस्यागृहीतत्वेन, तद्ग्राहित्वं, शङ्कायां निरस्तायां, युक्ते: सम्भवति । तथाऽपि प्रत्यक्षसामग्य्रा बलवत्त्वेन ज्ञानप्रामाण्यस्य प्रत्यक्षत्वमेव । ज्ञानजनकत्वग्राहकस्य शङ्काऽभावस्थले प्रमाजनकत्वग्राहकताया: क्ल्ृप्तत्वेन शङ्कानिरासस्थलेऽपि तदित्यवधेयम् । यद्यपि करणज्ञानयो: प्रामाण्यस्य परतस्त्वेऽपि आप्तोक्तत्वस्य वेदेऽभावेऽपि निर्दोषत्वेन वेदे, निर्दोषकरणजन्यत्वेन ज्ञाने प्रामाण्यस्य (व्या.टि.) सिद्धे:, सकतृर्कत्वा(भावे न)भावेन प्रामाण्यासिद्ध्यापादनं न युक्तम् । तथाऽपि वस्तुस्थितिप्रदर्शनाय स्वतस्त्वं समर्थितम् । यद्यपि आप्तोक्तत्वाभावेन करणे प्रामाण्यासिद्धिमापाद्य प्रमाणजन्यत्वाभावेन ज्ञाने प्रामाण्यासिद्धिरापादितेति करणप्रामाण्यस्वतस्त्वमेव प्रथमत उपपादनीयम् । तथाऽपि ज्ञानप्रमात्वस्य स्वतस्त्व एव ज्ञानजनकत्वग्राहकग्राह्यत्वं प्रमाजनकत्वस्य भवतीति तत्स्वतस्त्वमेव प्रथमत उपपादितम् । वस्तुतस्तु ज्ञानप्रामाण्यस्यैव स्वतस्त्वं मूलाभिमतम् । स्वतो ज्ञानग्राहकेणेति व्याख्यातत्वात् । करणे आप्तोक्तत्वाभावेऽपि प्रामाण्यसिद्ध्यर्थमिन्द्रियलिङ्गशब्दानां त्विति वाक्यं प्रवृत्तम् । `न चोक्त' इति मूलावतारिकायां निर्दोषत्वेन वेदप्रामाण्ये साधितेऽपि विरोधाभावादेव `तत एव तज्जन्यज्ञानस्यापि' इत्युक्तम् । `नापौरुषेयत्वाद्युक्तयुक्त्या वेदप्रामाण्यं ज्ञापितम्' इत्यत्रापि वेद(ज्ञप्तितज्ज्ञान)जनितज्ञानप्रामाण्यमित्यर्थ: । वेदविषये वाऽप्रामाण्यशङ्केत्यस्यापि तज्जन्यज्ञानविषय इत्यर्थ: । अत एवायमभिसन्धिरित्याशयोद्घाटने `साक्ष्येव ज्ञानं तत्प्रामाण्यं च' इत्युपक्रम:, `तत: प्राचीनो युक्त्युपन्यास: साक्षिण: प्रामाण्यग्रहणप्रतिबन्धकबुद्धिदोषनिरासार्थमेव कृतो न तु प्रामाण्यज्ञापनार्थमिति न पूर्वोत्तरविरोध:' इत्युपसंहारश्च युज्यत इति दिक् । अधिकं तु गुरुप्रभायां द्रष्टव्यम् । 
।। क्षम इति ।। ज्ञानग्रहणशक्तिवत् प्रामाण्यग्रहणशक्तेरपि सहजत्वादिति भाव: । शक्ते: सहजत्वे कुतो न फलमिति पृच्छति- किन्त्विति ।। उत्तरयति- कारणान्तरोपनिपातेति ।। मानसेति ।। अत्र शङ्क्यते । व्याघातदर्शनादिरूपकारणान्तरोपनिपातजेन अप्रामाण्यशङ्कारूपमानसापराधेन साक्षिण: प्रतिबन्धो न युक्त:। अप्रामाण्यशङ्का धर्मिज्ञानसापेक्षा वा तन्निरपेक्षा वा । आद्ये कारणीभूतं धर्मिज्ञानं प्रामाण्यं गृह्णाति न वा । नाऽद्य: । धर्मिज्ञानरूपप्रामाण्यनिश्चयस्य जातत्वेन भाव्यप्रामाण्यशङ्काया: तत्प्रतिबन्धकत्वायोगात् । प्रामाण्यनिश्चये सत्यप्रामाण्यशङ्काया एव प्रतिबन्धेनायोगाच्च । न द्वितीय: । प्रतिबन्धकाभावेन प्रामाण्याग्रहणायोगात् । एवमपि प्रामाण्याग्रहणे स्वतस्त्वहानेश्च । नापि धर्मिज्ञाननिरपेक्षेति द्वितीय: । धर्मिज्ञानस्य संशयं प्रति कारणत्वेन तदभावे शङ्काया एवायोगात् । किञ्चाप्रामाण्यशङ्का साक्षिरूपा वा मानसरूपा वा । नाऽद्य: । साक्षिण: सुदृढनिर्णयरूपत्वेन शङ्कात्वायोगात् । बुद्धिदोषेत्युक्तिविरोधाच्च । द्वितीयेऽपि न तावदनुमितिरूपा । लिङ्गनिश्चयाभावात् । संशयाकारानुमितेरनङ्गीकाराच्च । नापि शाब्दरूपा । शब्दरूपकारणाभावात् । शाब्दसंशयेऽपि विवादाच्च । तस्मात्प्रत्यक्षरूपेति वक्तव्यम् । तदप्ययुक्तम् । ज्ञानादीनां साक्षात्साक्षिवेद्यत्वेन तत्र मानसप्रत्यक्षायोगात् । अन्यथा सुखदु:खादीनामपि मानसप्रत्यक्षविषयत्वापत्ते: । द्रव्यस्यायोग्यत्वेऽपि तद्गतगन्धादेर्घ्राणादिग्राह्यत्ववत् प्रामाण्यस्य मानसविषयत्वमिति तु न शङ्क्यम् । धर्मिणमसाक्षात्कृत्य धर्ममात्रे मानसादर्शनात् । धर्मिणमविषयीकृत्य शङ्काऽयोगाच्च । साक्षिणोपनयने तु प्रामाण्यस्य निश्चयप्राप्त्या शङ्काऽयोगाच्च । विशेष्यांश उपनयनानङ्गीकाराच्च । अपि च साक्षिवेद्यस्य प्रामाण्यस्य संशयविषयत्वे सुखत्वादेरपि तत्प्रसङ्ग:। तस्मात् कथं मानसशङ्कया प्रतिबन्ध इति । 
अत्रोच्यते- धर्मिज्ञानसापेक्षा मानससाक्षात्काररूपा शङ्का प्रतिबन्धिकेत्युपगम्यते । धर्मिज्ञानं च न प्रामाण्यं (व्या.टि.) गृह्णाति । अप्रामाण्यग्रहणवत् तत्कारणव्याघातादिदर्शनस्यापि प्रतिबन्धकत्वोपगमात् । वक्ष्यति चानुपदमेव । `धर्म्युपलब्धावपि व्याघातादिदर्शनेन साक्षिणि प्रतिबद्धे प्रामाण्यविषये मनसि संशयाद्युपपत्ते:' इति । प्रतिबन्धकत्वं तु फलबलाद्धर्मितया प्रामाण्यग्रहणं प्रति दोषदर्शनस्य स्वविषयवज्जन्यत्वेनेति विषयनिष्ठप्रत्यासत्त्या प्रकारान्तरेणाऽत्मनिष्ठप्रत्यासत्त्या वा बोध्यम् । न च साक्षिवेद्यस्य मानसत्वायोग: । साक्षिवेद्यस्य सुखादे: स्मृतिविषयत्वान्यथाऽनुपपत्त्या मानसत्वस्य वाच्यत्वात् । स्मृतेर्मानससाक्षात्काररूपाया: संस्कारद्वारा मन:परिणतिरूपज्ञानजन्यत्वात् । स्वयं मानसत्वाच्च । विशेष्यांश उपनयने बाधकाभावाच्च । `मानसे त्वनियम:' इति नैयायिकैरप्यङ्गीकाराच्च । स्मृतौ तत्तादिं प्रति विशेष्यांशे उपनयनस्याऽवश्यकत्वाच्च । प्रामाण्यांशे प्रतिबन्धकवत् सुखत्वाद्यंशे प्रतिबन्धकाभावेन साक्षिणा निश्चितत्वेन संशयविषयत्वं नाऽपादयितुं युक्तम् । तस्माद्युक्तं `मानसापराधेन प्रतिबद्ध:' इति । यद्वा व्याघातादिदर्शनानन्तरम् आकाङ्क्षदिमच्छब्दत्वादिना वेदो ज्ञानजनक इति तज्जन्यज्ञानमनुमाय तत्र दुष्टकरणजन्यत्वेनाप्रामाण्यशङ्कायां पूर्वं सत्यां ज्ञानं गृह्णन् साक्षी प्रतिबद्ध: प्रामाण्यं न गृह्णातीति न कोऽपि दोष: । विस्तरस्तु गुरुप्रभायाम् । 
सहजाया अपि शक्ते: प्रतिबन्धकप्रतिबध्यत्वं निदर्शयति- यथेति ।। स्वमहिम्नेति ।। स्वाभाविकशक्येत्यर्थ:। दोषनिरासार्थमेवेति ।। ननु प्रामाण्यज्ञप्त्यर्थं दोषनिरासार्थं वा परापेक्षायामनपेक्षत्वलक्षणस्वतस्त्वभङ्ग इति चेन्न । सर्वथा परीक्षाऽनपेक्षत्वलक्षणस्वतस्त्वं साक्षिण एव । यथोक्तं सुधायाम् । `यदि ज्ञानग्राहकातिरिक्तस्य यथाकथमपि प्रवेशात् प्रामाण्यस्य परतस्त्वमिति तदा साक्षिण एव स्वत:प्रामाण्यमन्यस्य परत इत्यङ्गीकारेऽपि न कश्चिद्विरोध:' इति । बाह्यकरणजज्ञानानां तु दोषनिरासे परापेक्षायामपि प्रामाण्यग्रहणे परानपेक्षत्वात्स्वतस्त्वम् । तेषामपि शङ्काऽनुत्पादे सर्वथाऽनपेक्षत्वमस्त्येव । करणानां तु ज्ञानजनकत्वग्राहकग्राह्यप्रामाण्यकत्वं ज्ञप्तौ स्वतस्त्वमिति विवेको द्रष्टव्य: ।। एतेनेति ।। बुद्धिदोषस्य प्रतिबन्धकत्वकथनेनेत्यर्थ: । उदयन: पूर्वोक्तमापादकाकृत्यानिष्टं प्रसञ्जयति- यदीत्यादिना । कदाचिदिति ।। अनभ्यासदशायामपीत्यर्थ: ।। प्रामाण्येति ।। यद्यपि, यदि प्रामाण्यं स्वतो ज्ञायेत तर्हि संशयविषयो न स्यात् ज्ञानत्ववदित्येव ऋजु: पन्था: । तथाऽपि स्फुटप्रतिभासाय वक्रोक्ति: ।। निश्चित इति ।। प्रामाण्य इति शेष: । धर्म्युपलब्धेरेव प्रामाण्यनिश्चयरूपत्वात्तस्य संशयविरोधित्वादिति भाव: । साधारणधर्मदर्शनाद्भवति संशय इत्यतो भविष्यन् संशयोऽपि किं स्वारसिक उताऽहित इति विकल्प्याऽद्यं निराह- न हि साधकबाधकेति ।। साधकसत्त्वे तन्निर्णय एव बाधकसत्त्वे त्वभावनिश्चय एवेत्युभयाभावविशिष्टसाधारणधर्मदर्शनं तद्बीजं न तन्मात्रमिति भाव: ।। तथा सतीति ।। निर्णायके सत्यपि । तन्मात्रात्संशय इत्यर्थ: । तदनुच्छेद: संशयानु(त्पाद:)च्छेद: । साधारणधर्मस्य कदाऽप्यनिवृत्तेरिति हृदयम् । 
द्वितीयं दूषयितुमुपक्षिपति- अथेति ।। प्रमाणवदिति ।। सप्तम्यन्ताद्वति: । अप्रमाणेऽपीत्यनाश्वासप्रदर्शनम् । तत्प्रत्ययदर्शनात् प्रामाण्यप्रत्ययदर्शनादित्यर्थ: ।। विशेषेति ।। प्रामाण्यव्याप्यादर्शनादित्यर्थ:। भवति (व्या.टि.) शङ्केति ।। प्रामाण्यज्ञानेऽप्रामाण्यशङ्का ततस्तदाहिता प्रमाणज्ञानेऽप्यप्रामाण्यशङ्का इत्यावृत्त्या योज्यम् । तं कल्पं दूषयितुं विकल्पयति- तत्किमिति ।। प्रमाणज्ञानेति ।। प्रामाण्यज्ञानरूपप्रमाणज्ञानेत्यर्थ: । तत्प्रामाण्यं प्रामाण्यज्ञानप्रामाण्यम् ।। प्रमाणज्ञानमेव वेति ।। प्रामाण्यज्ञानरूपप्रमाणज्ञानमित्यर्थ:। प्रत्ययेति ।। प्रामाण्यज्ञानरूपप्रत्ययेत्यर्थ: ।। धर्मिण एवेति ।। प्रामाण्यज्ञानस्यैवेत्यर्थ: । तत्राऽद्यं स्वारसिकपक्षमभ्युपेत्य तद्दोषमुद्धरति- धर्म्युपलब्धावपीति ।। व्याघातादीति ।। आदिपदेन दुष्टकरणजन्यत्वरूपज्ञानदोषपरिग्रह: । न चैवं स्वतस्त्वहानि: । असति प्रतिबन्धे साक्षिवेद्यत्वनियमो वा साक्षिवेद्यत्वयोग्यता वा स्वतस्त्वमित्युक्तम् । अत्र चाप्रामाण्यग्रहणसामग्री प्रामाण्यग्रहणप्रतिबन्धिका समवहितैवेति निरुक्तस्वतस्त्वाहान्या स्वतस्त्वपक्षेऽपि धर्मिज्ञानप्रामाण्यानिश्चयश्च युक्त एवेति ।। मनसीति ।। साक्षिणो निर्णयात्मकत्वादिति भाव: । व्यवस्थापकाभावेन व्यवस्थाऽयोगं शङ्कते- युक्तीनामिति ।। अन्वयव्यतिरेकावेव कारणत्वव्यवस्थापकौ । तौ च दोषनिरास एव स्तो न प्रामाण्यज्ञप्तौ इत्याशयेन तत्र तौ दर्शयति- यस्मिन्निति ।। प्रामाण्ये व्यतिरेकाभावं दर्शयति- प्रामाण्यं त्विति ।। युक्त्यपेक्षामिति ।। अपौरुषेयत्वादिति युक्त्यपेक्षामित्यर्थ: ।। सिद्धमिति ।। ज्ञानकरणत्वग्राहकान्वयव्यतिरेकसिद्धं करणे, ज्ञाने च साक्षिसिद्धमित्यर्थ: ।। उक्तव्यवस्थेति ।। दोषनिरास एव कारणत्वं न प्रामाण्यज्ञप्तावित्युक्तव्यवस्थेत्यर्थ: । आनुषङ्गिकमर्थान्तरं दर्शयति- संवादेति ।। व्यतिरेकेति ।। नासतीति व्यतिरेकाभावस्येत्यर्थ: । अर्थसिद्धमर्थान्तरं दर्शयति- एतेनेति ।। निष्कम्पस्यैवेति ।। असन्दिग्धस्यैवेत्यर्थ: ।। अन्यथेति ।। स्वतस्त्वेऽपि प्रामाण्यज्ञप्तिप्रतिबन्धकदोषानुसन्धानेनेत्यर्थ: ।
मूलम् - नचाऽकाङ्क्षयामेव प्रमाणान्तरापेक्षत्वादनवस्थाभाव इति वाच्यम् । आकाङ्क्षया एव बुद्धिदोषात्मकत्वात् ।
(त.मं.) नचाऽकाङ्क्षयामित्यादेरयमर्थ: - इदं प्रमाणं वा न वेत्याशङ्कायामेव तत्प्रामाण्यनिश्चयार्थं प्रमाणान्तरापेक्षा । न तु नाऽशङ्कायाम् । तथा हि - कुत्रचिद् रजतप्रत्यक्षादे: प्रामाण्याशङ्कायां तन्निश्चयार्थं निष्टापानुमादिप्रमाणान्तरमपेक्ष्यते । न पुनर्घटादिप्रत्यक्षस्य । तस्मादनवस्थाया अभाव इति न वाच्यम्  । सा शङ्कैव ह्यस्माभिर्बुद्धिदोष इत्युच्यते । तन्निराकरणार्थं प्रमाणान्तरं सम्मतमेव । 
टीका - स्यादेतत् । जलादिज्ञाने जाते सति तत्प्रामाण्यशङ्कायां प्रवृत्तिसामर्थ्यं वा तज्जातीयत्वं वा प्रमाणान्तरं तन्निश्चयार्थमपेक्ष्यते । तदीयप्रामाण्यशङ्कायामपि प्रमाणान्तरम् । यत्प्रामाण्ये तु शङ्कैव नोदेति तत्र प्रमाणान्तरसंवादोऽपि नापेक्ष्यते । अत: प्रामाण्यग्रहणस्य परतस्त्वेऽपि नानवस्थाऽस्ति । अस्ति चासावर्थो य: स्वप्नेऽपि न व्यभिचरति । तथाहि । जलज्ञानाज्जलार्थिन: प्रवृत्ति:, प्रवृत्तस्य प्राप्ति:, प्राप्तस्य पानं, पाने सत्युदन्यानिमित्तदु:खोपशान्तिस्तृप्तिश्च । ततो दु:खाभावस्य सुखस्य चानुभव: । नच जलादिज्ञानस्येव दु:खाभावादिज्ञानस्यापि प्रामाण्ये कस्यचिच्छङ्काऽस्ति । तत् कस्य हेतो:, जलादिज्ञानस्य मरुमरीचिकादौ व्यभिचारदर्शनाद्, दु:खनिवृत्त्यादिज्ञानस्य क्वापि व्यभिचारादर्शनात् । अवश्यं चैतत् स्वत: प्रामाण्यग्रहणवादिनाऽप्यङ्गीकर्तव्यम् । अन्यथाऽप्रामाण्यशङ्कानिवृत्तये युक्त्यनुसन्धानात्मकपरीक्षापेक्षायां तत्रापि परीक्षान्तरापेक्षयाऽनवस्थानस्य दुर्वारत्वात् । उक्तं च `न परीक्षाऽनवस्था स्यात्साक्षिसिद्धे त्वसंशयात्' इति । तत्राह- नचेति ।। आकाङ्क्षयां प्रामाण्यशङ्कायां सत्याम् । प्रमाणान्तरापेक्षत्वात् प्रामाण्यज्ञप्तेरिति शेष: । कुतो न वाच्यमिति चेत्, यत एवं वदता प्रामाण्यशङ्कानिवृत्तावेव प्रमाणान्तरसंवादस्योपयोगो न प्रामाण्यज्ञप्तावित्युक्तं स्यात् । अन्यथा शङ्काऽभावेऽपि प्रामाण्यज्ञानार्थं प्रमाणान्तरसंवादावश्यम्भावेनानवस्थातादवस्थ्यात् । तथा चास्मन्मतमेवाङ्गीकृतं भवेत् । तत्कथमित्यत आह- आकाङ्क्षया एवेति ।। परेणोक्तम् आकाङ्क्षनिवृत्तौ प्रमाणान्तरस्योपयोग इति । अस्माभिस्तु बुद्धिदोषनिरास इति । आकाङ्क्ष च बुद्धिदोषश्चेत्यनर्थान्तरमिति । अवश्यवेद्यत्वाभावान्नानवस्थेत्यभिप्राय इति चेन्न । नि:शङ्कप्रवृत्ताववश्यवेद्यत्वात् । ज्ञाने हि ज्ञाते तत्प्रामाण्यानुपलब्धौ कथं संशयो न स्यात् । सति च प्रामाण्यसंशयेऽर्थसंशयोऽपि कथं न भवेत् । त(था च)तश्च कथं नि:शङ्का प्रवृत्ति: स्यात् ।
यद्यपि लोके संशयतोऽपि प्रवृत्तिर्भवति । तथाऽपि न बहुतरशरीराऽयासवित्तव्ययाऽदिसाध्या पारत्रिका प्रवृत्तिस्तथा भवितुमर्हति । ज्ञानं स्वरूपेणैव प्रवृत्तिहेतुर्नतु तज्ज्ञानमपेक्षत इति चेन्न । तथाऽपि सुखादिवत् सत्यां सामग्य्रां वेद्यत्वापरिहारात्  । सुखादिकमबुभुत्सितग्राह्यं नतु तथा ज्ञानम्  ।  अन्यथा सुषुप्त्याद्यभावप्रसङ्गादिति चेन्न  ।  तथा सत्यप्रामाणिकस्य ज्ञानस्यासत्त्वप्रसङ्गात् । साक्षिवेद्यत्वपक्षे सुषुप्त्याद्यभावप्रसङ्गाभावात् । किञ्च परलोकार्थप्रवृत्तिमतो बुभुत्साऽप्यवर्जनीयैव । अन्यथा कथं तत्प्रामाण्यनिश्चयाय तज्जातीयत्वादिकमन्विष्यत इति । 
(र.टि.) ।। परतस्त्वेऽपीति ।। ज्ञानग्राहकातिरिक्तग्राह्यत्वेऽपीत्यर्थ: ।। अवश्यवेद्यत्वाभावादिति ।। पूर्वम्, अप्रामाण्यशङ्काशून्यज्ञानस्य प्रवृत्तिहेतुत्वेन (प्रवर्तकत्वेन) अप्रामाण्यस्य शङ्कायामेव प्रामाण्यस्यावश्यवेद्यत्वं न सर्वत्र । तथा चाप्रामाण्यशङ्का यस्मिन् ज्ञाने नास्ति तदगृहीतप्रामाण्यमेव स्वार्थनिश्चयरूपमिति नानवस्थेत्यनवस्थापरिहार: शङ्कित: । अधुना त्वप्रामाण्यशङ्कायामप्यवश्यवेद्यत्वाभावमभ्युपेत्यानवस्थापरिहार: शङ्क्यत (र.टि.)इति ज्ञातव्यम् ।। बुभुत्साऽप्यवर्जनीयैवेति ।। अङ्गीकृत्येदमुदितम् । बुभुत्सितग्राह्यत्वेऽपि कारणमुख्यनवस्थादेरपरिहार्यत्वात् । बुभुत्साया इच्छारूपत्वेन ज्ञानजन्यत्वात् । तज्ज्ञानस्य बुभुत्सान्तरजन्यत्वादिति ।
(रा.टि.) उत्तरवाक्यमवतारयितुं शङ्कामाह- स्यादेतदित्यादिना ।। प्रवृत्तिसामर्थ्यं प्रवृत्ते: (सम्बन्धित्वम्)सफलत्वम् ।। तज्जातीयत्वमिति ।। गृहीतप्रामाण्यकज्ञानसमानविषयकत्वं वा स(मर्थप्र)फलप्रवृत्तिजनकज्ञानविषयकत्वं वेत्यर्थ: ।। तदीयेति ।। प्रमाणान्तरीयेत्यर्थ: । असम्भावनां निराह- अस्ति चासावर्थ इति ।। सर्वथा शङ्काशून्योऽर्थ इत्यर्थ: ।। उदन्येति ।। पिपासेत्यर्थ: ।। तृप्तिरिति ।। जलपानेऽलम्बुद्धि: । उक्तं चेति ।। अनुव्याख्याने ।। अन्यथेति ।। प्रामाण्यज्ञप्तावपि संवादस्योपयोगाङ्गीकार इत्यर्थ: ।। तथाचेति ।। शङ्कानिवृत्तावेवोपयोगावश्यम्भावे सतीत्यर्थ: । अर्थनिश्चयादेव निश्शङ्कप्रवृत्तिर्भविष्यति किं प्रामाण्यनिश्चयेन । अर्थनिश्चयश्चाप्रामाण्यशङ्काशून्यरूपो भविष्यतीत्यत आह- ज्ञाने हीति ।। धर्मिज्ञानस्य संशयहेतुत्वाज्ज्ञाने हि ज्ञात इत्युक्तम् । धर्मिज्ञानाभावान्न प्रामाण्यसंशय इति शङ्कते- ज्ञानं स्वरूपेणैवेति ।। सामग्य्‌राामिति ।। आत्मनि सुखाद्युत्पत्तौ त्वन्मते मनसा तद्ग्रहणे संयुक्तसमवायरूपसामग्रीवज्ज्ञानग्रहणेऽपि तद्रूपसामग्य्‌राां सत्यां वेद्यत्वापरिहारादित्यर्थ: । सिद्धान्ते साक्षिरूपसामग्य्‌राामिति ज्ञेयम् । ज्ञानग्रहणे तन्मात्रं न सामग्री, तद्बुभुत्साऽप्यपेक्षितेति शङ्कते- सुखादिकमिति ।। अन्यथेति ।। अवश्यवेद्यत्वे ज्ञानधारापरम्पराप्रसङ्गेन ज्ञानोपरमरूपसुषुप्त्याद्यभाव: स्यादित्यर्थ: ।। तथा सतीति ।। ज्ञानस्यावेद्यत्वे सतीत्यर्थ: ।। साक्षीति ।। तस्य नित्यस्य स्वप्रकाशत्वेन सुषुप्तौ सत्त्वेऽपि मनोवृत्त्यभावमात्रेण सुषुप्तिमूर्छाप्रलयानामुपपत्तेरिति भाव: । बुभुत्साग्राह्यत्वमभ्युपेत्याप्याह- किञ्चेति ।। तज्जातीयत्वादिकमिति ।। समर्थप्रवृत्तिजनकजातीयत्वगृहीतप्रामाण्यकज्ञानतुल्यविषयत्वादिकमित्यर्थ: । 
(श्री.टि.) ।। प्रवृत्तिसामर्थ्यमित्यादि ।। अनभ्यासदशापन्नज्ञानप्रामाण्यनिश्चायकं समर्थप्रवृत्तिजनकत्वम् अभ्यासदशापन्नज्ञानप्रामाण्यनिश्चायकं समर्थप्रवृत्तिजनकं यत्पूर्वतनं ज्ञानं तज्जातीयत्वमिति विवेक: ।। अत इति ।। यज्ज्ञानप्रामाण्ये शङ्कैव नोदेति तस्यागृहीतप्रामाण्यकस्यैव स्वार्थनिश्चयरूपत्वादित्यर्थ: ।। परतस्त्वेऽपीति ।। ज्ञानग्राहकातिरिक्तग्राह्यत्वेऽपीत्यर्थ: । ननु यज्ज्ञानप्रामाण्ये विवादो नास्त्येतादृशोऽर्थ: क इति शङ्कायां सुखादिज्ञानमेवेत्याशयेनाऽह- अस्ति चेति ।। न व्यभिचरतीति ।। शङ्काऽस्पदो न भवतीत्यर्थ: ।। प्राप्तिरिति ।। जलसमीपप्राप्तिरित्यर्थ: ।। उदन्येति ।।  `अशनायोदन्याधनाया बुभुक्षापिपासागर्धेषु' बुभुक्षादिषु त्रिष्वर्थेषु विवक्षितेषु सत्सु अशनाया उदन्या धनाया इति त्रय: शब्दा निपात्यन्त इति सूत्रार्थ: । तथा च पातुमिच्छारूपा या पिपासा सोदन्येत्यर्थ: । अत्र जलज्ञानादित्यादौ कार्यभूतानि प्रवृत्त्यादीनि लिङ्गभूतानि सन्ति जलज्ञानादीनां कारणभूतानामप्रामाण्यशङ्कानिरासद्वारा तत्सत्तानिश्चायकानीति ज्ञातव्यम् । मरुमरीचिका मृगतृष्णा । (बिसिलदोरी) विलाससारीत्यपभ्रष्टभाषा ।। व्यभिचारादर्शनादिति ।। अजाते सुखे दु:खाभावे वाऽहं सुखीत्यादिज्ञानादर्शनादित्यर्थ: ।। दुर्वारत्वादिति ।। तथाच यावत्साक्षिवेद्ये सुखादौ नावतारस्तावत्पर्यन्तमेव (श्री.टि.) परीक्षाऽपेक्षा । साक्षिवेद्यसुखादिज्ञाने तु न तदपेक्षेति परीक्षाऽनवस्थापरिहारो भवद्भि: कर्तव्य: । सोऽस्माकमपि समान इति भाव: । अस्मान् प्रति परोऽनुव्याख्यानसम्मतिमाह- उक्तं चेति ।। मूले आकाङ्क्षयामेवेति । आकाङ्क्ष च न सर्वत्रेति भाव: ।। एवं वदतेति ।। यत्प्रामाण्ये तु शङ्कैव नोदेति तत्र प्रमाणान्तरसंवादोऽपि नापेक्ष्यत इति वदतेत्यर्थ: । अन्यथेत्यस्यैव विवरणम्- शङ्काभावेऽपीति ।। पूर्वम्, अप्रामाण्यशङ्कायामेव प्रामाण्यस्यावश्यवेद्यत्वं, यस्मिन् ज्ञाने चाप्रामाण्यशङ्का नास्ति तद् अगृहीतप्रामाण्यकमेव स्वार्थनिश्चयरूपमित्यनवस्थापरिहार: शङ्कित: । अधुना त्वप्रामाण्यशङ्कायां सत्यामपि प्रामाण्यस्यावश्यवेद्यत्वाभावमभ्युपेत्यानवस्थापरिहारमाशङ्कते- अवश्यवेद्यत्वाभावादिति ।। प्रामाण्यस्येति शेष: । निश्शङ्कप्रवृत्तौ तदर्थत्वेनेत्यर्थ: । तत् कुत इति शङ्कायामवश्यवेद्यत्वाभावे निश्शङ्कप्रवृत्तिरेव न स्यादित्युपपादयतिज्ञाने हीत्यादिना ।। जलज्ञान इत्यर्थ: । ज्ञाते सति मनसेति शेष: ।। अनुपलब्धाविति ।। अनुमित्येति शेष: । यथाऽऽहु:- `ज्ञानं मनसा गृह्यते प्रामाण्यं पुनरनुमानेन' इति । संशय इति ।। इदं जलज्ञानं प्रमाणं न वेति प्रामाण्यसंशय इत्यर्थ:। अर्थसंशय इति ।। इदं जलं भवति न वेति संशय इत्यर्थ: । प्रामाण्यस्यार्थसत्ताघटितत्वात् तत्संशये सत्यर्थसंशयोऽप्यावश्यक इति भाव: । तथा चेति ।। अर्थे जलादावेव संशयात् कथं जलादौ निश्शङ्का प्रवृत्ति: स्यादित्यर्थ: । 
।। संशयत इति ।। धान्यादिरूपार्थसन्देहादपीत्यर्थ: । प्रवृत्ति: कृष्यादौ । तथा च प्रकृतेऽपि प्रामाण्यसन्देहात् प्रवृत्तिरस्त्विति भाव: ।। पारत्रिकाति ।। `ज्योतिष्टोमेन स्वर्गकामो यजेत' इति वाक्यजन्यज्ञानसाध्यस्वर्गरूपपरलोकसाधनीभूतयागादौ प्रवृत्तिर्ज्ञाने प्रामाण्यनिश्चयं विना तत्सन्देहमात्रान्न भवितुमर्हतीत्यर्थ: ।। तथेति ।। संशयत इत्यर्थ: ।। न तु तज्ज्ञानमपेक्षत इति ।। प्रवृत्तिजनने स्वज्ञानं नापेक्षितमित्यर्थ: । यद्यपेक्षितं स्यात् तर्ह्येव `ज्ञाने हि ज्ञाते' इत्यादिनोक्तं दूषणं स्यादित्याशय: । सामग्य्‌रााम् आत्ममन:सन्निकर्षादिरूपायाम् । दृष्टान्तोऽसम्प्रतिपन्न इत्याशङ्कते- सुखादिकमिति ।। न तु तथेति ।। ज्ञास्यामीति बोद्धुमिच्छारूपायां बुभुत्सायां सत्यामेव ज्ञानं गृह्यते न तदभावे । तथा च सामग्य्रां सत्यामपि क्वचिद्बुभुत्साया अभावान्न तज्ज्ञानमपेक्षितमित्याशय: ।। अन्यथेति ।। ज्ञानस्याबुभुत्सितग्राह्यत्वाङ्गीकारे सर्वदा ज्ञानपरम्परासद्भावनिवारकाभावेन सर्वदा तत्सद्भावप्राप्त्या तदर्थं तद्ग्राहकमनस: सर्वदा जागरूकत्वे वक्तव्ये तदुपरमाभावप्राप्त्या सुप्तिमूर्च्छाद्युच्छेद एव स्यात् । मनस उपरमेण सर्वज्ञानोपरमस्यैव सुप्तित्वात् । अतस्तदन्यथाऽनुपपत्त्या ज्ञानस्य बुभुत्सितग्राह्यत्वे वक्तव्ये बुभुत्साया: सर्वदाऽभावेन ज्ञानग्रहणाभावात्सुप्त्याद्युत्पत्तिरित्याशय: । तथा च ज्ञानं स्वरूपेणैव प्रवृत्तिहेतुरिति नोक्तदूषणावकाश इति हृदयम् ।। तथा सतीति ।। तथा च यत्र बुभुत्सा नास्ति तादृशं प्रवर्तकं यज्ज्ञानं तदसदेवेति प्राप्तम् । कुत:? अप्रामाणिकत्वात् । वस्तुसद्भावे ज्ञानस्यैव प्रमाणत्वात् । एवं चाबुभुत्सितग्राह्यत्वे वाच्ये तस्य ज्ञानस्य स्वरूपेणैव प्रवर्तकत्वाभावेन ज्ञातस्यैव प्रवर्तकत्वं वाच्यम् । तथा च ज्ञाने ज्ञाते तत्प्रामाण्यानुपलब्धौ तत्संशयद्वाराऽर्थसंशयेन निश्शङ्का प्रवृत्तिर्न स्यात् । अतस्तदन्यथाऽनुपपत्त्या प्रामाण्यस्यावश्यवेद्यत्वं वाच्यमित्यनवस्था सुस्थैवेति भाव: । ननु ज्ञानस्याबुभुत्सितग्राह्यत्वे भवत्पक्षेऽप्युक्तरीत्या (श्री.टि.) सुप्त्याद्यभावप्रसङ्ग: स्यादेवेत्यत आह- साक्षीति ।। ज्ञानस्याबुभुत्सितग्राह्यत्वेऽपि त्वन्मते ज्ञानस्य मनोवेद्यत्वाङ्गीकारेण मनस उपरमासम्भवात् सुप्त्याद्यभावप्रसङ्ग: स्यात् । अस्मन्मते तु ज्ञानस्याबुभुत्सितग्राह्यत्वेऽपि साक्षिवेद्यत्वाङ्गीकारेण सुखकालात्मस्वरूपज्ञानानां सुषुप्तौ सत्त्वेऽपि साक्षिणैव तद्ग्रहणसम्भवेन सुप्त्युच्छेदाभावान्मनस उपरमसम्भवेन सुषुप्त्युपपत्ते: । तदुपरमस्यैव सुप्तित्वादिति भाव: । ज्ञानस्य बुभुत्सितग्राह्यत्वमङ्गीकृत्यापि समाधत्ते- किञ्चेति ।। बुभुत्सा ज्ञानज्ञानेच्छा ।। अन्यथेति ।। बुभुत्सितग्राह्यत्वाभावे क्वचिद्बुभुत्साया अभावेन ज्ञानस्यैवाभावात् तस्मिन्ज्ञाने प्रामाण्यनिश्चयाय इदं ज्ञानं प्रमाणं समर्थप्रवृत्तिजनकजातीयत्वादिति समर्थप्रवृत्तिजनकजातीयत्वरूपविजातीयसंवादो वा सजातीयसंवादो वा परीक्षकैरन्विष्यमाणो व्यर्थ एव स्यात् । धर्मिज्ञानाभावेनानुमानप्रवृत्तेरेवायोगादिति भाव: । अत्र बुभुत्साऽप्यवर्जनीयेत्यङ्गीकृत्योक्तम् । वस्तुतस्तु बुभुत्सितग्राह्यत्वपक्षेऽप्यनवस्था स्यादेव । बुभुत्साया इच्छारूपत्वेन ज्ञानजन्यत्वात् तज्ज्ञानस्य पुनर्बुभुत्साऽन्तरजन्यत्वात् । तस्याश्च पुनर्ज्ञानान्तरजन्यत्वादिति ।
(पां.टि.) ।। अवश्यवेद्यत्वाभावादिति ।। अर्थनिश्चयमात्रेण प्रवृत्त्युपपत्तेरर्थसन्देहेऽपि प्रवृत्तिदर्शनाच्च न प्रामाण्यमवश्यवेद्यमिति भाव: । कृष्यादावर्थसन्देहात् प्रवृत्तावपि बहुवित्तव्ययाऽयाससाध्ये पारत्रिकफलके यागादौ निष्कम्पप्रवृत्तये प्रामाण्यमवश्यवेद्यमित्याह- नि:शङ्केति ।। नन्वर्थनिश्चयादेव तत्रापि प्रवृत्त्युपपत्तेर्न प्रामाण्यनिश्चयापेक्षा । न च प्रामाण्यसन्देहे तदाहितार्थसन्देहोऽवर्जनीय इत्यर्थनिश्चय एवानुपपन्न इति वाच्यम् । धर्मिज्ञानाद्यभावेनैव प्रामाण्यसन्देहाभावोपपत्त्याऽर्थनिश्चयाविघातादित्यतोऽर्थसन्देहाधायकप्रामाण्यसन्देहजनकधर्मिज्ञानादिसद्भावं तत्रोपपादयति- ज्ञाने हि ज्ञात इति ।। उपलक्षणं चैतत् । ज्ञानत्वरूपसाधारणधर्मदर्शनस्य यागादौ निष्कम्पप्रवृत्त्यर्थं प्रामाण्यादिविशेषबुभुत्सायाश्च सत्त्वेन कोटिस्मरणे च सति तदस्मरणमपि नोपपद्यत इति द्रष्टव्यम् । विशेषादर्शनसद्भावं वक्तुं तत्प्रामाण्यानुपलब्धावित्युक्तम् । न च विषयान्तरसञ्चारादसन्देह इति वाच्यम् । यागादौ निष्कम्पप्रवृत्तिहेत्वसन्देहप्रयोजकविशेषावधारणाय विषयान्तरसञ्चारस्यैव निरोद्धव्यत्वात् । न हि प्रेक्षावन्तो बहुवित्तव्ययाऽयाससाध्ये यागादौ साधनत्वनिश्चये विषयान्तरसञ्चारसम्पादितासन्देहमात्रेण चैत्यवन्दनादाविव प्रवर्तन्ते । तदेतदाह - कथं संशयो न स्यादिति ।। अस्त्वप्रामाण्यसंशय: किं तावतेत्यत आह- सति चेति ।। सामग्य्‌राा: कार्याव्यभिचारादिति भाव: । अस्तु तत्रार्थसन्देहोऽपीत्यत आह- तथा चेति ।। तद्धेतुतया त्वदुक्तार्थनिश्चयाभावादिति भाव: । शङ्कते- ज्ञानमिति ।। तथा च धर्मिणो ज्ञानस्याज्ञातत्वान्न संशय इति भाव: ।। सत्यां सामग्य्रामिति ।। योग्यस्य धर्मिणो ज्ञानस्य मन:संयुक्ताऽत्मसमवायरूपसम्प्रयोगवत्त्वेनैवोत्पत्त्या ज्ञानत्वेन ज्ञानज्ञानसामग्य्‌राा: सत्त्वेन तज्ज्ञानमावश्यकम् । अन्यथा सति सुखे तदज्ञानमपि स्यादविशेषादिति भाव: । बुभुत्सितग्राह्यत्वाबुभुत्सितग्राह्यत्वाभ्यां ज्ञानसुखयोर्विशेषादविशेषोऽसिद्ध इत्याशङ्कते- सुखादिकमिति ।। योग्याऽत्मविशेषगुणत्वाविशेषात् सुखादिवज्ज्ञानमप्यबुभुत्सितग्राह्यमेव किं न स्यादित्यत आह- अन्यथेति ।। वृत्तिरूपज्ञानोपरमस्यैव सुषुप्त्यादित्वादिति भाव: । तथा (पां.टि.) सत्यप्रामाणिकस्य ज्ञानस्येति ।। ननु स्वेनाज्ञातत्वेऽप्यन्येन ज्ञातत्वेन प्रामाणिकत्वान्नासत्त्वापत्ति: । न च स्वेन ज्ञातत्वमेव तत्र प्रयोजकम् । गौरवात् । परकायसुखादे: स्वेनाज्ञातत्वेनासत्त्वापाताच्च । न च तदपि परकायसुखादिकार्यदर्शनात् स्वं प्रत्यनुमानसिद्धमिति वाच्यम् । तथा सति परदृष्टस्वाप्नार्थानां सर्वेषां कार्यदर्शनाभावेन तत्राऽनुमानिकज्ञानस्यापि वक्तुमशक्यत्वेन तेषामसत्त्वापातादिति चेन्न । विप्रतिपत्तिविषयस्य सत: स्वयमज्ञातत्वेऽसत्त्वमित्यत्र तात्पर्यात् । परदृष्टस्वप्नादेश्च स्वं प्रति विप्रतिपत्तिविषयत्वाभावादित्याहु: । ज्ञानस्याबुभुत्सितग्राह्यत्वे प्रागुक्तमतिप्रसङ्गं परिहरति- साक्षीति ।। 
(व्या.टि.) परतस्त्वेऽपि प्रामाण्यशङ्काया असार्वत्रिकतया तन्निरासाय प्रमाणान्तरापेक्षाऽभावान्नानवस्थेत्याशयवान् शङ्कते- स्यादेतदित्यादिना ।। जलादिज्ञान इति ।। अनभ्यस्तप्रदेश इति शेष: ।। प्रवृत्तीति ।। पिपासायामिति शेष: ।। तज्जातीयत्वं वेति ।। वाशब्दो व्यवस्थितविकल्प: ।। यत्प्रामाण्य इति ।। यदीयप्रामाण्य इत्यर्थ: । कोऽसावर्थो यदीयज्ञानप्रामाण्ये शङ्काऽनुदय इत्यतोऽास्त ज्ञानव्यापकोऽर्थ इत्याह- आस्त चेति ।। न व्यभिचरति न बाध्यत इत्यर्थ: ।। उदन्येति ।। पिपासेत्यर्थ: । `अशनायोदन्याधनाया बुभुक्षापिपासागर्धेषु' इति निपातनात् ।। कस्य हेतोरिति ।। केन हेतुनेत्यर्थ: । `षष्ठी हेतुप्रयोगे' इति षष्ठी ।। उक्तञ्चेति ।। क्वचिदवस्थानमित्यर्थ: । आकाङ्क्षपदस्येच्छार्थत्वे आत्माश्रयप्रसङ्गादन्यथा व्याचष्टे- प्रामाण्यशङ्कायामिति ।। अस्मन्मतमेवेति ।। प्रामाण्यज्ञप्तावपेक्षायामनवस्थातादवस्थ्यात् तत्प्रतिबन्धनिरास एव तदपेक्षायां स्वतस्त्वं सिद्धमित्यस्मन्मतमेवाङ्गीकृतमिति संवादो निग्रहस्थानमित्यर्थ: ।। अनर्थान्तरमिति ।। एकार्थ इत्यर्थ: । तथा चार्थैक्यान्नाममात्रे विवादायोग इति भाव: ।। अवश्येति ।। `लुम्पेदवश्यम: कृत्ये' इति मकारलोप: । किं प्रामाण्यं नावश्यवेद्यं ज्ञानं वेति विकल्प्याऽद्यं निराह- निश्शङ्केति ।। अवश्यवेद्यत्वादिति ।। प्रामाण्यस्येति शेष: । वेदनाऽवश्यकतां स्फोरयति- ज्ञाने हि ज्ञात इति ।। कथमिति ।। किमाक्षेपे । धर्मिज्ञानकोटिस्मरणविशेषादर्शनादिसामग्‌रयां कार्यावश्यम्भावनियमादिति भाव: । नन्वर्थनिश्चय एव प्रवृत्तिहेतु:, समानविषयत्वाद् आवश्यकत्वाच्च । न तु प्रामाण्यनिश्चय:, व्यधिकरणत्वादित्यत आह- सति चेति ।। तथा चाऽहितसंशयान्नार्थनिश्चयोऽपि सम्भवतीत्यर्थ: । ननु नार्थनिश्चयोऽपि प्रवृत्तिहेतु: । कृष्यादे:(दौ) संशयतोऽपि प्रवृत्तिदर्शनाद् व्यतिरेकव्यभिचारादित्याशङ्क्य परिहरति- यद्यपीत्यादिना ।। पारत्रिकाति `कालाठ्ठञ्' इत्यत्र योगविभागात् साधु: । परत्रेति विषयसप्तमी । परलोकविषयिणी प्रवृत्ति: पारत्रिकफलकेति यावत् । द्वितीयं शङ्कते- ज्ञानमिति ।। ज्ञानस्याज्ञातकरणत्वादिति भाव: । सत्यर्थज्ञाने ज्ञानाज्ञानेनाप्रवृत्त्यदर्शनादिति हृदयम् ।। सत्यामिति ।। इन्द्रियसम्प्रयोगरूपायामित्यर्थ: ।। अबुभुत्सितेति ।। बुभुत्साया असार्वत्रिकत्वान्न तज्ज्ञानावश्यकतेत्यर्थ: ।। अन्यथेति ।। ज्ञानानुभवपरम्परायामित्यर्थ: ।। सुषुप्तीति ।। `सुविनिर्दुर्भ्य: सुपिसूतिसमा:' इति षत्वम् । मनस उपरमाभावेन सर्वदा जाग्रत्त्वप्रसङ्गादित्यर्थ: ।। अप्रामाणिकस्येति ।। अज्ञायमानज्ञानसद्भावे प्रमाणाभावादित्यर्थ: ।। साक्षिवेद्यत्वेति ।। मनस उपरमाङ्गीकारादिति भाव: ।। बुभुत्सेति ।। प्रमात्वेन (व्या.टि.) ज्ञानबुभुत्सेत्यर्थ: ।। अन्यथेति ।। प्रामाण्यप्रकारकबुभुत्साऽभाव इत्यर्थ: ।। तज्जातीयत्वादिकमिति ।। प्रामाण्यप्रमाणान्वेषणानुपपत्तेरित्यर्थ: । 
मूलम् - दुष्टबुद्धीनमेवाप्रामाण्यशङ्केति परतोऽप्रामाण्यम् । प्रामाण्यं च स्वत एव सिद्धम् । 
(त.मं.) ननु प्रमाणानामप्रामाण्यमपि प्रामाण्यमिव स्वत एव स्यादित्यत आह - दुष्टेति ।। बुद्धिदोषवतामेव प्रमाणस्याप्रामाण्यशङ्केति यत् तस्मात् परतो दोषादप्रामाण्यम्; प्रामाण्यं स्वाभाविकमेवेति सिद्धम् । 
टीका - यद्येवं ज्ञानग्राहकमात्रेणैव प्रामाण्यग्रहणमिति प्रामाण्यस्य स्वतस्त्वं स्यात्, तदा ज्ञानग्राहकस्य साक्षिण: प्रामाण्यग्रहणं स्वभाव इत्युक्तं भवति । परानपेक्षस्य स्वभावत्वात् । तथाच बौद्धादिवाक्यजनितज्ञानस्यापि साक्षी प्रामाण्यं गृह्णीयात् । स्वभावस्यानपायात् । स चाव्यभिचारीत्यङ्गीकरणीयम् । अन्यथा परीक्षाऽनवस्थाया दुष्परिहारत्वापत्ते: । ततश्च तदपि प्रमाणमापद्येतेत्यत आह- दुष्टेति ।। ज्ञानग्राहक: साक्षी प्रमाणतयैव गृह्णातीत्युत्सर्ग एव । विसंवादलक्षणात् परतोऽपवादादप्रामाण्यं च गृह्णाति । सहकारिण: सहजशक्तिं प्रतिबध्य विपरीतशक्तिं जनयन्तीति हि प्रसिद्धम् । दावदहनदग्धानां वेत्रबीजानां वेत्राङ्कुरमजनयित्वा कदलीकाण्डजनकत्वस्य दर्शनात् । अस्ति च बौद्धादिवाक्यजनितविज्ञानस्य विसंवाद इति तद् अप्रमाणतया साक्षी गृह्णाति । विसंवाददर्शनमप्रामाण्यग्रहणकारणमित्यत्र दृष्टान्तो दुष्टबुद्धीनामेवाप्रामाण्यशङ्केतीति ।। विसंवाददोषकलुषितमनसां पुंसां वेदजनितविज्ञानेऽप्रामाण्यशङ्का दृष्टैवेति हेतोरिति । नात्राप्रामाण्यशङ्का साक्षिण: किन्तु मनस एव । `यत् क्वचिद् व्यभिचारि स्याद्दर्शनं मानसं हि तत्' इत्युक्तत्वात् । अत: सामान्यमात्रे दृष्टान्तोऽयमिति ज्ञातव्यम् ।
अथवा यदि प्रामाण्यं ज्ञानग्राहकमात्रग्राह्यं स्यात् तर्ह्यप्रामाण्यमपि तथा स्यात् । ज्ञानधर्मत्वाविशेषात् । तथा च वेदजनितज्ञानस्य प्रामाण्यमिवाप्रामाण्यमपि साक्षिगृहीतमित्यापन्नमित्यत आह- दुष्टबुद्धीनामेवेति ।। न प्रामाण्यमिवाप्रामाण्यमपि ज्ञानग्राहकमात्रग्राह्यम्; येनोक्तदोष: स्यात् । किं तर्हि ? परतो विसंवाददर्शनादनुमीयते । नच वेदजनितज्ञानस्य तत्त्वतो विसंवादोऽस्ति । कुतोऽयं विभाग इत्यत उक्तम्- दुष्टेति ।। अनेनाप्रामाण्यग्रहणस्य युक्त्यनुसन्धान एव भावोऽन्यथाऽभाव उक्तो वेदितव्य: । दुष्टबुद्धीनामिति अप्रामाण्यशङ्केति च प्रकृतवेदजन्यज्ञानापेक्षयोक्तम् । वस्तुतस्तु विसंवादानुसन्धानवतामेवाप्रामाण्यज्ञप्तिर्न तद्रहितानाम् इत्यव्यभिचरितानन्यथासिद्धान्वयव्यतिरेकसद्भावाद् अनुमेयमेवाप्रामाण्यं, न पुनर्ज्ञानग्राहकमात्रग्राह्यम् इत्युक्तं ज्ञातव्यम् । प्रामाण्यग्रहणस्य तु युक्त्यनुसन्धानापेक्षा नास्तीति प्रागेवोक्तम्  `अदुष्टबुद्धीनां स्वत एव सिद्धत्वाच्च प्रामाण्यस्य' इति । नन्वेवं सति विसंवादाभावे सति प्रामाण्यं प्रतीयत इति तदपि परत एव स्यात्, न स्वत इत्यत आह- प्रामाण्यं चेति ।। नहि दाहाभाव एव वेत्रबीजं वेत्राङ्कुरं जनयतीत्येतावता दाहाभावो वेत्राङ्कुरस्य कारणं भवति  ।  किन्तु ततो विपरीतकार्यानुत्पादे सति वेत्रबीजं स्वमहिम्नैवाङ्कुरं करोति । अन्यथोत्सर्गापवादौ क्वापि न स्यातामिति भाव: । किञ्चाप्रामाण्यग्रहणकारणाभावस्यापि प्रामाण्यग्रहणोपयोगाङ्गीकारेऽपि न प्रकृते काचिदस्माकं हानिरिति  ।
।। इति प्रामाण्यस्वतस्त्ववाद: ।। 
(र.टि.) ननु दुष्टबुद्धीनामेवेति कथं दृष्टान्तप्रतिपादकम् । ज्ञापकाभावात् । इतिशब्दश्चानर्थक इत्यत आह- विसंवादेति ।। वि...मत एव महानसादेर्धूमवत्त्वं दृष्टमिति धूमवत: पर्वतस्य वि...मत्त्वमिति यथेति भाव: । अतस्सामान्यमात्र इति ।। निश्चयरूपस्य साक्षिणोऽप्रामाण्यं विषयीकर्तुं दोषसापेक्षत्वे मनसोऽप्रामाण्यसंशयजनने दोषसापे(क्षित)क्षत्वस्य विशिष्य दृष्टान्तत्वासम्भवात् । ज्ञाने साक्षित्वनिश्चयत्वमन:करणकत्वसंशयत्वाद्यविवक्षया, अप्रामाण्यविषयीकरणे दोषसापेक्षत्वरूपसामान्यमात्रे दृष्टान्त इत्यर्थ: । ननु दुष्टबुद्धीनामितिवाक्येऽप्रामाण्यशङ्काया विसंवाददोषकलुषितमनोऽन्वयव्यतिरेकावेव बोध्येते, न त्वप्रामाण्यग्रहणस्य युक्त्यनुसन्धानान्वयव्यतिरेकौ । तत्कथमेवमुक्तमित्यत आह- दुष्टबुद्धीनामितीति । प्रकृतवेदजन्येति ।। वेदजन्यज्ञाने संशयविपर्ययलक्षणाप्रामाण्यभ्रम एव । न त्वप्रामाण्यप्रमा । भ्रमोऽपि मन:करणक एवेति भाव: । शङ्कापदं च भ्रममात्रपरमिति द्रष्टव्यम् । वेदज(न्य)नितज्ञानेऽप्रामाण्यभ्रमस्यापि सम्भवात् । अनुमेयमेवाप्रामाण्यमिति ।। विसंवादलक्षणहेत्वनुसन्धानाधीनज्ञानविषय एवेत्यर्थ: । साक्षिणोऽप्रामाण्यविषयीकारित्वेऽपि विसंवादसापेक्षतानियमात् । न तु साक्ष्यग्राह्यमित्यर्थ: । अत्र ग्रन्थान्तरे च विसंवादसहकृतसाक्षिग्राह्यत्वस्योक्तत्वेन तद्विरोधापत्ते: ।। न प्रकृते काचिदस्माकं हानिरिति ।। ज्ञानप्रामाण्यस्य विसंवादाभावसहकृतसाक्षिवेद्यत्वेऽपि न प्रमाणजन्यत्वेन वेदजन्यज्ञानप्रामाण्यनिश्चय: । तथा वेदस्यापि यथार्थज्ञानान्वयव्यतिरेकाभ्यामेव प्रामाण्यनिश्चय: । तथा च नाऽप्तोक्तत्वस्य कुत्राप्युपयोग इति सकतृर्कत्वाभावे प्रामाण्यासिद्धिलक्षणबाधकाभावादप्रयोजकं वाक्यत्वानुमानमिति प्रकृतस्य वेदापौरुषेयत्वस्याहानिरित्यर्थ: ।
(रा.टि.) ।। ततश्चेति ।। अव्यभिचारिसाक्षिगृहीतप्रामाण्यकत्वात् । तदपि बौद्धवाक्यजनितज्ञानमपीत्यर्थ:। उत्सर्ग एवेति ।। अनियतबहुविषयसम्बन्ध एव, न नियत इत्यर्थ: । परत इति मूलानुवाद: । विसंवादलक्षणादपवादादिति व्याख्या  ।  आहितशक्तिकस्सन्निति योज्यम् । गृह्णातीत्युक्त्या मूले  गृह्यत  इति  शेष  इत्युक्तं भवति ।। दावदहनेति ।। वनव...ीत्यर्थ: ।। अस्ति च बौद्धादिवाक्यजनितविज्ञानस्य विसंवाद इति ।। `इतरेषां चानुपलब्धे:' इति सूत्रोक्तदिशा तदुक्तसाधनानुष्ठानेऽपि फलानुपलम्भरूप इति वा `नासतोऽदृष्टत्वात्' इति सूत्रोक्तदिशा वेति भाव: । दुष्टबुद्धीनामिति बहुव्रीहिरित्युपेत्य व्याचष्टे- विसंवादेति ।। इतिशब्दो हेत्वर्थ इत्युपेत्याऽह- इति हेतोरिति ।। अत इति ।। शङ्काया मानसत्वादिति वा साक्षिणो नियतप्रामाण्यादिति वा दोषदर्शने शङ्का भवतीत्येवंरूपार्थ एवायं दृष्टान्तो न साक्षिण इति वा मनस इति वा विशिष्येत्यर्थ: । उक्तशङ्कानिवर्तकतया मूलं योजयितुं परिष्करोति- न प्रामाण्यमिवेति ।। मूलं योजयति- किं तर्हि परत इति ।। अनुमीयत इति ।। विसंवादाऽहितशक्तिकेन साक्षिणा गृह्यत इत्यर्थ: । वेदजनितज्ञानेऽप्यप्रामाण्यमनुमीयतामित्यत आह- नच वेदेति ।। अयं विभाग इति ।। प्रामाण्यं ज्ञानग्राहकसाक्षिणैव, अप्रामाण्यं तु  विसंवादाऽहितशक्तिकेन गृह्यत इत्ययं विभाग इत्यर्थ: ।। दुष्टेतीति ।। व्याख्यानं प्रागिवेति भाव: । दुष्टबुद्धीनामित्यादिवाक्यसन्दोहेन का युक्तिरुक्तेत्यत आह- अनेनेति ।। एवकारार्थ: ।। अन्यथात्वभाव इति ।। नन्वेवं विसंवाददशायामेवाप्रामाण्यज्ञानमिति वाच्यमित्यत आह- दुष्टबुद्धीनामितीति ।। अनृतव्याघातादिदोषाणां वेदे आपातत: प्रतीतेरिति भाव: । 
।। अनुमेयमेवाप्रामाण्यमिति ।। अत्र तर्कताण्डवकारैरुक्तम् `अनुमेयमेवाप्रामाण्यम्' इत्युक्ति: साक्षिणोऽप्रामाण्यग्रहणे विसंवादापेक्षा नियतेत्यभिप्राया । अत एव तत्रैव `न पुनर्ज्ञानग्राहकमात्रग्राह्यम्' इत्युक्तम् । वादावल्यां च `अप्रामाण्यस्यानुमेयताऽवसायात्' इत्युक्त्वा `न चाप्रामाण्यं क्वचिदिति निरपेक्षेण साक्षिणा निश्चितचरम्' इत्युक्तम् इति । तथाच `अपवादादप्रामाण्यं च साक्षी गृह्णाति' इति `तदप्रमाणतया साक्षी गृह्णाति' इति च पूर्ववाक्येन `साक्षी अपवादकसद्भावेऽप्रामाण्यमपि गृह्णाति' इति सुधावाक्येन च न विरोध इति ज्ञेयम् ।। परत एव स्यादिति ।। यथा विसंवादसापेक्षसाक्षिग्राह्यत्वादप्रामाण्यं परत इत्युच्यते तथा विसंवादाभावसापेक्षसाक्षिग्राह्यत्वात् प्रामाण्यमपि परतो ग्राह्यं स्यादित्यर्थ: ।। अन्यथेति ।। अपवादस्यापि सामान्यसामग्य्‌राामनुप्रवेशे सति हिंसा पापसाधनं वैधी तु पुण्यसाधनमित्यत्रापवादाभावसाहित्यतत्साहित्यरूपसामग्रीभेदादेव पापपुण्यरूपकार्यभेदप्राप्त्या सहजशक्त्या हिंसा पापं जनयति विधिरूपापवादाहितशक्त्याऽपवादरूपसहकारिबलाद्वा विपरीतकार्यं जनयतीत्येवंरूप उत्सर्गोऽपवादश्च क्वापि न स्यादित्यर्थ: ।। न प्रकृत इति ।। वेदस्यापौरुषेयत्वे तस्य वा तज्जन्यज्ञानस्य वाऽऽप्तोक्तत्वगुणाभावाद् आप्तोक्तवाक्यजन्यत्वाभावाद्वा प्रामाण्यं न स्यादिति हानिर्वेदापौरुषेयत्वरूपप्रकृतप्रमेये नेत्यर्थ: । अपौरुषेयत्वेऽपि परमार्थतो विसंवादाभावेन प्रामाण्योपपत्तेरित्याशय: ।
(श्री.टि.) ।। स्वभावस्येति ।। प्रामाण्यग्राहकत्वस्वभावस्येत्यर्थ: ।। स चेति ।। बौद्धादिवाक्यजन्यज्ञानप्रामाण्यग्राहकस्साक्षीत्यर्थ: ।। अन्यथेति ।। साक्षिणोऽव्यभिचारित्वाभावे साक्षिवेद्यसुखादिज्ञानेऽप्यप्रामाण्यशङ्कापत्त्या तत्रापि परीक्षान्तरापेक्षाप्राप्तौ `न परीक्षानवस्था स्यात् साक्षि(सिद्धे)वेद्ये त्वसंशयात्' इत्येवं परीक्षानवस्थापरिहारो भवद्भि: क्रियमाणोऽनुपपन्न: स्यादित्यर्थ: ।। तदपीति ।। बौद्धादिवाक्यजन्यज्ञानमपीत्यर्थ: । कदलीकाण्डेति ।। काण्डो दण्ड: । `काण्डोऽस्त्री दण्डबाणार्ववर्गावसरवारिषु' इत्यमरकोशात् । कदलीदण्डेत्यर्थ: । अत्र बुद्धिशब्दो मन:पर इत्यभिप्रायेणोक्तम्- कलुषितमनसामिति ।। ननु दुष्टबुद्धीनामेवेति वाक्यं कथं दृष्टान्तप्रतिपादकं तज्ज्ञापकाभावात्, इतिशब्दश्चानर्थक इत्याशङ्क्य दृष्टान्तत्वज्ञापनाय शङ्केत्यनन्तरं दृष्टेतिपदमध्याहार्यं तेनैवशब्दसम्बन्ध:, इतिशब्दश्च हेत्वर्थ:, अतो नासङ्गतिरित्याह- दृष्टैवेति ।। दुष्टबुद्धीनामित्युक्तेरभिप्रायमाह- नात्रेति ।। अत्र वेदजन्यज्ञाने । तस्य निश्चयरूपत्वादिति भाव: । अत्रानुव्याख्यानसम्मतिमाह- यत् क्वचिदिति ।। ननु कथमयं दृष्टान्त: । दोषकलुषितमनसां वेदजनितविज्ञानेऽप्रामाण्यशङ्काया दृष्टत्वात् प्रकृतेऽपि विसंवादरूपापवादसहकृतसाक्षिणा  बौद्धादिवाक्यजन्यज्ञानेऽप्रामाण्यनिश्चय इत्यस्यासङ्गतत्वादित्यत आह- अत इति ।। विसंवादसहकृतसाक्षिणा बौद्धादिवाक्यजन्यज्ञानेप्रामाण्यनिश्चय इत्यत्र विसंवादरूपदोषकलुषितमनसां वेदजन्यज्ञानेऽप्रामाण्यशङ्का दृष्टेति विशेषे दृष्टान्तत्वायोगादित्यर्थ: ।। सामन्यमात्र इति ।। विसंवादरूपदोषदर्शनमप्रामाण्यग्रहणकारणमित्यत्रैवायं दृष्टान्त इत्यर्थ: । शङ्काया अपि ग्रहणत्वादिति भाव: ।। आपन्नमिति ।। तथा चाप्रामाण्यस्यापि स्वतस्त्वापत्तिरिति भाव: ।। कुतोऽयं विभाग इति ।। प्रामाण्याप्रामाण्ययोर्ज्ञानधर्मत्वेऽपि प्रामाण्यस्य ज्ञानग्राहकमात्रग्राह्यत्वमप्रामाण्यस्य तु नेत्ययं विभाग: कुत इत्यर्थ: । 
किमनेनास्मिन्  विभागे  प्रमाणमुक्तमित्यतोऽन्वयव्यतिरेकावेवेत्याह- अनेनेति ।। युक्त्यनुसन्धान एवेति ।। अनृतव्याघाताद्यसद्युक्त्यनुसन्धान एवेत्यर्थ: । ननु बौद्धादिवाक्यजन्यज्ञाने विसंवादसहकृतसाक्षिणाऽप्रामाण्यनिश्चय इति वक्तव्ये दुष्टबुद्धीनामिति शङ्केति च कस्मादुक्तम् असङ्गतत्वादित्यत आह- दुष्टबुद्धीनामिति शङ्केति चेति ।। वेदजन्यज्ञाने साक्षिणाऽप्रामाण्यनिश्चयायोगादिति भाव: ।। ज्ञप्तिरिति ।। इति  सामान्यमात्रमेव विवक्षितम् । शङ्कानिश्चययोरुभयोरपि ज्ञप्तित्वादिति भाव: ।। अनुमेयमेवेति ।। विसंवादलक्षणहेत्वनुसन्धानाधीनसाक्षिविषय एवेत्यर्थ: । साक्षिणोऽप्रामाण्यविषयीकारित्वे विसंवादसापेक्षतानियमात् । न तु साक्ष्यग्राह्यमित्यर्थ: । अन्यथा अत्र ग्रन्थान्तरे च विसंवादसहकृतसाक्षिग्राह्यत्वस्योक्तत्वेन तद्विरोधापत्तेरित्यवगन्तव्यम् । नन्वप्रामाण्यग्रहणे विसंवादापेक्षावत् प्रामाण्यग्रहणेऽपि संवादरूपयुक्त्यनुसन्धानापेक्षा स्यात् । तथा च प्रामाण्यस्यापि परतस्त्वापत्तिरित्यत आह- प्रामाण्यग्रहणस्य त्विति ।। एवं सतीति ।। विसंवादस्याप्रामाण्यग्रहणकारणत्व इत्यर्थ: । ततो दाहाभावात् ।। स्वमहिम्नैवेति ।। एवमेव प्रकृतेऽपि विसंवादाभावे सत्येव साक्षी प्रामाण्यं गृह्णातीत्येतावता विसंवादाभावोऽपि न प्रामाण्यज्ञप्तिकारणं भवति । किन्तु ततो विसंवा(श्री.टि.) दादप्रामाण्यज्ञप्तिरूपविपरीतकार्यानुत्पादे सति साक्षी स्वमहिम्नैव प्रामाण्यं गृह्णातीत्याशय: । अन्यथेति ।। विसंवादाभावस्यापि प्रामाण्यज्ञप्तिकारणत्व इत्यर्थ: ।। उत्सर्गापवादाविति ।। वेत्राङ्कुरं वेत्रबीजं जनयतीतिवत् `न हिंस्यात् सर्वा भूतानि' इति भूतहिंसात्वावच्छेदेनाकर्तव्यत्वमुत्सर्ग: । तत्र दाह: प्रतिबन्धक:। अत्र तु `अग्नीषोमीयं पशुमालभेत' इति विहितहिंसारूपोऽपवादो दाहस्थानीय: । तत्र दाहाभावरूपप्रतिबन्धकाभावस्यापि कारणत्वमङ्गीकृत्य दाहाभावविशिष्टवेत्रबीजस्य कारणत्वाङ्गीकारे, अत्राप्यविहितहिंसात्वावच्छेदेनाकर्तव्यत्वनियम एव स्यात्, नोत्सर्ग: । सव्यभिचारनियमस्यैवोत्सर्गत्वात् । न ह्यस्य नियमस्य व्यभिचारोऽस्ति । एतादृशोत्सर्गाभावे च तन्नियमे व्यभिचारप्रदर्शनार्थं प्रवृत्तस्यापवादस्याप्यसम्भव एव । उक्तरीत्याऽव्यभिचारस्यैव सम्भवादिति भाव: । कारणाभावस्य विसंवादाभावस्य ।। न प्रकृते काचिदस्माकं हानिरिति ।। प्रामाण्यस्य विसंवादाभावसहकृतसाक्षिवेद्यत्वाङ्गीकारेऽपि न प्रकृतस्य वेदापौरुषेयत्वस्य हानि: । विसंवादाभावस्यैव सहकारित्वप्राप्त्या आप्तोक्तत्वस्य कुत्राप्युपयोगाभावात् । तदैव हानि: स्यात् यद्याप्तोक्तत्वेनैव तत्प्रामाण्यमनुमातव्यमिति त्वदुक्तरीत्या आप्तोक्तत्वस्य सहकारित्वं स्यात्, न चैवम् । अत: सकतृर्कत्वाभावे प्रामाण्यासिद्धिलक्षणबाधकाभावादप्रयोजकं वाक्यत्वानुमानमिति न प्रकृतस्य वेदापौरुषेयत्वस्य हानिरित्यर्थ:। अङ्गीकृत्येदमुक्तम् । वस्तुतस्तु कारणीभूताभावप्रतियोगित्वं हि प्रतिबन्धकत्वम् । तथा च प्रतिबन्धकज्ञाने तदभावज्ञानम् । अभावज्ञाने प्रतियोगिज्ञानस्य कारणत्वात्, प्रतिबन्धकाभावज्ञाने च प्रतिबन्धकत्वज्ञानम् । तस्य तद्घटितशरीरत्वादित्यन्योन्याश्रयान्न प्रतिबन्धकाभावस्य कारणत्वमिति हृदयम् ।
(पां.टि.) ।। तथा चेति ।। ननु प्रामाण्यग्रहणस्य साक्षिण: स्वभावत्वमेवास्तु । न चैवं बौद्धवाक्यजनितज्ञानस्यापि साक्षी प्रामाण्यं गृह्णीयादित्युक्तातिप्रसङ्ग इति वाच्यम् । साक्षिणो याथार्थ्यनियमेन यत्र प्रामाण्यमस्ति तत्रैव तद् गृह्णातीत्यङ्गीकारात् । तथा च वेदान्तजनितविज्ञानस्य प्रामाण्यात् तत्र प्रामाण्यग्रहणेऽपि बौद्धादिवाक्यजनितविज्ञाने प्रामाण्याभावेनैव तद्ग्रहणोपपत्ते: । तदभावेऽपि तद्ग्रहणेऽयाथार्थ्यापातात् । तत् कथमेतदापादनमिति चेत् । उच्यते । वेदस्यापौरुषेयत्वे आप्तोक्तत्वाभावेन प्रामाण्याभावात् तज्जनितविज्ञानस्यापि न प्रामाण्यमिति प्रत्यवतिष्ठमानं प्रति प्रामाण्यस्य स्वतस्त्वादाप्तोक्तत्वाभावेऽपि प्रामाण्यं सम्भवतीत्यभिहितम् । तत्र च प्रामाण्यस्य स्वतस्त्वेऽयमतिप्रसङ्ग: परेणाभिहित: । न चास्यां दशायां वेदप्रामाण्यं तिष्ठतीति शक्यते वक्तुम् । येन यत्र यदस्ति तत्र तद् गृह्यत इति नियमाद् वेदप्रामाण्यग्रहणेऽपि बौद्धादिवाक्यजनितविज्ञाने प्रामाण्यं न गृह्यत इति परिहार: स्यादित्यत्र तात्पर्यमिति । 
।। तदपि प्रमाणमापद्येतेतीति ।। न चेष्टापत्तिरिति वाच्यम् । विरुद्धयोर्द्वयो: प्रामाण्यानुपपत्त्या वेदविरुद्धस्य बौद्धागमस्य तदयोगात्  ।  वेदविरोधिनोऽपि तस्य प्रामाण्ये पुनर्वेदप्रामाण्यं न स्यात् । विरुद्धयोर्द्वयोरपि प्रामाण्ये वस्तुनो द्वैरूप्यं वा आपद्येतेति भाव: ।। उत्सर्ग एवेति ।। न तु ज्ञानग्राहक: साक्षी प्रमाणतयैव तद् गृह्णातीति नियम इत्यर्थ: । किं तदित्यत आह- विसंवादलक्षणादिति ।। प्रवृत्त्यसामर्थ्यादिरूपादित्यर्थ: । कथं (पां.टि.) प्रामाण्यग्रहणे सहजशक्तिमतस्तदग्राहकत्वं सहकारिमात्रेण चाप्रामाण्यग्राहकत्वमित्यत आह- सहकारिण इति ।। नन्वेवं परतोऽप्रामाण्यमित्येतावतैवोक्तरीत्योक्तशङ्कापरिहारसिद्धे: `दुष्टबुद्धीनामेव' इत्यादिपूर्वभागवैयर्थ्यमित्यत्राऽह- विसंवाददर्शनमिति ।। तथा च दृष्टान्तोपदर्शकत्वान्न वैयर्थ्यमिति भाव:। ननु नेदं दृष्टान्तप्रतिपादकम् । अत्र तज्ज्ञापकाभावादित्यत इतिशब्द एव तज्ज्ञापक इति भावेन योजयतिविसंवादेति ।। तथा च वि...मत एव महानसादेर्धूमवत्त्वं दृष्टमिति हेतोर्धूमवत एव पर्वतस्य वि...मत्त्वमित्यर्थसिद्धिवद्, दोषकलुषितमनसां वेदजनितज्ञानेऽप्रामाण्यशङ्का दृष्टैवेति हेतोर्विसंवाददर्शनसहकृत: साक्षी अप्रामाण्यं गृह्णातीति लभ्यत इति भाव: । अप्रामाण्यशङ्केति भ्रमस्याप्युपलक्षणं बोध्यम् । ननु साक्षिणो यथार्थनिश्चयमात्रहेतुत्वाद् विसंवाददर्शनादप्यप्रामाण्यशङ्काहेतुत्वं कथं स्यादित्यत आह- नात्रेति ।। तथा च न यथार्थनिश्चयमात्रहेतुत्वाविरोध इति भाव: । तर्हि कस्य तद्धेतुत्वमिति पृच्छति- किन्त्विति ।। समाधत्ते- मनस एवेति ।। तत्रोपष्टम्भकमाह- यत् क्वचिदिति ।। नन्वेवं दृष्टान्तदार्ष्टान्तिकयोर्वैषम्यम् । साक्षिणो विसंवादसहकारेणाप्रामाण्यविषयकयथार्थनिश्चयहेतुत्वान्मनसश्च तत्सहकारेण तद्विषयकसंशयादिहेतुत्वादित्यत: साक्षिनिष्ठस्याप्रामाण्यविषयकयथार्थनिश्चयहेतुत्वस्य, मनोनिष्ठस्य तद्विषयकसंशयादिहेतुत्वस्य अविवक्षयोभयानुगतस्य दोषसहकारेणाप्रामाण्यविषयकज्ञानहेतुत्वस्य विवक्षया दृष्टान्तदार्ष्टान्तिकभावस्य विवक्षितत्वान्न वैषम्यमित्याशयेनाऽह- अत: सामान्यमात्र इति ।। 
ननु `दुष्टबुद्धीनामेवाप्रामाण्यशङ्का' इत्यनेनाप्रामाण्यग्रहणस्य युक्त्यनुसन्धानान्वयव्यतिरेकावुच्येते इत्युक्तमयुक्तम् । अत्राप्रामाण्यशङ्काया विसंवादादिदोषकलुषितमनोऽन्वयव्यतिरेकयोरेव कथनादित्यत आह- दुष्टबुद्धीनामिति अप्रामाण्यशङ्केति चेति ।। प्रकृतेति ।। वेदजन्यज्ञाने संशयविपर्ययलक्षणाप्रामाण्यभ्रम एव । न त्वत्राप्रामाण्यप्रमा । भ्रमोऽपि मन:करणक एवेति भाव: ।। अन्यथेति ।। प्रतिबन्धकाभावे कारणत्वेन, कारणीभूतदण्डाभावादौ च प्रतिबन्धकत्वेनाव्यवहारात्, स्वसामग्रीवशेन प्रसक्ते औत्सर्गिकत्वस्य, सत्यपि पुष्कलकारणे यद्वशात् कार्याभावो विपरीतकार्यं वा तस्यापवादकत्वस्य च सर्वसिद्धत्वात् । प्रतिबन्धकाभावस्यापि कारणत्वे तस्यापि सामग्रीकोटिप्रवेशापत्त्या सर्वसिद्धोत्सर्गापवादापलाप: स्यादित्यर्थ: ।। न प्रकृते काचिदस्माकं हानिरिति ।। ज्ञानप्रामाण्यस्य विसंवादाभावसहकृतसाक्षिवेद्यत्वेऽपि(न)प्रमाणजन्यत्वेन वेदजन्यज्ञानप्रामाण्यनिश्चय: । तथा वेदस्यापि यथार्थज्ञानान्वयव्यतिरेकाभ्यामेव प्रामाण्यनिश्चय: । तथा चाऽप्तोक्तत्वस्य कुत्राप्युपयोगो नास्तीति सकतृर्कत्वाभावे प्रामाण्यासिद्धिलक्षणबाधकाभावादप्रयोजकं वाक्यत्वानुमानमिति न प्रकृतस्य वेदापौरुषेयत्वस्य हानिरित्यर्थ: ।
(व्या.टि.) प्रामाण्यस्य ज्ञप्तिस्वतस्त्वे बाधकं शङ्कितुमनुवदति- यद्येवमिति ।। प्रामाण्येति ।। ज्ञानग्रहणवदिति भाव: । स च साक्षी ।। अन्यथेति ।। साक्षिणोऽप्यर्थव्यभिचारशङ्कायामित्यर्थ: । साक्षिण: प्रामाण्यग्रहणमौत्सर्गिकस्वभाव इति परिहरति- ज्ञानग्राहक इति ।। सहजशक्तिप्रतिबन्धेन विपरीतशक्त्याधानं सहकारि(व्या.टि.) व्यक्तिविशेषे निदर्शयति- दावेति ।। दुष्टबुद्धीनामित्येतद् वैयर्थ्यपरिहाराय व्याचष्टे- विसंवादेति ।।  सामान्यकार्यकारणभावे  विशेषकार्यकारणभावो दृष्टान्त इत्यर्थ: ।  तत् स्पष्टं व्याचष्टे- विसंवाददोषेति ।। इति हेतोरिति ।। `यावद्विशेषयो:' इति न्यायादिति भाव: । ननु साक्षिणो निर्णयरूपत्वात् कथं तच्छङ्का साक्षिण इत्यत आह- नात्रेति ।। ननु तर्हि विषमोऽयं दृष्टान्त: । वेदजन्यज्ञानेऽप्रामाण्यबुद्धिर्मानसी शङ्कारूपा च । बौद्धवाक्यजज्ञानेऽप्रामाण्यबुद्धि: साक्षिरूपा निर्णयरूपा च । अत: कथं तद्दृष्टान्तेनैतत्साधनमित्यत आह- सामान्यमात्र इति ।। अप्रामाण्यग्रहणमात्र इत्यर्थ: । मूले शेषं मत्वाऽऽह- अनुमीयत इति ।। न च वेदजन्यज्ञान एव विसंवादेनाप्रामाण्यमनुमीयतामित्यतो हेत्वसिद्ध्या परिहरति- न चेति ।। अप्रामाण्यग्रहणस्य युक्त्यनुसन्धानजन्यत्वप्रतिज्ञायां यथाश्रुतमूलमसङ्गतमिति भावेन मूलाभिसन्धिमाह- अनेनेति ।। विशेषग्रहणप्रयोजनमाह- दुष्टबुद्धीनामिति ।। अत्र बुद्धिशब्दो मनोवाची शङ्कापदसाहचर्यात् । सामान्यान्वयव्यतिरेकोक्तिलब्धमर्थमाह- वस्तुतस्त्विति ।। अनुमेयमेवेति ।। विसंवादसापेक्षसाक्षिवेद्यमित्यर्थ: । यथाश्रुतपरत्वे `साक्षी अपवादकसद्भावेऽप्रामाण्यमपि गृह्णाति' इति सुधया `न चाप्रामाण्यं क्वचिदपि निरपेक्षेण साक्षिणा निश्चितचरम्' इति वादावल्या च विरोधादित्यवधेयम् । अप्रामाण्यग्रहणवत् प्रामाण्यग्रहेऽपि अपौरुषेयत्वादियुक्त्यपेक्षासाम्येन विनिगमनाविरह: इत्यत आह- प्रामाण्यग्रहणस्य त्विति ।। 
युक्त्यपेक्षाभावेऽपि विसंवादाभावापेक्षाऽस्तीति परत एव प्रामाण्यमिति शङ्कते- नन्विति ।। यस्मिन् सत्येव  यद्भवति  नान्यथेत्यन्वयव्यतिरेकयोरन्यथासिद्धिं दर्शयति- ततो विपरीतकार्यानुत्पादे सतीति ।। अङ्कुरं करोतीत्यत: परं एवं ज्ञानेऽपि विसंवादाभावेनाप्रामाण्यग्रहणानुत्पादे सति साक्षी स्वमहिम्नैव प्रामाण्यग्रहणं करोतीति दार्ष्टान्तिकवचनमुपस्कर्तव्यम् । उभयत्रापि विपक्षे बाधकमाह- अन्यथेति ।। प्रतिबन्धकाभावस्यापि कारणत्व इत्यर्थ: ।। उत्सर्गापवादाविति ।। सामग्य्‌राा: फलावश्यम्भाव उत्सर्ग: । सत्यां सामग्य्‌राां यस्मात् कार्यानुत्पादो विपरीतकार्योत्पादो वा सोऽपवाद: । प्रतिबन्धकाभावस्यापि कारणत्वे समाग्य्‌राभावादेव कार्यानुत्पादसम्भवेनापवादात् कार्यानुत्पाद इति वाचोयुक्ती रिक्ता स्यादित्यर्थ: । नन्वेवं भाष्यटीकाविरोध: । तत्र `शब्द इति चेन्न' इति सूत्रभाष्यव्याख्यानावसरे प्रतिबन्धकाभावस्य कारणत्वोक्तेरिति चेन्न । तस्या: कारणतावच्छेदकसाधारणप्रयोजकत्वाभिप्रायत्वात् । तथैवोक्तं तर्कताण्डवे । तदभिप्रायेणात्रापि (कृत्वा) चिन्तयोत्तरयति- किञ्चेति ।। प्रामाण्यग्रहणोपयोगेति ।। प्रामाण्यग्रहणकारणस्याप्रतिबद्धस्यैवादग्धबीजवत्कारणत्वात् । कारणत्वोपयोगद्वारा कार्योपयोगेऽपि न साक्षात्कारणत्वमित्यर्थ: । दण्डदार्ढ्यादिवत् कारणतावच्छेदकतयेति शेष: ।। न हानिरिति ।। ज्ञानग्रहणकारणातिरिक्तकारणानपेक्षत्वरूपस्वतस्त्वहानिर्नेत्यर्थ: । 
।। इति प्रामाण्यस्वतस्त्ववाद: ।। 

 