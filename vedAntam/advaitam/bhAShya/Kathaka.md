

श्रीमच्छङ्करभगवत्पूज्यपादविरचितम्

कठोपनिषद्भाष्यम्
================

::: {.form-group}
::: {.input-group}
::: {.input-group-addon}
:::
:::
:::


प्रथमोऽध्यायः
=============

::: {#Ka_C01_S01 .section type="valli" data-name="प्रथमा वल्ली"}
प्रथमा वल्ली
------------

::: {#Ka_C01_S01_I01 .aux_bhashya}
ॐ नमो भगवते वैवस्वताय मृत्यवे ब्रह्मविद्याचार्याय, नचिकेतसे च ।
:::

::: {#Ka_C01_S01_I02 .intro_bhashya}
अथ काठकोपनिषद्वल्लीनां सुखार्थप्रबोधनार्थमल्पग्रन्था वृत्तिरारभ्यते ।
सदेर्धातोर्विशरणगत्यवसादनार्थस्योपनिपूर्वस्य क्विप्प्रत्ययान्तस्य
रूपमिदम् 'उपनिषत्' इति । उपनिषच्छब्देन च
व्याचिख्यासितग्रन्थप्रतिपाद्यवेद्यवस्तुविषया विद्या उच्यते । केन
पुनरर्थयोगेनोपनिषच्छब्देन विद्योच्यत इति, उच्यते । ये मुमुक्षवो
दृष्टानुश्रविकविषयवितृष्णाः सन्तः उपनिषच्छब्दवाच्यां वक्ष्यमाणलक्षणां
विद्यामुपसद्योपगम्य तन्निष्ठतया निश्चयेन शीलयन्ति तेषामविद्यादेः
संसारबीजस्य विशरणाद्धिंसनाद्विनाशनादित्यनेनार्थयोगेन
विद्योपनिषदित्युच्यते । तथा च वक्ष्यति 'निचाय्य तं
मृत्युमुखात्प्रमुच्यते' (क. उ. १ । ३ । १५) इति । पूर्वोक्तविशेषणान्वा
मुमुक्षून्परं ब्रह्म गमयतीति च ब्रह्मगमयितृत्वेन योगाद्ब्रह्मविद्या
उपनिषत् । तथा च वक्ष्यति 'ब्रह्म प्राप्तो विरजोऽभूद्विमृत्युः' (क. उ.
२ । ३ । १८) इति । लोकादिर्ब्रह्मजज्ञो योऽग्निः, तद्विषयाया विद्याया
द्वितीयेन वरेण प्रार्थ्यमानायाः स्वर्गलोकफलप्राप्तिहेतुत्वेन
गर्भवासजन्मजराद्युपद्रवबृन्दस्य लोकान्तरे पौनःपुन्येन
प्रवृत्तस्यावसादयितृत्वेन शैथिल्यापादनेन धात्वर्थयोगादग्निविद्यापि
उपनिषदित्युच्यते । तथा च वक्ष्यति 'स्वर्गलोका अमृतत्वं भजन्ते' (क. उ.
१ । १ । १३) इत्यादि । ननु चोपनिषच्छब्देनाध्येतारो ग्रन्थमप्यभिलपन्ति ---
उपनिषदमधीमहे उपनिषदमध्यापयाम इति च । नैष दोषः,
अविद्यादिसंसारहेतुविशरणादेः सदिधात्वर्थस्य
ग्रन्थमात्रेऽसम्भवाद्विद्यायां च सम्भवात् ग्रन्थस्यापि तादर्थ्येन
तच्छब्दत्वोपपत्तेः 'आयुर्वै घृतम्' (तै. सं. २ । ३ । ११) इत्यादिवत् ।
तस्माद्विद्यायां मुख्यया वृत्त्या उपनिषच्छब्दो वर्तते, ग्रन्थे तु
भक्त्येति । एवमुपनिषन्निर्वचनेनैव विशिष्टोऽधिकारी विद्यायाम् उक्तः ।
विषयश्च विशिष्ट उक्तो विद्यायाः परं ब्रह्म प्रत्यगात्मभूतम् । प्रयोजनं
चास्या आत्यन्तिकी संसारनिवृत्तिर्ब्रह्मप्राप्तिलक्षणा ।
सम्बन्धश्चैवम्भूतप्रयोजनेनोक्तः । अतो यथोक्ताधिकारिविषयप्रयोजनसम्बन्धाया
विद्यायाः करतलन्यस्तामलकवत्प्रकाशकत्वेन
विशिष्टाधिकारिविषयप्रयोजनसम्बन्धा एता वल्ल्यो भवन्तीति । अतस्ता
यथाप्रतिभानं व्याचक्ष्महे ॥
:::

::: {#Ka_C01_S01_V01 .verse type="mantra"}
::: {.versetext}
उशन्ह वै वाजश्रवसः सर्ववेदसं ददौ । तस्य ह नचिकेता नाम पुत्र आस ॥ १ ॥
:::

::: {#Ka_C01_S01_V01_B01 .bhashya}
तत्राख्यायिका विद्यास्तुत्यर्था । उशन् कामयमानः । ह वै इति
वृत्तार्थस्मरणार्थौ निपातौ । वाजम् अन्नम् , तद्दानादिनिमित्तं श्रवो यशो
यस्य सः वाजश्रवाः, रूढितो वा ; तस्यापत्यं वाजश्रवसः । सः वाजश्रवसः किल
विश्वजिता सर्वमेधेनेजे तत्फलं कामयमानः । सः तस्मिन्क्रतौ सर्ववेदसं
सर्वस्वं धनं ददौ दत्तवान् । तस्य यजमानस्य ह नचिकेता नाम पुत्रः किल आस
बभूव ॥
:::
:::

::: {#Ka_C01_S01_V02 .verse type="mantra"}
::: {.versetext}
तꣳ ह कुमारꣳ सन्तं दक्षिणासु नीयमानासु श्रद्धाविवेश सोऽमन्यत ॥ २ ॥
:::

::: {#Ka_C01_S01_V02_B01 .bhashya}
तं ह नचिकेतसं कुमारं प्रथमवयसं सन्तम् अप्राप्तप्रजननशक्तिं बालमेव
श्रद्धा आस्तिक्यबुद्धिः पितुर्हितकामप्रयुक्ता आविवेश प्रविष्टवती ।
कस्मिन्काले इति, आह --- ऋत्विग्भ्यः सदस्येभ्यश्च दक्षिणासु नीयमानासु
विभागेनोपनीयमानासु दक्षिणार्थासु गोषु, सः आविष्टश्रद्धो नचिकेताः अमन्यत
॥
:::
:::

::: {#Ka_C01_S01_V03 .verse type="mantra"}
::: {.versetext}
पीतोदका जग्धतृणादुग्धदोहा निरिन्द्रियाः ।\
अनन्दा नाम ते लोकास्तान्स गच्छति ता ददत् ॥ ३ ॥
:::

::: {#Ka_C01_S01_V03_B01 .bhashya}
कथमिति, उच्यते --- पीतोदका इत्यादिना दक्षिणार्था गावो विशेष्यन्ते ।
पीतमुदकं याभिस्ताः पीतोदकाः । जग्धं भक्षितं तृणं याभिस्ता जग्धतृणाः ।
दुग्धो दोहः क्षीराख्यो यासां ताः दुग्धदोहाः । निरिन्द्रियाः
प्रजननासमर्थाः जीर्णाः, निष्फला गाव इत्यर्थः । यास्ताः एवंभूताः गाः
ऋत्विग्भ्यो दक्षिणाबुद्ध्या ददत् प्रयच्छन् अनन्दाः अनानन्दाः असुखा
नामेत्येतत् । ये ते लोकाः, तान् सः यजमानः गच्छति ॥
:::
:::

::: {#Ka_C01_S01_V04 .verse type="mantra"}
::: {.versetext}
स होवाच पितरं तत कस्मै मां दास्यसीति द्वितीयं तृतीयं तं होवाच मृत्यवे
त्वा ददामीति ॥ ४ ॥
:::

::: {#Ka_C01_S01_V04_B01 .bhashya}
तदेवं क्रत्वसम्पत्तिनिमित्तं पितुरनिष्टं फलं पुत्रेण सता निवारणीयं मया
आत्मप्रदानेनापि क्रतुसम्पत्तिं कृत्वेत्येवं मन्यमानः पितरमुपगम्य स होवाच
पितरम् --- हे तत तात कस्मै ऋत्विग्विशेषाय दक्षिणार्थं मां दास्यसीति
प्रयच्छसीत्येतत् । स एवमुक्तेन पित्रा उपेक्ष्यमाणोऽपि द्वितीयं तृतीयमपि
उवाच --- कस्मै मां दास्यसि कस्मै मां दास्यसीति । नायं कुमारस्वभाव इति
क्रुद्धः सन् पिता तं ह पुत्रं किल उवाच मृत्यवे वैवस्वताय त्वा त्वां
ददामीति ॥
:::
:::

::: {#Ka_C01_S01_V05 .verse type="mantra"}
::: {.versetext}
बहूनामेमि प्रथमो बहूनामेमि मध्यमः ।\
किं स्विद्यमस्य कर्तव्यं यन्मयाद्य करिष्यति ॥ ५ ॥
:::

::: {#Ka_C01_S01_V05_B01 .bhashya}
स एवमुक्तः पुत्रः एकान्ते परिदेवयाञ्चकार । कथमिति, उच्यते --- बहूनां
शिष्याणां पुत्राणां वा एमि गच्छामि प्रथमः सन् मुख्यया
शिष्यादिवृत्त्येत्यर्थः । मध्यमानां च बहूनां मध्यमः मध्यमयैव वृत्त्या
एमि । नाधमया कदाचिदपि । तमेवं विशिष्टगुणमपि पुत्रं माम् 'मृत्यवे त्वा
ददामि' इत्युक्तवान् पिता । सः किंस्वित् यमस्य कर्तव्यं प्रयोजनं मया
प्रदत्तेन करिष्यति यत्कर्तव्यम् अद्य ? नूनं प्रयोजनमनपेक्ष्यैव
क्रोधवशादुक्तवान् पिता । तथापि तत्पितुर्वचो मृषा मा भूदिति ॥
:::
:::

::: {#Ka_C01_S01_V06 .verse type="mantra"}
::: {.versetext}
अनुपश्य यथा पूर्वे प्रतिपश्य तथा परे ।\
सस्यमिव मर्त्यः पच्यते सस्यमिवाजायते पुनः ॥ ६ ॥
:::

::: {#Ka_C01_S01_V06_B01 .bhashya}
एवं मत्वा परिदेवनापूर्वकमाह पितरं शोकाविष्टं किं मयोक्तमिति --- अनुपश्य
आलोचय विभावयानुक्रमेण यथा येन प्रकारेण वृत्ताः पूर्वे अतिक्रान्ताः
पितृपितामहादयस्तव । तान्दृष्ट्वा च तेषां वृत्तमास्थातुमर्हसि ।
वर्तमानाश्च अपरे साधवो यथा वर्तन्ते तांश्च तथा प्रतिपश्य आलोचय । न च
तेषां मृषाकरणं वृत्तं वर्तमानं वा अस्ति । तद्विपरीतमसतां च वृत्तं
मृषाकरणम् । न च मृषाभूतं कृत्वा कश्चिदजरामरो भवति ; यतः सस्यमिव मर्त्यः
मनुष्यः पच्यते जीर्णो म्रियते, मृत्वा च सस्यमिव आजायते आविर्भवति पुनः ;
एवमनित्ये जीवलोके किं मृषाकरणेन ? पालयात्मनः सत्यम् । प्रेषय मां
यमायेत्यभिप्रायः ॥
:::
:::

::: {#Ka_C01_S01_V07 .verse type="mantra"}
::: {.versetext}
वैश्वानरः प्रविशति अतिथिर्ब्राह्मणो गृहान् ।\
तस्यैतां शान्तिं कुर्वन्ति हर वैवस्वतोदकम् ॥ ७ ॥
:::

::: {#Ka_C01_S01_V07_B01 .bhashya}
स एवमुक्तः पिता आत्मनः सत्यतायै प्रेषयामास । स च यमभवनं गत्वा तिस्रो
रात्रीरुवास यमे प्रोषिते । प्रोष्यागतं यमम् अमात्या भार्या वा
ऊचुर्बोधयन्तः --- वैश्वानरः अग्निरेव साक्षात् प्रविशति अतिथिः सन्
ब्राह्मणः गृहान् दहन्निव । तस्य दाहं शमयन्त इवाग्नेः एतां
पाद्यासनादिदानलक्षणां शान्तिं कुर्वन्ति सन्तोऽतिथेर्यतः, अतः हर आहर हे
वैवस्वत, उदकं नचिकेतसे पाद्यार्थम् ॥
:::
:::

::: {#Ka_C01_S01_V08 .verse type="mantra"}
::: {.versetext}
आशाप्रतीक्षे सङ्गतं सूनृतां च इष्टापूर्ते पुत्रपशूंश्च सर्वान् ।\
एतद्वृङ्क्ते पुरुषस्याल्पमेधसो यस्यानश्नन्वसति ब्राह्मणो गृहे ॥ ८ ॥
:::

::: {#Ka_C01_S01_V08_B01 .bhashya}
यतश्चाकरणे प्रत्यवायः श्रूयते --- आशाप्रतीक्षे,
अनिर्ज्ञातप्राप्येष्टार्थप्रार्थना आशा, निर्ज्ञातप्राप्यार्थप्रतीक्षणं
प्रतीक्षा, ते आशाप्रतीक्षे ; सङ्गतं सत्संयोगजं फलम् , सूनृतां च सूनृता
हि प्रिया वाक् तन्निमित्तं च, इष्टापूर्ते इष्टं यागजं फलं पूर्तम्
आरामादिक्रियाजं फलम् , पुत्रपशूंश्च पुत्रांश्च पशूंश्च सर्वान् , एतत्
सर्वं यथोक्तं वृङ्क्ते वर्जयति विनाशयतीत्येतत् । पुरुषस्य अल्पमेधसः
अल्पप्रज्ञस्य, यस्य अनश्नन् अभुञ्जानः ब्राह्मणः गृहे वसति ।
तस्मादनुपेक्षणीयः सर्वावस्थास्वप्यतिथिरित्यर्थः ॥
:::
:::

::: {#Ka_C01_S01_V09 .verse type="mantra"}
::: {.versetext}
तिस्रो रात्रीर्यदवात्सीर्गृहे मे अनश्नन्ब्रह्मन्नतिथिर्नमस्यः ।\
नमस्तेऽस्तु ब्रह्मन्स्वस्ति मेऽस्तु तस्मात्प्रति त्रीन्वरान्वृणीष्व ॥ ९
॥
:::

::: {#Ka_C01_S01_V09_B01 .bhashya}
एवमुक्तो मृत्युरुवाच नचिकेतसमुपगम्य पूजापुरःसरम् --- तिस्रः रात्रीः यत्
यस्मात् अवात्सीः उषितवानसि गृहे मे मम अनश्नन् हे ब्रह्मन् अतिथिः सन्
नमस्यः नमस्कारार्हश्च, तस्मात् नमः ते तुभ्यम् अस्तु भवतु । हे ब्रह्मन्
स्वस्ति भद्रं मे अस्तु । तस्मात् भवतोऽनशनेन मद्गृहवासनिमित्ताद्दोषात् ।
तत्प्राप्त्युपशमेन यद्यपि भवदनुग्रहेण सर्वं मम स्वस्ति स्यात् , तथापि
त्वदधिकसम्प्रसादनार्थमनशनेनोषितामेकैकां रात्रिं प्रति त्रीन् वरान्
वृणीष्व अभिप्रेतार्थविषयान्प्रार्थयस्व मत्तः ॥
:::
:::

::: {#Ka_C01_S01_V10 .verse type="mantra"}
::: {.versetext}
शान्तसङ्कल्पः सुमना यथा स्याद्वीतमन्युर्गौतमो माभिमृत्यो ।\
त्वत्प्रसृष्टं माभिवदेत्प्रतीत एतत्त्रयाणां प्रथमं वरं वृणे ॥ १० ॥
:::

::: {#Ka_C01_S01_V10_B01 .bhashya}
नचिकेतास्त्वाह --- यदि दित्सुर्वरान् , शान्तसङ्कल्पः उपशान्तः सङ्कल्पो
यस्य मां प्रति 'यमं प्राप्य किं नु करिष्यति मम पुत्रः' इति, सः
शान्तसङ्कल्पः सुमनाः प्रसन्नचित्तश्च यथा स्यात् वीतमन्युः विगतरोषश्च
गौतमः मम पिता मा अभि मां प्रति हे मृत्यो ; किञ्च, त्वत्प्रसृष्टं त्वया
विनिर्मुक्तं प्रेषितं गृहं प्रति मा माम् अभिवदेत् प्रतीतः लब्धस्मृतिः,
'स एवायं पुत्रो ममागतः' इत्येवं प्रत्यभिजानन्नित्यर्थः । एतत्प्रयोजनं
त्रयाणां वराणां प्रथमम् आद्यं वरं वृणे प्रार्थये यत्पितुः परितोषणम् ॥
:::
:::

::: {#Ka_C01_S01_V11 .verse type="mantra"}
::: {.versetext}
यथा पुरस्ताद्भविता प्रतीत औद्दालकिरारुणिर्मत्प्रसृष्टः ।\
सुखं रात्रीः शयिता वीतमन्युस्त्वां ददृशिवान्मृत्युमुखात्प्रमुक्तम् ॥ ११
॥
:::

::: {#Ka_C01_S01_V11_B01 .bhashya}
मृत्युरुवाच --- यथा बुद्धिः त्वयि पुरस्तात् पूर्वम् आसीत्स्नेहसमन्विता
पितुस्तव, भविता प्रीतिसमन्वितस्तव पिता तथैव प्रतीतः प्रतीतवान्सन् ।
औद्दालकिः उद्दालक एव औद्दालकिः अरुणस्यापत्यम् आरुणिः द्व्यामुष्यायणो वा
मत्प्रसृष्टः मयानुज्ञातः सन् उत्तरा अपि रात्रीः सुखं प्रसन्नमनाः शयिता
स्वप्ता वीतमन्युः विगतमन्युश्च भविता स्यात् , त्वां पुत्रं ददृशिवान्
दृष्टवान् सन् मृत्युमुखात् मृत्युगोचरात् प्रमुक्तं सन्तम् ॥
:::
:::

::: {#Ka_C01_S01_V12 .verse type="mantra"}
::: {.versetext}
स्वर्गे लोके न भयं किञ्चनास्ति न तत्र त्वं न जरया बिभेति ।\
उभे तीर्त्वा अशनायापिपासे शोकातिगो मोदते स्वर्गलोके ॥ १२ ॥
:::

::: {#Ka_C01_S01_V12_B01 .bhashya}
नचिकेता उवाच --- स्वर्गे लोके रोगादिनिमित्तं भयं किञ्चन किञ्चिदपि
नास्ति । न च तत्र त्वं मृत्यो सहसा प्रभवसि, अतो जरया युक्त इह लोक इव
त्वत्तो न बिभेति कश्चित्तत्र । किं च उभे अशनायापिपासे तीर्त्वा अतिक्रम्य
शोकमतीत्य गच्छतीति शोकातिगः सन् मानसेन दुःखेन वर्जितः मोदते हृष्यति
स्वर्गलोके दिवि ॥
:::
:::

::: {#Ka_C01_S01_V13 .verse type="mantra"}
::: {.versetext}
स त्वमग्निं स्वर्ग्यमध्येषि मृत्यो प्रब्रूहि तं श्रद्दधानाय मह्यम् ।\
स्वर्गलोका अमृतत्वं भजन्त एतद्द्वितीयेन वृणे वरेण ॥ १३ ॥
:::

::: {#Ka_C01_S01_V13_B01 .bhashya}
एवं गुणविशिष्टस्य स्वर्गलोकस्य प्राप्तिसाधनभूतम् अग्निं स्वर्ग्यं स त्वं
मृत्युः अध्येषि स्मरसि, जानासीत्यर्थः । हे मृत्यो, यतः तं प्रब्रूहि कथय
श्रद्दधानाय श्रद्धावते मह्यं स्वर्गार्थिने । येनाग्निना चितेन
स्वर्गलोकाः स्वर्गो लोको येषां ते स्वर्गलोकाः यजमानाः अमृतत्वम् अमरणतां
देवत्वं भजन्ते प्राप्नुवन्ति, तत् एतत् अग्निविज्ञानं द्वितीयेन वरेण वृणे
॥
:::
:::

::: {#Ka_C01_S01_V14 .verse type="mantra"}
::: {.versetext}
प्र ते ब्रवीमि तदु मे निबोध स्वर्ग्यमग्निं नचिकेतः प्रजानन् ।\
अनन्तलोकाप्तिमथो प्रतिष्ठां विद्धि त्वमेतं निहितं गुहायाम् ॥ १४ ॥
:::

::: {#Ka_C01_S01_V14_B01 .bhashya}
मृत्योः प्रतिज्ञेयम् --- ते तुभ्यं प्रब्रवीमि ; यत्त्वया प्रार्थितं तत्
उ मे मम वचसः निबोध बुध्यस्व एकाग्रमनाः सन् । स्वर्ग्यं स्वर्गाय हितं
स्वर्गसाधनम् अग्निं हे नचिकेतः प्रजानन् विज्ञातवान्सन्नहमित्यर्थः ।
प्रब्रवीमि तन्निबोधेति च शिष्यबुद्धिसमाधानार्थं वचनम् । अधुनाग्निं
स्तौति --- अनन्तलोकाप्तिं स्वर्गलोकफलप्राप्तिसाधनमित्येतत् , अथो अपि
प्रतिष्ठाम् आश्रयं जगतो विराट्स्वरूपेण, तम् एतम् अग्निं मयोच्यमानं
विद्धि विजानीहि त्वं निहितं स्थितं गुहायाम् । विदुषां बुद्धौ
निविष्टमित्यर्थः ॥
:::
:::

::: {#Ka_C01_S01_V15 .verse type="mantra"}
::: {.versetext}
लोकादिमग्निं तमुवाच तस्मै या इष्टका यावतीर्वा यथा वा ।\
स चापि तत्प्रत्यवदद्यथोक्तमथास्य मृत्युः पुनरेवाह तुष्टः ॥ १५ ॥
:::

::: {#Ka_C01_S01_V15_B01 .bhashya}
इदं श्रुतेर्वचनम् --- लोकादिं लोकानामादिं प्रथमशरीरित्वात् अग्निं तं
प्रकृतं नचिकेतसा प्रार्थितम् उवाच उक्तवान्मृत्युः तस्मै नचिकेतसे ।
किञ्च, याः इष्टकाः चेतव्याः स्वरूपेण यावतीर्वा सङ्ख्यया यथा वा
चीयतेऽग्निर्येन प्रकारेण सर्वमेतदुक्तवानित्यर्थः । स चापि नचिकेताः तत्
मृत्युनोक्तं प्रत्यवदत् यथावत्प्रत्ययेनावदत् प्रत्युच्चारितवान् । अथ
अस्य प्रत्युच्चारणेन तुष्टः सन् मृत्युः पुनरेवाह वरत्रयव्यतिरेकेणान्यं
वरं दित्सुः ॥
:::
:::

::: {#Ka_C01_S01_V16 .verse type="mantra"}
::: {.versetext}
तमब्रवीत्प्रीयमाणो महात्मा वरं तवेहाद्य ददामि भूयः ।\
तवैव नाम्ना भवितायमग्निः सृङ्कां चेमामनेकरूपां गृहाण ॥ १६ ॥
:::

::: {#Ka_C01_S01_V16_B01 .bhashya}
कथम् ? तं नचिकेतसम् अब्रवीत् प्रीयमाणः शिष्यस्य योग्यतां पश्यन्प्रीयमाणः
प्रीतिमनुभवन् महात्मा अक्षुद्रबुद्धिः वरं तव चतुर्थम् इह प्रीतिनिमित्तम्
अद्य इदानीं ददामि भूयः पुनः प्रयच्छामि । तवैव नचिकेतसः नाम्ना अभिधानेन
प्रसिद्धः भविता मयोच्यमानः अयम् अग्निः । किञ्च, सृङ्कां शब्दवतीं
रत्नमयीं मालाम् इमाम् अनेकरूपां विचित्रां गृहाण स्वीकुरु । यद्वा,
सृङ्काम् अकुत्सितां गतिं कर्ममयीं गृहाण । अन्यदपि
कर्मविज्ञानमनेकफलहेतुत्वात्स्वीकुर्वित्यर्थः ॥
:::
:::

::: {#Ka_C01_S01_V17 .verse type="mantra"}
::: {.versetext}
त्रिणाचिकेतस्त्रिभिरेत्य सन्धिं त्रिकर्मकृत्तरति जन्ममृत्यू ।\
ब्रह्मजज्ञं देवमीड्यं विदित्वा निचाय्य मां शान्तिमत्यन्तमेति ॥ १७ ॥
:::

::: {#Ka_C01_S01_V17_B01 .bhashya}
पुनरपि कर्मस्तुतिमेवाह --- त्रिणाचिकेतः त्रिः कृत्वा नाचिकेतोऽग्निश्चितो
येन सः त्रिणाचिकेतः ; तद्विज्ञानवान्वा । त्रिभिः मातृपित्राचार्यैः एत्य
प्राप्य सन्धिं सन्धानं सम्बन्धम् , मात्राद्यनुशासनं
यथावत्प्राप्येत्येतत् । तद्धि प्रामाण्यकारणं श्रुत्यन्तरादवगम्यते 'यथा
मातृमान्पितृमान्' (बृ. उ. ४ । १ । २) इत्यादेः । वेदस्मृतिशिष्टैर्वा
प्रत्यक्षानुमानागमैर्वा । तेभ्यो हि विशुद्धिः प्रत्यक्षा । त्रिकर्मकृत्
इज्याध्ययनदानानां कर्ता तरति अतिक्रामति जन्ममृत्यू । किञ्च, ब्रह्मजज्ञम्
, ब्रह्मणो हिरण्यगर्भाज्जातो ब्रह्मजः ब्रह्मजश्चासौ ज्ञश्चेति
ब्रह्मजज्ञः । सर्वज्ञो ह्यसौ । तं देवं द्योतनाज्ज्ञानादिगुणवन्तम् ,
ईड्यं स्तुत्यं विदित्वा शास्त्रतः, निचाय्य दृष्ट्वा चात्मभावेन इमां
स्वबुद्धिप्रत्यक्षां शान्तिम् उपरतिम् अत्यन्तम् एति अतिशयेनैति । वैराजं
पदं ज्ञानकर्मसमुच्चयानुष्ठानेन प्राप्नोतीत्यर्थः ॥
:::
:::

::: {#Ka_C01_S01_V18 .verse type="mantra"}
::: {.versetext}
त्रिणाचिकेतस्त्रयमेतद्विदित्वा य एवं विद्वांश्चिनुते नाचिकेतम् ।\
स मृत्युपाशान्पुरतः प्रणोद्य शोकातिगो मोदते स्वर्गलोके ॥ १८ ॥
:::

::: {#Ka_C01_S01_V18_B01 .bhashya}
इदानीमग्निविज्ञानचयनफलमुपसंहरति, प्रकरणं च --- त्रिणाचिकेतः त्रयं
यथोक्तम् 'या इष्टका यावतीर्वा यथा वा' इति । एतत् विदित्वा अवगम्य यश्च
एवम् आत्मस्वरूपेण अग्निं विद्वान् चिनुते निर्वर्तयति नाचिकेतमग्निं
क्रतुम् , सः मृत्युपाशान् अधर्माज्ञानरागद्वेषादिलक्षणान् पुरतः अग्रतः,
पूर्वमेव शरीरपातादित्यर्थः, प्रणोद्य अपहाय, शोकातिगः मानसैर्दुःखैर्विगत
इत्येतत् , मोदते स्वर्गलोके वैराजे विराडात्मस्वरूपप्रतिपत्त्या ॥
:::
:::

::: {#Ka_C01_S01_V19 .verse type="mantra"}
::: {.versetext}
एष तेऽग्निर्नचिकेतः स्वर्ग्यो यमवृणीथा द्वितीयेन वरेण ।\
एतमग्निं तवैव प्रवक्ष्यन्ति जनासस्तृतीयं वरं नचिकेतो वृणीष्व ॥ १९ ॥
:::

::: {#Ka_C01_S01_V19_B01 .bhashya}
एषः ते तुभ्यम् अग्निः वरः हे नचिकेतः, स्वर्ग्यः स्वर्गसाधनः, यम् अग्निं
वरम् अवृणीथाः वृतवान् प्रार्थितवानसि द्वितीयेन वरेण, सोऽग्निर्वरो दत्त
इत्युक्तोपसंहारः । किञ्च, एतम् अग्निं तवैव नाम्ना प्रवक्ष्यन्ति जनासः
जना इत्येतत् । एष वरो दत्तो मया चतुर्थस्तुष्टेन । तृतीयं वरं नचिकेतः
वृणीष्व । तस्मिन्ह्यदत्ते ऋणवानेवाहमित्यभिप्रायः ॥
:::
:::

::: {#Ka_C01_S01_V20 .verse type="mantra"}
::: {.versetext}
येयं प्रेते विचिकित्सा मनुष्ये अस्तीत्येके नायमस्तीति चैके ।\
एतद्विद्यामनुशिष्टस्त्वयाहं वराणामेष वरस्तृतीयः ॥ २० ॥
:::

::: {#Ka_C01_S01_V20_B01 .bhashya}
एतावद्ध्यतिक्रान्तेन विधिप्रतिषेधार्थेन मन्त्रब्राह्मणेनावगन्तव्यं
यद्वरद्वयसूचितं वस्तु नात्मतत्त्वविषययाथात्म्यविज्ञानम् । अतो
विधिप्रतिषेधार्थविषयस्य आत्मनि क्रियाकारकफलाध्यारोपणलक्षणस्य
स्वाभाविकस्याज्ञानस्य संसारबीजस्य निवृत्त्यर्थं
तद्विपरीतब्रह्मात्मैकत्वविज्ञानं
क्रियाकारकफलाध्यारोपणशून्यमात्यन्तिकनिःश्रेयसप्रयोजनं वक्तव्यमित्युत्तरो
ग्रन्थ आरभ्यते । तमेतमर्थं द्वितीयवरप्राप्त्याप्यकृतार्थत्वं
तृतीयवरगोचरमात्मज्ञानमन्तरेणेत्याख्यायिकया प्रपञ्जयति । यतः
पूर्वस्मात्कर्मगोचरात्साध्यसाधनलक्षणादनित्याद्विरक्तस्यात्मज्ञानेऽधिकार
इति तन्निन्दार्थं पुत्राद्युपन्यासेन प्रलोभनं क्रियते । नचिकेता उवाच
'तृतीयं वरं नचिकेतो वृणीष्व' इत्युक्तः सन् --- येयं विचिकित्सा संशयः
प्रेते मृते मनुष्ये, अस्ति इत्येके अस्ति
शरीरेन्द्रियमनोबुद्धिव्यतिरिक्तो देहान्तरसम्बन्ध्यात्मा इत्येके
मन्यन्ते, नायमस्ति इति चैके नायमेवंविधोऽस्तीति चैके । अत्र चास्माकं न
प्रत्यक्षेण नाप्यनुमानेन निर्णयविज्ञानम् । एतद्विज्ञानाधीनो हि परः
पुरुषार्थ इत्यतः एतत् विद्यां विजानीयाम् अहम् अनुशिष्टः ज्ञापितः त्वया ।
वराणामेष वरस्तृतीयोऽवशिष्टः ॥
:::
:::

::: {#Ka_C01_S01_V21 .verse type="mantra"}
::: {.versetext}
देवैरत्रापि विचिकित्सितं पुरा न हि सुविज्ञेयमणुरेष धर्मः ।\
अन्यं वरं नचिकेतो वृणीष्व मा मोपरोत्सीरति मा सृजैनम् ॥ २१ ॥
:::

::: {#Ka_C01_S01_V21_B01 .bhashya}
किमयमेकान्ततो निःश्रेयससाधनात्मज्ञानार्हो न वेत्येतत्परीक्षणार्थमाह ---
देवैरपि अत्र एतस्मिन्वस्तुनि विचिकित्सितं संशयितं पुरा पूर्वम् । न हि
सुविज्ञेयं सुष्ठु विज्ञेयम् असकृच्छ्रुतमपि प्राकृतैर्जनैः, यतः अणुः
सूक्ष्मः एषः आत्माख्यः धर्मः । अतः अन्यम् असन्दिग्धफलं वरं नचिकेतः,
वृणीष्व । मा मां मा उपरोत्सीः उपरोधं मा कार्षीः अधमर्णमिवोत्तमर्णः ।
अतिसृज विमुञ्च एनं वरं मा मां प्रति ॥
:::
:::

::: {#Ka_C01_S01_V22 .verse type="mantra"}
::: {.versetext}
देवैरत्रापि विचिकित्सितं किल त्वं च मृत्यो यन्न सुज्ञेयमात्थ ।\
वक्ता चास्य त्वादृगन्यो न लभ्यो नान्यो वरस्तुल्य एतस्य कश्चित् ॥ २२ ॥
:::

::: {#Ka_C01_S01_V22_B01 .bhashya}
एवमुक्तो नचिकेता आह --- देवैरत्रापि विचिकित्सितं किलेति भवत एव नः
श्रुतम् । त्वं च मृत्यो, यत् यस्मात् न सुज्ञेयम् आत्मतत्त्वम् आत्थ
कथयसि । अतः पण्डितैरप्यवेदनीयत्वात् वक्ता च अस्य धर्मस्य त्वादृक्
त्वत्तुल्यः अन्यः पण्डितश्च न लभ्यः अन्विष्यमाणोऽपि । अयं तु वरो
निःश्रेयसप्राप्तिहेतुः । अतः न अन्यः वरः तुल्यः सदृशः अस्ति एतस्य
कश्चिदपि । अनित्यफलत्वादन्यस्य सर्वस्यैवेत्यभिप्रायः ॥
:::
:::

::: {#Ka_C01_S01_V23 .verse type="mantra"}
::: {.versetext}
शतायुषः पुत्रपौत्रान्वृणीष्व बहून्पशून्हस्तिहिरण्यमश्वान् ।\
भूमेर्महदायतनं वृणीष्व स्वयं च जीव शरदो यावदिच्छसि ॥ २३ ॥
:::

::: {#Ka_C01_S01_V23_B01 .bhashya}
एवमुक्तोऽपि पुनः प्रलोभयन्नुवाच मृत्युः --- शतायुषः शतं वर्षाणि आयूंषि
येषां तान् शतायुषः पुत्रपौत्रान् वृणीष्व । किञ्च, गवादिलक्षणान् बहून्
पशून् हस्तिहिरण्यम् , हस्ती च हिरण्यं च हस्तिहिरण्यम् , अश्वांश्च ।
किञ्च, भूमेः पृथिव्याः महत् विस्तीर्णम् आयतनम् आश्रयं मण्डलं साम्राज्यं
वृणीष्व । किञ्च, सर्वमप्येतदनर्थकं स्वयं चेदल्पायुरित्यत आह --- स्वयं च
त्वं जीव धारय शरीरं समग्रेन्द्रियकलापं शरदः वर्षाणि यावत् इच्छसि
जीवितुम् ॥
:::
:::

::: {#Ka_C01_S01_V24 .verse type="mantra"}
::: {.versetext}
एतत्तुल्यं यदि मन्यसे वरं वृणीष्व वित्तं चिरजीविकां च ।\
महाभूमौ नचिकेतस्त्वमेधि कामानां त्वा कामभाजं करोमि ॥ २४ ॥
:::

::: {#Ka_C01_S01_V24_B01 .bhashya}
एतत्तुल्यम् एतेन यथोपदिष्टेन सदृशम् अन्यमपि यदि मन्यसे वरम् , तमपि
वृणीष्व । किञ्च, वित्तं प्रभूतं हिरण्यरत्नादि चिरजीविकां च सह वित्तेन
वृणीष्वेत्येतत् । किं बहुना ? महाभूमौ महत्यां भूमौ राजा नचिकेतः त्वम्
एधि भव । किञ्चान्यत् , कामानां दिव्यानां मानुषाणां च त्वा त्वां कामभाजं
कामभागिनं कामार्हं करोमि, सत्यसङ्कल्पो ह्यहं देवः ॥
:::
:::

::: {#Ka_C01_S01_V25 .verse type="mantra"}
::: {.versetext}
ये ये कामा दुर्लभा मर्त्यलोके सर्वान्कामांश्छन्दतः प्रार्थयस्व ।\
इमा रामाः सरथाः सतूर्या न हीदृशा लम्भनीया मनुष्यैः ।\
आभिर्मत्प्रत्ताभिः परिचारयस्व नचिकेतो मरणं मानुप्राक्षीः ॥ २५ ॥
:::

::: {#Ka_C01_S01_V25_B01 .bhashya}
ये ये कामाः प्रार्थनीयाः दुर्लभाश्च मर्त्यलोके, सर्वान् तान् कामान्
छन्दतः इच्छातः प्रार्थयस्व । किञ्च, इमाः दिव्या अप्सरसः, रमयन्ति
पुरुषानिति रामाः, सह रथैर्वर्तन्त इति सरथाः, सतूर्याः सवादित्राः, ताश्च
न हि लम्भनीयाः प्रापणीयाः ईदृशाः एवंविधाः मनुष्यैः मर्त्यैः
अस्मदादिप्रसादमन्तरेण । आभिः मत्प्रत्ताभिः मया प्रदत्ताभिः परिचारिकाभिः
परिचारयस्व आत्मानम् , पादप्रक्षालनादिशुश्रूषां कारयात्मन इत्यर्थः । हे
नचिकेतः, मरणं मरणसम्बद्धं प्रश्नं प्रेत्यास्ति नास्तीति
काकदन्तपरीक्षारूपं मा अनुप्राक्षीः मैवं प्रष्टुमर्हसि ॥
:::
:::

::: {#Ka_C01_S01_V26 .verse type="mantra"}
::: {.versetext}
श्वोभावा मर्त्यस्य यदन्तकैतत्सर्वेन्द्रियाणां जरयन्ति तेजः ।\
अपि सर्वं जीवितमल्पमेव तवैव वाहास्तव नृत्यगीते ॥ २६ ॥
:::

::: {#Ka_C01_S01_V26_B01 .bhashya}
मृत्युना एवं प्रलोभ्यमानोऽपि नचिकेता महाह्रदवदक्षोभ्य आह --- श्वो
भविष्यन्ति न वेति सन्दिह्यमान एव येषां भावो भवनं त्वयोपन्यस्तानां
भोगानां ते श्वोभावाः । किञ्च, मर्त्यस्य मनुष्यस्य अन्तक हे मृत्यो, यत्
एतत् सर्वेन्द्रियाणां तेजः तत् जरयन्ति अपक्षपयन्ति । अप्सरःप्रभृतयो भोगा
अनर्थायैवैते, धर्मवीर्यप्रज्ञातेजोयशःप्रभृतीनां क्षपयितृत्वात् । यां
चापि दीर्घजीविकां त्वं दित्ससि तत्रापि शृणु । सर्वं यद्ब्रह्मणोऽपि
जीवितम् आयुः अल्पमेव, किमुतास्मदादिदीर्घजीविका । अतः तवैव तिष्ठन्तु
वाहाः रथादयः, तथा तव नृत्यगीते च ॥
:::
:::

::: {#Ka_C01_S01_V27 .verse type="mantra"}
::: {.versetext}
न वित्तेन तर्पणीयो मनुष्यो लप्स्यामहे वित्तमद्राक्ष्म चेत्त्वा ।\
जीविष्यामो यावदीशिष्यसि त्वं वरस्तु मे वरणीयः स एव ॥ २७ ॥
:::

::: {#Ka_C01_S01_V27_B01 .bhashya}
किञ्च, न प्रभूतेन वित्तेन तर्पणीयो मनुष्यः । न हि लोके वित्तलाभः
कस्यचित्तृप्तिकरो दृष्टः । यदि नामास्माकं वित्ततृष्णा स्यात् ,
लप्स्यामहे प्राप्स्यामहे वित्तम् , अद्राक्ष्म दृष्टवन्तो वयं चेत् त्वा
त्वाम् । जीवितमपि तथैव --- जीविष्यामः यावत् याम्ये पदे त्वम् ईशिष्यसि
ईशिष्यसे प्रभुः स्याः । कथं हि मर्त्यस्त्वया समेत्याल्पधनायुर्भवेत् ?
वरस्तु मे वरणीयः स एव यदात्मविज्ञानम् ॥
:::
:::

::: {#Ka_C01_S01_V28 .verse type="mantra"}
::: {.versetext}
अजीर्यताममृतानामुपेत्य जीर्यन्मर्त्यः क्वधःस्थः प्रजानन् ।\
अभिध्यायन्वर्णरतिप्रमोदानतिदीर्घे जीविते को रमेत ॥ २८ ॥
:::

::: {#Ka_C01_S01_V28_B01 .bhashya}
यतश्च अजीर्यतां वयोहानिमप्राप्नुवताम् अमृतानां सकाशम् उपेत्य उपगम्य
आत्मन उत्कृष्टं प्रयोजनान्तरं प्राप्तव्यं तेभ्यः प्रजानन् उपलभमानः स्वयं
तु जीर्यन् मर्त्यः जरामरणवान् क्वधःस्थः कुः पृथिवी
अधश्चासावन्तरिक्षादिलोकापेक्षया तस्यां तिष्ठतीति क्वधःस्थः सन्
कथमेवमविवेकिभिः प्रार्थनीयं पुत्रवित्ताद्यस्थिरं वृणीते । 'क्व तदास्थः'
इति वा पाठान्तरम् । अस्मिन्पक्षे चैवमक्षरयोजना--- तेषु पुत्रादिषु आस्था
आस्थितिः तात्पर्येण वर्तनं यस्य स तदास्थः । ततोऽधिकतरं पुरुषार्थं
दुष्प्रापमपि अभिप्रेप्सुः क्व तदास्थो भवेत् ? न कश्चित्तदसारज्ञस्तदर्थी
स्यादित्यर्थः । सर्वो ह्युपर्युपर्येव बुभूषति लोकः । तस्मान्न
पुत्रवित्तादिलोभैः प्रलोभ्योऽहम् । किञ्च, अप्सरःप्रमुखान्
वर्णरतिप्रमोदान् अनवस्थितरूपतया अभिध्यायन् निरूपयन् यथावत् अतिदीर्घे
जीविते कः विवेकी रमेत ॥
:::
:::

::: {#Ka_C01_S01_V29 .verse type="mantra"}
::: {.versetext}
यस्मिन्निदं विचिकित्सन्ति मृत्यो यत्साम्पराये महति ब्रूहि नस्तत् ।\
योऽयं वरो गूढमनुप्रविष्टो नान्यं तस्मान्नचिकेता वृणीते ॥ २९ ॥
:::

::: {#Ka_C01_S01_V29_B01 .bhashya}
अतो विहायानित्यैः कामैः प्रलोभनम् , यन्मया प्रार्थितं यस्मिन् प्रेते इदं
विचिकित्सनं विचिकित्सन्ति अस्ति नास्तीत्येवंप्रकारं हे मृत्यो, साम्पराये
परलोकविषये महति महत्प्रयोजननिमित्ते आत्मनो निर्णयविज्ञानं यत् , तत्
ब्रूहि कथय नः अस्मभ्यम् । किं बहुना, योऽयं प्रकृत आत्मविषयः वरः गूढं
गहनं दुर्विवेचनं प्राप्तः अनुप्रविष्टः, तस्मात् वरात् अन्यम् अविवेकिभिः
प्रार्थनीयमनित्यविषयं वरं नचिकेताः न वृणीते मनसापि इति श्रुतेर्वचनमिति ॥
:::
:::

::: {.authorline}
इति प्रथमवल्लीभाष्यम् ॥
:::
:::

::: {#Ka_C01_S02 .section type="valli" data-name="द्वितीया वल्ली"}
द्वितीया वल्ली
--------------

::: {#Ka_C01_S02_V01 .verse type="mantra"}
::: {.versetext}
अन्यच्छ्रेयोऽन्यदुतैव प्रेयस्ते उभे नानार्थे पुरुषं सिनीतः ।\
तयोः श्रेय आददानस्य साधु भवति हीयतेऽर्थाद्य उ प्रेयो वृणीते ॥ १ ॥
:::

::: {#Ka_C01_S02_V01_B01 .bhashya}
परीक्ष्य शिष्यं विद्यायोग्यतां चावगम्याह --- अन्यत् पृथगेव श्रेयः
निःश्रेयसं तथा अन्यत् उतैव अपि च प्रेयः प्रियतरमपि ते श्रेयःप्रेयसी उभे
नानार्थे भिन्नप्रयोजने सती पुरुषम् अधिकृतं वर्णाश्रमादिविशिष्टं सिनीतः
बध्नीतः । ताभ्यां विद्याविद्याभ्यामात्मकर्तव्यतया प्रयुज्यते सर्वः
पुरुषः । प्रेयःश्रेयसोर्हि अभ्युदयामृतत्वार्थी पुरुषः प्रवर्तते । अतः
श्रेयःप्रेयःप्रयोजनकर्तव्यतया ताभ्यां बद्ध इत्युच्यते सर्वः पुरुषः । ते
यद्यप्येकैकपुरुषार्थसम्बन्धिनी विद्याविद्यारूपत्वाद्विरुद्धे
इत्यन्यतरापरित्यागेनैकेन पुरुषेण सहानुष्ठातुमशक्यत्वात्तयोः हित्वा
अविद्यारूपं प्रेयः, श्रेय एव केवलम् आददानस्य उपादानं कुर्वतः साधु शोभनं
शिवं भवति । यस्त्वदूरदर्शी विमूढो हीयते वियुज्यते अर्थात्
पुरुषार्थात्पारमार्थिकात्प्रयोजनान्नित्यात् प्रच्यवत इत्यर्थः । कोऽसौ ?
य उ प्रेयः वृणीते उपादत्ते इत्येतत् ॥
:::
:::

::: {#Ka_C01_S02_V02 .verse type="mantra"}
::: {.versetext}
श्रेयश्च प्रेयश्च मनुष्यमेतस्तौ सम्परीत्य विविनक्ति धीरः ।\
श्रेयो हि धीरोऽभि प्रेयसो वृणीते प्रेयो मन्दो योगक्षेमाद्वृणीते ॥ २ ॥
:::

::: {#Ka_C01_S02_V02_B01 .bhashya}
यद्युभे अपि कर्तुं स्वायत्ते पुरुषेण, किमर्थं प्रेय एवादत्ते बाहुल्येन
लोक इति, उच्यते । सत्यं स्वायत्ते ; तथापि साधनतः फलतश्च मन्दबुद्धीनां
दुर्विवेकरूपे सती व्यामिश्रीभूते इव मनुष्यं पुरुषम् आ इतः एतः प्राप्नुतः
श्रेयश्च प्रेयश्च । अतो हंस इवाम्भसः पयः, तौ श्रेयःप्रेयःपदार्थौ
सम्परीत्य सम्यक्परिगम्य मनसा आलोच्य गुरुलाघवं विविनक्ति पृथक्करोति धीरः
धीमान् । विविच्य च श्रेयो हि श्रेय एव अभिवृणीते
प्रेयसोऽभ्यर्हितत्वाच्छ्रेयसः । कोऽसौ ? धीरः । यस्तु मन्दः अल्पबुद्धिः
सः सदसद्विवेकासामर्थ्यात् योगक्षेमात् योगक्षेमनिमित्तं
शरीराद्युपचयरक्षणनिमित्तमित्येतत् । प्रेयः पशुपुत्रादिलक्षणं वृणीते ॥
:::
:::

::: {#Ka_C01_S02_V03 .verse type="mantra"}
::: {.versetext}
स त्वं प्रियान्प्रियरूपांश्च कामानभिध्यायन्नचिकेतोऽत्यस्राक्षीः ।\
नैतां सृङ्कां वित्तमयीमवाप्तो यस्यां मज्जन्ति बहवो मनुष्याः ॥ ३ ॥
:::

::: {#Ka_C01_S02_V03_B01 .bhashya}
स त्वं पुनः पुनः मया प्रलोभ्यमानोऽपि प्रियान् पुत्रादीन् प्रियरूपांश्च
अप्सरःप्रभृतिलक्षणान् कामान् अभिध्यायन् चिन्तयन्
तेषामनित्यत्वासारत्वादिदोषान् हे नचिकेतः, अत्यस्राक्षीः अतिसृष्टवान्
परित्यक्तवानसि ; अहो बुद्धिमत्ता तव । न एताम् अवाप्तवानसि सृङ्कां सृतिं
कुत्सितां मूढजनप्रवृत्तां वित्तमयीं धनप्रायाम् ; यस्यां सृतौ मज्जन्ति
सीदन्ति बहवः अनेके मूढा मनुष्याः ॥
:::
:::

::: {#Ka_C01_S02_V04 .verse type="mantra"}
::: {.versetext}
दूरमेते विपरीते विषूची अविद्या या च विद्येति ज्ञाता ।\
विद्याभीप्सिनं नचिकेतसं मन्ये न त्वा कामा बहवोऽलोलुपन्त ॥ ४ ॥
:::

::: {#Ka_C01_S02_V04_B01 .bhashya}
'तयोः श्रेय आददानस्य साधु भवति हीयतेऽर्थाद्य उ प्रेयो वृणीते' इति
ह्युक्तम् ; तत्कस्मात् ? यतः दूरं दूरेण महतान्तरेण एते विपरीते
अन्योन्यव्यावृत्तरूपे विवेकाविवेकात्मकत्वात् तमःप्रकाशाविव विषूची
विषूच्यौ नानागती भिन्नफले संसारमोक्षहेतुत्वेनेत्येतत् । के ते इति,
उच्यते । या च अविद्या प्रेयोविषया विद्येति च श्रेयोविषया ज्ञाता
निर्ज्ञाता अवगता पण्डितैः । तत्र विद्याभीप्सिनं विद्यार्थिनं नचिकेतसं
त्वामहं मन्ये । कस्मात् ? यस्मादविद्वद्बुद्धिप्रलोभिनः कामाः
अप्सरःप्रभृतयः बहवोऽपि त्वा त्वां न अलोलुपन्त न विच्छेदं कृतवन्तः
श्रेयोमार्गादात्मोपभोगाभिवाञ्छासम्पादनेन । अतो विद्यार्थिनं श्रेयोभाजनं
मन्ये इत्यभिप्रायः ॥
:::
:::

::: {#Ka_C01_S02_V05 .verse type="mantra"}
::: {.versetext}
अविद्यायामन्तरे वर्तमानाः स्वयं धीराः पण्डितंमन्यमानाः ।\
दन्द्रम्यमाणाः परियन्ति मूढा अन्धेनैव नीयमाना यथान्धाः ॥ ५ ॥
:::

::: {#Ka_C01_S02_V05_B01 .bhashya}
ये तु संसारभाजो जनाः, अविद्यायाम् अन्तरे मध्ये घनीभूत इव तमसि वर्तमानाः
वेष्ट्यमानाः पुत्रपश्वादितृष्णापाशशतैः, स्वयं धीराः प्रज्ञावन्तः
पण्डिताः शास्त्रकुशलाश्चेति मन्यमानाः ते दन्द्रम्यमाणाः अत्यर्थं
कुटिलामनेकरूपां गतिं गच्छन्तः जरामरणरोगादिदुःखैः परियन्ति परिगच्छन्ति
मूढाः अविवेकिनः अन्धेनैव दृष्टिविकलेनैव नीयमानाः विषमे पथि यथा बहवः
अन्धाः महान्तमनर्थमृच्छन्ति, तद्वत् ॥
:::
:::

::: {#Ka_C01_S02_V06 .verse type="mantra"}
::: {.versetext}
न साम्परायः प्रतिभाति बालं प्रमाद्यन्तं वित्तमोहेन मूढम् ।\
अयं लोको नास्ति पर इति मानी पुनः पुनर्वशमापद्यते मे ॥ ६ ॥
:::

::: {#Ka_C01_S02_V06_B01 .bhashya}
अत एव मूढत्वात् न साम्परायः प्रतिभाति । सम्परेयत इति सम्परायः परलोकः,
तत्प्राप्तिप्रयोजनः साधनविशेषः शास्त्रीयः साम्परायः । स च बालम्
अविवेकिनं प्रति न प्रतिभाति न प्रकाशते नोपतिष्ठत इत्येतत् । प्रमाद्यन्तं
प्रमादं कुर्वन्तं पुत्रपश्वादिप्रयोजनेष्वासक्तमनसं तथा वित्तमोहेन
वित्तनिमित्तेनाविवेकेन मूढं तमसाच्छन्नम् । स तु अयमेव लोकः योऽयं
दृश्यमानः स्त्र्यन्नपानादिविशिष्टः नास्ति परः अदृष्टो लोकः इत्येवं
मननशीलः मानी पुनः पुनः जनित्वा वशम् अधीनताम् आपद्यते मे मृत्योर्मम ।
जननमरणादिलक्षणदुःखप्रबन्धारूढ एव भवतीत्यर्थः ॥
:::
:::

::: {#Ka_C01_S02_V07 .verse type="mantra"}
::: {.versetext}
श्रवणायापि बहुभिर्यो न लभ्यः शृण्वन्तोऽपि बहवो यं न विद्युः ।\
आश्चर्यो वक्ता कुशलोऽस्य लब्धा आश्चर्यो ज्ञाता कुशलानुशिष्टः ॥ ७ ॥
:::

::: {#Ka_C01_S02_V07_B01 .bhashya}
प्रायेण ह्येवंविध एव लोकः । यस्तु श्रेयोर्थी स सहस्रेषु
कश्चिदेवात्मविद्भवति त्वद्विधः यस्मात् श्रवणायापि श्रवणार्थं श्रोतुमपि
यः न लभ्यः आत्मा बहुभिः अनेकैः, शृण्वन्तोऽपि बहवः अनेके अन्ये यम्
आत्मानं न विद्युः न विदन्ति अभागिनः असंस्कृतात्मानो न विजानीयुः । किञ्च,
अस्य वक्तापि आश्चर्यः अद्भुतवदेव, अनेकेषु कश्चिदेव भवति । तथा श्रुत्वापि
अस्य आत्मनः कुशलः निपुण एवानेकेषु लब्धा कश्चिदेव भवति । यस्मात् आश्चर्यः
ज्ञाता कश्चिदेव कुशलानुशिष्टः कुशलेन निपुणेनाचार्येणानुशिष्टः सन् ॥
:::
:::

::: {#Ka_C01_S02_V08 .verse type="mantra"}
::: {.versetext}
न नरेणावरेण प्रोक्त एष सुविज्ञेयो बहुधा चिन्त्यमानः ।\
अनन्यप्रोक्ते गतिरत्र नास्ति अणीयान्ह्यतर्क्यमणुप्रमाणात् ॥ ८ ॥
:::

::: {#Ka_C01_S02_V08_B01 .bhashya}
कस्मात् ? न हि नरेण मनुष्येण अवरेण प्रोक्तः अवरेण हीनेन
प्राकृतबुद्धिनेत्येतत् । उक्तः एषः आत्मा यं त्वं मां पृच्छसि । न हि
सुष्ठु सम्यक् विज्ञेयः विज्ञातुं शक्यः यस्मात् बहुधा अस्ति नास्ति
कर्ताकर्ता शुद्धोऽशुद्ध इत्याद्यनेकधा चिन्त्यमानः वादिभिः । कथं पुनः
सुविज्ञेय इति, उच्यते --- अनन्यप्रोक्ते अनन्येन अपृथग्दर्शिनाचार्येण
प्रतिपाद्यब्रह्मात्मभूतेन प्रोक्ते उक्ते आत्मनि गतिः, अनेकधा
अस्तिनास्तीत्यादिलक्षणा चिन्ता गतिः, अत्र अस्मिन्नात्मनि नास्ति न
विद्यते सर्वविकल्पगतिप्रत्यस्तमितरूपत्वादात्मनः । अथवा स्वात्मभूते
अनन्यस्मिन् आत्मनि प्रोक्ते अनन्यप्रोक्ते गतिः अत्र अन्यावगतिर्नास्ति
ज्ञेयस्यान्यस्याभावात् । ज्ञानस्य ह्येषा परा निष्ठा
यदात्मैकत्वविज्ञानम् । अतः गन्तव्याभावान्न गतिरत्रावशिष्यते
संसारगतिर्वात्र नास्त्यनन्य आत्मनि प्रोक्ते
नान्तरीयकत्वात्तद्विज्ञानफलस्य मोक्षस्य । अथवा
प्रोच्यमानब्रह्मात्मभूतेनाचार्येण अनन्यतया प्रोक्ते आत्मनि अगतिः
अनवबोधोऽपरिज्ञानमत्र नास्ति । भवत्येवावगतिस्तद्विषया
श्रोतुस्तदनन्योऽहमित्याचार्यस्येवेत्यर्थः । एवं सुविज्ञेय आत्मा
आगमवताचार्येणानन्यतया प्रोक्तः । इतरथा अणीयान् अणुतरः अणुप्रमाणादपि
सम्पद्यत आत्मा । अतर्क्यम् अतर्क्यः, अणुप्रमाणो न तर्क्यः
स्वबुद्ध्यभ्यूहेन केवलेन तर्केण । तर्क्यमाणेऽणुपरिमाणे केनचित्स्थापिते
आत्मनि ततोऽणुतरमन्योऽभ्यूहति ततोऽप्यन्योऽणुतरमिति । न हि तर्कस्य निष्ठा
क्वचिद्विद्यते ॥
:::
:::

::: {#Ka_C01_S02_V09 .verse type="mantra"}
::: {.versetext}
नैषा तर्केण मतिरापनेया प्रोक्तान्येनैव सुज्ञानाय प्रेष्ठ ।\
यां त्वमापः सत्यधृतिर्बतासि त्वादृङ् नो भूयान्नचिकेतः प्रष्टा ॥ ९ ॥
:::

::: {#Ka_C01_S02_V09_B01 .bhashya}
अतोऽनन्यप्रोक्त आत्मन्युत्पन्ना येयमागमप्रभवा मतिः, नैषा तर्केण
स्वबुद्ध्यभ्यूहमात्रेण आपनेया नापनीया न प्रापणीयेत्यर्थः ; नापनेतव्या वा
; नोपहन्तव्या । तार्किको ह्यनागमज्ञः स्वबुद्धिपरिकल्पितं यत्किञ्चिदेव
कल्पयति । अत एव च येयमागमप्रभूता मतिः अन्येनैव आगमाभिज्ञेनाचार्येणैव
तार्किकात् , प्रोक्ता सती सुज्ञानाय भवति हे प्रेष्ठ प्रियतम । का पुनः सा
तर्कागम्या मतिः इति, उच्यते --- यां त्वं मतिं मद्वरप्रदानेन आपः
प्राप्तवानसि । सत्या अवितथविषया धृतिर्यस्य तव स त्वं सत्यधृतिः ।
बतासीत्यनुकम्पयन्नाह मृत्युर्नचिकेतसं वक्ष्यमाणविज्ञानस्तुतये । त्वादृक्
त्वत्तुल्यः नः अस्मभ्यं भूयात् भवतात् । भवत्वन्यः पुत्रः शिष्यो वा
प्रष्टा । कीदृक् ? यादृक्त्वं हे नचिकेतः प्रष्टा ॥
:::
:::

::: {#Ka_C01_S02_V10 .verse type="mantra"}
::: {.versetext}
जानाम्यहं शेवधिरित्यनित्यं न ह्यध्रुवैः प्राप्यते हि ध्रुवं तत् ।\
ततो मया नाचिकेतश्चितोऽग्निरनित्यैर्द्रव्यैः प्राप्तवानस्मि नित्यम् ॥ १०
॥
:::

::: {#Ka_C01_S02_V10_B01 .bhashya}
पुनरपि तुष्ट आह --- जानाम्यहं शेवधिः निधिः कर्मफललक्षणः निधिरिव
प्रार्थ्यत इति । असौ अनित्यम् अनित्य इति जानामि । न हि यस्मात् अनित्यैः
अध्रुवैः यत् नित्यं ध्रुवम् , तत् प्राप्यते परमात्माख्यः शेवधिः ।
यस्त्वनित्यसुखात्मकः शेवधिः, स एवानित्यैर्द्रव्यैः प्राप्यते हि यतः, ततः
तस्मात् मया जानतापि नित्यमनित्यसाधनैः प्राप्यत इति नाचिकेतः चितः अग्निः
अनित्यैः द्रव्यैः पश्वादिभिः स्वर्गसुखसाधनभूतोऽग्निः निर्वर्तित
इत्यर्थः । तेनाहमधिकारापन्नो नित्यं याम्यं स्थानं स्वर्गाख्यं
नित्यमापेक्षिकं प्राप्तवानस्मि ॥
:::
:::

::: {#Ka_C01_S02_V11 .verse type="mantra"}
::: {.versetext}
कामस्याप्तिं जगतः प्रतिष्ठां क्रतोरनन्त्यमभयस्य पारम् ।\
स्तोममहदुरुगायं प्रतिष्ठां दृष्ट्वा धृत्या धीरो नचिकेतोऽत्यस्राक्षीः ॥
११ ॥
:::

::: {#Ka_C01_S02_V11_B01 .bhashya}
त्वं तु कामस्य आप्तिं समाप्तिम् , अत्र हि सर्वे कामाः परिसमाप्ताः, जगतः
साध्यात्माधिभूताधिदैवादेः प्रतिष्ठाम् आश्रयं सर्वात्मकत्वात् , क्रतोः
उपासनायाः फलं हैरण्यगर्भं पदम् , अनन्त्यम् आनन्त्यम् , अभयस्य च पारं
परां निष्ठाम् , स्तोमं स्तुत्यं महत् अणिमाद्यैश्वर्याद्यनेकगुणसंहतम् ,
स्तोमं च तन्महच्च निरतिशयत्वात् स्तोममहत् , उरुगायं विस्तीर्णां गतिम् ,
प्रतिष्ठां स्थितिमात्मनोऽनुत्तमामपि दृष्ट्वा धृत्या धैर्येण धीरः
नचिकेतः, धीमान् बुद्धिमान्सन् अत्यस्राक्षीः परमेवाकाङ्क्षन्नतिसृष्टवानसि
सर्वमेतत्संसारभोगजातम् । अहो बतानुत्तमगुणोऽसि ॥
:::
:::

::: {#Ka_C01_S02_V12 .verse type="mantra"}
::: {.versetext}
तं दुर्दर्शं गूढमनुप्रविष्टं गुहाहितं गह्वरेष्ठं पुराणम् ।\
अध्यात्मयोगाधिगमेन देवं मत्वा धीरो हर्षशोकौ जहाति ॥ १२ ॥
:::

::: {#Ka_C01_S02_V12_B01 .bhashya}
यं त्वं ज्ञातुमिच्छस्यात्मानं तं दुर्दर्शं दुःखेन दर्शनमस्येति दुर्दर्शः
अतिसूक्ष्मत्वात् तम् , गूढं गहनम् , अनुप्रविष्टं प्राकृतविषयविज्ञानैः
प्रच्छन्नमित्येतत् । गुहाहितं गुहायां बुद्धौ हितं निहितं स्थितं
तत्रोपलभ्यमानत्वात् । गह्वरेष्ठं गह्वरे विषमे अनेकानर्थसङ्कटे तिष्ठतीति
गह्वरेष्ठम् । यत एवं गूढमनुप्रविष्टो गुहाहितश्च, अतोऽसौ गह्वरेष्ठः ; अतो
दुर्दर्शः । तं पुराणं पुरातनम् अध्यात्मयोगाधिगमेन विषयेभ्यः प्रतिसंहृत्य
चेतस आत्मनि समाधानमध्यात्मयोगः तस्याधिगमः प्राप्तिः तेन मत्वा देवम्
आत्मानं धीरः हर्षशोकौ आत्मन उत्कर्षापकर्षयोरभावात् जहाति ॥
:::
:::

::: {#Ka_C01_S02_V13 .verse type="mantra"}
::: {.versetext}
एतच्छ्रुत्वा सम्परिगृह्य मर्त्यः प्रवृह्य धर्म्यमणुमेतमाप्य ।\
स मोदते मोदनीयं हि लब्ध्वा विवृतं सद्म नचिकेतसं मन्ये ॥ १३ ॥
:::

::: {#Ka_C01_S02_V13_B01 .bhashya}
किञ्च, एतदात्मतत्त्वं यदहं वक्ष्यामि, तच्छ्रुत्वा आचार्यसकाशात्
सम्यगात्मभावेन परिगृह्य उपादाय मर्त्यः मरणधर्मा धर्मादनपेतं धर्म्यं
प्रवृह्य उद्यम्य पृथक्कृत्य शरीरादेः अणुं सूक्ष्मम् एतम् आत्मानम् आप्य
प्राप्य सः मर्त्यः विद्वान् मोदते मोदनीयं हि हर्षणीयमात्मानं लब्ध्वा ।
तदेतदेवंविधं ब्रह्म सद्म भवनं नचिकेतसं त्वां प्रत्यपावृतद्वारं विवृतम्
अभिमुखीभूतं मन्ये, मोक्षार्हं त्वां मन्ये इत्यभिप्रायः ॥
:::
:::

::: {#Ka_C01_S02_V14 .verse type="mantra"}
::: {.versetext}
अन्यत्र धर्मादन्यत्राधर्मादन्यत्रास्मात्कृताकृतात् ।\
अन्यत्र भूताच्च भव्याच्च यत्तत्पश्यसि तद्वद ॥ १४ ॥
:::

::: {#Ka_C01_S02_V14_B01 .bhashya}
एतच्छ्रुत्वा नचिकेताः पुनराह --- यद्यहं योग्यः, प्रसन्नश्चासि भगवन् ,
मां प्रति अन्यत्र धर्मात्
शास्त्रीयाद्धर्मानुष्ठानात्तत्फलात्तत्कारकेभ्यश्च पृथग्भूतमित्यर्थः ।
तथा अन्यत्र अधर्मात् विहिताकरणरूपात् पापात् , तथा
अन्यत्रास्मात्कृताकृतात् , कृतं कार्यमकृतं कारणमस्मादन्यत्र । किञ्च,
अन्यत्र भूताच्च अतिक्रान्तात्कालात् भव्याच्च भविष्यतश्च तथा अन्यत्र
वर्तमानात् । कालत्रयेण यन्न परिच्छिद्यत इत्यर्थः । यदीदृशं वस्तु
सर्वव्यवहारगोचरातीतं पश्यसि जानासि तद्वद मह्यम् ॥
:::
:::

::: {#Ka_C01_S02_V15 .verse type="mantra"}
::: {.versetext}
सर्वे वेदा यत्पदमामनन्ति तपांसि सर्वाणि च यद्वदन्ति ।\
यदिच्छन्तो ब्रह्मचर्यं चरन्ति तत्ते पदं सङ्ग्रहेण ब्रवीम्योमित्येतत् ॥
१५ ॥
:::

::: {#Ka_C01_S02_V15_B01 .bhashya}
इत्येवं पृष्टवते मृत्युरुवाच, पृष्टं वस्तु विशेषणान्तरं च विवक्षन् ।
सर्वे वेदा यत्पदं पदनीयं गमनीयम् अविभागेन अविरोधेन आमनन्ति
प्रतिपादयन्ति, तपांसि सर्वाणि च यद्वदन्ति यत्प्राप्त्यर्थानीत्यर्थः ।
यदिच्छन्तो ब्रह्मचर्यं गुरुकुलवासलक्षणमन्यद्वा ब्रह्मप्राप्त्यर्थं
चरन्ति, तत् ते तुभ्यं पदं यज्ज्ञातुमिच्छसि सङ्ग्रहेण सङ्क्षेपतः ब्रवीमि
ओं इत्येतत् । तदेतत्पदं यद्बुभुत्सितं त्वया तदेतदोमिति
ओंशब्दवाच्यमोंशब्दप्रतीकं च ॥
:::
:::

::: {#Ka_C01_S02_V16 .verse type="mantra"}
::: {.versetext}
एतद्ध्येवाक्षरं ब्रह्म एतद्ध्येवाक्षरं परम् ।\
एतद्ध्येवाक्षरं ज्ञात्वा यो यदिच्छति तस्य तत् ॥ १६ ॥
:::

::: {#Ka_C01_S02_V16_B01 .bhashya}
अतः एतद्ध्येवाक्षरं ब्रह्म अपरम् एतद्ध्येवाक्षरं परं च । तयोर्हि
प्रतीकमेतदक्षरम् । एतद्ध्येवाक्षरं ज्ञात्वा उपास्य ब्रह्मेति यो यदिच्छति
परमपरं वा तस्य तत् भवति । परं चेत् ज्ञातव्यम् , अपरं चेत् प्राप्तव्यम् ॥
:::
:::

::: {#Ka_C01_S02_V17 .verse type="mantra"}
::: {.versetext}
एतदालम्बनं श्रेष्ठमेतदालम्बनं परम् ।\
एतदालम्बनं ज्ञात्वा ब्रह्मलोके महीयते ॥ १७ ॥
:::

::: {#Ka_C01_S02_V17_B01 .bhashya}
यत एवम् , अत एव एतत् ब्रह्मप्राप्त्यालम्बनानां श्रेष्ठं प्रशस्यतमम् ।
एतदालम्बनं परम् अपरं च, परापरब्रह्मविषयत्वात् । एतदालम्बनं ज्ञात्वा
ब्रह्मलोके महीयते । परस्मिन्ब्रह्मण्यपरस्मिंश्च ब्रह्मभूतो
ब्रह्मवदुपास्यो भवतीत्यर्थः ॥
:::
:::

::: {#Ka_C01_S02_V18 .verse type="mantra"}
::: {.versetext}
न जायते म्रियते वा विपश्चिन्नायं कुतश्चिन्न बभूव कश्चित् ।\
अजो नित्यः शाश्वतोऽयं पुराणो न हन्यते हन्यमाने शरीरे ॥ १८ ॥
:::

::: {#Ka_C01_S02_V18_B01 .bhashya}
अन्यत्र धर्मादित्यादिना पृष्टस्यात्मनोऽशेषविशेषरहितस्यालम्बनत्वेन
प्रतीकत्वेन चोङ्कारो निर्दिष्टः अपरस्य च ब्रह्मणो
मन्दमध्यमप्रतिपत्तॄन्प्रति । अथेदानीं तस्योङ्कारालम्बनस्यात्मनः
साक्षात्स्वरूपनिर्दिधारयिषयेदमुच्यते । न जायते नोत्पद्यते म्रियते वा न
म्रियते च उत्पत्तिमतो वस्तुनोऽनित्यस्यानेका विक्रियाः, तासामाद्यन्ते
जन्मविनाशलक्षणे विक्रिये इहात्मनि प्रतिषिध्येते प्रथमं
सर्वविक्रियाप्रतिषेधार्थं न जायते म्रियते वेति । विपश्चित् मेधावी
अपरिलुप्तचैतन्यस्वभावत्वात् । किञ्च, नायमात्मा कुतश्चित् कारणान्तरात्
बभूव न प्रभूतः । अस्माच्चात्मनो न बभूव कश्चिदर्थान्तरभूतः । अतोऽयमात्मा
अजो नित्यः शाश्वतः अपक्षयविवर्जितः । यो ह्यशाश्वतः, सोऽपक्षीयते ; अयं तु
शाश्वतः अत एव पुराणः पुरापि नव एवेति । यो
ह्यवयवोपचयद्वारेणाभिनिर्वर्त्यते, स इदानीं नवः, यथा कुड्यादिः ;
तद्विपरीतस्त्वात्मा पुराणो वृद्धिविवर्जित इत्यर्थः । यत एवम् , अतः न
हन्यते न हिंस्यते हन्यमाने शस्त्रादिभिः शरीरे ; तत्स्थोऽप्याकाशवदेव ॥
:::
:::

::: {#Ka_C01_S02_V19 .verse type="mantra"}
::: {.versetext}
हन्ता चेन्मन्यते हन्तुं हतश्चेन्मन्यते हतम् ।\
उभौ तौ न विजानीतो नायं हन्ति न हन्यते ॥ १९ ॥
:::

::: {#Ka_C01_S02_V19_B01 .bhashya}
एवं भूतमप्यात्मानं शरीरमात्रात्मदृष्टिः हन्ता चेत् यदि मन्यते चिन्तयति
इच्छति हन्तुं हनिष्याम्येनमिति योऽप्यन्यो हतः सोऽपि चेन्मन्यते
हतमात्मानं हतोऽहमिति उभावपि तौ न विजानीतः स्वमात्मानम् ; यतः नायं हन्ति
अविक्रियत्वादात्मनः, तथा न हन्यते आकाशवदविक्रियत्वादेव ।
अतोऽनात्मज्ञविषय एव धर्माधर्मादिलक्षणः संसारः नात्मज्ञस्य,
श्रुतिप्रामाण्यान्न्यायाच्च धर्माधर्माद्यनुपपत्तेः ॥
:::
:::

::: {#Ka_C01_S02_V20 .verse type="mantra"}
::: {.versetext}
अणोरणीयान्महतो महीयानात्मास्य जन्तोर्निहितो गुहायाम् ।\
तमक्रतुः पश्यति वीतशोको धातुप्रसादान्महिमानमात्मनः ॥ २० ॥
:::

::: {#Ka_C01_S02_V20_B01 .bhashya}
कथं पुनरात्मानं जानातीति, उच्यते --- अणोः सूक्ष्मात् अणीयान्
श्यामाकादेरणुतरः । महतो महत्परिमाणात् महीयान् महत्तरः पृथिव्यादेः ; अणु
महद्वा यदस्ति लोके वस्तु, तत्तेनैवात्मना नित्येनात्मवत्सम्भवति ।
तदात्मना विनिर्मुक्तमसत्सम्पद्यते । तस्मादसावेवात्मा अणोरणीयान्महतो
महीयान् , सर्वनामरूपवस्तूपाधिकत्वात् । स च आत्मा अस्य जन्तोः
ब्रह्मादिस्तम्बपर्यन्तस्य प्राणिजातस्य गुहायां हृदये निहितः आत्मभूतः
स्थित इत्यर्थः । तम् आत्मानं दर्शनश्रवणमननविज्ञानलिङ्गम् अक्रतुः अकामः,
दृष्टादृष्टबाह्यविषयेभ्य उपरतबुद्धिरित्यर्थः । यदा चैवं तदा मनआदीनि
करणानि धातवः शरीरस्य धारणात्प्रसीदन्तीत्येषां धातूनां प्रसादादात्मनो
महिमानं कर्मनिमित्तवृद्धिक्षयरहितं पश्यति अयमहमस्मीति साक्षाद्विजानाति ;
ततो विगतशोको भवति ॥
:::
:::

::: {#Ka_C01_S02_V21 .verse type="mantra"}
::: {.versetext}
आसीनो दूरं व्रजति शयानो याति सर्वतः ।\
कस्तं मदामदं देवं मदन्यो ज्ञातुमर्हति ॥ २१ ॥
:::

::: {#Ka_C01_S02_V21_B01 .bhashya}
अन्यथा दुर्विज्ञेयोऽयमात्मा कामिभिः प्राकृतपुरुषैर्यस्मात् आसीनः
अवस्थितोऽचल एव सन् दूरं व्रजति शयानः याति सर्वतः, एवमसावात्मा देवो
मदामदः समदोऽमदश्च सहर्षोऽहर्षश्च विरुद्धधर्मवानतोऽशक्यत्वाज्ज्ञातुं कः
तं मदामदं देवं मदन्यो ज्ञातुमर्हति । अस्मदादेरेव सूक्ष्मबुद्धेः
पण्डितस्य विज्ञेयोऽयमात्मा
स्थितिगतिनित्यानित्यादिविरुद्धानेकधर्मोपाधिकत्वाद्विरुद्धधर्मवान्
विश्वरूप इव चिन्तामणिवत्कस्यचिदवभासते । अतो दुर्विज्ञेयत्वं दर्शयति ---
कस्तं मदन्यो ज्ञातुमर्हतीति । करणानामुपशमः शयनं
करणजनितस्यैकदेशविज्ञानस्योपशमः शयानस्य भवति । यदा चैवं
केवलसामान्यविज्ञानत्वात्सर्वतो यातीव यदा विशेषविज्ञानस्थः स्वेन रूपेण
स्थित एव सन् मनआदिगतिषु तदुपाधिकत्वाद्दूरं व्रजतीव । स चेहैव वर्तते ॥
:::
:::

::: {#Ka_C01_S02_V22 .verse type="mantra"}
::: {.versetext}
अशरीरं शरीरेषु अनवस्थेष्ववस्थितम् ।\
महान्तं विभुमात्मानं मत्वा धीरो न शोचति ॥ २२ ॥
:::

::: {#Ka_C01_S02_V22_B01 .bhashya}
तद्विज्ञानाच्च शोकात्यय इत्यपि दर्शयति --- अशरीरः स्वेन रूपेणाकाशकल्प
आत्मा तम् अशरीरं शरीरेषु देवपितृमनुष्यादिशरीरेषु अनवस्थेषु
अवस्थितिरहितेष्वनित्येषु अवस्थितं नित्यम् अविकृतमित्येतत् । महान्तम् ।
महत्त्वस्यापेक्षिकत्वशङ्कायामाह --- विभुं व्यापिनम् आत्मानम् ;
आत्मग्रहणं स्वतोऽनन्यत्वप्रदर्शनार्थम् । आत्मशब्दः प्रत्यगात्मविषय एव
मुख्यः तमीदृशामात्मानं मत्वा अयमहमिति, धीरः धीमान् न शोचति । न
ह्येवंविधस्वात्मविदः शोकोपपत्तिः ॥
:::
:::

::: {#Ka_C01_S02_V23 .verse type="mantra"}
::: {.versetext}
नायमात्मा प्रवचनेन लभ्यो न मेधया न बहुना श्रुतेन ।\
यमेवैष वृणुते तेन लभ्यस्तस्यैष आत्मा विवृणुते तनूंस्वाम् ॥ २३ ॥
:::

::: {#Ka_C01_S02_V23_B01 .bhashya}
यद्यपि दुर्विज्ञेयोऽयमात्मा तथाप्युपायेन सुविज्ञेय एवेत्याह ---
नायमात्मा प्रवचनेन अनेकवेदस्वीकरणेन लभ्यः ज्ञेयः ; नापि मेधया
ग्रन्थार्थधारणशक्त्या ; न बहुना श्रुतेन न बाहुश्रुत्येन केवलेन । केन
तर्हि लभ्य इति, उच्यते --- यमेव स्वमात्मानम् एष साधको वृणुते प्रार्थयते,
तेनैवात्मना वरित्रा स्वयमात्मा लभ्यः ज्ञायत इत्येतत् ।
निष्कामश्चात्मानमेव प्रार्थयते । आत्मनैवात्मा लभ्यत इत्यर्थः । कथं लभ्यत
इति, उच्यते --- तस्यात्मकामस्य एष आत्मा विवृणुते प्रकाशयति पारमार्थिकीं
स्वां तनूं स्वकीयं याथात्म्यमित्यर्थः ॥
:::
:::

::: {#Ka_C01_S02_V24 .verse type="mantra"}
::: {.versetext}
नाविरतो दुश्चरितान्नाशान्तो नासमाहितः ।\
नाशान्तमानसो वापि प्रज्ञानेनैनमाप्नुयात् ॥ २४ ॥
:::

::: {#Ka_C01_S02_V24_B01 .bhashya}
किञ्चान्यत् । न दुश्चरितात् प्रतिषिद्धाच्छ्रुतिस्मृत्यविहितात्पापकर्मणः
अविरतः अनुपरतः । नापि इन्द्रियलौल्यात् अशान्तः अनुपरतः । नापि
असमाहितःअनेकाग्रमनाः विक्षिप्तचित्तः । समाहितचित्तोऽपि
सन्समाधानफलार्थित्वात् नापि अशान्तमानसः व्यापृतचित्तो वा । प्रज्ञानेन
ब्रह्मविज्ञानेन एनं प्रकृतमात्मानम् आप्नुयात् , यस्तु दुश्चरिताद्विरत
इन्द्रियलौल्याच्च, समाहितचित्तः समाधानफलादप्युपशान्तमानसश्चाचार्यवान्
प्रज्ञानेन एवं यथोक्तमात्मानं प्राप्नोतीत्यर्थः ॥
:::
:::

::: {#Ka_C01_S02_V25 .verse type="mantra"}
::: {.versetext}
यस्य ब्रह्म च क्षत्रं च उभे भवत ओदनः ।\
मृत्युर्यस्योपसेचनं क इत्था वेद यत्र सः ॥ २५ ॥
:::

::: {#Ka_C01_S02_V25_B01 .bhashya}
यस्त्वनेवंभूतः यस्य आत्मनः ब्रह्म च क्षत्रं च ब्रह्मक्षत्रे
सर्वधर्मविधारके अपि सर्वप्राणभूते उभे ओदनः अशनं भवतः स्याताम् ,
सर्वहरोऽपि मृत्युः यस्य उपसेचनमिवौदनस्य, अशनत्वेऽप्यपर्याप्तः, तं
प्राकृतबुद्धिर्यथोक्तसाधनानभियुक्तः सन् कः इत्था इत्थमेवं
यथोक्तसाधनवानिवेत्यर्थः, वेद विजानाति यत्र सः आत्मेति ॥
:::
:::

::: {.authorline}
इति द्वितीयवल्लीभाष्यम् ॥
:::
:::

::: {#Ka_C01_S03 .section type="valli" data-name="तृतीया वल्ली"}
तृतीया वल्ली
------------

::: {#Ka_C01_S03_V01 .verse type="mantra"}
::: {.versetext}
ऋतं पिबन्तौ सुकृतस्य लोके गुहां प्रविष्टौ परमे परार्धे ।\
छायातपौ ब्रह्मविदो वदन्ति पञ्चाग्नयो ये च त्रिणाचिकेताः ॥ १ ॥
:::

::: {#Ka_C01_S03_V01_B01 .bhashya}
ऋतं पिबन्तावित्यस्या वल्ल्याः सम्बन्धः --- विद्याविद्ये नाना विरुद्धफले
इत्युपन्यस्ते, न तु सफले ते यथावन्निर्णीते । तन्निर्णयार्था
रथरूपककल्पना, तथा च प्रतिपत्तिसौकर्यम् । एवं च
प्राप्तृप्राप्यगन्तृगन्तव्यविवेकार्थं रथरूपकद्वारा
द्वावात्मानावुपन्यस्येते --- ऋतं सत्यम् अवश्यंभावित्वात्कर्मफलं पिबन्तौ
; एकस्तत्र कर्मफलं पिबति भुङ्क्ते नेतरः, तथापि
पातृसम्बन्धात्पिबन्तावित्युच्येते च्छत्रिन्यायेन । सुकृतस्य स्वयङ्कृतस्य
कर्मणः ऋतमिति पूर्वेण सम्बन्धः । लोके अस्मिञ्शरीरे, गुहां गुहायां बुद्धौ
प्रविष्टौ, परमे, बाह्यपुरुषाकाशसंस्थानापेक्षया परमम् , परार्धे परस्य
ब्रह्मणोऽर्धं स्थानं परार्धं हार्दाकाशम् । तस्मिन्हि परं
ब्रह्मोपलभ्यते । ततः तस्मिन्परमे परार्धे हार्दाकाशे प्रविष्टावित्यर्थः ।
तौ च च्छायातपाविव विलक्षणौ संसारित्वासंसारित्वेन ब्रह्मविदो वदन्ति
कथयन्ति । न केवलमकर्मिण एव वदन्ति । पञ्चाग्नयो गृहस्थाः । ये च
त्रिणाचिकेताः त्रिःकृत्वो नाचिकेतोऽग्निश्चितो यैस्ते त्रिणाचिकेताः ॥
:::
:::

::: {#Ka_C01_S03_V02 .verse type="mantra"}
::: {.versetext}
यः सेतुरीजानानामक्षरं ब्रह्म यत्परम् ।\
अभयं तितीर्षतां पारं नाचिकेतं शकेमहि ॥ २ ॥
:::

::: {#Ka_C01_S03_V02_B01 .bhashya}
यः सेतुः सेतुरिव सेतुः ईजानानां यजमानानां कर्मिणाम् ,
दुःखसन्तरणार्थत्वात् । नाचिकेतं नाचिकेतोऽग्निः तम् , वयं ज्ञातुं चेतुं च
शकेमहि शक्तवन्तः । किञ्च, यच्च अभयं भयशून्यं संसारस्य पारं तितीर्षतां
तरितुमिच्छतां ब्रह्मविदां यत्परम्
:::

::: {#Ka_C01_S03_V02_B02 .bhashya}
आश्रयम् अक्षरम् आत्माख्यं ब्रह्म, तच्च ज्ञातुं शकेमहि । परापरे ब्रह्मणी
कर्मिब्रह्मविदाश्रये वेदितव्ये इति वाक्यार्थः ; तयोरेव ह्युपन्यासः कृतः
'ऋतं पिबन्तौ' इति ॥
:::
:::

::: {#Ka_C01_S03_V03 .verse type="mantra"}
::: {.versetext}
आत्मानं रथिनं विद्धि शरीरं रथमेव तु ।\
बुद्धिं तु सारथिं विद्धि मनः प्रग्रहमेव च ॥ ३ ॥
:::

::: {#Ka_C01_S03_V03_B01 .bhashya}
तत्र यः उपाधिकृतः संसारी विद्याविद्ययोरधिकृतो मोक्षगमनाय संसारगमनाय च,
तस्य तदुभयगमने साधनो रथः कल्प्यते --- तत्रात्मानम् ऋतपं संसारिणं रथिनं
रथस्वामिनं विद्धि विजानीहि ; शरीरं रथम् एव तु
रथबद्धहयस्थानीयैरिन्द्रियैराकृष्यमाणत्वाच्छरीरस्य । बुद्धिं तु
अध्यवसायलक्षणां सारथिं विद्धि ; बुद्धिनेतृप्रधानत्वाच्छरीरस्य,
सारथिनेतृप्रधान इव रथः । सर्वं हि देहगतं कार्यं बुद्धिकर्तव्यमेव
प्रायेण । मनः सङ्कल्पविकल्पादिलक्षणं प्रग्रहमेव च रशनामेव विद्धि । मनसा
हि प्रगृहीतानि श्रोत्रादीनि करणानि प्रवर्तन्ते रशनयेवाश्वाः ॥
:::
:::

::: {#Ka_C01_S03_V04 .verse type="mantra"}
::: {.versetext}
इन्द्रियाणि हयानाहुर्विषयांस्तेषु गोचरान् ।\
आत्मेन्द्रियमनोयुक्तं भोक्तेत्याहुर्मनीषिणः ॥ ४ ॥
:::

::: {#Ka_C01_S03_V04_B01 .bhashya}
इन्द्रियाणि चक्षुरादीनि हयानाहुः रथकल्पनाकुशलाः,
शरीररथाकर्षणसामान्यात् । तेषु इन्द्रियेषु हयत्वेन परिकल्पितेषु गोचरान्
मार्गान् रूपादीन्विषयान् विद्धि । आत्मेन्द्रियमनोयुक्तं
शरीरेन्द्रियमनोभिः सहितं संयुतमात्मानं भोक्तेति संसारीति आहुः मनीषिणः
विवेकिनः । न हि केवलस्यात्मनो भोक्तृत्वमस्ति ; बुद्ध्याद्युपाधिकृतमेव
तस्य भोक्तृत्वम् । तथा च श्रुत्यन्तरं केवलस्याभोक्तृत्वमेव दर्शयति ---
'ध्यायतीव लेलायतीव' (बृ. उ. ४ । ३ । ७) इत्यादि । एवं च सति
वक्ष्यमाणरथकल्पनया वैष्णवस्य पदस्यात्मतया प्रतिपत्तिरुपपद्यते, नान्यथा,
स्वभावानतिक्रमात् ॥
:::
:::

::: {#Ka_C01_S03_V05 .verse type="mantra"}
::: {.versetext}
यस्त्वविज्ञानवान्भवत्ययुक्तेन मनसा सदा ।\
तस्येन्द्रियाण्यवश्यानि दुष्टाश्वा इव सारथेः ॥ ५ ॥
:::

::: {#Ka_C01_S03_V05_B01 .bhashya}
तत्रैवं सति यस्तु बुद्ध्याख्यः सारथिः अविज्ञानवान् अनिपुणोऽविवेकी
प्रवृत्तौ च निवृत्तौ च भवति यथेतरो रथचर्यायाम् अयुक्तेन अप्रगृहीतेन
असमाहितेन मनसा प्रग्रहस्थानीयेन सदा युक्तो भवति, तस्य अकुशलस्य
बुद्धिसारथेः इन्द्रियाणि अश्वस्थानीयानि अवश्यानि अशक्यनिवारणानि
दुष्टाश्वाः अदान्ताश्वाः इव इतरसारथेः भवन्ति ॥
:::
:::

::: {#Ka_C01_S03_V06 .verse type="mantra"}
::: {.versetext}
यस्तु विज्ञानवान्भवति युक्तेन मनसा सदा ।\
तस्येन्द्रियाणि वश्यानि सदश्वा इव सारथेः ॥ ६ ॥
:::

::: {#Ka_C01_S03_V06_B01 .bhashya}
यस्तु पुनः पूर्वोक्तविपरीतसारथिर्भवति तस्य फलमाह --- यस्तु विज्ञानवान्
निपुणः विवेकवान् युक्तेन मनसा प्रगृहीतमनाः समाहितचित्तः सदा, तस्य
अश्वस्थानीयानीन्द्रियाणि प्रवर्तयितुं निवर्तयितुं वा शक्यानि वश्यानि
दान्ताः सदश्वा इवेतरसारथेः ॥
:::
:::

::: {#Ka_C01_S03_V07 .verse type="mantra"}
::: {.versetext}
यस्त्वविज्ञानवान्भवत्यमनस्कः सदाशुचिः ।\
न स तत्पदमाप्नोति संसारं चाधिगच्छति ॥ ७ ॥
:::

::: {#Ka_C01_S03_V07_B01 .bhashya}
तत्र पूर्वोक्तस्याविज्ञानवतो बुद्धिसारथेरिदं फलमाह ---
यस्त्वविज्ञानवान्भवति । अमनस्कः अप्रगृहीतमनस्कः सः तत एव अशुचिः सदैव । न
सः रथी तत् पूर्वोक्तमक्षरं यत्परं पदम् आप्नोति तेन सारथिना । न केवलं
तन्नाप्नोति, संसारं च जन्ममरणलक्षणम् अधिगच्छति ॥
:::
:::

::: {#Ka_C01_S03_V08 .verse type="mantra"}
::: {.versetext}
यस्तु विज्ञानवान्भवति समनस्कः सदा शुचिः ।\
स तु तत्पदमाप्नोति यस्माद्भूयो न जायते ॥ ८ ॥
:::

::: {#Ka_C01_S03_V08_B01 .bhashya}
यस्तु द्वितीयो विज्ञानवान् भवति विज्ञानवत्सारथ्युपेतो रथी,
विद्वानित्येतत् । युक्तमनाः समनस्कः सः तत एव सदा शुचिः । स तु
तत्पदमाप्नोति, यस्मादाप्तात्पदादप्रच्युतः सन् भूयः पुनः न जायते संसारे ॥
:::
:::

::: {#Ka_C01_S03_V09 .verse type="mantra"}
::: {.versetext}
विज्ञानसारथिर्यस्तु मनःप्रग्रहवान्नरः ।\
सोऽध्वनः पारमाप्नोति तद्विष्णोः परमं पदम् ॥ ९ ॥
:::

::: {#Ka_C01_S03_V09_B01 .bhashya}
किं तत्पदमित्याह --- विज्ञानसारथिः यस्तु यो विवेकबुद्धिसारथिः पूर्वोक्तः
मनःप्रग्रहवान् प्रगृहीतमनाः समाहितचित्तः सन् शुचिर्नरो विद्वान् , सः
अध्वनः संसारगतेः पारं परमेव, अधिगन्तव्यमित्येतत् , आप्नोति, मुच्यते
सर्वसंसारबन्धनैः । तत् विष्णोः व्यापनशीलस्य ब्रह्मणः परमात्मनो
वासुदेवाख्यस्य परमं प्रकृष्टं पदं स्थानम् , सतत्त्वमित्येतत् , यत्
असावाप्नोति विद्वान् ॥
:::
:::

::: {#Ka_C01_S03_V10 .verse type="mantra"}
::: {.versetext}
इन्द्रियेभ्यः परा ह्यर्था अर्थेभ्यश्च परं मनः ।\
मनसस्तु परा बुद्धिर्बुद्धेरात्मा महान्परः ॥ १० ॥
:::

::: {#Ka_C01_S03_V10_B01 .bhashya}
अधुना यत्पदं गन्तव्यं तस्येन्द्रियाणि स्थूलान्यारभ्य
सूक्ष्मतारतम्यक्रमेण प्रत्यगात्मतयाधिगमः कर्तव्य इत्येवमर्थमिदमारभ्यते ।
स्थूलानि तावदिन्द्रियाणि, तानि यैः परैरर्थैरात्मप्रकाशनायारब्धानि तेभ्य
इन्द्रियेभ्यः स्वकार्येभ्यः ते परा हि अर्थाः सूक्ष्मा महान्तश्च
प्रत्यगात्मभूताश्च । तेभ्योऽपि अर्थेभ्यश्च परं सूक्ष्मतरं
महत्प्रत्यगात्मभूतं च मनः । मनःशब्दवाच्यं मनस आरम्भकं भूतसूक्ष्मम् ,
सङ्कल्पविकल्पाद्यारम्भकत्वात् । मनसोऽपि परा सूक्ष्मतरा महत्तरा
प्रत्यगात्मभूता च बुद्धिः, बुद्धिशब्दवाच्यमध्यवसायाद्यारम्भकं
भूतसूक्ष्मम् । बुद्धेरात्मा सर्वप्राणिबुद्धीनां प्रत्यगात्मभूतत्वादात्मा
महान् सर्वमहत्त्वात् अव्यक्ताद्यत्प्रथमं जातं हैरण्यगर्भं तत्त्वं
बोधाबोधात्मकं महानात्मा बुद्धेः पर इत्युच्यते ॥
:::
:::

::: {#Ka_C01_S03_V11 .verse type="mantra"}
::: {.versetext}
महतः परमव्यक्तमव्यक्तात्पुरुषः परः ।\
पुरुषान्न परं किञ्चित्सा काष्ठा सा परा गतिः ॥ ११ ॥
:::

::: {#Ka_C01_S03_V11_B01 .bhashya}
महतोऽपि परं सूक्ष्मतरं प्रत्यगात्मभूतं सर्वमहत्तरं च अव्यक्तं सर्वस्य
जगतो बीजभूतमव्याकृतनामरूपं सतत्त्वं सर्वकार्यकारणशक्तिसमाहाररूपम्
अव्यक्तम् अव्याकृताकाशादिनामवाच्यं परमात्मन्योतप्रोतभावेन समाश्रितं
वटकणिकायामिव वटवृक्षशक्तिः । तस्मादव्यक्तात् परः सूक्ष्मतरः
सर्वकारणकारणत्वात्प्रत्यगात्मत्वाच्च महांश्च, अत एव पुरुषः सर्वपूरणात् ।
ततोऽन्यस्य परस्य प्रसङ्गं निवारयन्नाह --- पुरुषान्न परं किञ्चिदिति ।
यस्मान्नास्ति पुरुषाच्चिन्मात्रघनात्परं किञ्चिदपि वस्त्वन्तरम् ,
तस्मात्सूक्ष्मत्वमहत्त्वप्रत्यगात्मत्वानां सा काष्ठा निष्ठा पर्यवसानम् ।
अत्र हि इन्द्रियेभ्य आरभ्य सूक्ष्मत्वादि परिसमाप्तम् । अत एव च गन्तॄणां
सर्वगतिमतां संसारिणां सा परा प्रकृष्टा गतिः, 'यद्गत्वा न निवर्तन्ते' (भ.
गी. १५ । ६) इति स्मृतेः ॥
:::
:::

::: {#Ka_C01_S03_V12 .verse type="mantra"}
::: {.versetext}
एष सर्वेषु भूतेषु गूढोऽत्मा न प्रकाशते ।\
दृश्यते त्वग्न्यया बुद्ध्या सूक्ष्मया सूक्ष्मदर्शिभिः ॥ १२ ॥
:::

::: {#Ka_C01_S03_V12_B01 .bhashya}
ननु गतिश्चेदागत्यापि भवितव्यम् , कथम् 'यस्माद्भूयो न जायते' (क. उ. १ ।
३ । ८) इति ? नैष दोषः । सर्वस्य प्रत्यगात्मत्वादवगतिरेव
गतिरित्युपचर्यते । प्रत्यगात्मत्वं च दर्शितम् इन्द्रियमनोबुद्धिपरत्वेन ।
यो हि गन्ता सोऽयमप्रत्यग्रूपं पूरुषं गच्छति अनात्मभूतं न विन्दति
स्वरूपेण । तथा च श्रुतिः 'अनध्वगा अध्वसु पारयिष्णवः' ( ? ) इत्याद्या ।
तथा च दर्शयति प्रत्यगात्मत्वं सर्वस्य --- एष पुरुषः सर्वेषु
ब्रह्मादिस्तम्बपर्यन्तेषु भूतेषु गूढः संवृतः दर्शनश्रवणादिकर्मा
अविद्यामायाच्छन्नः अत एव आत्मा न प्रकाशते आत्मत्वेन कस्यचित् । अहो
अतिगम्भीरा दुरवगाह्या विचित्रा चेयं माया, यदयं सर्वो जन्तुः परमार्थतः
परमार्थसतत्त्वोऽप्येवं बोध्यमानोऽहं परमात्मेति न गृह्णाति, अनात्मानं
देहेन्द्रियादिसङ्घातमात्मनो दृश्यमानमपि घटादिवदात्मत्वेनाहममुष्य पुत्र
इत्यनुच्यमानोऽपि गृह्णाति । नूनं परस्यैव मायया मोमुह्यमानः सर्वो लोकोऽयं
बम्भ्रमीति । तथा च स्मरणम् --- 'नाहं प्रकाशः सर्वस्य योगमायासमावृतः' (भ.
गी. ७ । २५) इत्यादि । ननु विरुद्धमिदमुच्यते --- मत्वा धीरो न शोचति, न
प्रकाशत इति च । नैतदेवम् । असंस्कृतबुद्धेरविज्ञेयत्वान्न प्रकाशत
इत्युक्तम् । दृश्यते तु संस्कृतया अग्न्यया, अग्रमिवाग्न्या तया,
एकाग्रतयोपेतयेत्येतत् ; सूक्ष्मया सूक्ष्मवस्तुनिरूपणपरया । कैः ?
सूक्ष्मदर्शिभिः 'इन्द्रियेभ्यः परा ह्यर्थाः'इत्यादिप्रकारेण
सूक्ष्मतापारम्पर्यदर्शनेन परं सूक्ष्मं द्रष्टुं शीलं येषां ते
सूक्ष्मदर्शिनः, तैः सूक्ष्मदर्शिभिः, पण्डितैरित्येतत् ॥
:::
:::

::: {#Ka_C01_S03_V13 .verse type="mantra"}
::: {.versetext}
यच्छेद्वाङ्मनसी प्राज्ञस्तद्यच्छेज्ज्ञान आत्मनि ।\
ज्ञानमात्मनि महति नियच्छेत्तद्यच्छेच्छान्त आत्मनि ॥ १३ ॥
:::

::: {#Ka_C01_S03_V13_B01 .bhashya}
तत्प्रतिपत्त्युपायमाह --- यच्छेत् नियच्छेदुपसंहरेत् प्राज्ञः विवेकी ।
किम् ? वाक् वाचम् ; वागत्रोपलक्षणार्था सर्वेषामिन्द्रियाणाम् । क्व ?
मनसी मनसि । छान्दसं दैर्घ्यम् । तच्च मनः यच्छेत् ज्ञाने प्रकाशस्वरूपे
बुद्धावात्मनि । बुद्धिर्हि मनआदिकरणान्याप्नोतीत्यात्मा प्रत्यक् च
तेषाम् । ज्ञानं बुद्धिम् आत्मनि महति प्रथमजे नियच्छेत् ।
प्रथमजवत्स्वच्छस्वभावकमात्मनो विज्ञानमापादयेदित्यर्थः । तं च
महान्तमात्मानं यच्छेत् शान्ते सर्वविशेषप्रत्यस्तमितरूपे अविक्रिये
सर्वान्तरे सर्वबुद्धिप्रत्ययसाक्षिणि मुख्ये आत्मनि ॥
:::
:::

::: {#Ka_C01_S03_V14 .verse type="mantra"}
::: {.versetext}
उत्तिष्ठत जाग्रत प्राप्य वरान्निबोधत ।\
क्षुरस्य धारा निशिता दुरत्यया दुर्गं पथस्तत्कवयो वदन्ति ॥ १४ ॥
:::

::: {#Ka_C01_S03_V14_B01 .bhashya}
एवं पुरुषे आत्मनि सर्वं प्रविलाप्य नामरूपकर्मत्रयं
यन्मिथ्याज्ञानविजृम्भितं क्रियाकारकफललक्षणं स्वात्मयाथात्म्यज्ञानेन
मरीच्युदकरज्जुसर्पगगनमलानीव मरीचिरज्जुगगनस्वरूपदर्शनेनैव स्वस्थः
प्रशान्तः कृतकृत्यो भवति यतः, अतस्तद्दर्शनार्थमनाद्यविद्याप्रसुप्ताः
उत्तिष्ठत हे जन्तवः, आत्मज्ञानाभिमुखा भवत ; जाग्रत अज्ञाननिद्राया
घोररूपायाः सर्वानर्थबीजभूतायाः क्षयं कुरुत । कथम् ? प्राप्य उपगम्य वरान्
प्रकृष्टानाचार्यांस्तत्त्वविदः, तदुपदिष्टं सर्वान्तरमात्मानमहमस्मीति
निबोधत अवगच्छत ; न ह्युपेक्षितव्यमिति श्रुतिरनुकम्पया आह मातृवत् ,
अतिसूक्ष्मबुद्धिविषयत्वाज्ज्ञेयस्य । किमिव सूक्ष्मबुद्धिरिति, उच्यते ---
क्षुरस्य धारा अग्रं निशिता तीक्ष्णीकृता दुरत्यया दुःखेनात्ययो यस्याः सा
दुरत्यया । यथा सा पद्भ्यां दुर्गमनीया तथा दुर्गं दुःसम्पाद्यमित्येतत् ;
पथः पन्थानं तत् तं ज्ञानलक्षणं मार्गं कवयः मेधाविनो वदन्ति ।
ज्ञेयस्यातिसूक्ष्मत्वात्तद्विषयस्य ज्ञानमार्गस्य दुःसम्पाद्यत्वं
वदन्तीत्यभिप्रायः ॥
:::
:::

::: {#Ka_C01_S03_V15 .verse type="mantra"}
::: {.versetext}
अशब्दमस्पर्शमरूपमव्ययं तथारसं नित्यमगन्धवच्च यत् ।\
अनाद्यनन्तं महतः परं ध्रुवं निचाय्य तं मृत्युमुखात्प्रमुच्यते ॥ १५ ॥
:::

::: {#Ka_C01_S03_V15_B01 .bhashya}
तत्कथमतिसूक्ष्मत्वं ज्ञेयस्येति, उच्यते । स्थूला तावदियं मेदिनी
शब्दस्पर्शरूपरसगन्धोपचिता सर्वेन्द्रियविषयभूता तथा शरीरम् ।
तत्रैकैकगुणापकर्षेण गन्धादीनां
सूक्ष्मत्वमहत्त्वविशुद्धत्वनित्यत्वादितारतम्यं दृष्टमबादिषु
यावदाकाशमिति । ते गन्धादयः सर्व एव स्थूलत्वाद्विकाराः शब्दान्ताः यत्र न
सन्ति, किमु तस्य सूक्ष्मत्वादिनिरतिशयत्वं वक्तव्यमित्येतद्दर्शयति
श्रुतिः --- अशब्दमस्पर्शमरूपमरसमगन्धवच्च यत् , एतद्व्याख्यातं ब्रह्म ।
अव्ययम् , यद्धि शब्दादिमत् , तद्व्येति ; इदं त्वशब्दादिमत्त्वादव्ययं न
व्येति न क्षीयते ; अत एव च नित्यम् ; यद्धि व्येति, तदनित्यम् ; इदं तु न
व्येति ; अतो नित्यम् । इतश्च नित्यम् --- अनादि अविद्यमानः आदिः कारणमस्य
तदिदमनादि । यच्चादिमत् , तत्कार्यत्वादनित्यं कारणे प्रलीयते यथा
पृथिव्यादि ; इदं तु सर्वकारणत्वादकार्यम् , अकार्यत्वान्नित्यम् ; न तस्य
कारणमस्ति यस्मिन्प्रलीयेत । तथा अनन्तम् अविद्यमानोऽन्तः कार्यमस्य
तदनन्तम् । यथा कदल्यादेः फलादिकार्योत्पादनेनाप्यनित्यत्वं दृष्टम् , न च
तथाप्यन्तवत्त्वं ब्रह्मणः ; अतोऽपि नित्यम् । महतः
महत्तत्त्वाद्बुद्ध्याख्यात् परं विलक्षणं नित्यविज्ञप्तिस्वरूपत्वात् ;
सर्वसाक्षि हि सर्वभूतात्मत्वाद्ब्रह्म । उक्तं हि --- 'एष सर्वेषु भूतेषु'
(क. उ. १ । ३ । १२) इत्यादि । ध्रुवं च कूटस्थं नित्यं न
पृथिव्यादिवदापेक्षिकं नित्यत्वम् । तत् एवंभूतं ब्रह्म आत्मानं निचाय्य
अवगम्य तम् आत्मानं मृत्युमुखात् मृत्युगोचरादविद्याकामकर्मलक्षणात्
प्रमुच्यते वियुज्यते ॥
:::
:::

::: {#Ka_C01_S03_V16 .verse type="mantra"}
::: {.versetext}
नाचिकेतमुपाख्यानं मृत्युप्रोक्तं सनातनम् ।\
उक्त्वा श्रुत्वा च मेधावी ब्रह्मलोके महीयते ॥ १६ ॥
:::

::: {#Ka_C01_S03_V16_B01 .bhashya}
प्रस्तुतविज्ञानस्तुत्यर्थमाह श्रुतिः --- नाचिकेतं नचिकेतसा प्राप्तं
नाचिकेतं मृत्युना प्रोक्तं मृत्युप्रोक्तम् इदमाख्यानमुपाख्यानं
वल्लीत्रयलक्षणं सनातनं चिरन्तनं वैदिकत्वात् उक्त्वा ब्राह्मणेभ्यः
श्रुत्वा च आचार्येभ्यः मेधावी ब्रह्मैव लोको ब्रह्मलोकः तस्मिन्
ब्रह्मलोके महीयते आत्मभूत उपास्यो भवतीत्यभिप्रायः ॥
:::
:::

::: {#Ka_C01_S03_V17 .verse type="mantra"}
::: {.versetext}
य इमं परमं गुह्यं श्रावयेद्ब्रह्मसंसदि । प्रयतः श्राद्धकाले वा
तदानन्त्याय कल्पते ॥\
तदानन्त्याय कल्पत इति ॥ १७ ॥
:::

::: {#Ka_C01_S03_V17_B01 .bhashya}
यः कश्चिदिमं ग्रन्थं परमं प्रकृष्टं गुह्यं गोप्यं श्रावयेत्
ग्रन्थतोऽर्थतश्च ब्राह्मणानां संसदि ब्रह्मसंसदि प्रयतः शुचिर्भूत्वा
श्राद्धकाले वा श्रावयेत् भुञ्जानाम् , तत् श्राद्धम् अस्य आनन्त्याय
अनन्तफलाय कल्पते समर्थ्यते । द्विर्वचनमध्यायपरिसमाप्त्यर्थम् ॥
:::
:::

::: {.authorline}
इति तृतीयवल्लीभाष्यम् ॥
:::
:::

::: {.authorline}
इति श्रीमत्परमहंसपरिव्राजकाचार्यस्य श्रीगोविन्दभगवत्पूज्यपादशिष्यस्य
श्रीमच्छङ्करभगवतः कृतौ काठकोपनिषद्भाष्ये प्रथमोऽध्यायः ॥
:::
