

श्रीमच्छङ्करभगवत्पूज्यपादविरचितम्

श्रीमद्भगवद्गीताभाष्यम्
=======================

::: {.form-group}
::: {.input-group}
::: {.input-group-addon}
:::
:::
:::


प्रथमोऽध्यायः
=============

::: {#BG_C01_I01 .aux_bhashya}
नारायणः परोऽव्यक्तादण्डमव्यक्तसम्भवम् ।\
अण्डस्यान्तस्त्विमे लोकाः सप्तद्वीपा च मेदिनी ॥
:::

::: {#BG_C01_I02 .aux_bhashya}
स भगवान् सृष्ट्वेदं जगत् , तस्य च स्थितिं चिकीर्षुः, मरीच्यादीनग्रे
सृष्ट्वा प्रजापतीन् , प्रवृत्तिलक्षणं धर्मं ग्राहयामास वेदोक्तम् ।
ततोऽन्यांश्च सनकसनन्दनादीनुत्पाद्य, निवृत्तिलक्षणं धर्मं
ज्ञानवैराग्यलक्षणं ग्राहयामास । द्विविधो हि वेदोक्तो धर्मः,
प्रवृत्तिलक्षणो निवृत्तिलक्षणश्च, जगतः स्थितिकारणम् । प्राणिनां
साक्षादभ्युदयनिःश्रेयसहेतुर्यः स धर्मो
ब्राह्मणाद्यैर्वर्णिभिराश्रमिभिश्च श्रेयोर्थिभिः अनुष्ठीयमानो दीर्घेण
कालेन । अनुष्ठातॄणां कामोद्भवात् हीयमानविवेकविज्ञानहेतुकेन अधर्मेण
अभिभूयमाने धर्मे, प्रवर्धमाने च अधर्मे, जगतः स्थितिं परिपिपालयिषुः स
आदिकर्ता नारायणाख्यो विष्णुः भौमस्य ब्रह्मणो ब्राह्मणत्वस्य रक्षणार्थं
देवक्यां वसुदेवादंशेन कृष्णः किल सम्बभूव । ब्राह्मणत्वस्य हि रक्षणे
रक्षितः स्याद्वैदिको धर्मः, तदधीनत्वाद्वर्णाश्रमभेदानाम् ॥
:::

::: {#BG_C01_I03 .aux_bhashya}
स च भगवान् ज्ञानैश्वर्यशक्तिबलवीर्यतेजोभिः सदा सम्पन्नः त्रिगुणात्मिकां
स्वां मायां मूलप्रकृतिं वशीकृत्य, अजोऽव्ययो भूतानामीश्वरो
नित्यशुद्धबुद्धमुक्तस्वभावोऽपि सन् , स्वमायया देहवानिव जात इव च
लोकानुग्रहं कुर्वन् लक्ष्यते । स्वप्रयोजनाभावेऽपि भूतानुजिघृक्षया वैदिकं
धर्मद्वयम् अर्जुनाय शोकमोहमहोदधौ निमग्नाय उपदिदेश, गुणाधिकैर्हि
गृहीतोऽनुष्ठीयमानश्च धर्मः प्रचयं गमिष्यतीति । तं धर्मं भगवता यथोपदिष्टं
वेदव्यासः सर्वज्ञो भगवान् गीताख्यैः सप्तभिः श्लोकशतैरुपनिबबन्ध ॥
:::

::: {#BG_C01_I04 .aux_bhashya}
तदिदं गीताशास्त्रं समस्तवेदार्थसारसङ्ग्रहभूतं दुर्विज्ञेयार्थम् ,
तदर्थाविष्करणायानेकैर्विवृतपदपदार्थवाक्यार्थन्यायमपि
अत्यन्तविरुद्धानेकार्थवत्वेन लौकिकैर्गृह्यमाणमुपलभ्य अहं
विवेकतोऽर्थनिर्धारणार्थं सङ्क्षेपतो विवरणं करिष्यामि ॥
:::

::: {#BG_C01_I05 .aux_bhashya}
तस्य अस्य गीताशास्त्रस्य सङ्क्षेपतः प्रयोजनं परं निःश्रेयसं सहेतुकस्य
संसारस्य अत्यन्तोपरमलक्षणम् । तच्च
सर्वकर्मसंन्यासपूर्वकादात्मज्ञाननिष्ठारूपात् धर्मात् भवति । तथा इममेव
गीतार्थं धर्ममुद्दिश्य भगवतैवोक्तम् --- 'स हि धर्मः सुपर्याप्तो ब्रह्मणः
पदवेदने' (अश्व. १६ । १२) इति अनुगीतासु । तत्रैव चोक्तम् --- 'नैव धर्मी न
चाधर्मी न चैव हि शुभाशुभी । ' (अश्व. १९ । ७) 'यः स्यादेकासने
लीनस्तूष्णीं किञ्चिदचिन्तयन्' (अश्व. १९ । १) ॥ इति 'ज्ञानं
संन्यासलक्षणम्' (अश्व. ४३ । २६) इति च । इहापि च अन्ते उक्तमर्जुनाय ---
'सर्वधर्मान् परित्यज्य मामेकं शरणं व्रज' (भ. गी. १८ । ६६) इति ।
अभ्युदयार्थोऽपि यः प्रवृत्तिलक्षणो धर्मो वर्णानाश्रमांश्चोद्दिश्य
विहितः, स देवादिस्थानप्राप्तिहेतुरपि सन् , ईश्वरार्पणबुद्ध्या
अनुष्ठीयमानः सत्त्वशुद्धये भवति फलाभिसन्धिवर्जितः । शुद्धसत्त्वस्य च
ज्ञाननिष्ठायोग्यताप्राप्तिद्वारेण ज्ञानोत्पत्तिहेतुत्वेन च
निःश्रेयसहेतुत्वमपि प्रतिपद्यते । तथा चेममर्थमभिसन्धाय वक्ष्यति ---
'ब्रह्मण्याधाय कर्माणि' (भ. गी. ५ । १०) 'योगिनः कर्म कुर्वन्ति सङ्गं
त्यक्त्वात्मशुद्धये' (भ. गी. ५ । ११) इति ॥
:::

::: {#BG_C01_I06 .aux_bhashya}
इमं द्विप्रकारं धर्मं निःश्रेयसप्रयोजनम् , परमार्थतत्त्वं च वासुदेवाख्यं
परं ब्रह्माभिधेयभूतं विशेषतः अभिव्यञ्जयत्
विशिष्टप्रयोजनसम्बन्धाभिधेयवद्गीताशास्त्रम् । यतः तदर्थविज्ञाने
समस्तपुरुषार्थसिद्धिः, अतः तद्विवरणे यत्नः क्रियते मया ॥
:::

::: {#BG_C01_V01 .verse type="shloka"}
::: {.versetext type="gadya"}
धृतराष्ट्र उवाच ---
:::

::: {.versetext}
धर्मक्षेत्रे कुरुक्षेत्रे समवेता युयुत्सवः ।\
मामकाः पाण्डवाश्चैव किमकुर्वत सञ्जय ॥ १ ॥
:::
:::

::: {#BG_C01_V02 .verse type="shloka"}
::: {.versetext type="gadya"}
सञ्जय उवाच ---
:::

::: {.versetext}
दृष्ट्वा तु पाण्डवानीकं व्यूढं दुर्योधनस्तदा ।\
आचार्यमुपसङ्गम्य राजा वचनमब्रवीत् ॥ २ ॥
:::
:::

::: {#BG_C01_V03 .verse type="shloka"}
::: {.versetext}
पश्यैतां पाण्डुपुत्राणामाचार्य महतीं चमूम् ।\
व्यूढां द्रुपदपुत्रेण तव शिष्येण धीमता ॥ ३ ॥
:::
:::

::: {#BG_C01_V04 .verse type="shloka"}
::: {.versetext}
अत्र शूरा महेष्वासा भीमार्जुनसमा युधि ।\
युयुधानो विराटश्च द्रुपदश्च महारथः ॥ ४ ॥
:::
:::

::: {#BG_C01_V05 .verse type="shloka"}
::: {.versetext}
धृष्टकेतुश्चेकितानः काशीराजश्च वीर्यवान् ।\
पुरुजित्कुन्तिभोजश्च शैब्यश्च नरपुङ्गवः ॥ ५ ॥
:::
:::

::: {#BG_C01_V06 .verse type="shloka"}
::: {.versetext}
युधामन्युश्च विक्रान्त उत्तमौजाश्च वीर्यवान् ।\
सौभद्रो द्रौपदेयाश्च सर्व एव महारथाः ॥ ६ ॥
:::
:::

::: {#BG_C01_V07 .verse type="shloka"}
::: {.versetext}
अस्माकं तु विशिष्टा ये तान्निबोध द्विजोत्तम ।\
नायका मम सैन्यस्य संज्ञार्थं तान्ब्रवीमि ते ॥ ७ ॥
:::
:::

::: {#BG_C01_V08 .verse type="shloka"}
::: {.versetext}
भवान्भीष्मश्च कर्णश्च कृपश्च समितिञ्जयः ।\
अश्वत्थामा विकर्णश्च सौमदत्तिर्जयद्रथः ॥ ८ ॥
:::
:::

::: {#BG_C01_V09 .verse type="shloka"}
::: {.versetext}
अन्ये च बहवः शूरा मदर्थे त्यक्तजीविताः ।\
नानाशस्त्रप्रहरणाः सर्वे युद्धविशारदाः ॥ ९ ॥
:::
:::

::: {#BG_C01_V10 .verse type="shloka"}
::: {.versetext}
अपर्याप्तं तदस्माकं बलं भीष्माभिरक्षितम् ।\
पर्याप्तं त्विदमेतेषां बलं भीमाभिरक्षितम् ॥ १० ॥
:::
:::

::: {#BG_C01_V11 .verse type="shloka"}
::: {.versetext}
अयनेषु च सर्वेषु यथाभागमवस्थिताः ।\
भीष्ममेवाभिरक्षन्तु भवन्तः सर्व एव हि ॥ ११ ॥
:::
:::

::: {#BG_C01_V12 .verse type="shloka"}
::: {.versetext}
तस्य सञ्जनयन्हर्षं कुरुवृद्धः पितामहः ।\
सिंहनादं विनद्योच्चैः शङ्खं दध्मौ प्रतापवान् ॥ १२ ॥
:::
:::

::: {#BG_C01_V13 .verse type="shloka"}
::: {.versetext}
ततः शङ्खाश्च भेर्यश्च पणवानकगोमुखाः ।\
सहसैवाभ्यहन्यन्त स शब्दस्तुमुलोऽभवत् ॥ १३ ॥
:::
:::

::: {#BG_C01_V14 .verse type="shloka"}
::: {.versetext}
ततः श्वेतैर्हयैर्युक्ते महति स्यन्दने स्थितौ ।\
माधवः पाण्डवश्चैव दिव्यौ शङ्खौ प्रदध्मतुः ॥ १४ ॥
:::
:::

::: {#BG_C01_V15 .verse type="shloka"}
::: {.versetext}
पाञ्चजन्यं हृषीकेशो देवदत्तं धनञ्जयः ।\
पौण्ड्रं दध्मौ महाशङ्खं भीमकर्मा वृकोदरः ॥ १५ ॥
:::
:::

::: {#BG_C01_V16 .verse type="shloka"}
::: {.versetext}
अनन्तविजयं राजा कुन्तीपुत्रो युधिष्ठिरः ।\
नकुलः सहदेवश्च सुघोषमणिपुष्पकौ ॥ १६ ॥
:::
:::

::: {#BG_C01_V17 .verse type="shloka"}
::: {.versetext}
काश्यश्च परमेष्वासः शिखण्डी च महारथः ।\
धृष्टद्युम्नो विराटश्च सात्यकिश्चापराजितः ॥ १७ ॥
:::
:::

::: {#BG_C01_V18 .verse type="shloka"}
::: {.versetext}
द्रुपदो द्रौपदेयाश्च सर्वशः पृथिवीपते ।\
सौभद्रश्च महाबाहुः शङ्खान्दध्मुः पृथक्पृथक् ॥ १८ ॥
:::
:::

::: {#BG_C01_V19 .verse type="shloka"}
::: {.versetext}
स घोषो धार्तराष्ट्राणां हृदयानि व्यदारयत् ।\
नभश्च पृथिवीं चैव तुमुलो व्यनुनादयन् ॥ १९ ॥
:::
:::

::: {#BG_C01_V20 .verse type="shloka"}
::: {.versetext}
अथ व्यवस्थितान्दृष्ट्वा धार्तराष्ट्रान्कपिध्वजः ।\
प्रवृत्ते शस्त्रसम्पाते धनुरुद्यम्य पाण्डवः ॥ २० ॥
:::
:::

::: {#BG_C01_V21 .verse type="shloka"}
::: {.versetext}
हृषीकेशं तदा वाक्यमिदमाह महीपते ।\
अर्जुन उवाच ---\
सेनयोरुभयोर्मध्ये रथं स्थापय मेऽच्युत ॥ २१ ॥
:::
:::

::: {#BG_C01_V22 .verse type="shloka"}
::: {.versetext}
यावदेतान्निरीक्षेऽहं योद्धुकामानवस्थितान् ।\
कैर्मया सह योद्धव्यमस्मिन्रणसमुद्यमे ॥ २२ ॥
:::
:::

::: {#BG_C01_V23 .verse type="shloka"}
::: {.versetext}
योत्स्यमानानवेक्षेऽहं य एतेऽत्र समागताः ।\
धार्तराष्ट्रस्य दुर्बुद्धेर्युद्धे प्रियचिकीर्षवः ॥ २३ ॥
:::
:::

::: {#BG_C01_V24 .verse type="shloka"}
::: {.versetext type="gadya"}
सञ्जय उवाच ---
:::

::: {.versetext}
एवमुक्तो हृषीकेशो गुडाकेशेन भारत ।\
सेनयोरुभयोर्मध्ये स्थापयित्वा रथोत्तमम् ॥ २४ ॥
:::
:::

::: {#BG_C01_V25 .verse type="shloka"}
::: {.versetext}
भीष्मद्रोणप्रमुखतः सर्वेषां च महीक्षिताम् ।\
उवाच पार्थ पश्यैतान्समवेतान्कुरूनिति ॥ २५ ॥
:::
:::

::: {#BG_C01_V26 .verse type="shloka"}
::: {.versetext}
तत्रापश्यत्स्थितान्पार्थः पितॄनथ पितामहान् ।\
आचार्यान्मातुलान्भ्रातॄन्पुत्रान्पौत्रान्सखींस्तथा ॥ २६ ॥
:::
:::

::: {#BG_C01_V27 .verse type="shloka"}
::: {.versetext}
श्वशुरान्सुहृदश्चैवसेनयोरुभयोरपि ।\
तान्समीक्ष्य स कौन्तेयः सर्वान्बन्धूनवस्थितान् ॥ २७ ॥
:::
:::

::: {#BG_C01_V28 .verse type="shloka"}
::: {.versetext}
कृपया परयाविष्टो विषीदन्निदमब्रवीत् ।\
अर्जुन उवाच ---\
दृष्ट्वेमान्स्वजनान्कृष्ण युयुत्सून्समुपस्थितान् ॥ २८ ॥
:::
:::

::: {#BG_C01_V29 .verse type="shloka"}
::: {.versetext}
सीदन्ति मम गात्राणि मुखं च परिशुष्यति ।\
वेपथुश्च शरीरे मे रोमहर्षश्च जायते ॥ २९ ॥
:::
:::

::: {#BG_C01_V30 .verse type="shloka"}
::: {.versetext}
गाण्डीवं स्रंसते हस्तात्त्वक्चैव परिदह्यते ।\
न च शक्नोम्यवस्थातुं भ्रमतीव च मे मनः ॥ ३० ॥
:::
:::

::: {#BG_C01_V31 .verse type="shloka"}
::: {.versetext}
निमित्तानि च पश्यामि विपरीतानि केशव ।\
न च श्रेयोऽनुपश्यामि हत्वा स्वजनमाहवे ॥ ३१ ॥
:::
:::

::: {#BG_C01_V32 .verse type="shloka"}
::: {.versetext}
न काङ्क्षे विजयं कृष्ण न च राज्यं सुखानि च ।\
किं नो राज्येन गोविन्द किं भोगैर्जीवितेन वा ॥ ३२ ॥
:::
:::

::: {#BG_C01_V33 .verse type="shloka"}
::: {.versetext}
येषामर्थे काङ्क्षितं नो राज्यं भोगाः सुखानि च ।\
त इमेऽवस्थिता युद्धे प्राणांस्त्यक्त्वा धनानि च ॥ ३३ ॥
:::
:::

::: {#BG_C01_V34 .verse type="shloka"}
::: {.versetext}
आचार्याः पितरः पुत्रास्तथैव च पितामहाः ।\
मातुलाः श्वशुराः पौत्राः स्यालाः सम्बन्धिनस्तथा ॥ ३४ ॥
:::
:::

::: {#BG_C01_V35 .verse type="shloka"}
::: {.versetext}
एतान्न हन्तुमिच्छामि घ्नतोऽपि मधुसूदन ।\
अपि त्रैलोक्यराज्यस्य हेतोः किं नु महीकृते ॥ ३५ ॥
:::
:::

::: {#BG_C01_V36 .verse type="shloka"}
::: {.versetext}
निहत्य धार्तराष्ट्रान्नः का प्रीतिः स्याज्जनार्दन ।\
पापमेवाश्रयेदस्मान्हत्वैतानाततायिनः ॥ ३६ ॥
:::
:::

::: {#BG_C01_V37 .verse type="shloka"}
::: {.versetext}
तस्मान्नार्हा वयं हन्तुं धार्तराष्ट्रान्सबान्धवान् ।\
स्वजनं हि कथं हत्वा सुखिनः स्याम माधव ॥ ३७ ॥
:::
:::

::: {#BG_C01_V38 .verse type="shloka"}
::: {.versetext}
यद्यप्येते न पश्यन्ति लोभोपहतचेतसः ।\
कुलक्षयकृतं दोषं मित्रद्रोहे च पातकम् ॥ ३८ ॥
:::
:::

::: {#BG_C01_V39 .verse type="shloka"}
::: {.versetext}
कथं न ज्ञेयमस्माभिः पापादस्मान्निवर्तितुम् ।\
कुलक्षयकृतं दोषं प्रपश्यद्भिर्जनार्दन ॥ ३९ ॥
:::
:::

::: {#BG_C01_V40 .verse type="shloka"}
::: {.versetext}
कुलक्षये प्रणश्यन्ति कुलधर्माः सनातनाः ।\
धर्मे नष्टे कुलं कृत्स्नमधर्मोऽभिभवत्युत ॥ ४० ॥
:::
:::

::: {#BG_C01_V41 .verse type="shloka"}
::: {.versetext}
अधर्माभिभवात्कृष्ण प्रदुष्यन्ति कुलस्त्रियः ।\
स्त्रीषु दुष्टासु वार्ष्णेय जायते वर्णसङ्करः ॥ ४१ ॥
:::
:::

::: {#BG_C01_V42 .verse type="shloka"}
::: {.versetext}
सङ्करो नरकायैव कुलघ्नानां कुलस्य च ।\
पतन्ति पितरो ह्येषां लुप्तपिण्डोदकक्रियाः ॥ ४२ ॥
:::
:::

::: {#BG_C01_V43 .verse type="shloka"}
::: {.versetext}
दोषैरेतैः कुलघ्नानां वर्णसङ्करकारकैः ।\
उत्साद्यन्ते जातिधर्माः कुलधर्माश्च शाश्वताः ॥ ४३ ॥
:::
:::

::: {#BG_C01_V44 .verse type="shloka"}
::: {.versetext}
उत्सन्नकुलधर्माणां मनुष्याणां जनार्दन ।\
नरके नियतं वासो भवतीत्यनुशुश्रुम ॥ ४४ ॥
:::
:::

::: {#BG_C01_V45 .verse type="shloka"}
::: {.versetext}
अहो बत महत्पापं कर्तुं व्यवसिता वयम् ।\
यद्राज्यसुखलोभेन हन्तुं स्वजनमुद्यताः ॥ ४५ ॥
:::
:::

::: {#BG_C01_V46 .verse type="shloka"}
::: {.versetext}
यदि मामप्रतीकारमशस्त्रं शस्त्रपाणयः ।\
धार्तराष्ट्रा रणे हन्युस्तन्मे क्षेमतरं भवेत् ॥ ४६ ॥
:::
:::

::: {#BG_C01_V47 .verse type="shloka"}
::: {.versetext type="gadya"}
सञ्जय उवाच ---
:::

::: {.versetext}
एवमुक्त्वार्जुनः सं‍ख्ये रथोपस्थ उपाविशत् ।\
विसृज्य सशरं चापं शोकसंविग्नमानसः ॥ ४७ ॥
:::
:::

::: {.authorline}
इति श्रीमहाभारते शतसाहस्र्यां संहितायां वैयासिक्यां भीष्मपर्वणि
श्रीमद्भगवद्गीतासूपनिषत्सु ब्रह्मविद्यायां योगशास्त्रे
श्रीकृष्णार्जुनसंवादे अर्जुनविषादयोगो नाम प्रथमोऽध्यायः ॥
:::
