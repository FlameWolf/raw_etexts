

श्रीमच्छङ्करभगवत्पूज्यपादविरचितम्

# मुण्डकोपनिषद्भाष्यम्

**


# प्रथमं मुण्डकम्

## प्रथमः खण्डः

‘ब्रह्मा देवानाम्’ इत्याद्याथर्वणोपनिषत् । अस्याश्च
विद्यासम्प्रदायकर्तृपारम्पर्यलक्षणं
सम्बन्धमादावेवाह स्वयमेव स्तुत्यर्थम् — एवं हि महद्भिः
परमपुरुषार्थसाधनत्वेन गुरुणायासेन
लब्धा विद्येति । श्रोतृबुद्धिप्ररोचनाय विद्यां महीकरोति, स्तुत्या
प्ररोचितायां हि विद्यायां सादराः प्रवर्तेरन्निति । प्रयोजनेन तु
विद्यायाः साध्यसाधनलक्षणं सम्बन्धमुत्तरत्र वक्ष्यति
‘भिद्यते हृदयग्रन्थिः’ (मु. उ. २ । २ । ९) इत्यादिना । अत्र
चापरशब्दवाच्याया ऋग्वेदादिलक्षणाया विधिप्रतिषेधमात्रपराया विद्यायाः
संसारकारणाविद्यादिदोषनिवर्तकत्वं नास्तीति स्वयमेवोक्त्वा
परापरेति विद्याभेदकरणपूर्वकम् ‘अविद्यायामन्तरे वर्तमानाः’
(मु. उ. १ । २ । ८) इत्यादिना, तथा परप्राप्तिसाधनं
सर्वसाधनसाध्यविषयवैराग्यपूर्वकं
गुरुप्रसादलभ्यां ब्रह्मविद्यामाह ‘परीक्ष्य लोकान्’ (मु. उ. १ । २ ।
१२) इत्यादिना । प्रयोजनं चासकृद्ब्रवीति ‘ब्रह्म वेद ब्रह्मैव भवति’ (मु.
उ. ३ । २ । ९) इति ‘परामृताः परिमुच्यन्ति सर्वे’ (मु. उ. ३ । २ । ६) इति
च । ज्ञानमात्रे यद्यपि सर्वाश्रमिणामधिकारः, तथापि संन्यासनिष्ठैव
ब्रह्मविद्या मोक्षसाधनं न कर्मसहितेति ‘भैक्षचर्यां
चरन्तः’ (मु. उ. १ । २ । ११) ‘संन्यासयोगात्’ (मु. उ. ३ । २ ।
६) इति च ब्रुवन्दर्शयति । विद्याकर्मविरोधाच्च । न हि
ब्रह्मात्मैकत्वदर्शनेन सह कर्म
स्वप्नेऽपि सम्पादयितुं शक्यम् ; विद्यायाः
कालविशेषाभावादनियतनिमित्तत्वाच्च
कालसङ्कोचानुपपत्तेः । यत्तु गृहस्थेषु
ब्रह्मविद्यासम्प्रदायकर्तृत्वादि
लिङ्गं न तत्स्थितं न्यायं बाधितुमुत्सहते ; न हि विधिशतेनापि
तमःप्रकाशयोरेकत्र सद्भावः शक्यते कर्तुम् ,
किमुत लिङ्गैः केवलैरिति । एवमुक्तसम्बन्धप्रयोजनाया
उपनिषदोऽल्पग्रन्थं विवरणमारभ्यते । य इमां
ब्रह्मविद्यामुपयन्त्यात्मभावेन श्रद्धाभक्तिपुरःसराः सन्तः, तेषां
गर्भजन्मजरारोगाद्यनर्थपूगं निशातयति परं वा ब्रह्म
गमयत्यविद्यादिसंसारकारणं वा
अत्यन्तमवसादयति विनाशयतीत्युपनिषत् ; उपनिपूर्वस्य
सदेरेवमर्थस्मरणात् ॥

ब्रह्मा देवानां प्रथमः सम्बभूव विश्वस्य कर्ता भुवनस्य गोप्ता ।  
स ब्रह्मविद्यां सर्वविद्याप्रतिष्ठामथर्वाय ज्येष्ठपुत्राय प्राह ॥ १ ॥

ब्रह्म परिबृढो महान् धर्मज्ञानवैराग्यैश्वर्यैः सर्वानन्यानतिशेत इति ;
देवानां द्योतनवतामिन्द्रादीनां प्रथमः गुणैः प्रधानः सन् , प्रथमः
अग्रे वा सम्बभूव अभिव्यक्तः सम्यक् स्वातन्त्र्येणेत्यभिप्रायः । न
तथा यथा धर्माधर्मवशात्संसारिणोऽन्ये जायन्ते,
‘योऽसावतीन्द्रियोऽग्राह्यः’
(मनु. १ । ७) इत्यादिस्मृतेः । विश्वस्य सर्वस्य जगतः कर्ता उत्पादयिता,
भुवनस्य उत्पन्नस्य गोप्ता पालयितेति विशेषणं ब्रह्मणो
विद्यास्तुतये । सः एवं प्रख्यातमहत्त्वो
ब्रह्मा ब्रह्मविद्यां ब्रह्मणः परमात्मनो विद्यां
ब्रह्मविद्याम् , ‘येनाक्षरं पुरुषं वेद सत्यम्’
(मु. उ. १ । २ । १३) इति विशेषणात् । परमात्मविषया हि सा । ब्रह्मणा
वाग्रजेनोक्तेति ब्रह्मविद्या । तां ब्रह्मविद्याम् ,
सर्वविद्याप्रतिष्ठां
सर्वविद्याभिव्यक्तिहेतुत्वात्सर्वविद्याश्रयामित्यर्थः
; सर्वविद्यावेद्यं वा वस्त्वनयैव ज्ञायत इति, ‘येनाश्रुतं श्रुतं भवति
अमतं मतमविज्ञातं विज्ञातम्’ (छा. उ. ६ । १ । ३) इति श्रुतेः ।
सर्वविद्याप्रतिष्ठामिति च स्तौति विद्याम् । अथर्वाय
ज्येष्ठपुत्राय ज्येष्ठश्चासौ पुत्रश्च, अनेकेषु
ब्रह्मणः सृष्टिप्रकारेष्वन्यतमस्य सृष्टिप्रकारस्य प्रमुखे पूर्वम् अथर्वा
सृष्ट इति ज्येष्ठः ; तस्मै ज्येष्ठपुत्राय प्राह प्रोक्तवान् ॥

अथर्वणे यां प्रवदेत ब्रह्माथर्वा तां पुरोवाचाङ्गिरे ब्रह्मविद्याम् ।  
स भारद्वाजाय सत्यवहाय प्राह भारद्वाजोऽङ्गिरसे परावराम् ॥ २ ॥

याम् एताम् अथर्वणे प्रवदेत प्रावदद्ब्रह्मविद्यां ब्रह्मा, तामेव ब्रह्मणः
प्राप्ताम् अथर्वां पुरा पूर्वम् ; उवाच उक्तवान् अङ्गिरे अङ्गीर्नाम्ने
ब्रह्मविद्याम् । स चाङ्गीः भारद्वजाय भरद्वाजगोत्राय सत्यवहाय
सत्यवहनाम्ने प्राह प्रोक्तवान् । भारद्वाजः अङ्गिरसे
स्वशिष्याय पुत्राय वा परावरां परस्मात्परस्मादवरेणावरेण
प्राप्तेति परावरा परावरसर्वविद्याविषयव्याप्तेर्वा, तां परावरामङ्गिरसे
प्राहेत्यनुषङ्गः ॥

शौनको ह वै महाशालोऽङ्गिरसं विधिवदुपसन्नः पप्रच्छ कस्मिन्नु भगवो विज्ञाते
सर्वमिदं विज्ञातं भवतीति ॥ ३ ॥

शौनकः शुनकस्यापत्यं महाशालः महागृहस्थः अङ्गिरसं भारद्वाजशिष्यमाचार्यं
विधिवत् यथाशास्त्रमित्येतत् ; उपसन्नः उपगतः सन् पप्रच्छ
पृष्टवान् । शौनकाङ्गिरसोः
सम्बन्धादर्वाग्विधिवद्विशेषणाभावादुपसदनविधेः
पूर्वेषामनियम इति गम्यते । मर्यादाकरणार्थं विशेषणम् ।
मध्यदीपिकान्यायार्थं वा विशेषणम् ,
अस्मदादिष्वप्युपसदनविधेरिष्टत्वात् । किमित्याह — कस्मिन्नु भगवो
विज्ञाते, नु इति वितर्के, भगवः हे भगवन् , सर्वं यदिदं
विज्ञेयं विज्ञातं विशेषेण ज्ञातमवगतं भवतीति ‘एकस्मिन्विज्ञाते
सर्वविद्भवति’ इति शिष्टप्रवादं श्रुतवाञ्शौनकः तद्विशेषं
विज्ञातुकामः सन्कस्मिन्निति वितर्कयन्पप्रच्छ । अथवा,
लोकसामान्यदृष्ट्या ज्ञात्वैव पप्रच्छ । सन्ति हि लोके
सुवर्णादिशकलभेदाः सुवर्णत्वाद्येकत्वविज्ञानेन
विज्ञायमाना लौकिकैः ; तथा किं न्वस्ति सर्वस्य
जगद्भेदस्यैकं कारणम् यत्रैकस्मिन्विज्ञाते सर्वं विज्ञातं
भवतीति । नन्वविदिते हि कस्मिन्निति प्रश्नोऽनुपपन्नः ;
किमस्ति तदिति तदा प्रश्नो युक्तः ; सिद्धे ह्यस्तित्वे
कस्मिन्निति स्यात् , यथा कस्मिन्निधेयमिति । न ;
अक्षरबाहुल्यादायासभीरुत्वात्प्रश्नः
सम्भवत्येव — किं न्वस्ति तद्यस्मिन्नेकस्मिन्विज्ञाते
सर्ववित्स्यादिति ॥

तस्मै स होवाच । द्वे विद्ये वेदितव्ये इति ह स्म यद्ब्रह्मविदो वदन्ति परा
चैवापरा च ॥ ४ ॥

तस्मै शौनकाय सः अङ्गिराः ह किल उवाच उक्तवान् । किमिति, उच्यते — द्वे
विद्ये वेदितव्ये ज्ञातव्ये इति । एवं ह स्म किल यत् ब्रह्मविदः
वेदार्थाभिज्ञाः परमार्थदर्शिनः वदन्ति । के ते इत्याह — परा च
परमात्मविद्या, अपरा च धर्माधर्मसाधनतत्फलविषया । ननु
कस्मिन्विदिते सर्वविद्भवतीति शौनकेन पृष्टम् ;
तस्मिन्वक्तव्येऽपृष्टमाहाङ्गिराः — द्वे विद्ये
इत्यादि । नैष दोषः, क्रमापेक्षत्वात्प्रतिवचनस्य । अपरा हि
विद्या अविद्या ; सा निराकर्तव्या तद्विषये हि अविदिते न किञ्चित्तत्त्वतो
विदितं स्यादिति ; ‘निराकृत्य हि पूर्वपक्षं पश्चात्सिद्धान्तो वक्तव्यो
भवति’ इति न्यायात् ॥

तत्रापरा, ऋग्वेदो यजुर्वेदः सामवेदोऽथर्ववेदः शिक्षा कल्पो व्याकरणं
निरुक्तं छन्दो ज्योतिषमिति । अथ परा यया तदक्षरमधिगम्यते ॥ ५
॥

तत्र का अपरेत्युच्यते — ऋग्वेदो यजुर्वेदः सामवेदोऽथर्ववेदः इत्येते
चत्वारो वेदाः । शिक्षा कल्पो व्याकरणं निरुक्तं छन्दो
ज्योतिषम् इत्यङ्गानि षट् ; एषा अपरा विद्योक्ता । अथ
इदानीम् इयं परा विद्योच्यते यया तत् वक्ष्यमाणविशेषणम् अक्षरम्
अधिगम्यते प्राप्यते, अधिपूर्वस्य गमेः प्रायशः प्राप्त्यर्थत्वात् ; न च
परप्राप्तेरवगमार्थस्य च भेदोऽस्ति ; अविद्याया अपाय एव हि
परप्राप्तिर्नार्थान्तरम् । ननु
ऋग्वेदादिबाह्या तर्हि सा कथं परा विद्या स्यात्
मोक्षसाधनं च । ‘या वेदबाह्याः स्मृतयो याश्च काश्च कुदृष्टयः.
. . ’ (मनु. १२ । ९५) इति हि स्मरन्ति । कुदृष्टित्वान्निष्फलत्वादनादेया
स्यात् ; उपनिषदां च ऋग्वेदादिबाह्यत्वं स्यात् । ऋग्वेदादित्वे तु
पृथक्करणमनर्थकम् अथ परेति । न, वेद्यविषयविज्ञानस्य
विवक्षितत्वात् । उपनिषद्वेद्याक्षरविषयं हि
विज्ञानमिह परा विद्येति प्राधान्येन विवक्षितम् , नोपनिषच्छब्दराशिः ।
वेदशब्देन तु सर्वत्र शब्दराशिर्विवक्षितः । शब्दराश्यधिगमेऽपि
यत्नान्तरमन्तरेण गुर्वभिगमनादिलक्षणं वैराग्यं च
नाक्षराधिगमः सम्भवतीति पृथक्करणं ब्रह्मविद्याया अथ परा विद्येति ॥

यत्तदद्रेश्यमग्राह्यमगोत्रमवर्णमचक्षुःश्रोत्रं तदपाणिपादम् ।  
नित्यं विभुं सर्वगतं सुसूक्ष्मं तदव्ययं यद्भूतयोनिं परिपश्यन्ति धीराः ॥
६ ॥

यथा विधिविषये कर्त्राद्यनेककारकोपसंहारद्वारेण
वाक्यार्थज्ञानकालादन्यत्रानुष्ठेयोऽर्थोऽस्त्यग्निहोत्रादिलक्षणः,
न तथेह परविद्याविषये वाक्यार्थज्ञानसमकाल एव तु पर्यवसितो भवति,
केवलशब्दप्रकाशितार्थज्ञानमात्रनिष्ठाव्यतिरिक्ताभावात् ।
तस्मादिह परां विद्यां सविशेषणेनाक्षरेण विशिनष्टि —
यत्तदद्रेश्यमित्यादिना ।
वक्ष्यमाणं बुद्धौ संहृत्य सिद्धवत्परामृशति — यत्तदिति ।
अद्रेश्यम् अदृश्यं सर्वेषां
बुद्धीन्द्रियाणामगम्यमित्येतत् ।
दृशेर्बहिःप्रवृत्तस्य पञ्चेन्द्रियद्वारकत्वात् । अग्राह्यं
कर्मेन्द्रियाविषयमित्येतत् । अगोत्रम् ,
गोत्रमन्वयो मूलमित्यनर्थान्तरम् । अगोत्रम् अनन्वयमित्यर्थः । न
हि तस्य मूलमस्ति येनान्वितं स्यात् । वर्ण्यन्त इति वर्णा द्रव्यधर्माः
स्थूलत्वादयः शुक्लत्वादयो वा । अविद्यमाना वर्णा यस्य तत् अवर्णम्
अक्षरम् । अचक्षुःश्रोत्रं चक्षुश्च श्रोत्रं च नामरूपविषये करणे
सर्वजन्तूनाम् , ते अविद्यमाने यस्य तदचक्षुःश्रोत्रम् । ‘यः
सर्वज्ञः सर्ववित्’ (मु. उ. १ । १ । ९) इति
चेतनावत्त्वविशेषणात्प्राप्तं
संसारिणामिव चक्षुःश्रोत्रादिभिः करणैरर्थसाधकत्वम् ; तदिह
अचक्षुःश्रोत्रमिति वार्यते,
‘पश्यत्यचक्षुः स शृणोत्यकर्णः’ (श्वे. उ. ३ ।
१९) इत्यादिदर्शनात् । किञ्च, तत् अपाणिपादं
कर्मेन्द्रियरहितमित्येतत् ।
यत एवम् अग्राह्यमग्राहकं च अतो नित्यमविनाशि । विभुं विविधं
ब्रह्मादिस्थावरान्तप्राणिभेदैर्भवतीति
विभुम् । सर्वगतं व्यापकमाकाशवत्सुसूक्ष्मम् ।
शब्दादिस्थूलत्वकारणरहितत्वात् । शब्दादयो
ह्याकाशवाय्वादीनामुत्तरोत्तरस्थूलत्वकारणानि ; तदभावात्सुसूक्ष्मम् ,
किञ्च, तत् अव्ययम् उक्तधर्मत्वादेव न व्येतीत्यव्ययम् । न ह्यनङ्गस्य
स्वाङ्गापचयलक्षणो व्ययः सम्भवति शरीरस्येव । नापि कोशापचयलक्षणो
व्ययः सम्भवति राज्ञ इव । नापि गुणद्वारको व्ययः सम्भवति,
अगुणत्वात्सर्वात्मकत्वाच्च । यत् एवंलक्षणं भूतयोनिं
भूतानां कारणं पृथिवीव स्थावरजङ्गमानां परिपश्यन्ति सर्वत आत्मभूतं
सर्वस्य अक्षरं पश्यन्ति धीराः धीमन्तो विवेकिनः । ईदृशमक्षरं यया
विद्यया अधिगम्यते सा परा विद्येति समुदायार्थः ॥

यथोर्णनाभिः सृजते गृह्णते च यथा पृथिव्यामोषधयः सम्भवन्ति ।  
यथा सतः पुरुषात्केशलोमानि तथाक्षरात्सम्भवतीह विश्वम् ॥ ७ ॥

भूतयोनिरक्षरमित्युक्तम् । तत्कथं भूतयोनित्वमित्युच्यते दृष्टान्तैः — यथा
लोके प्रसिद्धः ऊर्णनाभिः लूताकीटः किञ्चित्कारणान्तरमनपेक्ष्य स्वयमेव
सृजते स्वशरीराव्यतिरिक्तानेव तन्तून्बहिः प्रसारयति पुनस्तानेव
गृह्णते च गृह्णाति स्वात्मभावमेवापादयति ; यथा च पृथिव्याम् ओषधयः,
व्रीह्यादिस्थावराणीत्यर्थः, स्वात्माव्यतिरिक्ता एव प्रभवन्ति सम्भवन्ति
; यथा च सतः विद्यमानाज्जीवतः पुरुषात् केशलोमानि केशाश्च लोमानि च
सम्भवन्ति विलक्षणानि । यथैते दृष्टान्ताः, तथा विलक्षणं
सलक्षणं च निमित्तान्तरानपेक्षाद्यथोक्तलक्षणात् अक्षरात् सम्भवति
समुत्पद्यते इह संसारमण्डले विश्वं समस्तं जगत् ।
अनेकदृष्टान्तोपादानं तु सुखावबोधनार्थम् ॥

तपसा चीयते ब्रह्म ततोऽन्नमभिजायते ।  
अन्नात्प्राणो मनः सत्यं लोकाः कर्मसु चामृतम् ॥ ८ ॥

यद्ब्रह्मण उत्पद्यमानं विश्वं तदनेन क्रमेणोत्पद्यते, न
युगपद्बदरमुष्टिप्रक्षेपवदिति
क्रमनियमविवक्षार्थोऽयं मन्त्र आरभ्यते — तपसा ज्ञानेन
उत्पत्तिविधिज्ञतया भूतयोन्यक्षरं ब्रह्म चीयते उपचीयते
उत्पादयिष्यदिदं जगत् अङ्कुरमिव बीजमुच्छूनतां
गच्छति पुत्रमिव पिता हर्षेण । एवं सर्वज्ञतया
सृष्टिस्थितिसंहारशक्तिविज्ञानवत्तयोपचितात्
ततः ब्रह्मणः अन्नम् अद्यते भुज्यत इत्यन्नमव्याकृतं साधारणं कारणं
संसारिणां व्याचिकीर्षितावस्थारूपेण अभिजायते उत्पद्यते ।
ततश्च अव्याकृताद्व्याचिकीर्षितावस्थात् अन्नात् प्राणः हिरण्यगर्भो
ब्रह्मणो ज्ञानक्रियाशक्त्यधिष्ठितो
जगत्साधारणोऽविद्याकामकर्मभूतसमुदायबीजाङ्कुरो
जगदात्मा अभिजायत इत्यनुषङ्गः । तस्माच्च प्राणात् मनः मनआख्यं
सङ्कल्पविकल्पसंशयनिर्णयाद्यात्मकमभिजायते ।
ततोऽपि सङ्कल्पाद्यात्मकान्मनसः सत्यं
सत्याख्यमाकाशादिभूतपञ्चकमभिजायते ।
तस्मात्सत्याख्याद्भूतपञ्चकादण्डक्रमेण सप्त लोकाः भूरादयः । तेषु
मनुष्यादिप्राणिवर्णाश्रमक्रमेण कर्माणि । कर्मसु च
निमित्तभूतेषु अमृतं कर्मजं फलम् । यावत्कर्माणि कल्पकोटिशतैरपि
न विनश्यन्ति, तावत्फलं न विनश्यतीत्यमृतम् ॥

यः सर्वज्ञः सर्वविद्यस्य ज्ञानमयं तपः ।  
तस्मादेतद्ब्रह्म नाम रूपमन्नं च जायते ॥ ९ ॥

उक्तमेवार्थमुपसञ्जिहीर्षुर्मन्त्रो वक्ष्यमाणार्थमाह — यः
उक्तलक्षणोऽक्षराख्यः सर्वज्ञः सामान्येन
सर्वं जानातीति सर्वज्ञः । विशेषेण सर्वं वेत्तीति सर्ववित् । यस्य
ज्ञानमयं ज्ञानविकारमेव सार्वज्ञ्यलक्षणं तपः अनायासलक्षणम् ,
तस्मात् यथोक्तात्सर्वज्ञात् एतत् उक्तं कार्यलक्षणं ब्रह्म
हिरण्यगर्भाख्यं जायते । किञ्च, नाम असौ
देवदत्तो यज्ञदत्त इत्यादिलक्षणम् , रूपम् इदं शुक्लं
नीलमित्यादि, अन्नं च व्रीहियवादिलक्षणम् , जायते
पूर्वमन्त्रोक्तक्रमेणेत्यविरोधो द्रष्टव्यः
॥

इति प्रथममुण्डके प्रथमखण्डभाष्यम् ॥

## द्वितीयः खण्डः

तदेतत्सत्यं मन्त्रेषु कर्माणि कवयो यान्यपश्यंस्तानि त्रेतायां बहुधा
सन्ततानि ।  
तान्याचरथ नियतं सत्यकामा एष वः पन्थाः सुकृतस्य लोके ॥ १ ॥

साङ्गा वेदा अपरा विद्योक्ता ‘ऋग्वेदो यजुर्वेदः’ (मु. उ. १ । १ । ५)
इत्यादिना । ‘यत्तदद्रेश्यम्’ (मु. उ. १ । १ । ६) इत्यादिना
‘नामरूपमन्नं च जायते’ (मु. उ. १ । १ । ९) इत्यन्तेन
ग्रन्थेनोक्तलक्षणमक्षरं यया
विद्ययाधिगम्यत इति सा परा विद्या
सविशेषणोक्ता । अतः परमनयोर्विद्ययोर्विषयौ
विवेक्तव्यौ संसारमोक्षावित्युत्तरो ग्रन्थ आरभ्यते ।
तत्रापरविद्याविषयः
कर्त्रादिसाधनक्रियाफलभेदरूपः
संसारोऽनादिरनन्तो दुःखस्वरूपत्वाद्धातव्यः प्रत्येकं शरीरिभिः सामस्त्येन
नदीस्रोतोवदविच्छेदरूपसम्बन्धः तदुपशमलक्षणो मोक्षः
परविद्याविषयोऽनाद्यनन्तोऽजरोऽमरोऽमृतोऽभयः
शुद्धः प्रसन्नः स्वात्मप्रतिष्ठालक्षणः परमानन्दोऽद्वय इति । पूर्वं
तावदपरविद्याया विषयप्रदर्शनार्थमारम्भः । तद्दर्शने हि
तन्निर्वेदोपपत्तिः । तथा च वक्ष्यति — ‘परीक्ष्य
लोकान्कर्मचितान्’ (मु. उ. १ । २ । १२) इत्यादिना ।
न ह्यप्रदर्शिते परीक्षोपपद्यत इति तत्प्रदर्शयन्नाह — तदेतत् सत्यम्
अवितथम् । किं तत् ? मन्त्रेषु ऋग्वेदाद्याख्येषु कर्माणि
अग्निहोत्रादीनि मन्त्रैरेव प्रकाशितानि कवयः मेधाविनो
वसिष्ठादयः यानि अपश्यन् दृष्टवन्तः ।
यत्तदेतत्सत्यमेकान्तपुरुषार्थसाधनत्वात्
, तानि च वेदविहितानि ऋषिदृष्टानि कर्माणि त्रेतायां त्रयीसंयोगलक्षणायां
हौत्राध्वर्यवौद्गात्रप्रकारायामधिकरणभूतायां बहुधा बहुप्रकारं
सन्ततानि सम्प्रवृत्तानि कर्मिभिः क्रियमाणानि त्रेतायां
वा युगे प्रायशः प्रवृत्तानि ; अतो यूयं तानि आचरथ निर्वर्तयत नियतं
नित्यं सत्यकामा यथाभूतकर्मफलकामाः सन्तः । एषः वः युष्माकं पन्थाः
मार्गः सुकृतस्य स्वयं निर्वर्तितस्य कर्मणः लोके फलनिमित्तं लोक्यते
दृश्यते भुज्यत इति कर्मफलं लोक उच्यते । तदर्थं तत्प्राप्तये एष मार्ग
इत्यर्थः । यान्येतान्यग्निहोत्रादीनि त्रय्यां विहितानि कर्माणि, तान्येष
पन्था अवश्यफलप्राप्तिसाधनमित्यर्थः ॥

यदा लेलायते ह्यर्चिः समिद्धे हव्यवाहने ।  
तदाज्यभागावन्तरेणाहुतीः प्रतिपादयेत् ॥ २ ॥

तत्राग्निहोत्रमेव तावत्प्रथमं प्रदर्शनार्थमुच्यते, सर्वकर्मणां
प्राथम्यात् । तत्कथम् ? यदैव इन्धनैरभ्याहितैः
सम्यगिद्धे समिद्धे दीप्ते हव्यवाहने लेलायते चलति अर्चिः ;
तदा तस्मिन्काले लेलायमाने चलत्यर्चिषि आज्यभागौ आज्यभागयोः अन्तरेण
मध्ये आवापस्थाने आहुतीः प्रतिपादयेत् प्रक्षिपेत्
देवतामुद्दिश्य । अनेकाहःप्रयोगापेक्षया
आहुतीरिति बहुवचनम् । एष सम्यगाहुतिप्रक्षेपादिलक्षणः
कर्ममार्गो लोकप्राप्तये पन्थाः । तस्य च सम्यक्करणं
दुष्करम् ; विपत्तयस्त्वनेका भवन्ति ॥

यस्याग्निहोत्रमदर्शमपौर्णमासमचातुर्मास्यमनाग्रयणमतिथिवर्जितं च ।  
अहुतमवैश्वदेवमविधिना हुतमासप्तमांस्तस्य लोकान्हिनस्ति ॥ ३ ॥

कथम् ? यस्य अग्निहोत्रिणः अग्निहोत्रम् अदर्शं दर्शाख्येन कर्मणा
वर्जितम् । अग्निहोत्रिभिरवश्यकर्तव्यत्वाद्दर्शस्य ।
अग्निहोत्रिसम्बन्ध्यग्निहोत्रविशेषणमिव भवति ।
तदक्रियमाणमित्येतत् । तथा
अपौर्णमासम् इत्यादिष्वप्यग्निहोत्रविशेषणत्वं
द्रष्टव्यम् । अग्निहोत्राङ्गत्वस्याविशिष्टत्वात् ।
अपौर्णमासं पौर्णमासकर्मवर्जितम् । अचातुर्मास्यं
चातुर्मास्यकर्मवर्जितम् ।
अनाग्रयणम् आग्रयणं शरदादिषु कर्तव्यम् , तच्च न क्रियते यस्य
तत्तथा । अतिथिवर्जितं च अतिथिपूजनं चाहन्यहन्यक्रियमाणं यस्य ।
स्वयं सम्यगग्निहोत्रकाले अहुतम् । अदर्शादिवत् अवैश्वदेवं
वैश्वदेवकर्मवर्जितम् । हूयमानमप्यविधिना हुतम्
अयथाहुतमित्येतत् । एवं
दुःसम्पादितमसम्पादितमग्निहोत्राद्युपलक्षितं
कर्म किं करोतीत्युच्यते — आसप्तमान् सप्तमसहितान् तस्य कर्तुर्लोकान्
हिनस्ति हिनस्तीव आयासमात्रफलत्वात् । सम्यक् क्रियमाणेषु हि
कर्मसु कर्मपरिणामानुरूप्येण भूरादयः सत्यान्ताः सप्त लोकाः फलं
प्राप्तव्यम् । ते लोकाः एवंभूतेनाग्निहोत्रादिकर्मणा
त्वप्राप्यत्वाद्धिंस्यन्त इव, आयासमात्रं
त्वव्यभिचारीत्यतो हिनस्तीत्युच्यते । पिण्डदानाद्यनुग्रहेण वा
सम्बध्यमानाः पितृपितामहप्रपितामहाः पुत्रपौत्रप्रपौत्राः
स्वात्मोपकाराः सप्त लोका उक्तप्रकारेणाग्निहोत्रादिना न भवन्तीति
हिंस्यन्त इत्युच्यते ॥

काली कराली च मनोजवा च सुलोहिता या च सुधूम्रवर्णा ।  
स्फुलिङ्गिनी विश्वरुची च देवी लेलायमाना इति सप्त जिह्वाः ॥ ४ ॥

काली कराली च मनोजवा च सुलोहिता या च सुधूम्रवर्णा । स्फुलिङ्गिनी
विश्वरुची च देवी लेलायमाना दहनस्य जिह्वाः । काल्याद्या
विश्वरुच्यन्ता लेलायमानाः अग्नेर्हविराहुतिग्रसनार्था एताः किल सप्त
जिह्वाः ॥

एतेषु यश्चरते भ्राजमानेषु यथाकालं चाहुतयो ह्याददायन् ।  
तं नयन्त्येताः सूर्यस्य रश्मयो यत्र देवानां पतिरेकोऽधिवासः ॥ ५ ॥

एतेषु अग्निजिह्वाभेदेषु यः अग्निहोत्री चरते कर्माचरत्यग्निहोत्रादिकं
भ्राजमानेषु दीप्यमानेषु । यथाकालं च यस्य कर्मणो यः कालस्तं
कालमनतिक्रम्य यथाकालं यजमानम् आददायन् आददाना आहुतयः तं
नयन्ति प्रापयन्ति । एताः आहुतयो या इमा अनेन निर्वर्तिताः
सूर्यस्य रश्मयः भूत्वा, रश्मिद्वारैरित्यर्थः । यत्र
यस्मिन्स्वर्गे देवानां पतिः इन्द्रः एकः
सर्वानुपरि अधि वसतीति अधिवासः ॥

एह्येहीति तमाहुतयः सुवर्चसः सूर्यस्य रश्मिभिर्यजमानं वहन्ति ।  
प्रियां वाचमभिवदन्त्योऽर्चयन्त्य एष वः पुण्यः सुकृतो ब्रह्मलोकः ॥ ६ ॥

कथं सूर्यस्य रश्मिभिर्यजमानं वहन्तीत्युच्यते — एहि एहि इति आह्वयन्त्यः
तं यजमानम् आहुतयः सुवर्चसः दीप्तिमत्यः ; किञ्च, प्रियाम् इष्टां वाचं
स्तुत्यादिलक्षणाम् अभिवदन्त्यः उच्चारयन्त्यः अर्चयन्त्यः पूजयन्त्यश्च
एषः वः युष्माकं पुण्यः सुकृतः ब्रह्मलोकः फलरूपः, इत्थं प्रियां
वाचम् अभिवदन्त्यो वहन्तीत्यर्थः । ब्रह्मलोकः स्वर्गः प्रकरणात् ॥

प्लवा ह्येते अदृढा यज्ञरूपा अष्टादशोक्तमवरं येषु कर्म ।  
एतच्छ्रेयो येऽभिनन्दन्ति मूढा जरामृत्युं ते पुनरेवापि यन्ति ॥ ७ ॥

एतच्च ज्ञानरहितं कर्मैतावत्फलमविद्याकामकर्मकार्यम् अतोऽसारं दुःखमूलमिति
निन्द्यते — प्लवाः विनाशिन इत्यर्थः । हि यस्मात् एते अदृढाः अस्थिराः
यज्ञरूपाः यज्ञस्य रूपाणि यज्ञरूपाः यज्ञनिर्वर्तकाः अष्टादश
अष्टादशसङ्ख्याकाः षोडशर्त्विजः पत्नी
यजमानश्चेत्यष्टादश । एतदाश्रयं कर्म
उक्तं कथितं शास्त्रेण येषु अष्टादशसु अवरं केवलं ज्ञानवर्जितं
कर्म । अतस्तेषामवरकर्माश्रयाणामष्टादशानामदृढतया प्लवत्वात्प्लवते सह
फलेन तत्साध्यं कर्म ; कुण्डविनाशादिव क्षीरदध्यादीनां तत्स्थानां नाशः ;
यत एवम् एतत् कर्म श्रेयः श्रेयःसाधनमिति ये अभिनन्दन्ति अभिहृष्यन्ति
अविवेकिनः मूढाः, अतः ते जरां च मृत्युं च जरामृत्युं
कञ्चित्कालं स्वर्गे स्थित्वा पुनरेव अपि यन्ति
भूयोऽपि गच्छन्ति ॥

अविद्यायामन्तरे वर्तमानाः स्वयं धीराः पण्डितंमन्यमानाः ।  
जङ्घन्यमानाः परियन्ति मूढा अन्धेनैव नीयमाना यथान्धाः ॥ ८ ॥

किञ्च, अविद्यायाम् अन्तरे मध्ये वर्तमानाः अविवेकप्रायाः स्वयं वयमेव
धीराः धीमन्तः पण्डिता विदितवेदितव्याश्चेति मन्यमाना आत्मानं
सम्भावयन्तः, ते च जङ्घन्यमानाः जरारोगाद्यनेकानर्थव्रातैर्हन्यमाना
भृशं पीड्यमानाः परियन्ति विभ्रमन्ति मूढाः । दर्शनवर्जितत्वात् अन्धेनैव
अचक्षुष्केणैव नीयमानाः प्रदर्श्यमानमार्गाः ; यथा लोके अन्धाः चक्षूरहिता
गर्तकण्टकादौ पतन्ति, तद्वत् ॥

अविद्यायां बहुधा वर्तमाना वयं कृतार्था इत्यभिमन्यन्ति बालाः ।  
यत्कर्मिणो न प्रवेदयन्ति रागात्तेनातुराः क्षीणलोकाश्च्यवन्ते ॥ ९ ॥

किञ्च, अविद्यायां बहुधा बहुप्रकारं वर्तमानाः वयमेव कृतार्थाः
कृतप्रयोजनाः इति एवम् अभिमन्यन्ति अभिमन्यन्ते
अभिमानं कुर्वन्ति बालाः अज्ञानिनः । यत् यस्मादेवं कर्मिणः न
प्रवेदयन्ति तत्त्वं न जानन्ति रागात्
कर्मफलरागाभिभवनिमित्तम् ,
तेन कारणेन आतुराः दुःखार्ताः सन्तः क्षीणलोकाः क्षीणकर्मफलाः
स्वर्गलोकात् च्यवन्ते ॥

इष्टापूर्तं मन्यमाना वरिष्ठं नान्यच्छ्रेयो वेदयन्ते प्रमूढाः ।  
नाकस्य पृष्ठे ते सुकृतेऽनुभूत्वेमं लोकं हीनतरं वा विशन्ति ॥ १० ॥

इष्टापूर्तम् इष्टं यागादि श्रौतं कर्म पूर्तं स्मार्तं वापीकूपतडागादिकर्म
मन्यमानाः एतदेवातिशयेन पुरुषार्थसाधनं वरिष्ठं प्रधानमिति चिन्तयन्तः,
अन्यत् आत्मज्ञानाख्यं श्रेयःसाधनं न वेदयन्ते न जानन्ति प्रमूढाः
पुत्रपशुबान्धवादिषु प्रमत्ततया मूढाः ; ते च नाकस्य स्वर्गस्य पृष्ठे
उपरिस्थाने सुकृते भोगायतने अनुभूत्वा अनुभूय कर्मफलं पुनः इमं लोकं
मानुषम् अस्मात् हीनतरं वा तिर्यङ्नरकादिलक्षणं यथाकर्मशेषं विशन्ति ॥

तपःश्रद्धे ये ह्युपवसन्त्यरण्ये शान्ता विद्वांसो भैक्षचर्यां चरन्तः ।  
सूर्यद्वारेण ते विरजाः प्रयान्ति यत्रामृतः स पुरुषो ह्यव्ययात्मा ॥ ११ ॥

ये पुनस्तद्विपरीतज्ञानयुक्ता वानप्रस्थाः संन्यासिनश्च, तपःश्रद्धे हि तपः
स्वाश्रमविहितं कर्म, श्रद्धा हिरण्यगर्भादिविषया विद्या, ते तपःश्रद्धे
उपवसन्ति सेवंतेऽरण्ये वर्तमानाः सन्तः । शान्ताः उपरतकरणग्रामाः ।
विद्वांसः गृहस्थाश्च ज्ञानप्रधाना इत्यर्थः । भैक्षचर्यां चरन्तः
परिग्रहाभावादुपवसन्त्यरण्ये इति सम्बन्धः । सूर्यद्वारेण
सूर्योपलक्षितेनोत्तरेण पथा ते विरजाः विरजसः,
क्षीणपुण्यपापकर्माणः सन्त इत्यर्थः ।
प्रयान्ति प्रकर्षेण यान्ति यत्र यस्मिन्सत्यलोकादौ अमृतः
स पुरुषः प्रथमजो हिरण्यगर्भः हि अव्ययात्मा अव्ययस्वभावो
यावत्संसारस्थायी । एतदन्तास्तु
संसारगतयोऽपरविद्यागम्याः । नन्वेतं
मोक्षमिच्छन्ति केचित् । न, ‘इहैव सर्वे
प्रविलीयन्ति कामाः’ (मु. उ. ३ । २ । २) ‘ते सर्वगं सर्वतः
प्राप्य धीरा युक्तात्मानः सर्वमेवाविशन्ति’ (मु. उ. ३ । २ । ५)
इत्यादिश्रुतिभ्यः ; अप्रकरणाच्च । अपरविद्याप्रकरणे हि प्रवृत्ते न
ह्यकस्मान्मोक्षप्रसङ्गोऽस्ति । विरजस्त्वं त्वापेक्षिकम् ।
समस्तमपरविद्याकार्यं साध्यसाधनलक्षणं
क्रियाकारकफलभेदभिन्नं द्वैतम् एतावदेव
यद्धिरण्यगर्भप्राप्त्यवसानम् । तथा च
मनुनोक्तं स्थावराद्यां संसारगतिमनुक्रामता — ‘ब्रह्मा
विश्वसृजो धर्मो महानव्यक्तमेव च । उत्तमां
सात्त्विकीमेतां गतिमाहुर्मनीषिणः’ (मनु.
१२ । ५०) इति ॥

परीक्ष्य लोकान्कर्मचितान्ब्राह्मणो निर्वेदमायान्नास्त्यकृतः कृतेन ।  
तद्विज्ञानार्थं स गुरुमेवाभिगच्छेत्समित्पाणिः श्रोत्रियं ब्रह्मनिष्ठम् ॥
१२ ॥

अथेदानीमस्मात्साध्यसाधनरूपात्सर्वस्मात्संसाराद्विरक्तस्य परस्यां
विद्यायामधिकारप्रदर्शनार्थमिदमुच्यते — परीक्ष्य
यदेतदृग्वेदाद्यपरविद्याविषयं
स्वाभाविकाविद्याकामकर्मदोषवत्पुरुषानुष्ठेयमविद्यादिदोषवन्तमेव
पुरुषं प्रति विहितत्वात्तदनुष्ठानकार्यभूताश्च लोका ये
दक्षिणोत्तरमार्गलक्षणाः फलभूताः,
ये च विहिताकरणप्रतिषेधातिक्रमदोषसाध्या नरकतिर्यक्प्रेतलक्षणाः,
तानेतान्परीक्ष्य प्रत्यक्षानुमानोपमानागमैः सर्वतो
याथात्म्येनावधार्य लोकान्
संसारगतिभूतानव्यक्तादिस्थावरान्तान्व्याकृताव्याकृतलक्षणान्बीजाङ्कुरवदितरेतरोत्पत्तिनिमित्ताननेकानर्थशतसहस्रसङ्कुलान्कदलीगर्भवदसारान्मायामरीच्युदकगन्धर्वनगराकारस्वप्नजलबुद्बुदफेनसमान्प्रतिक्षणप्रध्वंसान्पृष्ठतः
कृत्वा विद्याकामदोषप्रवर्तितकर्मचितान्धर्माधर्मनिर्वर्तितानित्येतत् ।
ब्राह्मणः, ब्राह्मणस्यैव विशेषतोऽधिकारः सर्वत्यागेन
ब्रह्मविद्यायामिति ब्राह्मणग्रहणम् ।
परीक्ष्य लोकान्किं कुर्यादित्युच्यते — निर्वेदम् ,
निष्पूर्वो विदिरत्र वैराग्यार्थे, वैराग्यम् आयात्
कुर्यादित्येतत् । स वैराग्यप्रकारः प्रदर्श्यते — इह संसारे नास्ति
कश्चिदपि अकृतः पदार्थः । सर्व एव हि लोकाः कर्मचिताः
कर्मकृतत्वाच्चानित्याः । न नित्यं
किञ्चिदस्तीत्यभिप्रायः । सर्वं तु कर्मानित्यस्यैव साधनम् ।
यस्माच्चतुर्विधमेव हि सर्वं कर्म कार्यम् —
उत्पाद्यमाप्यं विकार्यं संस्कार्यं वा । नातः परं कर्मणो
विषयोऽस्ति । अहं च नित्येनामृतेनाभयेन कूटस्थेनाचलेन
ध्रुवेणार्थेनार्थी, न तद्विपरीतेन । अतः किं कृतेन
कर्मणा आयासबहुलेनानर्थसाधनेन इत्येवं निर्विण्णोऽभयं शिवमकृतं नित्यं
पदं यत् , तद्विज्ञानार्थं विशेषेणाधिगमार्थं स निर्विण्णो ब्राह्मणः
गुरुमेव आचार्यं शमदमादिसम्पन्नम् अभिगच्छेत् । शास्त्रज्ञोऽपि
स्वातन्त्र्येण ब्रह्मज्ञानान्वेषणं न
कुर्यादित्येतद्गुरुमेवेत्यवधारणफलम् । समित्पाणिः
समिद्भारगृहीतहस्तः श्रोत्रियम् अध्ययनश्रुतार्थसम्पन्नं ब्रह्मनिष्ठं
हित्वा सर्वकर्माणि केवलेऽद्वये ब्रह्मणि निष्ठा यस्य सोऽयं
ब्रह्मनिष्ठः ; जपनिष्ठस्तपोनिष्ठ इति यद्वत् । न हि कर्मिणो
ब्रह्मनिष्ठता सम्भवति, कर्मात्मज्ञानयोर्विरोधात् । स तं गुरुं
विधिवदुपसन्नः प्रसाद्य पृच्छेदक्षरं पुरुषं सत्यम् ॥

तस्मै स विद्वानुपसन्नाय सम्यक्प्रशान्तचित्ताय शमान्विताय ।  
येनाक्षरं पुरुषं वेद सत्यं प्रोवाच तां तत्त्वतो ब्रह्मविद्याम् ॥ १३ ॥

तस्मै सः विद्वान् गुरुर्ब्रह्मवित् , उपसन्नाय उपगताय । सम्यक्
यथाशास्त्रमित्येतत् । प्रशान्तचित्ताय
उपरतदर्पादिदोषाय । शमान्विताय
बाह्येन्द्रियोपरमेण च युक्ताय,

सर्वतो विरक्तायेत्येतत् । येन विज्ञानेन यया विद्यया च परया अक्षरम्
अद्रेश्यादिविशेषणं तदेवाक्षरं पुरुषशब्दवाच्यं
पूर्णत्वात्पुरि शयनाच्च, सत्यं तदेव
परमार्थस्वाभाव्यादव्ययम् , अक्षरं
चाक्षरणादक्षतत्वादक्षयत्वाच्च,
वेद विजानाति तां ब्रह्मविद्यां तत्त्वतः यथावत् प्रोवाच
प्रब्रूयादित्यर्थः ।
आचार्यस्याप्ययमेव नियमो
यन्न्यायप्राप्तसच्छिष्यनिस्तारणमविद्यामहोदधेः
॥

इति श्रीमत्परमहंसपरिव्राजकाचार्यस्य श्रीगोविन्दभगवत्पूज्यपादशिष्यस्य
श्रीमच्छङ्करभगवतः कृतौ मुण्डकोपनिषद्भाष्ये प्रथमं मुण्डकं
समाप्तम् ॥
