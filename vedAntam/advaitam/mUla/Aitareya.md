

ऐतरेयोपनिषत्
============

::: {.form-group}
::: {.input-group}
::: {.input-group-addon}
:::
:::
:::


प्रथमः अध्यायः
==============

::: {#AI_C01_S01 .section type="khanda" data-name="प्रथमः खण्डः"}
प्रथमः खण्डः
------------

::: {#AI_C01_S01_V01 .verse type="mantra"}
::: {.versetext}
आत्मा वा इदमेक एवाग्र आसीत् । नान्यत्किञ्चन मिषत् । स ईक्षत लोकान्नु
सृजा इति ॥ १ ॥
:::
:::

::: {#AI_C01_S01_V02 .verse type="mantra"}
::: {.versetext}
स इमांल्लोकानसृजत । अम्भो मरीचीर्मरमापोऽदोऽम्भः परेण दिवं द्यौः
प्रतिष्ठान्तरिक्षं मरीचयः । पृथिवी मरो या अधस्तात्ता आपः ॥ २ ॥
:::
:::

::: {#AI_C01_S01_V03 .verse type="mantra"}
::: {.versetext}
स ईक्षतेमे नु लोका लोकपालान्नु सृजा इति । सोऽद्भ्य एव पुरुषं
समुद्धृत्यामूर्छयत् ॥ ३ ॥
:::
:::

::: {#AI_C01_S01_V04 .verse type="mantra"}
::: {.versetext}
तमभ्यतपत्तस्याभितप्तस्य मुखं निरभिद्यत यथाण्डं
मुखाद्वाग्वाचोऽग्निर्नासिके निरभिद्येतां नासिकाभ्यां प्राणः
प्राणाद्वायुरक्षिणी निरभिद्येतामक्षिभ्यां चक्षुश्चक्षुष आदित्यः कर्णौ
निरभिद्येतां कर्णाभ्यां श्रोत्रं श्रोत्राद्दिशस्त्वङ् निरभिद्यत त्वचो
लोमानि लोमभ्य ओषधिवनस्पतयो हृदयं निरभिद्यत हृदयान्मनो मनसश्चन्द्रमा
नाभिर्निरभिद्यत नाभ्या अपानोऽपानान्मृत्युः शिश्नं निरभिद्यत शिश्नाद्रेतो
रेतस आपः ॥ ४ ॥ इति प्रथमः खण्डः ॥
:::
:::

::: {.authorline}
इति प्रथमखण्डभाष्यम् ॥
:::
:::

::: {#AI_C01_S02 .section type="khanda" data-name="द्वितीयः खण्डः"}
द्वितीयः खण्डः
--------------

::: {#AI_C01_S02_V01 .verse type="mantra"}
::: {.versetext}
ता एता देवताः सृष्टा अस्मिन्महत्यर्णवे
प्रापतंस्तमशनायापिपासाभ्यामन्ववार्जत्ता एनमब्रुवन्नायतनं नः प्रजानीहि
यस्मिन्प्रतिष्ठिता अन्नमदामेति ॥ १ ॥
:::
:::

::: {#AI_C01_S02_V02 .verse type="mantra"}
::: {.versetext}
ताभ्यो गामानयत्ता अब्रुवन्न वै नोऽयमलमिति । ताभ्योऽश्वमानयत्ता अब्रुवन्न
वै नोऽयमलमिति ॥ २ ॥
:::
:::

::: {#AI_C01_S02_V03 .verse type="mantra"}
::: {.versetext}
ताभ्यः पुरुषमानयत्ता अब्रुवन्सु कृतं बतेति पुरुषो वाव सुकृतम् । ता
अब्रवीद्यथायतनं प्रविशतेति ॥ ३ ॥
:::
:::

::: {#AI_C01_S02_V04 .verse type="mantra"}
::: {.versetext}
अग्निर्वाग्भूत्वा मुखं प्राविशद्वायुः प्राणो भूत्वा नासिके
प्राविशदादित्यश्चक्षुर्भूत्वाक्षिणी प्राविशद्दिशः श्रोत्रं भूत्वा कर्णौ
प्राविशन्नोषधिवनस्पतयो लोमानि भूत्वा त्वचं प्राविशंश्चन्द्रमा मनो भूत्वा
हृदयं प्राविशन्मृत्युरपानो भूत्वा नाभिं प्राविशदापो रेतो भूत्वा शिश्नं
प्राविशन् ॥ ४ ॥
:::
:::

::: {#AI_C01_S02_V05 .verse type="mantra"}
::: {.versetext}
तमशनायापिपासे अब्रूतामावाभ्यामभिप्रजानीहीति । ते अब्रवीदेतास्वेव वां
देवतास्वाभजाम्येतासु भागिन्यौ करोमीति । तस्माद्यस्यै कस्यै च देवतायै
हविर्गृह्यते भागिन्यावेवास्यामशनायापिपासे भवतः ॥ ५ ॥
:::
:::

::: {.authorline}
इति द्वितीयखण्डभाष्यम् ॥
:::
:::

::: {#AI_C01_S03 .section type="khanda" data-name="तृतीयः खण्डः"}
तृतीयः खण्डः
------------

::: {#AI_C01_S03_V01 .verse type="mantra"}
::: {.versetext}
स ईक्षतेमे नु लोकाश्च लोकपालाश्चान्नमेभ्यः सृजा इति ॥ १ ॥
:::
:::

::: {#AI_C01_S03_V02 .verse type="mantra"}
::: {.versetext}
सोऽपोऽभ्यतपत्ताभ्योऽभितप्ताभ्यो मूर्तिरजायत । या वै सा मूर्तिरजायतान्नं
वै तत् ॥ २ ॥
:::
:::

::: {#AI_C01_S03_V03 .verse type="mantra"}
::: {.versetext}
तदेनदभिसृष्टं पराङत्यजिघांसत्तद्वाचाजिघृक्षत्तन्नाशक्नोद्वाचा ग्रहीतुम्
। स यद्धैनद्वाचाग्रहैष्यदभिव्याहृत्य हैवान्नमत्रप्स्यत् ॥ ३ ॥
:::
:::

::: {#AI_C01_S03_V04 .verse type="mantra"}
::: {.versetext}
तत्प्राणेनाजिघृक्षत्तन्नाशक्नोत्प्राणेन ग्रहीतुम् । स
यद्धैनत्प्राणेनाग्रहैष्यदभिप्राण्य हैवान्नमत्रप्स्यत् ॥ ४ ॥
:::
:::

::: {#AI_C01_S03_V05 .verse type="mantra"}
::: {.versetext}
तच्चक्षुषाजिघृक्षत्तन्नाशक्नोच्चक्षुषा ग्रहीतुम् । स
यद्धैनच्चक्षुषाग्रहैष्यद्दृष्ट्वा हैवान्नमत्रप्स्यत् ॥ ५ ॥
:::
:::

::: {#AI_C01_S03_V06 .verse type="mantra"}
::: {.versetext}
तच्छ्रोत्रेणाजिघृक्षत्तन्नाशक्नोच्छ्रोत्रेण ग्रहीतुम् । स
यद्धैनच्छ्रोत्रेणाग्रहैष्यच्छ्रुत्वा हैवान्नमत्रप्स्यत् ॥ ६ ॥
:::
:::

::: {#AI_C01_S03_V07 .verse type="mantra"}
::: {.versetext}
तत्त्वचाजिघृक्षत्तन्नाशक्नोत्त्वचा ग्रहीतुम् । स
यद्धैनत्त्वचाग्रहैष्यत्स्पृष्ट्वा हैवान्नमत्रप्स्यत् ॥ ७ ॥
:::
:::

::: {#AI_C01_S03_V08 .verse type="mantra"}
::: {.versetext}
तन्मनसाजिघृक्षत्तन्नाशक्नोन्मनसा ग्रहीतुम् । स
यद्धैनन्मनसाग्रहैष्यद्ध्यात्वा हैवान्नमत्रप्स्यत् ॥ ८ ॥
:::
:::

::: {#AI_C01_S03_V09 .verse type="mantra"}
::: {.versetext}
तच्छिश्नेनाजिघृक्षत्तन्नाशक्नोच्छिश्नेन ग्रहीतुम् । स
यद्धैनच्छिश्नेनाग्रहैष्यद्विसृज्य हैवान्नमत्रप्स्यत् ॥ ९ ॥
:::
:::

::: {#AI_C01_S03_V10 .verse type="mantra"}
::: {.versetext}
तदपानेनाजिघृक्षत्तदावयत् । सैषोऽन्नस्य ग्रहो यद्वायुरन्नायुर्वा एष
यद्वायुः ॥ १० ॥
:::
:::

::: {#AI_C01_S03_V11 .verse type="mantra"}
::: {.versetext}
स ईक्षत कथं न्विदं मदृते स्यादिति स ईक्षत कतरेण प्रपद्या इति स ईक्षत यदि
वाचाभिव्याहृतं यदि प्राणेनाभिप्राणितं यदि चक्षुषा दृष्टं यदि श्रोत्रेण
श्रुतं यदि त्वचा स्पृष्टं यदि मनसा ध्यातं यद्यपानेनाभ्यपानितं यदि
शिश्नेन विसृष्टमथ कोऽहमिति ॥ ११ ॥
:::
:::

::: {#AI_C01_S03_V12 .verse type="mantra"}
::: {.versetext}
स एतमेव सीमानं विदार्यैतया द्वारा प्रापद्यत । सैषा विदृतिर्नाम
द्वास्तदेतन्नान्दनम् । तस्य त्रय आवसथास्त्रयः स्वप्ना
अयमावसथोऽयमावसथोऽयमावसथ इति ॥ १२ ॥
:::
:::

::: {#AI_C01_S03_V13 .verse type="mantra"}
::: {.versetext}
स जातो भूतान्यभिव्यैख्यत्किमिहान्यं वावदिषदिति । स एतमेव पुरुषं ब्रह्म
ततममपश्यदिदमदर्शमिती३ ॥ १३ ॥
:::
:::

::: {#AI_C01_S03_V14 .verse type="mantra"}
::: {.versetext}
तस्मादिदन्द्रो नामेदन्द्रो ह वै नाम तमिदन्द्रं सन्तमिन्द्र इत्याचक्षते
परोक्षेण । परोक्षप्रिया इव हि देवाः परोक्षप्रिया इव हि देवाः ॥ १४ ॥ इति
तृतीयः खण्डः ॥
:::
:::

::: {.authorline}
इति श्रीमत्परमहंसपरिव्राजकाचार्यस्य श्रीगोविन्दभगवत्पूज्यपादशिष्यस्य
श्रीमच्छङ्करभगवतः कृतौ ऐतरेयोपनिषद्भाष्ये प्रथमोऽध्यायः ॥
:::

::: {.authorline}
इति तृतीयखण्डभाष्यम् ॥
:::
:::


द्वितीयः अध्यायः
================

::: {#AI_C02_S01 .section type="khanda" data-name="चतुर्थः खण्डः"}
चतुर्थः खण्डः
-------------

::: {#AI_C02_S01_V01 .verse type="mantra"}
::: {.versetext}
पुरुषे ह वा अयमादितो गर्भो भवति ।
यदेतद्रेतस्तदेतत्सर्वेभ्योऽङ्गेभ्यस्तेजः सम्भूतमात्मन्येवात्मानं बिभर्ति
तद्यथा स्त्रियां सिञ्चत्यथैनज्जनयति तदस्य प्रथमं जन्म ॥ १ ॥
:::
:::

::: {#AI_C02_S01_V02 .verse type="mantra"}
::: {.versetext}
तत्स्त्रिया आत्मभूयं गच्छति यथा स्वमङ्गं तथा । तस्मादेनां न हिनस्ति
सास्यैतमात्मानमत्र गतं भावयति ॥ २ ॥
:::
:::

::: {#AI_C02_S01_V03 .verse type="mantra"}
::: {.versetext}
सा भावयित्री भावयितव्या भवति तं स्त्री गर्भं बिभर्ति सोऽग्र एव कुमारं
जन्मनोऽग्रेऽधि भावयति । स यत्कुमारं जन्मनोऽग्रेऽधि भावयत्यात्मानमेव
तद्भावयत्येषां लोकानां सन्तत्या एवं सन्तता हीमे लोकास्तदस्य द्वितीयं
जन्म ॥ ३ ॥
:::
:::

::: {#AI_C02_S01_V04 .verse type="mantra"}
::: {.versetext}
सोऽस्यायमात्मा पुण्येभ्यः कर्मभ्यः प्रतिधीयते । अथास्यायमितर आत्मा
कृतकृत्यो वयोगतः प्रैति स इतः प्रयन्नेव पुनर्जायते तदस्य तृतीयं जन्म ॥ ४
॥
:::
:::

::: {#AI_C02_S01_V05 .verse type="mantra"}
::: {.versetext}
तदुक्तमृषिणा । गर्भे नु सन्नन्वेषामवेदमहं देवानां जनिमानि विश्वा । शतं
मा पुर आयसीररक्षन्नधः श्येनो जवसा निरदीयमिति गर्भ एवैतच्छयानो वामदेव
एवमुवाच ॥ ५ ॥
:::
:::

::: {#AI_C02_S01_V06 .verse type="mantra"}
::: {.versetext}
स एवं विद्वानस्माच्छरीरभेदादूर्ध्व उत्क्रम्यामुष्मिन्स्वर्गे लोके
सर्वान्कामानाप्त्वामृतः समभवत्समभवत् ॥ ६ ॥ इति चतुर्थः खण्डः ॥
:::
:::

::: {.authorline}
इति चतुर्थखण्डभाष्यम् ॥
:::
:::

::: {.authorline}
इति श्रीमत्परमहंसपरिव्राजकाचार्यस्य श्रीगोविन्दभगवत्पूज्यपादशिष्यस्य
श्रीमच्छङ्करभगवतः कृतौ ऐतरेयोपनिषद्भाष्ये द्वितीयोऽध्यायः ॥
:::


तृतीयः अध्यायः
==============

::: {#AI_C03_S01 .section type="khanda" data-name="पञ्चमः खण्डः"}
पञ्चमः खण्डः
------------

::: {#AI_C03_S01_V01 .verse type="mantra"}
::: {.versetext}
कोऽयमात्मेति वयमुपास्महे कतरः स आत्मा येन वा पश्यति येन वा शृणोति येन वा
गन्धानाजिघ्रति येन वा वाचं व्याकरोति येन वा स्वादु चास्वादु च विजानाति ॥
१ ॥
:::
:::

::: {#AI_C03_S01_V02 .verse type="mantra"}
::: {.versetext}
यदेतद्धृदयं मनश्चैतत् । संज्ञानमाज्ञानं विज्ञानं प्रज्ञानं मेधा
दृष्टिर्धृतिर्मतिर्मनीषा जूतिः स्मृतिः सङ्कल्पः क्रतुरसुः कामो वश इति ।
सर्वाण्येवैतानि प्रज्ञानस्य नामधेयानि भवन्ति ॥ २ ॥
:::
:::

::: {#AI_C03_S01_V03 .verse type="mantra"}
::: {.versetext}
एष ब्रह्मैष इन्द्र एष प्रजापतिरेते सर्वे देवा इमानि च पञ्च महाभूतानि
पृथिवी वायुराकाश आपो ज्योतींषीत्येतानीमानि च क्षुद्रमिश्राणीव ।
बीजानीतराणि चेतराणि चाण्डजानि च जारुजानि च स्वेदजानि चोद्भिज्जानि चाश्वा
गावः पुरुषा हस्तिनो यत्किञ्चेदं प्राणि जङ्गमं च पतत्रि च यच्च स्थावरम् ।
सर्वं तत्प्रज्ञानेत्रं प्रज्ञाने प्रतिष्ठितं प्रज्ञानेत्रो लोकः प्रज्ञा
प्रतिष्ठा प्रज्ञानं ब्रह्म ॥ ३ ॥
:::
:::

::: {#AI_C03_S01_V04 .verse type="mantra"}
::: {.versetext}
स एतेन प्रज्ञेनात्मनास्माल्लोकादुत्क्रम्यामुष्मिन्स्वर्गे लोके
सर्वान्कामानाप्त्वामृतः समभवत्समभवत् ॥ ४ ॥ इति पञ्चमः खण्डः ॥
:::
:::

::: {.authorline}
इति पञ्चमखण्डभाष्यम् ॥
:::
:::
