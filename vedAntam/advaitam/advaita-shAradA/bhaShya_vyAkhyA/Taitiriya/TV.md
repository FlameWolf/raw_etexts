

# शीक्षावल्ली

## प्रथमोऽनुवाकः

यस्माज्जातं जगत्सर्वं यस्मिन्नेव प्रलीयते ।  
येनेदं धार्यते चैव तस्मै ज्ञानात्मने नमः ॥ १ ॥

यैरिमे गुरुभिः पूर्वं पदवाक्यप्रमाणतः ।  
व्याख्याताः सर्ववेदान्तास्तान्नित्यं प्रणतोऽस्म्यहम् ॥ २ ॥

तैत्तिरीयकसारस्य मयाचार्यप्रसादतः ।  
विस्पष्टार्थरुचीनां हि व्याख्येयं सम्प्रणीयते ॥ ३ ॥

नित्यान्यधिगतानि कर्माणि उपात्तदुरितक्षयार्थानि, काम्यानि च फलार्थिनां
पूर्वस्मिन्ग्रन्थे । इदानीं कर्मोपादानहेतुपरिहाराय ब्रह्मविद्या
प्रस्तूयते । कर्महेतुः कामः स्यात् , प्रवर्तकत्वात् ।
आप्तकामानां हि कामाभावे
स्वात्मन्यवस्थानात्प्रवृत्त्यनुपपत्तिः ।
आत्मकामत्वे चाप्तकामता । आत्मा च ब्रह्म । तद्विदो हि परप्राप्तिं
वक्ष्यति । अतः अविद्यानिवृत्तौ स्वात्मन्यवस्थानं
परप्राप्तिः, ‘अभयं प्रतिष्ठां विन्दते’ (तै. उ. २ । ७ ।
१) ‘एतमानन्दमयमात्मानमुपसङ्क्रामति’ (तै. उ. २ । ८ । ५)इत्यादि
श्रुतेः । काम्यप्रतिषिद्धयोरनारम्भात् आरब्धस्य च
उपभोगेन क्षयात् नित्यानुष्ठानेन च प्रत्यवायाभावात् अयत्नत
एव स्वात्मन्यवस्थानं मोक्षः । अथवा, निरतिशयायाः प्रीतेः
स्वर्गशब्दवाच्याया कर्महेतुत्वात्कर्मभ्य
एव मोक्ष इति चेत् , न ; कर्मानेकत्वात् । अनेकानि हि आरब्धफलानि
अनारब्धफलानि च अनेकजन्मान्तरकृतानि विरुद्धफलानि कर्माणि
सम्भवन्ति । अतः तेष्वनारब्धफलानामेकस्मिञ्जन्मन्युपभोगेन
क्षयासम्भवात् शेषकर्मनिमित्तशरीरारम्भोपपत्तिः ।
कर्मशेषसद्भावसिद्धिश्च ‘तद्य इह रमणीयचरणाः’ (छा.
उ. ५ । १० । ७) ‘ततः शेषेण’ (आ. ध. २ । २ । २ । ३)(गो. स्मृ. ११) इत्यादि
श्रुतिस्मृतिशतेभ्यः । इष्टानिष्टफलानामनारब्धानां क्षयार्थानि नित्यानि
इति चेत् , न ; अकरणे प्रत्यवायश्रवणात् । प्रत्यवायशब्दो हि
अनिष्टविषयः । नित्याकरणनिमित्तस्य प्रत्यवायस्य
दुःखरूपस्य आगामिनः परिहारार्थानि
नित्यानीत्यभ्युपगमात् न
अनारब्धफलकर्मक्षयार्थानि । यदि नाम
अनारब्धफलकर्मक्षयार्थानि
नित्यानि कर्माणि, तथाप्यशुद्धमेव क्षपयेयुः ; न शुद्धम् ,
विरोधाभावात् । न हि इष्टफलस्य कर्मणः शुद्धरूपत्वान्नित्यैर्विरोध
उपपद्यते । शुद्धाशुद्धयोर्हि विरोधो युक्तः । न च
कर्महेतूनां कामानां ज्ञानाभावे
निवृत्त्यसम्भवादशेषकर्मक्षयोपपत्तिः ।
अनात्मविदो हि कामः, अनात्मफलविषयत्वात् । स्वात्मनि च कामानुपपत्तिः,
नित्यप्राप्तत्वात् । स्वयं चात्मा परं ब्रह्मेत्युक्तम् ।
नित्यानां च अकरणमभावः ततः प्रत्यवायानुपपत्तिरिति । अतः
पूर्वोपचितदुरितेभ्यः प्राप्यमाणायाः प्रत्यवायक्रियाया
नित्याकरणं लक्षणमिति शतृप्रत्ययस्य नानुपपत्तिः -
‘अकुर्वन्विहितं कर्म’ (मनु. ११ । ४४) इति । अन्यथा हि
अभावाद्भावोत्पत्तिरिति सर्वप्रमाणव्याकोप इति । अतः अयत्नतः
स्वात्मन्यवस्थानमित्यनुपपन्नम् । यच्चोक्तं
निरतिशयप्रीतेः स्वर्गशब्दवाच्यायाः कर्मनिमित्तत्वात्कर्मारभ्य एव
मोक्ष इति, तन्न, नित्यत्वान्मोक्षस्य । न हि नित्यं
किञ्चिदारभ्यते, लोके यदारब्धम् ,
तदनित्यमिति । अतो न कर्मारभ्यो मोक्षः ।
विद्यासहितानां कर्मणां नित्यारम्भसामर्थ्यमिति चेत् ,
न ; विरोधात् । नित्यं चारभ्यत इति विरुद्धम् । यद्धि नष्टम् , तदेव
नोत्पद्यत इति प्रध्वंसाभाववन्नित्योऽपि मोक्ष आरभ्य एवेति
चेत् , न ; मोक्षस्य भावरूपत्वात् । प्रध्वंसाभावोऽप्यारभ्यत इति न
सम्भवति अभावस्य विशेषाभावाद्विकल्पमात्रमेतत् । भावप्रतियोगी
ह्यभावः । यथा ह्यभिन्नोऽपि भावो घटपटादिभिर्विशेष्यते भिन्न इव
घटभावः पटभाव इति, एवं निर्विशेषोऽप्यभावः
क्रियागुणयोगाद्द्रव्यादिवद्विकल्प्यते ।
न ह्यभाव उत्पलादिवद्विशेषणसहभावी । विशेषणवत्त्वे भाव एव स्यात् ।
विद्याकर्मकर्तुर्नित्यत्वात्
विद्याकर्मसन्तानजनितमोक्षनित्यत्वमिति
चेत् , न ; गङ्गास्रोतोवत्कर्तृत्वस्य दुःखरूपत्वात् , कर्तृत्वोपरमे च
मोक्षविच्छेदात् । तस्मादविद्याकामकर्मोपादानहेतुनिवृत्तौ
स्वात्मन्यवस्थानं मोक्ष इति । स्वयं चात्मा ब्रह्म ।
तद्विज्ञानादविद्यानिवृत्तिरिति । अतः
ब्रह्मविद्यार्थोपनिषदारभ्यते ।
उपनिषदिति विद्योच्यते, तत्सेविनां गर्भजन्मजरादिनिशातनात् , तदवसादनाद्वा
ब्रह्मण उपनिगमयितृत्वात् ; उपनिषण्णं वा अस्यां परं श्रेय इति ।
तदर्थत्वाद्ग्रन्थोऽप्युपनिषत् ॥

** वार्तिका

ॐ शं नो मित्रः शं वरुणः । शं नो भवत्वर्यमा । शं न इन्द्रो बृहस्पतिः । शं
नो विष्णुरुरुक्रमः । नमो ब्रह्मणे । नमस्ते वायो । त्वमेव प्रत्यक्षं
ब्रह्मासि । त्वामेव प्रत्यक्षं ब्रह्म वदिष्यामि । ऋतं
वदिष्यामि । सत्यं वदिष्यामि । तन्मामवतु ।
तद्वक्तारमवतु । अवतु माम् । अवतु वक्तारम् ॥ ॐ
शान्तिः शान्तिः शान्तिः ॥ १ ॥

शं सुखं प्राणवृत्तेरह्नश्चाभिमानी देवतात्मा मित्रः नः अस्माकं भवतु ।
तथैव अपानवृत्तेः रात्रेश्चाभिमानी देवतात्मा वरुणः ; चक्षुषि
आदित्ये चाभिमानी अर्यमा ; बले इन्द्रः ; वाचि बुद्धौ च
बृहस्पतिः ; विष्णुः उरुक्रमः विस्तीर्णक्रमः
पादयोरभिमानी ; एवमाद्या अध्यात्मदेवताः शं नः ;
भवतु इति सर्वत्रानुषङ्गः । तासु हि सुखकृत्सु
विद्याश्रवणधारणोपयोगाः
अप्रतिबन्धेन भविष्यन्तीति तत्सुखकृत्त्वं प्रार्थ्यते
- शं नो भवतु इति । ब्रह्मविद्याविविदिषुणा नमस्कारब्रह्मवदनक्रिये
वायुविषये ब्रह्मविद्योपसर्गशान्त्यर्थे क्रियेते -
सर्वत्र क्रियाफलानां तदधीनत्वात् । ब्रह्म वायुः, तस्मै
ब्रह्मणे नमः प्रह्वीभावम् , करोमीति वाक्यशेषः । नमः ते तुभ्यं हे
वायो नमस्करोमि इति परोक्षप्रत्यक्षाभ्यां वायुरेवाभिधीयते । किं च, त्वमेव
चक्षुराद्यपेक्ष्य बाह्यं संनिकृष्टमव्यवहितं प्रत्यक्षं ब्रह्मासि यस्मात्
, तस्मात् त्वामेव प्रत्यक्षं ब्रह्म वदिष्यामि ; ऋतं यथाशास्त्रं
यथाकर्तव्यं बुद्धौ सुपरिनिश्चितमर्थं त्वदधीनत्वात्
त्वामेव वदिष्यामि ; सत्यमिति स एव वाक्कायाभ्यां सम्पाद्यमानः,
सोऽपि त्वदधीन एव सम्पाद्यत इति त्वामेव सत्यं वदिष्यमि । तत्
सर्वात्मकं वाय्वाख्यं ब्रह्म मयैवं स्तुतं सत् विद्यार्थिनं
माम् अवतु विद्यासंयोजनेन । तदेव ब्रह्म वक्तारम् आचार्यं च
वक्तृत्वसामर्थ्यसंयोजनेन अवतु । अवतु माम्
अवतु वक्तारम् इति पुनर्वचनमादरार्थम् । शान्तिः शान्तिः शान्तिः इति
त्रिर्वचनम् आध्यात्मिकाधिभौतिकाधिदैविकानां
विद्याप्राप्त्युपसर्गाणां
प्रशमनार्थम् ॥

इति प्रथमानुवाकभाष्यम् ॥

** वार्तिका

## द्वितीयोऽनुवाकः

अर्थज्ञानप्रधानत्वादुपनिषदः ग्रन्थपाठे यत्नोपरमो मा भूदिति शीक्षाध्याय
आरभ्यते -

शीक्षां व्याख्यास्यामः । वर्णः स्वरः । मात्रा बलम् । साम सन्तानः ।
इत्युक्तः शीक्षाध्यायः ॥ १ ॥

शिक्षा शिक्ष्यते अनयेति वर्णाद्युच्चारणलक्षणम् , शिक्ष्यन्ते अस्मिन् इति
वा शिक्षा वर्णादयः । शिक्षैव शीक्षा । दैर्घ्यं छान्दसम् । तां शीक्षां
व्याख्यास्यामः विस्पष्टम् आ समन्तात्प्रकथयिष्यामः । चक्षिङः
ख्याञादिष्टस्य व्याङ्पूर्वस्य व्यक्तवाक्कर्मण एतद्रूपम् ।
तत्र वर्णः अकारादिः । स्वर उदात्तादिः । मात्रा ह्रस्वाद्याः । बलं
प्रयत्नविशेषः । साम वर्णानां मध्यमवृत्त्योच्चारणं समता ।
सन्तानः सन्ततिः, संहितेत्यर्थः । एवं शिक्षितव्योऽर्थः शिक्षा
यस्मिन्नध्याये, सोऽयं शीक्षाध्यायः इति एवम् उक्तः उदितः । उक्त
इत्युपसंहारार्थः ॥

इति द्वितीयानुवाकभाष्यम् ॥

** वार्तिका

## तृतीयोऽनुवाकः

सह नौ यशः । सह नौ ब्रह्मवर्चसम् । अथातः सं हिताया उपनिषदं
व्याख्यास्यामः । पञ्चस्वधिकरणेषु ।
अधिलोकमधिज्यौतिषमधिविद्यमधिप्रजमध्यात्मम् । ता महासं
हिता इत्याचक्षते । अथाधििलोकम् । पृथिवी पूर्वरूपम् ।
द्यौरुत्तररूपम् । आकाशः सन्धिः ॥ १ ॥

अधुना संहितोपनिषदुच्यते । तत्र संहिताद्युपनिषत्परिज्ञाननिमित्तं यत् यशः
प्राप्यते, तत् नौ आवयोः शिष्यार्चार्ययोः सहैव अस्तु । तन्निमित्तं च
यत् ब्रह्मवर्चसं तेजः, तच्च सहैवास्तु इति शिष्यवचनमाशीः । शिष्यस्य
हि अकृतार्थत्वात्प्रार्थनोपपद्यते ; नाचार्यस्य, कृतार्थत्वात् । कृतार्थो
ह्याचार्यो नाम भवति । अथ अनन्तरम् अध्ययनलक्षणविधानस्य पूर्ववृत्तस्य, अतः
यतोऽत्यर्थं ग्रन्थभाविता बुद्धिर्न शक्यते
सहसार्थज्ञानविषयेऽवतारयितुमित्यतः,
संहितायाः उपनिषदं संहिताविषयं दर्शनमित्येतत् ग्रन्थसंनिकृष्टामेव
व्याख्यास्यामः, पञ्चसु अधिकरणेषु आश्रयेषु,
ज्ञानविषयेष्वित्यर्थः । कानि तानीत्याह - -
अधिलोकं लोकेष्वधि यद्दर्शनम् , तदधिलोकम् , तथा अधिज्यौतिषम्
अधिविद्यम् अधिप्रजम् अध्यात्ममिति । ताः एताः पञ्चविषया
उपनिषदः लोकादिमहावस्तुविषयत्वात्संहिताविषयत्वाच्च महत्यश्च ताः संहिताश्च
महासंहिताः इति आचक्षते कथयन्ति वेदविदः । अथ तासां यथोपन्यस्तानां मध्ये
अधिलोकं दर्शनमुच्यते । दर्शनक्रमविवक्षार्थः अथशब्दः सर्वत्र । पृथिवी
पूर्वरूपम् , पूर्वो वर्णः पूर्वरूपम् , संहितायाः पूर्वे वर्णे
पृथिवीदृष्टिः कर्तव्येत्युक्तं भवति । तथा द्यौः
उत्तररूपम् । आकाशः अन्तरिक्षलोकः सन्धिः मध्यं पूर्वोत्तररूपयोः
सन्धीयते अस्मिन्पूर्वोत्तररूपे इति ॥

वायुः सन्धानम् । इत्यधिलोकम् । अथाधिज्यौतिषम् । अग्निः पूर्वरूपम् ।
आदित्य उत्तररूपम् । आपः सन्धिः । वैद्युतः सन्धानम् ।
इत्यधिज्यौतिषम् । अथाधिविद्यम् । आचार्यः पूर्वरूपम्
॥ २ ॥

अन्तेवास्युत्तररूपम् । विद्या सन्धिः । प्रवचनं सन्धानम् ।
इत्यधिविद्यम् । अथाधिप्रजम् । माता
पूर्वरूपम् । पितोत्तररूपम् । प्रजा सन्धिः । प्रजननं
सन्धानम् । इत्यधिप्रजम् ॥ ३ ॥

अथाध्यात्मम् । अधरा हनुः पूर्वरूपम् । उत्तरा हनुरुत्तररूपम् ।
वाक्सन्धिः । जिह्वा सन्धानम् । इत्यध्यात्मम् ।
इतीमा महासं हिताः । य एवमेता महासं हिता व्याख्याता वेद ।
सन्धीयते प्रजया पशुभिः । ब्रह्मवर्चसेनान्नाद्येन सुवर्गेण
लोकेन ॥ ४ ॥

वायुः सन्धानम् । सन्धीयते अनेनेति सन्धानम् । इति अधिलोकं दर्शनमुक्तम् ।
अथाधिज्यौतिषम् इत्यादि समानम् । इतीमा इति उक्ता उपप्रदर्श्यन्ते । यः
कश्चित् एवम् एताः महासंहिताः व्याख्याताः वेद उपास्ते, वेदेत्युपासनं
स्यात् , विज्ञानाधिकारात् , ‘इति प्राचीनयोग्योपास्स्व’ इति च वचनात् ।
उपासनं च यथाशास्त्रं तुल्यप्रत्ययसन्ततिरसङ्कीर्णा च अतत्प्रत्ययैः
शास्त्रोक्तालम्बनविषया च । प्रसिद्धश्चोपासनशब्दार्थो लोके - -
‘गुरुमुपास्ते’ ‘राजानमुपास्ते’ इति । यो हि गुर्वादीन्सन्ततमुपचरति, स
उपास्त इत्युच्यते । स च फलमाप्नोत्युपासनस्य । अतः अत्रापि य एवं वेद,
सन्धीयते प्रजादिभिः स्वर्गान्तैः । प्रजादिफलं प्राप्नोतीत्यर्थः ॥

इति तृतीयानुवाकभाष्यम् ॥

** वार्तिका

## चतुर्थोऽनुवाकः

यश्छन्दसामृषभो विश्वरूपः । छन्दोभ्योऽध्यमृतात्सम्बभूव । स मेन्द्रो मेधया
स्पृणोतु । अमृतस्य देव धारणो भूयासम् । शरीरं मे विचर्षणम् । जिह्वा मे
मधुमत्तमा । कर्णाभ्यां भूरि विश्रुवम् । ब्रह्मणः कोशोऽसि मेधया
पिहितः । श्रुतं मे गोपाय । आवहन्ती वितन्वाना ॥ १ ॥

कुर्वाणाचीरमात्मनः । वासां सि मम गावश्च । अन्नपाने च सर्वदा । ततो मे
श्रियमावह । लोमशां पशुभिः सह स्वाहा । आमायन्तु ब्रह्मचारिणः
स्वाहा । विमायन्तु ब्रह्मचारिणः स्वाहा । प्रमायन्तु
ब्रह्मचारिणः स्वाहा । दमायन्तु ब्रह्मचारिणः
स्वाहा । शमायन्तु ब्रह्मचारिणः स्वाहा ॥ २ ॥

यशो जनेऽसानि स्वाहा । श्रेयान् वस्यसोऽसानि स्वाहा । तं त्वा भग प्रविशानि
स्वाहा । स मा भग प्रविश स्वाहा । तस्मिन्सहस्रशाखे । निभगाहं त्वयि मृजे
स्वाहा । यथापः प्रवता यन्ति । यथा मासा अहर्जरम् । एवं मां
ब्रह्मचारिणः । धातरायन्तु सर्वतः स्वाहा ।
प्रतिवेशोऽसि प्रमा पाहि प्र मा पद्यस्व ॥ ३ ॥

यश्छन्दसामिति मेधाकामस्य श्रीकामस्य च तत्प्राप्तिसाधनं जपहोमावुच्येते,
‘स मेन्द्रो मेधया स्पृणोतु’ ‘ततो मे श्रियमावह’ इति च लिङ्गदर्शनात् ।
यः छन्दसां वेदानाम् ऋषभ इव ऋषभः, प्राधान्यात् । विश्वरूपः सर्वरूपः,
सर्ववाग्व्याप्तेः ‘तद्यथा शङ्कुना सर्वाणि पर्णानि
सन्तृण्णान्येवमोङ्कारेण सर्वा
वाक्सन्तृण्णोङ्कार एवेदं सर्वम्’ (छा.
उ. २ । २३ । ३) इत्यादिश्रुत्यन्तरात् । अत एव ऋषभत्वमोङ्कारस्य ।
ओङ्कारो ह्यत्रोपास्य इति ऋषभादिशब्दैः स्तुतिर्न्याय्यैव
ओङ्कारस्य । छन्दोभ्यः वेदेभ्यः, वेदा ह्यमृतम् , तस्मात् अमृतात्
अधि सम्बभूव लोकदेववेदव्याहृतिभ्यः सारिष्ठं जिघृक्षोः
प्रजापतेस्तपस्यतः ओङ्कारः सारिष्ठत्वेन
प्रत्यभादित्यर्थः । न हि नित्यस्य ओङ्कारस्य
अञ्जसैवोत्पत्तिरवकल्पते । सः एवंभूत
ओङ्कारः इन्द्रः सर्वकामेशः परमेश्वरः मा मां मेधया प्रज्ञया
स्पृणोतु प्रीणयतु, बलयतु वा, प्रज्ञाबलं हि प्रार्थ्यते ।
अमृतस्य अमृतत्वहेतुभूतस्य ब्रह्मज्ञानस्य, तदधिकारात् ; हे देव धारणः
धारयिता भूयासं भवेयम् । किं च, शरीरं मे मम विचर्षणं विचक्षणं
योग्यमित्येतत् , भूयादिति प्रथमपुरुषविपरिणामः । जिह्वा मे मम
मधुमत्तमा मधुमती, अतिशयेन मधुरभाषिणीत्यर्थः । कर्णाभ्यां
श्रोत्राभ्यां भूरि बहु विश्रुवं व्यश्रवम् , श्रोता भूयासमित्यर्थः ।
आत्मज्ञानयोग्यः कार्यकरणसङ्घातोऽस्त्विति वाक्यार्थः । मेधा च
तदर्थमेव हि प्रार्थ्यते - ब्रह्मणः परमात्मनः कोशः असि असेरिव ;
उपलब्ध्यधिष्ठानत्वात् ; त्वं हि ब्रह्मणः प्रतीकम् , त्वयि
ब्रह्मोपलभ्यते । मेधया लौकिकप्रज्ञया पिहितः आच्छादितः स त्वं
सामान्यप्रज्ञैरविदिततत्त्व इत्यर्थः । श्रुतं
श्रवणपूर्वकमात्मज्ञानादिकं विज्ञानं मे
गोपाय रक्ष ; तत्प्राप्त्यविस्मरणादिकं कुर्वित्यर्थः । जपार्था एते
मन्त्रा मेधाकामस्य । श्रीकामस्य होमार्थास्त्वधुनोच्यन्ते मन्त्राः
- आवहन्ती आनयन्ती ; वितन्वाना विस्तारयन्ती ; तनोतेस्तत्कर्मकत्वात् ;
कुर्वाणा निर्वर्तयन्ती अचीरम् अचिरं क्षिप्रमेव ; छान्दसो दीर्घः
; चिरं वा ; कुर्वाणा, आत्मनः मम ; किमित्याह वासांसि वस्त्राणि, मम,
गावश्च गाश्चेति यावत् ; अन्नपाने च सर्वदा ; एवमादीनि
कुर्वाणा श्रीर्या, तां ततः मेधानिर्वर्तनात्परम् आवह आनय
; अमेधसो हि श्रीरनर्थायैवेति । किंविशिष्टाम् ? लोमशाम् अजाव्यादियुक्ताम्
अन्यैश्च पशुभिः सह युक्ताम् आवहेति । अधिकारादोङ्कार एवाभिसम्बध्यते ।
स्वाहा, स्वाहाकारो होमार्थमन्त्रान्तज्ञापनार्थः । आमायन्त्विति ।
आयन्तु, मामिति व्यवहितेन सम्बन्धः, ब्रह्मचारिणः । विमायन्तु प्रमायन्तु
दमायन्तु शमायन्तु इत्यादि । यशोजने यशस्विजनेषु असानि भवानि ।
श्रेयान् प्रशस्यतरः, वस्यसः वसीयसः वसुतराद्वसुमत्तराद्वा
धनवज्जातीयपुरुषाद्विशेषवानहमसानीत्यर्थः । किं च, तं ब्रह्मणः कोशभूतं
त्वा त्वां हे भग भगवन् पूजार्ह, प्रविशानि । प्रविश्य
चानन्यस्त्वदात्मैव भवानीत्यर्थः । सः त्वमपि मा
मां भग भगवन् , प्रविश ; आवयोरेकात्मत्वमेवास्तु । तस्मिन् त्वयि
सहस्रशाखे बहुशाखाभेदे हे भगवन् , निमृजे शोधयामि अहं
पापकृत्याम् । यथा लोके आपः प्रवता प्रवणवता निम्नवता
देशेन यन्ति गच्छन्ति यथा च मासाः अहर्जरम् , संवत्सरोऽहर्जरः अहोभिः
परिवर्तमानो लोकाञ्जरयतीति ; अहानि वा अस्मिन् जीर्यन्ति
अन्तर्भवन्तीत्यहर्जरः ; तं च यथा
मासाः यन्ति, एवं मां ब्रह्मचारिणः हे धातः सर्वस्य विधातः, माम्
आयन्तु आगच्छन्तु सर्वतः सर्वदिग्भ्यः । प्रतिवेशः श्रमापनयनस्थानम्
आसन्नं गृहमित्यर्थः । एवं त्वं प्रतिवेश इव प्रतिवेशः त्वच्छीलिनां
सर्वपापदुःखापनयनस्थानमसि । अतः मा मां प्रति प्रभाहि प्रकाशयात्मानम् ,
प्र मा पद्यस्व प्रपद्यस्व च माम् । रसविद्धमिव लोहं त्वन्मयं
त्वदात्मानं कुर्वित्यर्थः ।
श्रीकामोऽस्मिन्विद्याप्रकरणे
अभिधीयमानो धनार्थः ; धनं च कर्मार्थम् ; कर्म च उपात्तदुरितक्षयार्थम् ;
तत्क्षये हि विद्या प्रकाशते । तथा च स्मृतिः - ‘ज्ञानमुत्पद्यते
पुंसां क्षयात्पापस्य कर्मणः । यथादर्शतले प्रख्ये
पश्यत्यात्मानमात्मनि’ (म. भा. शां. २०४ ।
८)(गरुड. १ । २३७ । ६) इति ॥

इति चतुर्थानुवाकभाष्यम् ॥

** वार्तिका

## पञ्चमोऽनुवाकः

संहिताविषयमुपासनमुक्तम् । तदनु मेधाकामस्य श्रीकामस्य चानुक्रान्ता
मन्त्राः । ते च पारम्पर्येण विद्योपयोगार्था एव । अनन्तरं
व्याहृत्यात्मनो ब्रह्मणः अन्तरुपासनं स्वाराज्यफलं प्रस्तूयते -

भूर्भुवः सुवरिति वा एतास्तिस्रो व्याहृतयः । तासामु ह स्मैतां चतुर्थीम् ।
माहाचमस्यः प्रवेदयते । मह इति । तद्ब्रह्म । स आत्मा । अङ्गान्यन्या
देवताः । भूरिति वा अयं लोकः । भुव इत्यन्तरिक्षम् ।
सुवरित्यसौ लोकः ॥ १ ॥

मह इत्यादित्यः । आदित्येन वाव सर्वे लोका महीयन्ते । भूरिति वा अग्निः ।
भुव इति वायुः । सुवरित्यादित्यः । मह इति चन्द्रमाः । चन्द्रमसा वाव
सर्वाणि ज्योतींषि महीयन्ते । भूरिति वा ऋचः । भुव इति सामानि ।
सुवरिति यजूंषि ॥ २ ॥

मह इति ब्रह्म । ब्रह्मणा वाव सर्वे वेदा महीयन्ते । भूरिति वै प्राणः ।
भुव इत्यपानः । सुवरिति व्यानः । मह इत्यन्नम् । अन्नेन वाव सर्वे
प्राणा महीयन्ते । ता वा एताश्चतस्रश्चतुर्धा । चतस्रश्चतस्रो
व्याहृतयः । ता यो वेद । स वेद ब्रह्म । सर्वेऽस्मै देवा
बलिमावहन्ति ॥ ३ ॥

भूर्भुवः सुवरिति । इतीत्युक्तोपप्रदर्शनार्थः । एतास्तिस्र इति च
प्रदर्शितानां परामर्शार्थः परामृष्टाः स्मर्यन्ते वै
इत्यनेन । तिस्र एताः प्रसिद्धा व्याहृतयः स्मर्यन्त इति यावत् ।
तासाम् इयं चतुर्थी व्याहृतिर्मह इति ; तामेतां चतुर्थीं
महाचमसस्यापत्यं माहाचमस्यः प्रवेदयते, उ ह स्म
इत्येतेषां वृत्तानुकथनार्थत्वात् विदितवान् ददर्शेत्यर्थः ।
माहाचमस्यग्रहणमार्षानुस्मरणार्थम् । ऋष्यनुस्मरणमप्युपासनाङ्गमिति गम्यते,
इहोपदेशात् । येयं माहाचमस्येन दृष्टा व्याहृतिः मह इति, तत् ब्रह्म ।
महद्धि ब्रह्म ; महश्च व्याहृतिः । किं पुनस्तत् ? स आत्मा,
आप्नोतेर्व्याप्तिकर्मणः आत्मा ; इतराश्च व्याहृतयो लोका देवा
वेदाः प्राणाश्च मह इत्यनेन व्याहृत्यात्मना
आदित्यचन्द्रब्रह्मान्नभूतेन
व्याप्यन्ते यतः, अत अङ्गानि अवयवाः अन्याः देवताः ।
देवताग्रहणमुपलक्षणार्थं
लोकादीनाम् । मह इत्यस्य व्याहृत्यात्मनो देवा लोकादयश्च सर्वे
अवयवभूता यतः, अत आह - आदित्यादिभिर्लोकादयो महीयन्त इति । आत्मना
ह्यङ्गानि महीयन्ते महनं वृद्धिः उपचयः । महीयन्ते वर्धन्त
इत्यर्थः । अयं लोकः अग्निः ऋग्वेदः प्राण इति प्रथमा
व्याहृतिः भूः, अन्तरिक्षं वायुः सामानि अपानः इति
द्वितीया व्याहृतिः भुवः ; असौ लोकः आदित्यः यजूंषि व्यानः इति
तृतीया व्याहृतिः सुवः ; आदित्यः चन्द्रमाः ब्रह्म अन्नम् इति चतुर्थी
व्याहृतिः महः इत्येवम् एकैकाश्चतुर्धा भवन्ति । मह इति ब्रह्म
ब्रह्मेत्योङ्कारः, शब्दाधिकारे अन्यस्यासम्भवात् । उक्तार्थमन्यत् ।
ता वा एताश्चतस्रश्चतुर्धेति । ता वै एताः भूर्भुवःसुवर्मह इति चतस्रः
एकैकशः चतुर्धा चतुःप्रकाराः । धा - शब्दः प्रकारवचनः । चतस्रश्चतस्रः
सत्यः चतुर्धा भवन्तीत्यर्थः । तासां यथाक्लृप्तानां
पुनरुपदेशस्तथैवोपासननियमार्थः । ताः
यथोक्ता व्याहृतीः यः वेद, स वेद विजानाति । किं तत् ? ब्रह्म ।
ननु, ‘तद्ब्रह्म स आत्मा’ इति ज्ञाते ब्रह्मणि, न वक्तव्यमविज्ञातवत् ‘स
वेद ब्रह्म’ इति ; न ; तद्विशेषविवक्षुत्वाददोषः । सत्यं विज्ञातं
चतुर्थव्याहृत्या आत्मा ब्रह्मेति ; न तु तद्विशेषः -
हृदयान्तरुपलभ्यत्वं मनोमयत्वादिश्च । ‘शान्तिसमृद्धम्’
इत्येवमन्तो विशेषणविशेषरूपो धर्मपूगो न विज्ञायत इति ;
तद्विवक्षु हि शास्त्रमविज्ञातमिव ब्रह्म मत्वा ‘स वेद
ब्रह्म’ इत्याह । अतो न दोषः । यो वा वक्ष्यमाणेन धर्मपूगेण विशिष्टं
ब्रह्म वेद, स वेद ब्रह्म इत्यभिप्रायः । अतो
वक्ष्यमाणानुवाकेनैकवाक्यता
अस्य, उभयोर्ह्यनुवाकयोरेकमुपासनम् । लिङ्गाच्च । ‘भूरित्यग्नौ
प्रतितिष्ठति’ इत्यादिकं लिङ्गमुपासनैकत्वे ।
विधायकाभावाच्च । न हि वेद उपासीत वेति विधायकः
कश्चिच्छब्दोऽस्ति । व्याहृत्यनुवाके
‘ता यो वेद’ इति तु वक्ष्यमाणार्थत्वान्नोपासनाभेदकः ।
वक्ष्यमाणार्थत्वं च
तद्विशेषविवक्षुत्वादित्यादिनोक्तम् ।
सर्वे देवाः अस्मै एवंविदुषे अङ्गभूताः आवहन्ति आनयन्ति बलिम् ,
स्वाराज्यप्राप्तौ सत्यामित्यर्थः ॥

इति पञ्चमानुवाकभाष्यम् ॥

** वार्तिका

## षष्ठोऽनुवाकः

भूर्भुवः सुवः स्वरूपा मह इत्येतस्य हिरण्यगर्भस्य व्याहृत्यात्मनो
ब्रह्मणोऽङ्गान्यन्या देवता इत्युक्तम् । यस्य ता
अङ्गभूताः, तस्यैतस्य ब्रह्मणः
साक्षादुपलब्ध्यर्थमुपासनार्थं
च हृदयाकाशः स्थानमुच्यते, सालग्राम इव विष्णोः । तस्मिन्हि तद्ब्रह्म
उपास्यमानं मनोमयत्वादिधर्मविशिष्टं साक्षादुपलभ्यते,
पाणाविवामलकम् । मार्गश्च सर्वात्मभावप्रतिपत्तये
वक्तव्य इत्यनुवाक आरभ्यते -

स य एषोऽन्तर्हृदय आकाशः । तस्मिन्नयं पुरुषो मनोमयः । अमृतो हिरण्मयः ।
अन्तरेण तालुके । य एष स्तन इवावलम्बते । सेन्द्रयोनिः । यत्रासौ
केशान्तो विवर्तते । व्यपोह्य शीर्षकपाले । भूरित्यग्नौ
प्रतितिष्ठति । भुव इति वायौ ॥ १ ॥

सुवरित्यादित्ये । मह इति ब्रह्मणि । आप्नोति स्वाराज्यम् । आप्नोति
मनसस्पतिम् । वाक्पतिश्चक्षुष्पतिः ।
श्रोत्रपतिर्विज्ञानपतिः ।
एतत्ततो भवति । आकाशशरीरं ब्रह्म । सत्यात्म प्राणारामं मन आनन्दम् ।
शान्तिसमृद्धममृतम् । इति प्राचीनयोग्योपास्स्व ॥ २ ॥

स इति व्युत्क्रम्य अयं पुरुष इत्यनेन सम्बन्ध्यते । य एष अन्तर्हृदये
हृदयस्यान्तः । हृदयमिति पुण्डरीकाकारो मांसपिण्डः
प्राणायतनोऽनेकनाडीसुषिर ऊर्ध्वनालोऽधोमुखो
विशस्यमाने पशौ प्रसिद्ध उपलभ्यते । तस्यान्तः य एष आकाशः प्रसिद्ध
एव करकाकाशवत् , तस्मिन् सोऽयं पुरुषः, पुरि शयनात् , पूर्णा वा
भूरादयो लोका येनेति पुरुषः मनोमयः, मनः विज्ञानं
मनुतेर्ज्ञानकर्मणः, तन्मयः तत्प्रायः,
तदुपलभ्यत्वात् । मनुते अनेनेति वा मनः
अन्तःकरणम् ; तदभिमानी तन्मयः, तल्लिङ्गो वा । अमृतः
अमरणधर्मा । हिरण्मयः ज्योतिर्मयः । तस्यैवंलक्षणस्य हृदयाकाशे
साक्षात्कृतस्य विदुष आत्मभूतस्य ईश्वररूपस्य प्रतिपत्तये
मार्गोऽभिधीयते - हृदयादूर्ध्वं प्रवृत्ता सुषुम्ना नाम
नाडी योगशास्त्रेषु प्रसिद्धा । सा च अन्तरेण तालुके मध्ये
तालुकयोर्गता । यश्च एष तालुकयोर्मध्ये स्तन इव
अवलम्बते मांसखण्डः, तस्य च अन्तरेण इत्येतत् । यत्र च असौ केशान्तः
केशानामन्तो मूलं केशान्तः विवर्तते विभागेन वर्तते,
मूर्धप्रदेश इत्यर्थः ; तं देशं प्राप्य तेनान्तरेण
व्यपोह्य विभज्य विदार्य शीर्षकपाले शिरःकपाले, विनिर्गता
या, सा इन्द्रयोनिः इन्द्रस्य ब्रह्मणः योनिः मार्गः,
स्वरूपप्रतिपत्तिद्वारमित्यर्थः । तथा
एवं विद्वान्मनोमयात्मदर्शी मूर्ध्नो विनिष्क्रम्य अस्य
लोकस्याधिष्ठाता भूरिति व्याहृतिरूपो
योऽग्निः महतो ब्रह्मणोऽङ्गभूतः, तस्मिन् अग्नौ
प्रतितिष्ठति, अग्न्यात्मना इमं लोकं
व्याप्नोतीत्यर्थः । तथा भुव इति
द्वितीयव्याहृत्यात्मनि वायौ,
प्रतितिष्ठतीत्यनुवर्तते । सुवरिति
तृतीयव्याहृत्यात्मनि आदित्ये । मह इत्यङ्गिनि
चतुर्थव्याहृत्यात्मनि ब्रह्मणि प्रतितिष्ठतीति ।
तेष्वात्मभावेन स्थित्वा आप्नोति ब्रह्मभूतं
स्वाराज्यं स्वराड्भावं स्वयमेव राजा अधिपतिर्भवति अङ्गभूतानां
देवतानां यथा ब्रह्म ; देवाश्च सर्वे अस्मै अङ्गिने बलिमावहन्ति
अङ्गभूताः यथा ब्रह्मणे । आप्नोति मनसस्पतिम् , सर्वेषां हि मनसां
पतिः, सर्वात्मकत्वाद्ब्रह्मणः सर्वैर्हि मनोभिस्तन्मनुते ।
तदाप्नोत्येवं विद्वान् । किं च, वाक्पतिः सर्वासां
वाचां पतिर्भवति । तथैव चक्षुष्पतिः चक्षुषां पतिः । श्रोत्रपतिः
श्रोत्राणां च पतिः । विज्ञानपतिः विज्ञानानां च पतिः ।
सर्वात्मकत्वात्सर्वप्राणिनां
करणैस्तद्वान्भवतीत्यर्थः । किं च, ततोऽपि अधिकतरम् एतत्
भवति । किं तत् ? उच्यते - आकाशशरीरम् आकाशः शरीरमस्य,
आकाशवद्वा सूक्ष्मं शरीरमस्येत्याकाशशरीरम् । किं तत् ?
प्रकृतं ब्रह्म । सत्यात्म, सत्यं मूर्तामूर्तम् अवितथं स्वरूपं वा आत्मा
स्वभावोऽस्य, तदिदं सत्यात्म । प्राणारामम् , प्राणेष्वारमणमाक्रीडा यस्य
तत्प्राणारामम् ; प्राणानां वा आरामो यस्मिन् , तत्प्राणारामम् । मन
आनन्दम् , आनन्दभूतं सुखकृदेव यस्य मनः, तन्मन आनन्दम् ।
शान्तिसमृद्धम् , शान्तिरुपशमः, शान्तिश्च
तत्समृद्धं च शान्तिसमृद्धम् ; शान्त्या वा
समृद्धवत्तदुपलभ्यत इति शान्तिसमृद्धम् ।
अमृतम् अमरणधर्मि, एतच्चाधिकरणविशेषणं तत्रैव मनोमय इत्यादौ
द्रष्टव्यमिति । एवं मनोमयत्वादिधर्मैर्विशिष्टं यथोक्तं
ब्रह्म हे प्राचीनयोग्य, उपास्स्व इत्याचार्यवचनोक्तिरादरार्था ।
उक्तस्तूपासनाशब्दार्थः ॥

इति षष्ठोनुवाकभाष्यम् ॥

** वार्तिका

## सप्तमोऽनुवाकः

यदेतद्व्याहृत्यात्मकं ब्रह्मोपास्यमुक्तम् , तस्यैवेदानीं
पृथिव्यादिपाङ्क्तस्वरूपेणोपासनमुच्यते -

पृथिव्यन्तरिक्षं द्यौर्दिशोऽवान्तरदिशः । अग्निर्वायुरादित्यश्चन्द्रमा
नक्षत्राणि । आप ओषधयो वनस्पतय आकाश आत्मा । इत्यधिभूतम् ।
अथाध्यात्मम् । प्राणो व्यानोऽपान उदानः समानः ।
चक्षुः श्रोत्रं मनो वाक् त्वक् । चर्म मांसंस्नावास्थि
मज्जा । एतदधिविधाय ऋषिरवोचत् । पाङ्क्तं वा इदं सर्वम् ।
पाङ्क्तेनैव पाङ्क्तं स्पृणोतीति ॥ १ ॥

पञ्चसङ्ख्यायोगात्पङ्क्तिच्छन्दः सम्पक्तिः ; ततः पाङ्क्तत्वं सर्वस्य ।
पाङ्क्तश्च यज्ञः, ‘पञ्चपदा पङ्क्तिः पाङ्क्तो यज्ञः’ इति श्रुतेः ।
तेन यत्सर्वं लोकाद्यात्मान्तं च पाङ्क्तं परिकल्पयति, यज्ञमेव
तत्परिकल्पयति । तेन यज्ञेन परिकल्पितेन पाङ्क्तात्मकं
प्रजापतिमभिसम्पद्यते । तत्कथं पाङ्क्तं वा इदं सर्वमित्यत आह - पृथिवी
अन्तरिक्षं द्यौः दिशः अवान्तरदिशः इति लोकपाङ्क्तम् । अग्निः
वायुः आदित्यः चन्द्रमाः नक्षत्राणि इति देवतापाङ्क्तम् । आपः
ओषधयः वनस्पतयः आकाशः आत्मा इति भूतपाङ्क्तम् । आत्मेति विराट् ,
भूताधिकारात् । इत्यधिभूतमिति
अधिलोकाधिदैवतपाङ्क्तद्वयोपलक्षणार्थम्
, लोकदेवतापाङ्क्तयोर्द्वयोश्चाभिहितत्वात् । अथ अनन्तरम् अध्यात्मं
पाङ्क्तत्रयमुच्यते - प्राणादि वायुपाङ्क्तम् । चक्षुरादि
इन्द्रियपाङ्क्तम् । चर्मादि धातुपाङ्क्तम् । एतावद्धीदं
सर्वमध्यात्मं बाह्यं च पाङ्क्तमेव इति एतत् एवम्
अधिविधाय परिकल्प्य ऋषिः वेदः एतद्दर्शनसम्पन्नो वा कश्चिदृषिः, अवोचत्
उक्तवान् । किमित्याह - पाङ्क्तं वा इदं सर्वं पाङ्क्तेनैव
आध्यात्मिकेन, सङ्ख्यासामान्यात् , पाङ्क्तं
बाह्यं स्पृणोति बलयति पूरयति एकात्मतयोपलभ्यत इत्येतत् । एवं
पाङ्क्तमिदं सर्वमिति यो वेद, स प्रजापत्यात्मैव भवतीत्यर्थः ॥

इति सप्तमानुवाकभाष्यम् ॥

** वार्तिका

## अष्टमोऽनुवाकः

व्याहृत्यात्मनो ब्रह्मण उपासनमुक्तम् । अनन्तरं च पाङ्क्तस्वरूपेण
तस्यैवोपासनमुक्तम् । इदानीं सर्वोपासनाङ्गभूतस्य
ओङ्कारस्योपासनं विधित्स्यते ।

ओमिति ब्रह्म । ओमितीदं सर्वम् । ओमित्येतदनुकृतिर्ह स्म वा अप्यो
श्रावयेत्याश्रावयन्ति । ओमिति सामानि गायन्ति । ॐ
शोमिति शस्त्राणि शंसन्ति । ओमित्यध्वर्युः प्रतिगरं
प्रतिगृणाति । ओमिति ब्रह्मा प्रसौति ।
ओमित्यग्निहोत्रमनुजानाति । ओमिति ब्राह्मणः
प्रवक्ष्यन्नाह ब्रह्मोपाप्नवानीति । ब्रह्मैवोपाप्नोति ॥ १ ॥

परापरब्रह्मदृष्ट्या हि उपास्यमान ओङ्कारः शब्दमात्रोऽपि
परापरब्रह्मप्राप्तिसाधनं भवति ; स
ह्यालम्बनं ब्रह्मणः परस्यापरस्य च, प्रतिमेव विष्णोः,
‘एतेनैवायतनेनैकतरमन्वेति’ (प्र. उ. ५ । २)
इति श्रुतेः । ओमिति, इतिशब्दः स्वरूपपरिच्छेदार्थः ; ॐ
इत्येतच्छब्दरूपं ब्रह्म इति मनसा धारयेत्
उपासीत ; यतः ॐ इति इदं सर्वं हि शब्दस्वरूपमोङ्कारेण
व्याप्तम् , ‘तद्यथा शङ्कुना’ (छा. उ. २ । २३ । ३) इति
श्रुत्यन्तरात् । ‘अभिधानतन्त्रं ह्यभिधेयम्’ इत्यतः इदं सर्वमोङ्कार
इत्युच्यते । ओङ्कारस्तुत्यर्थ उत्तरो ग्रन्थः, उपास्यत्वात्तस्य । ॐ
इत्येतत् अनुकृतिः अनुकरणम् । करोमि यास्यामि चेति कृतमुक्त
ओमित्यनुकरोत्यन्यः, अतः ओङ्कारोऽनुकृतिः । ह स्म वै
इति प्रसिद्धार्थद्योतकाः । प्रसिद्धं ह्योङ्कारस्यानुकृतित्वम् । अपि च
ओश्रावय इति प्रैषपूर्वमाश्रावयन्ति प्रतिश्रावयन्ति । तथा ॐ इति
सामानि गायन्ति सामगाः । ॐ शोमिति शस्त्राणि शंसन्ति
शस्त्रशंसितारोऽपि । तथा ॐ इति अध्वर्युः
प्रतिगरं प्रतिगृणाति । ॐ इति ब्रह्मा प्रसौति अनुजानाति । ॐ इति
अग्निहोत्रम् अनुजानाति जुहोमीत्युक्ते ॐ इत्येव अनुज्ञां प्रयच्छति । ॐ
इत्येव ब्राह्मणः प्रवक्ष्यन् प्रवचनं करिष्यन् अध्येष्यमाणः
ओमित्याह ओमित्येव प्रतिपद्यते अध्येतुमित्यर्थः ; ब्रह्म
वेदम् उपाप्नवानि इति प्राप्नुयां ग्रहीष्यामीति उपाप्नोत्येव ब्रह्म ।
अथवा, ब्रह्म परमात्मानम् उपाप्नवानीत्यात्मानं प्रवक्ष्यन्
प्रापयिष्यन् ओमित्येवाह । स च तेनोङ्कारेण ब्रह्म
प्राप्नोत्येव । ओङ्कारपूर्वं प्रवृत्तानां क्रियाणां फलवत्त्वं
यस्मात् , तस्मादोङ्कारं ब्रह्मेत्युपासीतेति वाक्यार्थः ॥

इत्यष्टमानुवाकभाष्यम् ॥

** वार्तिका

## नवमोऽनुवाकः

विज्ञानादेवाप्नोति स्वाराज्यमित्युक्तत्वात् श्रौतस्मार्तानां
कर्मणामानर्थक्यं प्राप्तमित्येतन्मा प्रापदिति
कर्मणां पुरुषार्थं प्रति साधनत्वप्रदर्शनार्थ इहोपन्यासः -

ऋतं च स्वाध्यायप्रवचने च । सत्यं च स्वाध्यायप्रवचने च । तपश्च
स्वाध्यायप्रवचने च । दमश्च स्वाध्यायप्रवचने च ।
शमश्च स्वाध्यायप्रवचने च । अग्नयश्य स्वाध्यायप्रवचने च ।
अग्निहोत्रं च स्वाध्यायप्रवचने च । अतिथयश्च
स्वाध्यायप्रवचने च । मानुषं च स्वाध्यायप्रवचने च ।
प्रजा च स्वाध्यायप्रवचने च । प्रजनश्च स्वाध्यायप्रवचने च ।
प्रजातिश्च स्वाध्यायप्रवचने च । सत्यमिति सत्यवचा राथीतरः ।
तप इति तपोनित्यः पौरुशिष्टिः । स्वाध्यायप्रवचने एवेति नाको
मौद्गल्यः । तद्धि तपस्तद्धि तपः ॥ १ ॥

ऋतमिति व्याख्यातम् । स्वाध्यायः अध्ययनम् । प्रवचनमध्यापनं ब्रह्मयज्ञो
वा । एतानि ऋतादीनि, अनुष्ठेयानि इति वाक्यशेषः । सत्यं सत्यवचनं
यथाव्याख्यातार्थं वा । तपः कृच्छ्रादि । दमः बाह्यकरणोपशमः ।
शमः अन्तःकरणोपशमः । अग्नयश्च आधातव्याः । अग्निहोत्रं च होतव्यम् ।
अतिथयश्च पूज्याः । मानुषमिति लौकिकः संव्यवहारः । तच्च
यथाप्राप्तमनुष्ठेयम् । प्रजा च
उत्पाद्या । प्रजनश्च प्रजननम् ; ऋतौ भार्यागमनमित्यर्थः ।
प्रजातिः पौत्रोत्पत्तिः ; पुत्रो निवेशयितव्य इत्येतत् । सर्वैरेतैः
कर्मभिर्युक्तस्यापि स्वाध्यायप्रवचने यत्नतोऽनुष्ठेये
इत्येवमर्थं सर्वेण सह स्वाध्यायप्रवचनग्रहणम् ।
स्वाध्यायाधीनं ह्यर्थज्ञानम् । अर्थज्ञानाधीनं च परं
श्रेयः । प्रवचनं च तदविस्मरणार्थं धर्मवृद्ध्यर्थं च । ततः
स्वाध्यायप्रवचनयोरादरः कार्यः । सत्यमिति
सत्यमेवानुष्ठेयमिति सत्यवचाः सत्यमेव वचो यस्य सोऽयं
सत्यवचाः, नाम वा तस्य ; राथीतरः रथीतरसगोत्रः राथीतर
आचार्यो मन्यते । तप इति तप एव कर्तव्यमिति तपोनित्यः तपसि
नित्यः तपःपरः, तपोनित्य इति वा नाम ; पौरुशिष्टिः
पुरुशिष्टस्यापत्यं पौरुशिष्टिराचार्यो मन्यते ।
स्वाध्यायप्रवचने एव अनुष्ठेये इति नाको नामतः मुद्गलस्यापत्यं
मौद्गल्य आचार्यो मन्यते । तद्धि तपस्तद्धि तपः ।
यस्मात्स्वाध्यायप्रवचने एव तपः, तस्मात्ते एवानुष्ठेये
इति । उक्तानामपि सत्यतपःस्वाध्यायप्रवचनानां पुनर्ग्रहणमादरार्थम् ॥

इति नवमानुवाकभाष्यम् ॥

** वार्तिका

## दशमोऽनुवाकः

अहं वृक्षस्य रेरिवा । कीर्तिः पृष्ठं गिरेरिव । ऊर्ध्वपवित्रो वाजिनीव
स्वमृतमस्मि । द्रविणं सवर्चसम् । सुमेधा अमृतोक्षितः । इति
त्रिशङ्कोर्वेदानुवचनम् ॥ १ ॥

अहं वृक्षस्य रेरिवेति स्वाध्यायार्थो मन्त्राम्नायः । स्वाध्यायश्च
विद्योत्पत्तये, प्रकरणात् । विद्यार्थं हीदं प्रकरणम् , न च
अन्यार्थत्वमवगम्यते । स्वाध्यायेन च विशुद्धसत्त्वस्य
विद्योत्पत्तिरवकल्पते । अहं
वृक्षस्य उच्छेद्यात्मकस्य संसारवृक्षस्य रेरिवा प्रेरयिता
अन्तर्याम्यात्मना । कीर्तिः ख्यातिः गिरेः पृष्ठमिव उच्छ्रिता
मम । ऊर्ध्वपवित्रः ऊर्ध्वं कारणं पवित्रं पावनं ज्ञानप्रकाश्यं परं ब्रह्म
यस्य सर्वात्मनो मम, सोऽहमूर्ध्वपवित्रः ; वाजिनि इव वाजवतीव, वाजमन्नम् ,
तद्वति सवितरीवेत्यर्थः ; यथा सवितरि अमृतमात्मतत्त्वं विशुद्धं
प्रसिद्धं श्रुतिस्मृतिशतेभ्यः, एवं सु अमृतं शोभनं
विशुद्धमात्मतत्त्वम् अस्मि भवामि । द्रविणं धनं सवर्चसं
दीप्तिमत् तदेव आत्मतत्त्वम् , अस्मीत्यनुवर्तते ।
ब्रह्मज्ञानं वा आत्मतत्त्वप्रकाशकत्वात्सवर्चसम् ,
द्रविणमिव द्रविणम् , मोक्षसुखहेतुत्वात् । अस्मिन्पक्षे
प्राप्तं मयेत्यध्याहारः कर्तव्यः । सुमेधाः शोभना मेधा
सर्वज्ञत्वलक्षणा यस्य मम, सोऽहं सुमेधाः,
संसारस्थित्युत्पत्तिसंहारकौशलयोगात्सुमेधस्त्वम् ; अत
एव अमृतः अमरणधर्मा, अक्षितः अक्षीणः अव्ययः अक्षतो वा, अमृतेन वा उक्षितः
सिक्तः ‘अमृतोक्षितोऽहम्’ इत्यादि ब्राह्मणम् । इति एवं त्रिशङ्कोः ऋषेः
ब्रह्मभूतस्य ब्रह्मविदः वेदानुवचनम् , वेदः वेदनम् आत्मैकत्वविज्ञानम् ,
तस्य प्राप्तिमनु वचनं वेदानुवचनम् ; आत्मनः कृतकृत्यताप्रख्यापनार्थं
वामदेववत्त्रिशङ्कुना आर्षेण दर्शनेन दृष्टो मन्त्राम्नाय
आत्मविद्याप्रकाशक इत्यर्थः । अस्य च जपो
विद्योत्पत्त्यर्थोऽधिगम्यते । ‘ऋतं
च’ इति धर्मोपन्यासादनन्तरं च वेदानुवचनपाठादेतदवगम्यते । एवं
श्रौतस्मार्तेषु नित्येषु कर्मसु युक्तस्य
निष्कामस्य परं ब्रह्म विविदिषोरार्षाणि दर्शनानि
प्रादुर्भवन्त्यात्मादिविषयाणीति ॥

इति दशमानुवाकभाष्यम् ॥

** वार्तिका

## एकादशोऽनुवाकः

वेदमनूच्याचार्योऽन्तेवासिनमनुशास्ति । सत्यं वद । धर्मं चर ।
स्वाध्यायान्मा प्रमदः । आचार्याय प्रियं
धनमाहृत्य प्रजातन्तुं मा व्यवच्छेत्सीः । सत्यान्न
प्रमदितव्यम् । धर्मान्न प्रमदितव्यम् । कुशलान्न
प्रमदितव्यम् । भूत्यै न प्रमदितव्यम् ।
स्वाध्यायप्रवचनाभ्यां न
प्रमदितव्यम् ॥ १ ॥

देवपितृकार्याभ्यां न प्रमदितव्यम् । मातृदेवो भव । पितृदेवो भव ।
आचार्यदेवो भव । अतिथिदेवो भव । यान्यनवद्यानि कर्माणि ।
तानि सेवितव्यानि । नो इतराणि । यान्यस्माकं सुचरितानि । तानि
त्वयोपास्यानि ॥ २ ॥

नो इतराणि । ये के चास्मच्छ्रेयांसो ब्राह्मणाः । तेषां त्वयासनेन
प्रश्वसितव्यम् । श्रद्धया देयम् । अश्रद्धयादेयम् ।
श्रिया देयम् । ह्रिया देयम् । भिया देयम् । संविदा देयम् । अथ यदि
ते कर्मविचिकित्सा वा वृत्तविचिकित्सा वा स्यात् ॥ ३ ॥

ये तत्र ब्राह्मणाः संमर्शिनः । युक्ता आयुक्ताः । अलूक्षा धर्मकामाः
स्युः । यथा ते तत्र वर्तेरन् । तथा तत्र वर्तेथाः ।
अथाभ्याख्यातेषु । ये तत्र ब्राह्मणाः संमर्शिनः ।
युक्ता आयुक्ताः । अलूक्षा धर्मकामाः स्युः । यथा ते तेषु वर्तेरन् ।
तथा तेषु वर्तेथाः । एष आदेशः । एष उपदेशः । एषा वेदोपनिषत् ।
एतदनुशासनम् । एवमुपासितव्यम् । एवमु चैतदुपास्यम् ॥ ४ ॥

वेदमनूच्येत्येवमादिकर्तव्यतोपदेशारम्भः प्राग्ब्रह्मात्मविज्ञानान्नियमेन
कर्तव्यानि श्रौतस्मार्तानि कर्माणीत्येवमर्थः, अनुशासनश्रुतेः
पुरुषसंस्कारार्थत्वात् । संस्कृतस्य हि
विशुद्धसत्त्वस्य आत्मज्ञानमञ्जसैवोपजायते ।
‘तपसा कल्मषं हन्ति विद्ययामृतमश्नुते’ (मनु. १२ । १०४) इति हि
स्मृतिः । वक्ष्यति च - ‘तपसा ब्रह्म विजिज्ञासस्व’ (तै. उ.
३ । २ । १) इति । अतो विद्योत्पत्त्यर्थमनुष्ठेयानि कर्माणि ।
अनुशास्तीत्यनुशासनशब्दादनुशासनातिक्रमे हि
दोषोत्पत्तिः । प्रागुपन्यासाच्च कर्मणाम् ,
केवलब्रह्मविद्यारम्भाच्च पूर्वं
कर्माण्युपन्यस्तानि । उदितायां च ब्रह्मविद्यायाम् ‘अभयं प्रतिष्ठां
विन्दते’ (तै. उ. २ । ७ । १) ‘न बिभेति कुतश्चन’ (तै. उ. २ । ९ ।
१) ‘किमहं साधु नाकरवम्’ (तै. उ. २ । ९ । १) इत्यादिना कर्मनैष्किञ्चन्यं
दर्शयिष्यति । अतः अवगम्यते - पूर्वोपचितदुरितक्षयद्वारेण
विद्योत्पत्त्यर्थानि कर्माणीति ।
मन्त्रवर्णाच्च - ‘अविद्यया मृत्युं तीर्त्वा
विद्ययामृतमश्नुते’ (ई. उ. ११) इति
ऋतादीनां पूर्वत्रोपदेशः आनर्थक्यपरिहारार्थः ; इह तु
ज्ञानोत्पत्त्यर्थत्वात्कर्तव्यतानियमार्थः । वेदम्
अनूच्य अध्याप्य आचार्यः अन्तेवासिनं शिष्यम् अनुशास्ति ग्रन्थग्रहणात्
अनु पश्चात् शास्ति तदर्थं ग्राहयतीत्यर्थः । अतोऽवगम्यते अधीतवेदस्य
धर्मजिज्ञासामकृत्वा गुरुकुलान्न समावर्तितव्यमिति । ‘बुद्ध्वा कर्माणि
कुर्वीत’ इति स्मृतेश्च । कथमनुशास्तीत्यत आह - सत्यं वद यथाप्रमाणावगतं
वक्तव्यं च वद । तद्वत् धर्मं चर ; धर्म इत्यनुष्ठेयानां
सामान्यवचनम् , सत्यादिविशेषनिर्देशात् ।
स्वाध्यायात् अध्ययनात् मा प्रमदः प्रमादं मा कार्षीः ।
आचार्याय आचार्यार्थं प्रियम् इष्टं धनम् आहृत्य आनीय दत्त्वा
विद्यानिष्क्रयार्थम् आचार्येण च अनुज्ञातः
अनुरूपान्दारानाहृत्य प्रजातन्तुं प्रजासन्तानं मा
व्यवच्छेत्सीः ; प्रजासन्ततेर्विच्छित्तिर्न कर्तव्या ;
अनुत्पद्यमानेऽपि पुत्रे पुत्रकाम्यादिकर्मणा तदुत्पत्तौ
यत्नः कर्तव्य इत्यभिप्रायः,
प्रजाप्रजनप्रजातित्रयनिर्देशसामर्थ्यात्
; अन्यथा प्रजनश्चेत्येतदेकमेवावक्ष्यत् । सत्यात् न प्रमदितव्यं प्रमादो न
कर्तव्यः ; सत्याच्च प्रमदनमनृतप्रसङ्गः ;
प्रमादशब्दसामर्थ्याद्विस्मृत्याप्यनृतं
न वक्तव्यमित्यर्थः ; अन्यथा असत्यवदनप्रतिषेध एव स्यात् । धर्मात् न
प्रमदितव्यम् , धर्मशब्दस्यानुष्ठेयविशेषविषयत्वादननुष्ठानं
प्रमादः, स न कर्तव्यः, अनुष्ठातव्य एव धर्म इति यावत् । एवं कुशलात्
आत्मरक्षार्थात्कर्मणः न प्रमदितव्यम् । भूतिः विभूतिः, तस्यै भूत्यै
भूत्यर्थान्मङ्गलयुक्तात्कर्मणः न प्रमदितव्यम् ।
स्वाध्यायप्रवचनाभ्यां न प्रमदितव्यम् , ते हि
नियमेन कर्तव्ये इत्यर्थः । तथा देवपितृकार्याभ्यां न प्रमदितव्यम् ,
दैवपित्र्ये कर्मणी कर्तव्ये । मातृदेवः माता देवो यस्य सः, त्वं
मातृदेवः भव स्याः । एवं पितृदेवो भव ; आचार्यदेवो भव ;
अतिथिदेवो भव ; देवतावदुपास्या एते इत्यर्थः । यान्यपि च
अन्यानि अनवद्यानि अनिन्दितानि शिष्टाचारलक्षणानि कर्माणि, तानि
सेवितव्यानि कर्तव्यानि त्वया । नो न कर्तव्यानि इतराणि सावद्यानि
शिष्टकृतान्यपि । यानि अस्माकम् आचार्याणां सुचरितानि शोभनचरितानि
आम्नायाद्यविरुद्धानि, तान्येव त्वया उपास्यानि
अदृष्टार्थान्यनुष्ठेयानि ;
नियमेन कर्तव्यानीत्येतत् । नो इतराणि विपरीतान्याचार्यकृतान्यपि ।
ये के च विशेषिता आचार्यत्वादिधर्मैः अस्मत् अस्मत्तः श्रेयांसः
प्रशस्ततराः, ते च ब्राह्मणाः, न क्षत्रियादयः,
तेषाम् आसनेन आसनदानादिना त्वया प्रश्वसितव्यम् , प्रश्वसनं
प्रश्वासः श्रमापनयः ; तेषां श्रमस्त्वया अपनेतव्य इत्यर्थः ।
तेषां वा आसने गोष्ठीनिमित्ते समुदिते, तेषु न प्रश्वसितव्यं
प्रश्वासोऽपि न कर्तव्यः ; केवलं तदुक्तसारग्राहिणा
भवितव्यम् । किं च, यत्किञ्चिद्देयम् , तत् श्रद्धयैव
दातव्यम् । अश्रद्धया अदेयं न दातव्यम् । श्रिया विभूत्या
देयं दातव्यम् । ह्रिया लज्जया च देयम् । भिया भीत्या च देयम् ।
संविदा च मैत्र्य्यादिकार्येण देयम् । अथ एवं वर्तमानस्य यदि
कदाचित् ते तव श्रौते स्मार्ते वा कर्मणि वृत्ते वा आचारलक्षणे
विचिकित्सा संशयः स्यात् भवेत् , ये तत्र तस्मिन्देशे काले वा
ब्राह्मणाः तत्र कर्मादौ युक्ता इति व्यवहितेन सम्बन्धः कर्तव्यः
; संमर्शिनः विचारक्षमाः, युक्ताः अभियुक्ताः, कर्मणि वृत्ते वा आयुक्ताः
अपरप्रयुक्ताः, अलूक्षाः अरूक्षाः अक्रूरमतयः, धर्मकामाः अदृष्टार्थिनः
अकामहता इत्येतत् ; स्युः भवेयुः, ते ब्राह्मणाः यथा येन प्रकारेण तत्र
तस्मिन्कर्मणि वृत्ते वा वर्तेरन् , तथा त्वमपि वर्तेथाः । अथ
अभ्याख्यातेषु, अभ्याख्याता अभ्युक्ताः दोषेण सन्दिह्यमानेन
संयोजिताः केनचित् , तेषु च ; यथोक्तं सर्वमुपनयेत् - ये
तत्रेत्यादि । एषः आदेशः विधिः । एषः उपदेशः पुत्रादिभ्यः
पित्रादीनामपि । एषा वेदोपनिषत् वेदरहस्यम् , वेदार्थ इत्येतत् । एतदेव
अनुशासनम् ईश्वरवचनम् , आदेशवाच्यस्य विधेरुक्तत्वात् । सर्वेषां वा
प्रमाणभूतानामनुशासनमेतत् । यस्मादेवम् , तस्मात् एवं यथोक्तं सर्वम्
उपासितव्यं कर्तव्यम् । एवमु च एतत् उपास्यम् उपास्यमेव चैतत् नानुपास्यम्
इत्यादरार्थं पुनर्वचनम् ॥

अत्रैतच्चिन्त्यते विद्याकर्मणोर्विवेकार्थम् - किं कर्मभ्य एव केवलेभ्यः
परं श्रेयः, उत विद्यासंव्यपेक्षेभ्यः, आहोस्विद्विद्याकर्मभ्यां
संहताभ्याम् , विद्याया वा कर्मापेक्षायाः, उत केवलाया एव
विद्याया इति । तत्र केवलेभ्य एव कर्मभ्यः स्यात् ,
समस्तवेदार्थज्ञानवतः कर्माधिकारात् ‘वेदः
कृत्स्नोऽधिगन्तव्यः सरहस्यो द्विजन्मना’ इति स्मरणात् ।
अधिगमश्च सहोपनिषदर्थेनात्मज्ञानादिना । ‘विद्वान्यजते’
‘विद्वान्याजयति’ इति च विदुष एव कर्मण्यधिकारः प्रदर्श्यते
सर्वत्र ज्ञात्वानुष्ठानमिति च । कृत्स्नश्च वेदः कर्मार्थ इति हि
मन्यन्ते केचित् । कर्मभ्यश्चेत्परं श्रेयो नावाप्यते,
वेदोऽनर्थकः स्यात् । न ; नित्यत्वान्मोक्षस्य । नित्यो हि
मोक्ष इष्यते । कर्मकार्यस्य चानित्यत्वं प्रसिद्धं लोके ।
कर्मभ्यश्चेच्छ्रेयः, अनित्यं स्यात् ; तच्चानिष्टम् । ननु
काम्यप्रतिषिद्धयोरनारम्भात् आरब्धस्य च कर्मण उपभोगेनैव क्षयात्
नित्यानुष्ठानाच्च प्रत्यवायानुपपत्तेः ज्ञाननिरपेक्ष
एव मोक्ष इति चेत् , तच्च न, कर्मशेषसम्भवात्तन्निमित्ता
शरीरान्तरोत्पत्तिः प्राप्नोतीति
प्रत्युक्तम् ; कर्मशेषस्य च
नित्यानुष्ठानेनाविरोधात्क्षयानुपपत्तिरिति
च । यदुक्तं समस्तवेदार्थज्ञानवतः कर्माधिकारादित्यादि, तच्च न ;
श्रुतज्ञानव्यतिरेकादुपासनस्य । श्रुतज्ञानमात्रेण हि
कर्मण्यधिक्रियते, नोपासनज्ञानमपेक्षते । उपासनं च श्रुतज्ञानादर्थान्तरं
विधीयते मोक्षफलम् ; अर्थान्तरप्रसिद्धेश्च स्यात् ; ‘श्रोतव्यः’
इत्युक्त्वा तद्व्यतिरेकेण ‘मन्तव्यो निदिध्यासितव्यः’
इति यत्नान्तरविधानात् मनननिदिध्यासनयोश्च प्रसिद्धं
श्रवणज्ञानादर्थान्तरत्वम् ।
एवं तर्हि विद्यासंव्यपेक्षेभ्यः कर्मभ्यः स्यान्मोक्षः ; विद्यासहितानां
च कर्मणां भवेत्कार्यान्तरारम्भसामर्थ्यम् ; यथा स्वतो
मरणज्वरादिकार्यारम्भसमर्थानामपि
विषदध्यादीनां मन्त्रसशर्करादिसंयुक्तानां कार्यान्तरारम्भसामर्थ्यम् ,
एवं विद्याहितैः कर्मभिः मोक्ष आरभ्यत इति चेत् , न ;
आरभ्यस्यानित्यत्वादित्युक्तो दोषः ।
वचनादारभ्योऽपि नित्य एवेति चेत् , न ; ज्ञापकत्वाद्वचनस्य । वचनं
नाम यथाभूतस्यार्थस्य ज्ञापकम् , नाविद्यमानस्य कर्तृ । न हि
वचनशतेनापि नित्यमारभ्यते, आरब्धं वा अविनाशि भवेत् । एतेन
विद्याकर्मणोः संहतयोर्मोक्षारम्भकत्वं प्रत्युक्तम् ॥

विद्याकर्मणी मोक्षप्रतिबन्धहेतुनिवर्तके इति चेत् , न ; कर्मणः
फलान्तरदर्शनात् । उत्पत्तिविकारसंस्काराप्तयो हि
फलं कर्मणो दृश्यन्ते । उत्पत्त्यादिफलविपरीतश्च मोक्षः ।
गतिश्रुतेराप्य इति चेत् - ‘सूर्यद्वारेण’
‘तयोर्ध्वमायन्’ (क. उ. २ । ३ । १६)
इत्येवमादिगतिश्रुतिभ्यः प्राप्यो
मोक्ष इति चेत् , न ; सर्वगतत्वात् गन्तृभ्यश्चानन्यत्वात् ।
आकाशादिकारणत्वात्सर्वगतं ब्रह्म, ब्रह्माव्यतिरिक्ताश्च सर्वे
विज्ञानात्मानः ; अतो नाप्यो मोक्षः । गन्तुरन्यद्विभिन्नदेशं च भवति
गन्तव्यम् । न हि, येनैवाव्यतिरिक्तं यत् , तत्तेनैव गम्यते ।
तदनन्यत्वसिद्धिश्च ‘तत्सृष्ट्वा तदेवानुप्राविशत्’ (तै. उ. २ । ६ । १)
‘क्षेत्रज्ञं चापि मां विद्धि सर्वक्षेत्रेषु’ (भ. गी. १३ । २)
इत्येवमादिश्रुतिस्मृतिशतेभ्यः ।
गत्यैश्वर्यादिश्रुतिविरोध
इति चेत् - अथापि स्यात् यद्यप्राप्यो मोक्षः, तदा गतिश्रुतीनाम् ‘स एकधा’
(छा. उ. ७ । २६ । २) ‘स यदि पितृलोककामः भवति’ (छा. उ. ८ । २ । १)
‘स्त्रीभिर्वा यानैर्वा’ (छा. उ. ८ । १२ । ३)
इत्यादिश्रुतीनां च कोपः स्यात् इति चेत् , न ;
कार्यब्रह्मविषयत्वात्तासाम् । कार्ये हि ब्रह्मणि स्त्र्यादयः
स्युः, न कारणे ; ‘एकमेवाद्वितीयम्’ (छा. उ. ६ । २ । १) ‘यत्र
नान्यत्पश्यति’ (छा. उ. ७ । २४ । १) ‘तत्केन कं पश्येत्’
(बृ. उ. २ । ४ । १४)(बृ. उ. ४ । ५ । १५) इत्यादिश्रुतिभ्यः । विरोधाच्च
विद्याकर्मणोः समुच्चयानुपपत्तिः ।
प्रलीनकर्त्रादिकारकविशेषतत्त्वविषया
हि विद्या तद्विपरीतकारकसाध्येन कर्मणा विरुध्यते । न ह्येकं वस्तु
परमार्थतः कर्त्रादिविशेषवत् तच्छून्यं चेति उभयथा
द्रष्टुं शक्यते । अवश्यं ह्यन्तरन्मिथ्या स्यात् ।
अन्यतरस्य च मिथ्यात्वप्रसङ्गे युक्तं
यत्स्वाभाविकाज्ञानविषयस्य
द्वैतस्य मिथ्यात्वम् ; ‘यत्र हि द्वैतमिव भवति’ (बृ. उ. २ । ४ । १४)
‘मृत्योः स मृत्युमाप्नोति’ (क. उ. २ । १ । १०)(बृ. उ. ४ । ४ । १९) ‘अथ
यत्रान्यत्पश्यति तदल्पम्’ (छा. उ. ७ । २४ । १)
‘अन्योऽसावन्योऽहमस्मि’ (बृ. उ. १ ।
४ । १०) ‘उदरमन्तरं कुरुते’ ‘अथ तस्य भयं भवति’ (तै. उ. २ । ७ । १)
इत्यादिश्रुतिशतेभ्यः । सत्यत्वं च एकत्वस्य
‘एकधैवानुद्रष्टव्यम्’ (बृ. उ. ४ । ४ । २०)
‘एकमेवाद्वितीयम्’ (छा. उ. ६ । २ । १) ‘ब्रह्मैवेदं सर्वम्’
‘आत्मैवेदं सर्वम्’ (छा. उ. ७ । २५ । २)
इत्यादिश्रुतिभ्यः । न च
सम्प्रदानादिकारकभेदादर्शने
कर्मोपपद्यते । अन्यत्वदर्शनापवादाश्च विद्याविषये
सहस्रशः श्रूयन्ते । अतो विरोधो विद्याकर्मणोः । अतश्च समुच्चयानुपपत्तिः ॥

तत्र यदुक्तं संहताभ्यां विद्याकर्मभ्यां मोक्ष इत्येतदनुपपन्नमिति,
तदयुक्तम् , तद्विहितत्वात्कर्मणां श्रुतिविरोध इति चेत् -
यद्युपमृद्य कर्त्रादिकारकविशेषमात्मैकत्वविज्ञानं विधीयते
सर्पादिभ्रान्तिज्ञानोपमर्दकरज्ज्वादिविषयविज्ञानवत्
, प्राप्तः कर्मविधिश्रुतीनां निर्विषयत्वाद्विरोधः । विहितानि च कर्माणि ।
स च विरोधो न युक्तः, प्रमाणत्वाच्छ्रुतीनामिति चेत् , न ;
पुरुषार्थोपदेशपरत्वाच्छ्रुतीनाम् ।
विद्योपदेशपरा तावच्छ्रुतिः संसारात्पुरुषो मोक्षयितव्य इति
संसारहेतोरविद्यायाः विद्यया निवृत्तिः कर्तव्येति
विद्याप्रकाशकत्वेन प्रवृत्तेति न
विरोधः । एवमपि कर्त्रादिकारकसद्भावप्रतिपादनपरं शास्त्रं विरुध्यत
एवेति चेत् , न ; यथाप्राप्तमेव कारकास्तित्वमुपादाय उपात्तदुरितक्षयार्थं
कर्माणि विदधच्छास्त्रं मुमुक्षूणां फलार्थिनां च फलसाधनं न
कारकास्तित्वे व्याप्रियते ।
उपचितदुरितप्रतिबन्धस्य हि
विद्योत्पत्तिर्नावकल्पते । तत्क्षये च विद्योत्पत्तिः
स्यात् , ततश्चाविद्यानिवृत्तिः, तत आत्यन्तिकः संसारोपरमः । अपि च,
अनात्मदर्शिनो ह्यनात्मविषयः कामः ; कामयमानश्च करोति कर्माणि ;
ततस्तत्फलोपभोगाय शरीराद्युपादानलक्षणः संसारः ।
तद्व्यतिरेकेणात्मैकत्वदर्शिनो
विषयाभावात्कामानुपपत्तिः, आत्मनि
चानन्यत्वात्कामानुपपत्तौ
स्वात्मन्यवस्थानं मोक्ष इत्यतोऽपि
विद्याकर्मणोर्विरोधः । विरोधादेव च विद्या
मोक्षं प्रति न कर्माण्यपेक्षते । स्वात्मलाभे तु
पूर्वोपचितदुरितप्रतिबन्धापनयनद्वारेण
विद्याहेतुत्वं प्रतिपद्यन्ते कर्माणि नित्यानीति । अत एवास्मिन्प्रकरणे
उपन्यस्तानि कर्माणीत्यवोचाम । एवं च अविरोधः कर्मविधिश्रुतीनाम् ।
अतः केवलाया एव विद्यायाः परं श्रेय इति सिद्धम् ॥

एवं तर्हि आश्रमान्तरानुपपत्तिः, कर्मनिमित्तत्वाद्विद्योत्पत्तेः ।
गृहस्थस्यैव विहितानि कर्माणीत्यैकाश्रम्यमेव । अतश्च
यावज्जीवादिश्रुतयः अनुकूलतराः स्युः । न ; कर्मानेकत्वात् ।
न ह्यग्निहोत्रादीन्येव कर्माणि, ब्रह्मचर्यं तपः सत्यवचनं शमः दमः अहिंसा
इत्येवमादीन्यपि कर्माणि इतराश्रमप्रसिद्धानि विद्योत्पत्तौ
साधकतमान्यसङ्कीर्णा विद्यन्ते
ध्यानधारणादिलक्षणानि च । वक्ष्यति च -
‘तपसा ब्रह्म विजिज्ञासस्व’ (तै. उ. ३ । २ । १) इति ।
जन्मान्तरकृतकर्मभ्यश्च प्रागपि
गार्हस्थ्याद्विद्योत्पत्तिसम्भवात् , कर्मार्थत्वाच्च
गार्हस्थ्यप्रतिपत्तेः, कर्मसाध्यायां च विद्यायां
सत्यां गार्हस्थ्यप्रतिपत्तिरनर्थिकैव । लोकार्थत्वाच्च पुत्रादीनाम् ।
पुत्रादिसाध्येभ्यश्च अयं लोकः पितृलोको देवलोक इत्येतेभ्यो
व्यावृत्तकामस्य, नित्यसिद्धात्मदर्शिनः, कर्मणि
प्रयोजनमपश्यतः, कथं प्रवृत्तिरुपपद्यते ?
प्रतिपन्नगार्हस्थ्यस्यापि विद्योत्पत्तौ
विद्यापरिपाकाद्विरक्तस्य कर्मसु
प्रयोजनमपश्यतः कर्मभ्यो निवृत्तिरेव स्यात् ,
‘प्रव्रजिष्यन्वा अरेऽहमस्मात्स्थानादस्मि’
(बृ. उ. ४ । ५ । २) इत्येवमादिश्रुतिलिङ्गदर्शनात् । कर्म प्रति
श्रुतेर्यत्नाधिक्यदर्शनादयुक्तमिति चेत् , -
अग्निहोत्रादिकर्म प्रति श्रुतेरधिको यत्नः
; महांश्च कर्मण्यायासः, अनेकसाधनसाध्यत्वादग्निहोत्रादीनाम् ;
तपोब्रह्मचर्यादीनां च इतराश्रमकर्मणां
गार्हस्थ्येऽपि
समानत्वादल्पसाधनापेक्षत्वाच्चेतरेषां
न युक्तस्तुल्यवद्विकल्प आश्रमिभिस्तस्य इति चेत् , न ;
जन्मान्तरकृतानुग्रहात् । यदुक्तं
कर्मणि श्रुतेरधिको यत्न इत्यादि, नासौ दोषः, यतो
जन्मान्तरकृतमप्यग्निहोत्रादिलक्षणं
कर्म ब्रह्मचर्यादिलक्षणं चानुग्राहकं भवति विद्योत्पत्तिं प्रति ; येन च
जन्मनैव विरक्ता दृश्यन्ते केचित् ; केचित्तु कर्मसु प्रवृत्ता
अविरक्ता विद्याविद्वेषिणः ।
तस्माज्जन्मान्तरकृतसंस्कारेभ्यो
विरक्तानामाश्रमान्तरप्रतिपत्तिरेवेष्यते । कर्मफलबाहुल्याच्च ।
पुत्रस्वर्गब्रह्मवर्चसादिलक्षणस्य
कर्मफलस्यासङ्ख्येयत्वात् तत्प्रति च
पुरुषाणां कामबाहुल्यात्तदर्थः श्रुतेरधिको यत्नः कर्मसूपपद्यते,
आशिषां बाहुल्यदर्शनात् - इदं मे स्यादिदं मे स्यादिति ।
उपायत्वाच्च । उपायभूतानि हि कर्माणि विद्यां प्रति
इत्यवोचाम । उपाये च अधिको यत्नः कर्तव्यः, न उपेये ।
कर्मनिमित्तत्वाद्विद्याया
यत्नान्तरानर्थक्यमिति चेत् - कर्मभ्य
एव पूर्वोपचितदुरितप्रतिबन्धक्षयाद्विद्योत्पद्यते चेत् , कर्मभ्यः
पृथगुपनिषच्छ्रवणादियत्नोऽनर्थक इति चेत् , न ; नियमाभावात् । न
हि, ‘प्रतिबन्धक्षयादेव विद्योत्पद्यते, न
त्वीश्वरप्रसादतपोध्यानाद्यनुष्ठानात्’
इति नियमोऽस्ति ; अहिंसाब्रह्मचर्यादीनां च विद्यां प्रत्युपकारकत्वात् ,
साक्षादेव च कारणत्वाच्छ्रवणमनननिदिध्यासनादीनाम् । अतः
सिद्धान्याश्रमान्तराणि । सर्वेषां चाधिकारो
विद्यायाम् , परं च श्रेयः केवलाया विद्याया एवेति सिद्धम् ॥

इत्येकादशानुवाकभाष्यम् ॥

** वार्तिका

## द्वादशोऽनुवाकः

अतीतविद्याप्राप्त्युपसर्गशमनार्थां शान्तिं पठति -

शं नो मित्रः शं वरुणः । शं नो भवत्वर्यमा । शं न इन्द्रो बृहस्पतिः । शं
नो विष्णुरुरुक्रमः । नमो ब्रह्मणे । नमस्ते वायो । त्वमेव प्रत्यक्षं
ब्रह्मासि । त्वामेव प्रत्यक्षं ब्रह्मावादिषम् । ऋतमवादिषम् ।
सत्यमवादिषम् । तन्मामावीत् । तद्वक्तारमावीत् ।
आवीन्माम् । आवीद्वक्तारम् ॥

शं नो मित्र इत्यादि । व्याख्यातमेतत्पूर्वम् ॥

इति द्वादशानुवाकभाष्यम् ॥

इति श्रीमत्परमहंसपरिव्राजकाचार्यस्य श्रीगोविन्दभगवत्पूज्यपादशिष्यस्य
श्रीमच्छङ्करभगवतः कृतौ तैत्तिरीयोपनिषद्भाष्ये शीक्षावल्लीभाष्यम्
सम्पूर्णम् ॥

** वार्तिका
