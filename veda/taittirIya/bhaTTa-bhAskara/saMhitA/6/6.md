

  
तैत्तिरीय संहितायां
षष्ठं काण्डम्
षष्ठः प्रपाठकः

1सुवर्गाय वा इत्यादि ।। द्वाभ्यामिति । हिरण्यं प्रतिबद्ध्य घृतेऽवधाय जुहेति 'उदु त्यं चित्रम्' इति । आग्नीध्र इति । 'अग्ने नय'1 इति सदोभ्यैति आभिमुख्येनागच्छति तेन स्वर्गमेनं गमयति । रूपेण घृतं हिरण्यं चोद्गृहीतं धारयन् 'रूपेण वः' इति दक्षिणा अभ्येति । तत्रासामनेन रूपेण इदमभिगमनम् यदिदं हिरण्येन । तस्माद्रूपेणेत्युच्यते इत्यर्थः ।।.

2तुथो व इति ।। दक्षिणा यजमानो विभजति चतुर्धा । तुथो नाम कश्चिद्विश्ववेदास्सर्वदेवविदितसर्वधनः देवानां दक्षिणा विभजति स्म । तस्मादेतद्वदन् तेनैवैना विभजति । 'एतत्ते अग्ने' इति दक्षिणानयनम् । सोमच्युतं हीति । सोमेन च्युतं च्यावितं रायो धनं तस्य सकाशमैति आगच्छति सोमयागफलं प्राप्नोति । 'तृतीयाकर्मणि' इति सोमच्युतशब्दे पर्वूपदप्रकृतिस्वरत्वम्, 'हि च' इत्याख्यातस्य निघाताभावः । 'मित्रस्य पथा नय'4 इति वचनं शान्त्यै सुखाय भवति; सुखकारित्वान्मित्रस्य ।।

3ऋतस्येत्यादि ।। गतम् । यज्ञस्य हि पथा मार्गेण उत्तरेण यन्ति गच्छन्ति । दक्षिणादानं - ब्राह्मणमित्यादि । आत्रेयाय प्रथमाय हिरण्यं ददाति एष वै ब्राह्मण ऋषिश्च द्रष्टा च । आर्षेयः ऋषेर्द्रष्टुश्चापत्यम् । कः? यश्शुश्रुवान् । श्रुतार्थ इत्येके । षडङ्गविदित्यन्ये । 'इतश्चानिङः' इति ठक् । विसुव इत्यादि । गतम् । मित्रत्वायेति। 'यतस्व सदस्यैः' इति वचनं सदस्यैर्मित्रत्वाय भवति । 'अस्मद्दात्राः'6 इति नीतानुमन्त्रणगम् । वयमिहेत्यादि । इहास्मिन् लोके वयं स्मः प्रदातारः । अमुत्र परलोके अस्मान् मधुमतीः मधुरफलवत्यः आविशतेत्येतदनेन प्रतिपाद्यते इति दर्शयति । अस्मद्दात्रा अस्मद्दातृका यूयं देवत्रा देवीभूता अस्मानमुत्रागच्छतेति दर्शनात् ।।

4हिरण्यमित्यादि ।। पुरस्तादग्रतो धत्ते धारितं भवति स्वर्गस्य प्रकाशनार्थम् । एवं वाक्यशेषत्वात् पूर्व हिरण्यं ददातीति गम्यते । अग्नीध इत्यादि । अग्निमुखानग्निप्रथमान् अग्निना सहितानित्यर्थः । ऋतावुत्पद्यतेऽग्निः तेन सह तदाधारानृतून्प्रीणयति । ब्रह्मणे दानं प्रसूत्यै अनुज्ञानाय भवति । यज्ञस्यात्मा होता । तस्मादस्मै दानात् यज्ञस्यात्मानमेव दक्षिणाभिस्समृद्धं करोति ।।

इति षष्ठे षष्ठे प्रथमोनुवाकः ॥  
1समिष्टयजूंषीत्यादि ।। यज्ञस्यसमिष्टत्वार्थाय यागहोमाः ''धाता रातिः' इत्याद्याः समिष्टयजूंषि । तेषां होमो यज्ञस्य समिष्ट्यै सम्यगिष्टत्वाय भवति । यद्वा इत्यादि । यज्ञस्य संबन्धि क्रूरादिकं ततस्समिष्टयजुर्भिः प्रीणाति सुखहेतुमेव करोति शमयतीति यावत् । यद्वा - प्रीणातिः क्रूरपूरणकर्मा क्रूरादिदोषगर्तं पूरणेन समीकरोति यज्ञं ततः क्रूरं हिंसायुक्तं विलिष्टं संकुचितम् । लिश अल्पीभावे । अत्यय उत्कर्षः कालोत्कर्षः प्रमाणोत्कर्षश्च । अनत्ययश्चोदितस्यात्ययस्य द्विप्रकारस्याभावः । अतिकरणं अतिरिक्तं करणम् । अकरणं लोपः प्राप्तस्यानुष्ठानविस्मराणम् । अपिशब्दस्समुच्चये ।।

2नवेत्यादि ।। गतम् । षडृग्मियाणीति । ऋक्प्रभवाणि षट्समिष्टयजूंषि आद्यानि । 'एकाचो नित्यं मयड्वा छन्दसि' इति मयट्, वर्णविकारश्छान्दसः, अयस्मयादित्वेन पदत्वात्कुत्वम्, भत्वात् जस्त्वाभावः । यजूंषि 'यज्ञ यज्ञं गच्छ' इत्यादीनि त्रीणि समिष्टयजूंषि । यज्ञपतिमेवेति । यज्ञमेनं यज्ञपतिं यजमानं गमयति प्रापयति स्वां योनिं यजमानमेव यज्ञं गमयति । वीर्यं दधातीति । सुवीर इति लिङ्गात् ।।

3वासिष्ठ इत्यादि ।। वासिष्ठो वसिष्ठगोत्रः । ऋष्यण् । सत्यहव्यस्यापत्यं सात्यहव्यः । स एवाण्, शिवादिर्वा द्रष्टव्यः । स देवभागं नाम पप्रच्छ पृष्टवान् । कथमित्याह - यदित्यादि ।। यदा त्वं सृंजयान् देशविशेषवासिनो बहुयाजिनः बहुभिः क्रतुभिरिष्टवतः । यद्वा - सोमयाजिनो बहुयाजिनः तान् बहुश आहृतसोमान् साध्वाचारान् अयीयजः याजितवानसि । यजतेर्ण्यन्ताल्लुङि चङादि । तदानीं किं त्वं यज्ञे यज्ञं प्रत्यतिष्ठिपः? आहोस्वित् यज्ञपतौ यज्ञं प्रत्यतिष्ठिपः? इति । स्थापयतेर्लुङि चङादौ 'तिष्ठतेरित्' इतीत्वम् । उभयत्रापि 'विचार्यमाणा- नाम्' इति प्लुतः । उत्तरत्र 'एचोप्रगृह्यस्य' इत्याकारोकारौ ।।

4स होवाचेत्यादि ।। यज्ञपतौ यज्ञमहं प्रत्यतिष्ठिपमिति स देवभाग उवाच । अथ वासिष्ठ उवाच - तर्हि तेनैव कारणेन ते सृञ्जयाः साध्वाचारा अपि त्वया अयथाकारिणा याज्यमानाः सत्यात्पराबभूवुः विनष्टास्सत्यात्प्रच्युताः । यद्वा - सत्यं कारणम् । सत्यात्कारणादेव सृंजयाः, पराभूता सृंजया इति श्रुतम् । तत्र समीचीनमिदं कारणमिति ।।

5क तर्हि यज्ञः प्रतिष्ठाप्य इति? आह - स एव वासिष्ठः । यज्ञ एव यज्ञः प्रतिष्ठाप्य आसीत् भवति । छान्दसो लुङ् । यद्वा - एवं पूर्वैश्शिष्टैराचरितमासीत् । तत्खलु यजमानस्याविनाशाय भवति ।।

6अथ कः पुनस्स प्रकारः येन यज्ञे यज्ञस्स्थापितो भवतीत्याह - देवा इत्यादि ।। अनेन समिष्टयजुषा यज्ञे समापिते यज्ञ एव यज्ञः प्रतिष्ठापितो भवति, 'वाते धाः' इति लिङ्गात् । वातो हीश्वरस्य क्रियासमष्टिरूपो यज्ञात्मा विष्णुरिति ।।

इति षष्ठे षष्ठे द्वितीयोनुवाकः ॥  
1अवभृथयजूंषीत्यादि ।। शाकलमन्त्रैः 'देवकृतस्य' इत्यादिभिः । यदेवेति । एकहायनात् एकवर्षादेकसंवत्सरानुवृत्तौ एनसः पापात् अर्वाचीनं यदेनः करोति तत्सर्वं तैरवयजते सर्वं नाशयतीत्यर्थः । संवत्सरा[व]धिकत्वात् कर्मणां शुभाशुभानाम् । यद्वा - एक एव हायन एकहायनः । दासीभारादिर्द्रष्टव्यः । निषेकादारभ्य एकहायनो जन्मकालः । तत ऊर्ध्वमितोर्वाचीनं इतः प्राक् यदेनः करोति तत्सर्वं नाशयति; गर्भे न कर्तृत्वमस्वतन्त्रत्वादित्याहुः ।।

2अपोवभृथमित्यादि ।। तादर्थ्यात्ताच्छब्द्यम् । अवभृथार्था अपो गच्छन्ति । अवभृथार्थं वा अपोवैति विभक्तिव्यत्ययो वा । अप्सु अवभृथाख्यं कर्म प्रतिपद्यते इति । अप्सु वा इत्यादि । साक्षादव्यवधानेनैव वरुणं वारकं पाप्मादिकं अवयजते नाशयति । यद्वा - वरुणमपांपतिं देवं साक्षादेवाव्यवधानेनैव अवयजते अधस्तात्पूजयति, अपामन्तरिति यावत् ।।

3वर्त्मना वा इत्यादि ।। येन वर्त्मना यज्ञकारिणः ऋत्विग्यजमाना अवभृथार्थं गच्छन्ति तेनान्वित्य अनुगम्य तं यज्ञं रक्षांसि हन्तुमिच्छन्ति तस्मात्तदपघातार्थं प्रस्तोता साम्नाऽन्वगित्थंभूतो न्ववैत्यनुगच्छति साम च रक्षसां हन्तृ । लिङ्गव्यत्ययश्छान्दसः ।. त्रिरित्यादि । साम्नोऽन्तो निधनं तं त्रिरुपैति उपगच्छति । त्रित्वान्वयात् लोकत्रयसंबन्धिनां रक्षसामपघाताय भवति । पुरुषःपुरुष इति । सर्वः पुरुषः ऋत्विग्वा यजमानो वा साम्नो निधनमुपैतीति । वीप्सायां द्विर्वचने 'अनुदात्तं च' इत्यादिना द्वितीयस्यानुदात्तत्वम् । सर्वो हि पुरुषो रक्षस्वी रक्षसा बाधकेन तद्वान् तेन बाध्यते इति यावत् । तस्मात्सर्वस्य रक्षसामपघाताय भवति ।।

4उरुं हि राजेत्यादि ।। वेद्या अभिप्रायान्तो वदन्ति, प्रति- ष्ठित्यै भवति, उरु प्रज्ञातं च करोति लिङ्गात् । भेषजमनिष्टोप- शमनं करोति, वरुणपाशमभितिष्ठति आक्रामति । बर्हिरभि बर्हिष उपरि जुहोति आहुतीनां प्रतिष्ठित्यै ज्ञानलाभाय, अप्सु ह्याहुतयो न तिष्ठेयुः । अपि च अग्निवत्येव स्थाने हुता भवन्ति 'अग्निवान् वै दर्भस्तम्बः' इति । अपबर्हिष इति बर्हिर्वर्जितान् । प्रजा वा इत्यादि । गतम् । नान्तरेति न तिरोदधाति चक्षुषी आज्यभागौ । 'चक्षुषी वा एते यज्ञस्य यदाज्यभागौ' इति ।।

5वरुणं यजतीत्यादि ।। अग्नीवरुणाविति । ' ईदग्नेः' इतीत्वम्, 'देवताद्वन्द्वे च' डति युगपत्प्रकृतिस्वरत्वम् । साक्षादिति । अग्निसंबन्धात्साक्षात्तदानीमेव वरुणपाशान्मुञ्चति यजमानम् । अपबर्हिषावित्यादि । गतम् । चतुरः । 'चतुरश्शसि' इत्यन्तोदात्तत्वम् । समुद्रे ते हृदयमिति ऋजीषमप्सु मारयति । केचित्तु - मन्त्राम्नानक्रममुल्लङ्घ्य ब्राह्मणे प्रथममुपादानात् 'अवभृथ निचङ्कुण' इत्यनेनावभृथमवेष्यतो होम इत्याहुः । यथोदितमेवेति । यथा मन्त्रो वदति देवकृतमर्त्यकृतादिवारकपापाद्वर्जितं तथा करोत्येव । सम्यञ्चमिति । अद्भिरोषधीभिश्च संगतमित्यर्थः । यथायजुरिति । देवेष्वेषां सुकृतां वचनं यथायजुर्भवत्येव ।।

6पशवो वा इत्यादि ।। तज्जन्यत्वात्ताच्छब्द्यम् । भिन्दूनां सोमबुद्बुदानां भक्षणे पशुमान् भवति । वरुणगृहीतत्वं तु दोषः । अभक्षणे तु वरुणो नैनं गृह्णीयात् । अपशुत्वं तु दोषः। तस्मादुपस्पृश्यमेव न भक्षयेत् । 'ऋदुपधाच्च' इति भावे क्यप् । पशुमांश्च भवति वरुणश्चैनं न गृह्नाति ।।

7प्रतियुतो वरुणस्य पाश इति ।। उदकान्तं प्रत्यस्य यन्ति अप्रतीक्षं प्रत्यावृत्येक्षणमकृत्वा आयन्ति आगच्छन्ति, तद्वरुणस्य तिरोधानाय भवति ।।

8एधोस्येधिषीमहीत्याहवनये समिदाधानं समिधा सह प्रह्वीभूता अग्निसमीपमागच्छन्ति । गतमन्यत् ।।

इति षष्ठे षष्ठे तृतीयोनुवाकः ॥  
1स्फ्येनेत्यादि ।। उक्तम् 'इन्द्रो वृत्राय वज्रं प्राहरत्स त्रेधा व्यभवत्स्फ्यस्तृतीयं रथस्तृतीयं यूपस्तृतीयम्' इति । इदानीं यूपैकादशिनीमवतारयितुं वज्रवृत्तान्तशेषतया एतमनुवाकं व्याचक्षते । तत्र वज्रतृतीयांशानां स्फ्यादीनां मध्ये स्फ्येन वेदिमुद्धन्ति खनति । रथाक्षोण वेदि विमिमीते विभज्य परिछिनत्ति । दशरथाक्षैकादशोपरज्जुचतुर्थांश मितत्वात् वेद्याः । यूपं मिनोति उच्छ्रयति । एकयूपाभिप्रायेणैकवचनम् । त्रिवृतमिति । स्फ्यरथाक्षयूपलक्षणं वज्रं संभृत्य सम्यगुत्पाद्य भ्रातृव्याय प्रहरति प्रहिणोति स्तृत्यै मारणाय । यदन्तर्वेदि यूपैकादशिनीर्मिनुयात् उच्छ्रयेत् देवलोकमेवाभिजयेत् । यदि बहिर्वेदि । मिनुयादित्येव । मनुष्यलोकमेवाभिजयेत् । तस्माद्वेद्यन्तस्य सन्धौ वेदिश्च अन्तश्च तत्समीपभूमिश्च वेद्यन्तं, समाहारद्वन्द्वः, तस्य सन्धौ । यथा अर्धं वेद्यामर्धं बहिः तथा मिनोति, उभयोर्लोकयोरभिजयाय भवति ।।

2उपरसम्मितामिति ।। मूलतोतष्टमुपरं, यथा सर्वेषां यूपानामुपरवाणि सम्मितानि सदृशानि आरोहपरिणाहाभ्यां भवन्ति सभूमिकानि वा तथा मिनुयात् । चषालसम्मितामिति । अग्निष्ठतुल्यस्सर्वचषालम् । सर्वान् समानिति । सर्वानेकादशापि यूपान् समान् समानोपररशनाचषालान् प्रतिष्ठाकामस्य मिनुयात् । उपराद्यन्यतमेन वा समान्त्सर्वान्मिनुयात् । पशुकामस्य तु ये मध्यमास्त्रयो यूपाः तानेवोपरवादीन् समान्मिनुयात् । अन्येषामनियम इति । हेतुमाह - एतान्वा इति । एतांस्त्रीनुच्छ्रितान् अनु पशव उपतिष्ठन्ते यजमानम् । सङ्गतिकरण आत्मनेपदम् । हेतावनोः कर्मप्रवचनीयत्वम् । यद्वा - एताननु एभ्यः पश्चात् इत्यनुरूपान् पशव उपतिष्ठन्ते । व्यतिषजेदिति । मध्यमान् त्रीन्मुक्त्वा अन्यान्व्यतिषजेत् अन्योन्यं श्लेषयेत् प्रजया पशुभिश्च यजमानं व्यतिषजति ।।

3यमित्यादि ।। प्रमायुको मरणशीलः गर्तं श्मशानं दक्षिण-निम्नं तद्वन्मीयन्ते यूपा अस्यामिति गर्तमित् । तादृशीमेकादशिनीं मिनुयात् । इदानीं तत्स्वरूपमाह - उत्तरार्ध्यं उत्तरे भवम् । 'दिक्पूर्वपदाट्ठञ्च' इति यत् । अग्निष्ठादुत्तरमर्धं, तत्र भवं वर्षिष्ठं वृद्धतरं अथ ह्रसीयांसं ततो न्यूनप्रमाणं दक्षिणार्धं अङ्गुष्ठपर्वमात्रया इत्याहुः । तथा छिनत्ति अवटं वा तथा खनति एषा गर्तमित् । एवं यस्य मीयते स ताजक् तदानीमेव प्रमीयते म्रियते गोळविन्यासे उत्तरोत्तरगर्तत्वात् उत्तरोत्तरमाधाराभावात् ।।

4दक्षिणार्ध्यमित्यादि ।। गतम् । आक्रमणमिति । आक्रम्यतेऽनेनेत्याक्रमणं सोपानमुच्यते, गोळे उत्तरोत्तरेषामुपरितनत्वात् । तेन गोळं गमयित्वा सोपानत्वं प्रदर्शयितव्यम् । सेतुग्रहणं बद्धसोपानत्वाय । सयनात्सेतुः । स्वर्गस्य समष्ट्यै सम्यगाप्त्यै भवति ।।

5यदेकस्मिन्नित्यादि ।। गतम् । उपान्त इति । अन्तस्य समीपे परस्परतो ग्रन्थिं कृत्वा व्यतिषजेत् अन्तर्निगूहेत् । आन्तमिति । यावदन्तं प्रवेष्टयेत् ग्रथितव्यम् ।।

6असुरा वा इत्यादि ।। अग्निष्ठाद्दक्षिणत उपेत्य देवाननयन् असुरा अभिभूय आत्मवशमगमयन् । अथ तानसुरान् देवा उपशयेन यूपेन दक्षिणपूर्वावकाशेन अपानुदन्त । तस्मात्तस्योपशयत्वम् । उपेत्य शेतेऽत्र यत्रोपेत्य असुरान् बाधन्ते देवा इत्युपशयः । पचाद्यच् । तस्माद्येन कारणेन दक्षिणत उपशये उपशेते तद्भ्रातृव्यापनुत्त्यै भवति । 'लोपस्त आत्मनेपदेषु' इति तलोपः ।।

7सर्वे वा इत्यादि ।। उपशयव्यतिरिक्ता एकादशापि यूपाः पशुमन्तः, उपशयस्त्वपशुः, न तत्र कश्चित्पशुर्नियुज्यते, एवं स्थिते अस्य यजमान एव पशुस्स्यात् यत् यदि न निर्दिशेत् पश्वन्तरं न कीर्तयेत् यजमानः, ततश्च उपाकृतपशुवदसौ म्रियेत । तस्मात् असौ ते पशुरिति निर्दिशेद्यजमानः, यं द्विष्यात् तमसावित्यत्र स्थाने शब्दयेत् केशवस्ते पशुर्दामोदरस्ते पशुरिति । एवं कुर्वन् तमेवास्य पशुं निर्दिशति यमेव द्वेष्टि । ततस्स एवास्य पशुर्भवति नात्मा । अथ यद्ययं यजमानो न कं चिद्द्विष्यात् तदा आखुस्ते पशुरिति ब्रूयात् । तथाकृते ग्राम्यारण्यपशुहिंसा नास्ति, अनुभयात्मकत्वात् आखोः । उक्ता ग्राम्या आरण्याश्च पशवः ।।

8प्रजापतिरित्यादि ।। पशुसृष्ट्यनन्तरं कुटुम्बभूयस्तया अन्नाद्येन व्यृद्धोभवत् प्रजापतिः । दशयूपात्मिकाया विराजः अस्याः एकादशो यूपः स्तनः दोहनाय । तस्मात्तेनैवैनां विराजं दुहे दुग्धे । पर्वूवत्तलोपः ।।

11वज्रो वा इत्यादि ।। वज्र एव साक्षात्संमीयते सहोच्छ्रीयते । एकादशिनी नाम एकादशयूपाः परिमाणमस्यास्समाह्रियते । 'शञ्छतोर्डिनिः' इति डिनिः । सा एकादशिनी ईश्वरा समर्था पुरस्तात् स्थित्वा प्रत्यञ्च प्रत्यक्पर्यन्तं यज्ञं सम्मर्दितोः संमर्दितुम् । 'ईश्वरे तोसुन्कसुनौ' इति तोसुन् । तस्मात्पात्नीवतस्य यूपस्योच्छ्रयणं यज्ञस्य प्रत्युत्तब्ध्यै भवति । पिपतिषोः पटलादेः पतनप्रतिबन्धाय दार्वादिना प्रतिमुखधारणं प्रत्युत्तम्भनं, तत्पात्नी वतेन अग्रे शालामुखीयं स्थापितेन क्रियते इत्यर्थः । 'उदस्थात्स्थम्भोः' इति पूर्वसवर्णत्वम् । सयत्वाय च यज्ञस्य तद्भवति । सिनोति बध्नात्यात्मानं न शिथिलीभवतीति सयः, पचाद्यच्, दृढत्वायेत्यर्थः ।।

इति षष्ठे षष्ठे चतुर्थोनुवाकः ॥  
1प्रजापतिरित्यादि ।। प्रजासृष्ट्यनन्तरं रिरिचानः आयुरादिना रिक्तवानहमित्यमन्यत प्रजापतिः । स एतामित्यादि । गतम् । आयुरादित्रयमात्मनि स्थापयामास । प्रजा इवेत्यादि । सृष्ट्यात्मना प्रजास्सृजति यो यजमानः तस्मात्सोस्मिन्काले रिरिचान इव भवतीत्याह - यदेषेत्यादि । 'इदमोर्हिल्', 'एतेतौ रथोः' ।।

2आग्नेयेन प्रवापयति बीजमग्निष्ठे उपाकृतेन । सारस्वत्या मेष्या अग्निष्ठादुत्तरत उपाकृतया मिथुनं करोति स्त्रीपुंसयोगमुत्पादयति । सौम्येन अग्निष्ठाद्दक्षिणत उपाकृतेन रेतो दधाति स्त्रियाम् । एवं व्यत्यासात् दक्षिणापवर्गान् पशूनुपाकरोति वारुणमन्ततो दक्षिणत उदञ्चम् । पौष्णेन प्रजाः प्रजनयति । बार्हस्पत्येन साक्षाद्ग्रह्मण एव प्रजा उत्पादिता भवन्ति । वैश्वदेवीनां प्रजानां प्रजननाय वैश्वदेवो भवति । ऐन्द्रेणेन्द्रियावरोधः । मारुतेन विशं जनपदमवरुन्धे । ऐन्द्राग्नेन ओजो बलमवरुन्धे । सावित्रः प्रसवाय ऐश्वर्याय अनुज्ञानाय वा । वारुणो निर्वरुणत्वाय वरुणपाशविमोचनाय ।।

3मध्यत इत्यादि ।। प्राप्तस्य सप्तमस्य ऐन्द्रस्य षष्ठत्वस्य षष्ठस्य च वैश्वदेवस्य ततः पूर्वस्य पञ्चमत्वस्य च विधानं फलविशेषप्रदर्शनार्थं पक्षान्तरमिति केचित् । प्राप्तषष्ठसप्तमत्वाभावादनुवाद इत्यन्ये । मध्यत एवेति । मध्यमे वयसि अतिशयेनेन्द्रियं यजमाने दधाति । वैश्वदेवमन्नं विश्वेषां प्राणानां स्थितिहेतुत्वात् । पुरस्तादिति । इन्द्रियोत्पत्तेः प्रागेव तु भावात्? । पुरस्तात् पूर्वस्मिन्नपि वयसि अन्नमद्यते जन्मारभ्यान्नं भुज्यते । ऐन्द्रमित्यादि । विशं प्रजां यजमानायानुवध्नाति विधेयां करोति ।।

4यदि कामयेतेत्यादि ।। अवगतः स्वस्मिन्नैश्वर्येऽवस्थितः सोपरुद्ध्यतां ऐश्वर्यान्निरस्तो भवतु, अपरुद्धो वा ऐश्वर्यं भजतामिति । ऐन्द्रस्येत्यादि । ऐन्द्रवारुणयोर्यौ लोकौ स्थाने सप्तममन्त्यं च, तयोर्विनिमयं कुर्यात् । य एवेत्यादि । गतम् ।।

5मुह्येयुरिति ।। आकुलीभवेयुः प्रजा इति यदि कामयेत तदा सर्वान्पशून्व्यतिषजेत् विपर्यस्तस्थानान्कुर्यात् । प्रजा मोहयत्येव ।।

6यदभिवाहत इत्यादि ।। यद्यपामभिवाहतः अभिवहनस्थानेन वारुणमालभेत उत्तरस्मिन्यूपे प्रजा वरुणो गृह्णीयात् उदकसंबन्धात् । 'अतिग्रहाव्यथन' इत्यादिना हेतुतृतीयायास्तसिः, 'स्वरितो वाऽनुदात्ते पदादौ' इति संहितायामेकादेश ओकारस्स्वर्यते । दक्षिणत इत्यादि । तस्माद्दक्षिणतस्स्थित उदङ्मुखो भूत्वा अपामपवाहतः अपामपवाहनस्थाने उच्चे दक्षिणस्मिन्यूपे वारुणमालभेत । उदकविरहत् प्रजानां वरुणग्रहणाभावाय तद्भवति । पूर्ववत्तसिः ।।

इति षष्ठे षष्ठे पञ्चमोनुवाकः ॥  
1इन्द्रः पत्निया मनुमित्यादि ।। अत्र शाखान्तरे पठ्यते - 'पात्नीवते यूपे त्वाष्ट्रं साण्डं छागमुपाकरोति' इति । तदत्र पत्नीसंयाजोत्तरकालभाविपत्नीसम्बन्धनिमित्तकः पत्नीशब्दः पात्नीवते यूपे वर्तते यथा अग्रेण शालामुखीयं पात्नीवतं मिनोतीति तत्संबन्धात्तस्मिन्योजनीयः पशुरपि पत्नीत्युच्यते, मतुपो वाऽभेदोपचाराद्वाऽयमर्थः । पात्नीवतयूपोपाकरणीयेन त्वाष्ट्रोण पशुना इन्द्रो मनुमयाजयत् । अथ तां पत्नीं पात्नीवतसंबन्धिनं त्वाष्ट्रं पशुं पर्यग्निकरणानन्तरमुदसृजत् असमाप्तमेव कर्म तदन्तमुत्सृष्टवान् । मनुश्च तेन प्रयोगेण ऋद्धिं गतः । यदित्यादि । पात्नीवतमिति संप्रति मतुपा निर्दिशति यूपम् । 'छन्दसीरः' इति मतुपो वत्वम् । तत्संबन्धी पशुः पात्नीवतः । ऋद्धिमार्ध्नोदिति । सामान्यविशेषभावेन नेयम् ।।

2यज्ञस्य वा इत्यादि ।। अप्रतिष्ठितात् । अप्रतिष्ठितं भावे निष्ठा, असमाप्तिः । अप्रतिष्ठिताद्यज्ञस्य यज्ञावयवस्यासमाप्तत्वेन हेतुना यज्ञोवयवी पराभवति विनश्यति । यद्वा - यज्ञस्य वा अप्रतिष्ठितावयवात् यज्ञः पराभवति । यज्ञं च पराभवन्तं विनश्यन्तं अनु हेतुं कृत्वा यजमानः पराभवति । हेतावनोः कर्म प्रवचनीयत्वम् । समाधत्ते - यदाज्येनेत्यादि । पशुमुत्सृज्य आज्येन शेषं कर्मणस्संस्थापयेत् । यावन्ति पशोरवदानानि स्युः तावत्कृत्व आज्यस्यावद्येदिति केचित् । कर्मोत्सर्गादाज्येन कमार्न्तरं कुर्यादित्यन्ये ।।

3इष्टं वपयेत्यादि ।। यदाऽनूबन्ध्या वपा हुता भवति वशया चानूबन्ध्या हविषा अनिष्टं भवति अथ तस्मिन् काले पात्नीवतेन प्रचरति करोति । एवं कुर्वन् तीर्थे स्थान एव प्रचरति । अथो अपिच एतर्हि एतस्मिन्नेव काले अस्य कर्मणस्संबन्धिनां पुरोडाशहविषा यामः उपरमः अतोऽप्यन्यस्मिन्काले युक्तोस्य प्रचारः । त्वाष्ट्र इत्यादि । गतम् । वृषाणं वर्षितारं पत्नीष्वपिसृजति अनुप्रवेशयति । स चास्मै यजमानाय रूपाणि विकरोति विविधान्युत्पादयति । ऋद्धिमान् भवति ।।

इति षष्ठे षष्ठे षष्ठः ॥  
1घ्नन्ति वा इत्यादि ।। सोमस्य वधस्थानीयोभिषवः, तत्र सौम्यश्चरुः । मृतायानुस्तरणी वधस्थानीया, यथा मृताय पितृमेधे अनुस्तरणीं गां घ्नन्ति तत्तुल्यं तत्, अनु मरणानन्तरं स्तीर्यते अनयेति अनुस्तरणी, कर्मणि ल्युट् । यदुत्तरार्धे इत्यादि । सौम्यस्यायं देशः समत् कलहः । निष्कृष्य पृथक् स्वस्यां दिशि यजते ।।

2उद्गातृभ्य इत्यादि ।। हरणं दानम् । साम देवता अस्य सौम्यस्य चरोः । तस्मात्साम्नो यच्छम्बट्कुर्वन्ति अन्तरयन्ति नाशयन्ति तस्य दोषस्य स सौम्यश्चरुः शान्तिश्शमनहेतुः । अवेक्षन्ते इति । सामर्थ्याच्चरावाज्यमानीयेति गम्यते । य आत्मानं न परिपश्येदिति वक्ष्यमाणत्वात् । तदवेक्षणेनात्मानं पवयन्ते शोधयन्ति । वृद्ध्यभावश्छान्दसः । अथ यद्यात्मानं न परिपश्येत् न सर्वत ईक्षेत इतासुस्स्यात् आज्यस्याल्पतया तत्रात्मादर्शने इतासुत्वं स्यात्, तस्मादभिददिं कृत्वाऽवेक्षेत नाल्प आज्ये अभित्वो ददाति ।।

3यन्मे मन इत्यादिरवेक्षणमन्त्रोनुष्टुप् ।। यन्मे मनः परागतं मत्तो निष्क्रान्तं, यद्वा - यच्च मे मनः अपरागतं परागमनोन्मुखं राज्ञा राजनशीलेन सोमेन ओषधीनामीशेन तन्मनः अस्मास्वेव धारयामसि धारयामः । 'इदन्तो मसिः' । एवं कुर्वन् आत्मनि मनो धारयति, ततः प्रभृति न गतमना भवति ।।

4अप वा इत्यादि ।। इष्टवानीजानः । 'लिटः कानज्वा' । ईजानाद्यज्ञोऽपक्रामति अनीजानं लक्षीकृत्य । तत्राग्नावैष्णव्यर्चा धृतस्य यजति । उभयतस्सौम्यं परियजति । अन्यतरतो वा । केचित्तु - घृतस्याभियजतीति गच्छति तत्राभिगत इत्यत्रार्थेऽभिशब्दः । तन्मते ईजानाद्यज्ञोपगम्य अनीजानं क्रामति प्राप्नोतीति क्लिष्टान्वयः । अग्निस्सर्वा इत्यादि । गतम् । देवतानां सर्वज्ञस्य च सह धारणात् अनीजानं न गच्छति यज्ञः । मिथुनत्वायेति । उपांशुतया यागः सौम्येन चरुणा सह मिथुनं भवतीति ।।

5ब्रह्मवादिन इत्यादि ।। यज्ञस्य यत्स्विष्टं शोभनमिष्टं तद्युवते मिश्रयति दुरिष्टेन मित्रः दुरिष्टसंभवे तेन संस्पृष्टमेव स्विष्टं स्थापयति अनाराधितो मित्रः । वरुणश्च दुरिष्टं स्विष्टसंस्पृष्टमेव स्थापयति तस्य बाधकत्वेन । क्व तर्हि तदानीं तथा सति कस्मिन् फले दातृत्वेन यज्ञो वर्तते, अनिर्वृत्तप्रायत्वात्, यजमानश्च तदानीं क्व भवति यज्ञेन रहितः कस्मिन् फले भोक्तृत्वेन वर्तते इति ब्रह्मवादिनः प्रश्नं वदन्ति ।।

6यदित्यादि ।। मैत्रावरुण्या वशाया विधिः । शमयतीति । दुरिष्टासंसर्गः स्विष्टस्य शान्तिः, स्विष्टाविरोधित्वं दुरिष्टस्य शान्तिः । ततश्चोभयसमीकरणात् यज्ञं चाविकलं निर्वर्त्य यजमानो नार्तिं गच्छति फलहानिं न भजते । किंचेत्याह - येत्यादि । यथा उर्वरां सर्वसस्योत्पत्त्याधारभूतां भूमिं लाङ्गलेन प्रभिन्दन्ति प्रकर्षेण कृषन्ति, एवं ऋक्सामे यज्ञं प्रभिन्तः प्रकृष्टक्षेत्रफलप्रदानशक्तं कुरुतः । तत्र मैत्रावरुणी वशा यज्ञक्षेत्रस्य मत्यस्थानीया, शक्त्यानयनार्थं द्रव्यं मत्यम् । मत्यमन्ववास्यति कर्षणानन्तरं प्रक्षिपति । तच्छान्त्यै कर्षणहिंसाशमनाय भवति । किंचेत्याह - यातयामानीत्यादि । यातयामानि गतरसानि ईजानस्य छन्दांसि, बहुश उपयुक्तत्वात् । वशानामैषा छन्दसां रसः, ततस्तया छन्दांसि पुनराप्रीणाति आभिमुख्येन तर्पयति । तत् छन्दसामयातयामत्वाय भवति । अथो अपि च छन्दस्सु गतरसेषु पुनः रसं दधाति स्थापयति, छन्दसां रसत्वाद्वशायाः ।।

इति षष्ठे षष्ठे सप्तमोनुवाकः ॥  
1देवा वा इन्द्रियमित्यादि ।। इन्द्रियं च वीर्यं चात्मीयं व्यभजन्त देवाः । ततो विभक्तात् यदत्यशिष्यत अतिशिष्टमभूत् विभक्तुमशक्यं तदतिग्राह्या ग्रहा अभवन् । तस्मात्तेषामतिग्राह्यत्वम् । अतिशिष्टेन ग्रहणादतिग्राह्याः । तस्मादतिग्राह्याणां ग्रहणेन इन्द्रियं वीर्यं च यजमान आत्मनि धत्ते । तत्क्रममाह - तेन इत्यादि । गतम् ।।

2उपस्तम्भनमित्यादि ।। उत्तम्भनकाष्ठमुपस्तम्भनम् । तत्स्थानीया अतिग्राह्याः । चक्रे चक्रस्थानीयानि पृष्ठानि सामानि यज्ञस्य रथस्य । तस्माद्यदि पृष्ठ्ये षडहे अतिग्राह्यान्न गृह्णीयात् तानि पृष्ठानि प्राञ्चं संशृणीयुः प्राग्भागवर्तिनं यज्ञं कुर्युः , उत्तम्भनाभावात् । संशरणं हिंसा । शॄ हिंसायाम्, क्रैयादिकः, ष्वादित्वाद्ध्रस्वत्वम् । अथ यदुक्थ्ये यज्ञे अतिग्राह्यान् गृह्णीयात्, तानि पृष्ठानि अतिग्राह्या यज्ञं तं प्रत्यञ्चं संशृणीयुः प्रत्यङ् पातयित्वा हिंस्युः अस्थानोत्तम्भनानीव पटलमापातयेयुः । विश्वजितीत्यादि । गतम् ।।

3प्रजापतिर्देवेभ्य इत्यादि ।। आदेशनं पृथक्पृथक् दानम् । यज्ञस्य प्रियास्तनूश्शरीराणि अपन्यधत्त अपनीय निभृतं स्थापितवान् । तदतिग्राह्यत्वेन संपन्नम् । तस्मादतिग्राह्याग्रहणे वितनुर्यज्ञस्स्यादित्याहुर्ब्रह्मवादिनः । तस्मादग्निष्टोमेऽप्यतिग्राह्या ग्रहीतव्या यज्ञस्य सतनुत्वलाभाय ।।

4देवता वा इत्यादि ।। व्यावृत्तिः व्यावृत् । सर्वास्सदृश्यः तुल्यैश्वर्या आसन् देवताः । तत्रैते अग्न्यादयः अतिग्राह्यानाग्नेयादीन् गृहीत्वा अन्याभिर्देवताभिर्व्यावृत्तिं गताः । यस्यैवं विदुष इत्यादि । गतम् ।।

5इमे लोका इत्यादि ।। इमे पृथिव्यादयो लोकाः ज्योतिष्मन्तः प्रकाशवन्तः समावद्वीर्यास्तुल्यवीर्याश्च कार्या इत्याहुर्ब्रह्मवादिनः । समादावतुप् स्वार्थिकः । तत्कथमित्याह - आग्नेयेनेत्यादि । ननु वायोरन्तरिक्षं नेन्द्रस्य, कथमैन्द्रेणान्तरिक्षे ज्योतिस्स्यात् इत्याह - इन्द्रवायू हि सयुजौ सहचारिणौ, ऐन्द्रवायवादिषु दर्शनात् । तस्माद्वायुस्थानस्याप्यन्तरिक्षस्य ऐन्द्रेण ज्योतिष्मत्त्वमिति । गतमन्यत् ।।

6एतान् वा इत्यादि ।। बम्बश्च विश्ववयाश्च । 'देवताद्वन्द्वे च' इत्यानञ्, पूर्वोत्तरपदयोर्युगपत्प्रकृतिस्वरत्वं च । अवित्तां अजानीताम्, अलभेतां वा । विदेर्व्यत्ययेन विकरणस्य लुक् । ताभ्यामित्यादि । पराञ्चश्चार्वाञ्चश्च उपर्यधश्चेमे लोकाः प्राभुः प्रकाशन्ते स्म । यस्यैवमित्यादि । गतम् ।।

इति षष्ठे षष्ठे अष्टमोनुवाकः ॥  
1देवा वै यदित्यादि ।। अदाम्ये ग्रहे छन्दांसि सवनानि च समस्थापयन् समापयन्देवाः । यस्मात् 'वसवस्त्वा प्रवृहन्तु गायत्रेण छन्दसा' इत्येवमादिभिः राज्ञस्त्रीनंशून्प्रवृहति तेनादाभ्य एव सर्वाणि संस्थापितवन्तो देवाः । ततस्तेन प्रयोगेण देवा अभवन् भूतिमन्तस्सपन्नाः । असुरास्तु तदज्ञानात्पराभूता विनष्टाः । यस्यैवामित्यादि । गतम् ।।

2यद्वा इत्यादि ।। अदाभ्येन केनापि हिंसितुमशक्येन अनेनासुरानदभ्नुवन् देवाः हिंसितवन्तः । तस्माददम्भनीयत्वाददाभ्यः । यद्वा - दम्भनीया अनेन देवा अभवन्नित्यदाम्यः, दभि प्रकृत्यन्तरमस्तीत्याहुः, ततो "दभेश्चेति वक्तव्यं'' इति केचिदाहुः । अवधारणे नकारः, दभ्नुवन्त्येवानेनेत्यदाम्य इति । य एवं वेदेत्यादि । गतम् ।।

3एषा वा इत्यादि ।। अत्यन्तं मोक्षः अतिमोक्षः पाप्मानम् । अतीत्य पापानि ससारबन्धनादीनि वा पुंसा मोक्षोतिमोक्षः, तद्वती तत्समर्था । प्रजापतेर्यज्ञात्मनस्तत्र शरीरमदाभ्यो नाम । तस्मादुपनद्धस्य बद्धस्य राज्ञः प्राग्बन्धनमोचनात् गृह्णात्यदाभ्यं, तदतिमुक्त्यै भवति पाप्मनः । एवं वेदिता च पाप्मानं भ्रातृव्यमतीत्य मुक्तो भवति किं पुनः कर्ता । घ्नन्ति वा इत्यादि । गतम् ।।

4ब्रह्मवादिन इत्यादि ।। जीवन्नेव सशरीर एव यजमानः स्वर्गं यथा गच्छेदिति जीवग्रहोयं गृह्यते । जीवत् ग्रहो जीवग्रहः । तत्पुनः कथमित्याह - अनभिषुतस्येत्यादि । गतम् ।।

5वि वा इत्यादि ।। यज्ञस्यायं विच्छेदः अदाभ्ये समापनं नाम । ततश्च यज्ञविच्छेदे यजमानोपि हन्यते इति स एव दोष इत्यत आह - अंशूनित्यादि । अदाभ्यांशून्प्रज्ञातान्निधाय प्रतिसवनं महाभिषवेष्वपिसृजति । तद्यज्ञस्य सन्तत्यै अविच्छेदाय भवति ।।

इति षष्ठे षष्ठे नवमोनुवाकः ॥  
1देवा वै प्रबाहुगिति ।। प्रबाहुक् तुल्यस्वभावान् । प्रजापतिस्तु एतं वक्ष्यमाणमंशुग्रहं दृष्ट्वा तद्ग्रहणेन सर्वेभ्य ऋद्धोभवत् । यस्येवमित्यादि ।। गतम् ।।

2सकृदभिषुतस्येत्यादि ।। अव्ययपर्वूपदप्रकृतिस्वरत्वम् । सकृद्धीति । एकप्रयोगेणैव स प्रजापतिस्तेन अंशुना ऋद्धोभवत् । 'हि च' इति निघाताभावे आट उदात्तत्वम् । मन इवेति । अव्यक्तात्मकत्वात्, सर्वगतत्वाद्वा । औदुम्बरेणेति । उदुम्बरविकारेण पात्रेण गृह्नाति । ' अनुदात्तादेश्च ' इत्यत् । ऊग्वा इति । तद्धेतुत्वात्ताच्छब्द्यम् । चतुस्स्रक्ति चतुष्कोणम् । यो वा अंशोरित्यादि । आयतनवान् ग्रहवान् । वामदेव्यं सामास्यायतनं स्थानं वामदेव्यस्य ऋचं 'कया नश्चित्र आभुवत्' इति मनसा गायन् गृह्णाति । वामदेवेन दृष्टं साम वामदेव्यम् । 'वाम- देवाड्ड्यड्यौ' ।।

3यदध्वर्युरित्यादि ।। यत् अध्वर्युरंशुं गृह्णन्नार्धयेत् ऋद्धिमन्तमंशुं न कुर्यात् सोंशुरुभाभ्यां नर्ध्येत ऋद्धिहेतुर्न स्यात् नाध्वर्यव एव ग्रहीत्रे । तर्हि कस्मा अन्यस्मा इत्याह - यजमानाय चेति । एवमुभाभ्यां नर्ध्येत । अथ यद्यर्धयेत् अंशुमध्वर्युः तदाऽप्युभाभ्यामृध्येत अध्वर्यवे च यजमानाय च । तस्मात् यथा ऋद्धिहेतुर्भवति तथा यतितव्यम् ।।

4तत्कथमित्याह - अनवानमिति ।। अनुच्छ्वासम् । सैवास्यांशोः ऋद्धिः । सेति ग्रहणमुच्यते । ऋद्ध्यपेक्षं स्त्रीत्वम् । हिरण्यमित्यादि । उपरिव्यननमभिव्यननम् । प्राण्यापान्य व्यनिति अमृतहेतुं हिरण्यं आयुरात्मना प्राणेन आभिमुख्येन प्रीणयति । शतमानमित्यादि । गतम् ।।

इति षष्ठे षष्ठे दशमोनुवाकः ॥  
1प्रजापतिर्देवेभ्य इत्यादि ।। रिरिचानः रिक्तोहमित्यमन्यत प्रजापतिः । अथ तथा मन्यमानस्सः यज्ञानामिन्द्रियं च वीर्यं च षोडशधा षोडशप्रकारभिन्नं समक्खिदत् समुदपादयत् । क्खिद दैन्ये, व्यञ्जनद्वयादिः । किमर्थम् ?आत्मानमभिलक्ष्य, आत्मार्थमिति यावत् । लक्षणे अभेः कर्मप्रवचनीयत्वम् । तत्तथा षोडशधा कृतमिन्द्रियादिकं षोडशीनाम क्रतुरभवत्, न खल्वन्यः षोडशी नाम संज्ञिभूतः क्रतुरस्ति मुक्त्वेमं षोडशधा कृतं यज्ञम् ।।

2इदानीं कस्य षोडशधा करणेन षोडशी यज्ञस्समभवदित्याह - यद्वा वेत्यादि ।। गतम् । षोडशानां पूरणं षोडशं, तेन तद्वान् षोडशी, सामर्थ्यात् षोडशस्तोत्रशस्त्रयोगात् षोडशित्त्वमस्येत्युक्तं भवति । नान्येन षोडशेन तद्वानिति । तदेतद्यज्ञस्य षोडशित्वम् । यदित्यादि । गतम् ।।

3देवेभ्य इत्यादि ।। न प्राभवत् न पर्याप्त आसीत् । गतमन्यत् ।।

4इन्द्रो वा इत्यादि ।। अनुजावरः कनिष्ठैश्वर्योपजीवी, स एवानुजावरः । स्वार्थिकोण् । गतमन्यत् । अग्रं प्राधान्यं देवतानां पर्यैत् अगच्छत् ।।

5प्रातस्सवनेत्यादयः पक्षभेदाः । वज्रो वा इत्यादि । वज्रवदनिष्टनिवारणहेतुत्वात् । स्वादेव योनेः कारणात् निर्गृह्णाति निष्कृष्यैनं गृह्णाति । सवनेसवने इत्यादि । गतम् । तृतीयसवने इति । एवकारसंयोगः खादिरीष्विवेति केचित् । अनियम इत्यन्ये ।।

6नोक्थ्य इति ।। निषेधविधिः । गतः । अतिरात्रे पशुकामत्येति । ... वेद्येति गम्यते । वज्रेण पशूनवरुद्ध्य रात्रिया रात्रिपर्यायैः उपरिष्ठादूर्ध्वकालं शमयति पशून्, वज्राभिपीडितानां शान्ति सुखं करोति ।।

7अप्यग्निष्टोम इति ।। अग्निष्टोमे राजन्यस्य क्षत्रियस्य गृह्णीयात् । हेतुमाह - व्यावृत्काम हान । प्राधान्यकामो हि राजन्यो यजते । ततस्स एकाहे एकस्मिन्नेव दिने अस्मै एतदर्थं वज्रं गृह्णाति । योग्निष्टोम एकाहे गृह्णाति स च ग्रहणं वज्र एव भूत्वा भूत्यर्थं व्यावृत्यर्थं च इन्धे दीपयति निर्दहति नितरां दहति वा । तत्र एकविंशं एकविंशतिस्तोत्रीयं स्तोत्रं एव भवति, तत्प्रतिष्ठित्यै, अनिर्दाहाय च भवति । हरिशब्दवत् शस्त्रं शस्यते तस्य । तथा सति इन्द्रस्य प्रियं धामोपाप्नोति उपागच्छति ।।

8कनीयांसि वा इत्यादि ।। अल्पतराक्षराणि गायत्र्यादीनि, ज्यायांसि प्रवृद्धाक्षराणि पाङ्क्तादीनि । अथ ते देवाः कनीयसा छन्दसा ज्यायश्छन्दोभिव्यशंसन् अभिक्रम्य विहृत्याशंसन् । गायत्रीं पङ्क्ता, उष्णिहं बृहत्या, विराजं त्रिष्टुभा । ततस्ते देवाः असुराणां लोकमवृञ्जत । यदित्यादि । गतम् । विहृतषोडशिनमधिकृत्येदमुच्यते ।।

9षडक्षराणीत्यादि ।। कनीयसा ज्यायश्छन्दसि अनुष्टुभाकारे शंसन्तश्शंसितारः षडक्षराणि अस्मिन् शस्त्रे अतिरेचयन्ति तेन ऋतवः प्रीता भवन्ति । अथ षण्णामक्षराणामवयुत्य वादः - चत्वारीत्यादि । पूर्वाणि पूर्वस्यामृचि भवानि, उत्तरे उत्तरस्यामृचि भवे द्वे अक्षरे अतिरिक्ते भवतः । अनुष्टुभमिति । अनुष्टुप्संपत्तिमभिलक्ष्य आनुष्टुभेनैव छन्दसा शस्त्रं संपादयन्ति । तथा पङ्क्त्या सह गायत्री पङ्क्त्या सह चतुष्षष्टिरक्षराणि द्वे अनुष्टुभौ । तथा उष्णिक् बृहत्या सह । तथैव विराट् द्विपदा त्रिष्टुभा सह । समयाविषिते अर्धास्तमिते सूर्ये षोडशिनो ग्रहस्य स्तोत्रमुपाकरोति । समयेत्यर्धनाम, विषितः विपूर्वात्स्यतेः निष्ठातः । एतस्मिन् लोके स्थाने अवकाशे पूर्वमिन्द्रो वृत्रं हतवान्, तस्मात्कालविशेषलाभात् वृद्ध्यै भवति यागः । किं च साक्षादव्यवधानेन वज्रं भ्रातृव्याय प्रहरति । अरुणपिशङ्गः अरुणमिश्रः पिशङ्गः, 'वर्णो वर्णेष्वतेन' इति व्यत्ययेन न प्रवर्त ते । एतद्वज्रस्य रूपम् । अश्वो दक्षिणा, समृद्ध्यै ।।

इति श्रीभट्टभास्करमिश्रविरचिते यजुर्वेदभाष्ये ज्ञानयज्ञाख्ये षष्ठकाण्डे षष्ठप्रश्ने एकादशोनुवाकः ॥

प्रपाठकः काण्डश्च समाप्तः ॥

ओम् ॥  
