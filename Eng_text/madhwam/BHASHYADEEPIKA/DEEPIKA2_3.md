|| brahmasUtrabhAShyam ||
|| atha dvitIyaH adhyAyaH ||
|| atha dvitIyaH pAdaH ||
|| 1. rachanAnupapattyadhikaraNam ||
(1) itareShAM chAnupalabdheriti sAmAnyato nirAkaraNaM samayAnAM kR^itam |
visheShato nirAkarotyasmin pAde |
(2) achetanapravR^ittimataM prathamato nirAkaroti -
(3) sU - OM || rachanAnupapatteshcha nAnumAnam || OM || 1 || 
achetanasya svataH pravR^ittyanupapatternAnumAnaparikalpitaM pradhAnaM jagatkartR^i |
(4) chashabdena pramANAbhAvaM darshayati || 1 || 
(5) sU - OM || pravR^itteshcha || OM || 2 ||
chetanasya svataH pravR^ittidarshanAchcha || 2 ||
(6) sU - OM || payo.ambuvachchettatrApi|| OM || 3 ||
payo.ambuvadachetanasyApi pravR^ittirnayujyata iti na yuktam |
'etasya vA akSharasya prashAsane gArgi prAchyo.anyA nadyassyandante
yAshcha shvetebhyaH parvatebhyaH pratIchyo.anyA yAM yAM cha dishamanu' 
(bR^i.5.8.1.) 'etena ha vAva payo maNDaM bhavati' () ityAdi 
tatrApIshvaranimittapravR^ittishruteH || 3 ||
(7) sU - OM || vyatirekAnavasthiteshchAnapekShatvAt || OM || 4 || 
'na R^ite tvatkriyate kiJNchanAre' (R^i.10.113.9.) iti 
tadvyatirekeNa kasyApi karmaNo.anavasthiteH anapekShitamevA-
chetanavAdimatam || 4 ||
|| iti rachanAnupapattyadhikaraNam || 1 ||
|| 2. anyatrAbhAvAdhikaraNam ||
(1) seshvarasAN^khyamataM nirAkaroti | yathA pR^ithivyA eva parjanyAnugR^ihItaM
tR^iNAdikamutpadyate, evaM pradhAnAdIshvarAnugR^ihItaM jagaditi||
(2) ato bravIti - 
sU - OM || anyatrAbhAvAchcha na tR^iNAdivat || OM || 5 || 
(3) 'yachcha kiJNchijjagatsarvaM dR^ishyate shrUyate.api vA |
antarbahishcha tatsarvaM vyApya nArAyaNassthitaH || 
brahmaNyevedamAvirAsIdbrahmaNi sthitaM brahmaNi layamabhyupaiti
brahmaivAdhastAdbrahmaivopariShTAdbrahma madhyato brahma sarvataH' 
'brahmaivedaM sarvam' (bR^i.4.5.1.) ityAdishrutibhyo.anyatra
jagato.abhAvAttR^INAdInAM parjanyavannAnugrAhakatvamAtramIshvarasya |
(4) sa eva bhUyo nijavIryachoditAM svajIvamAyAM prakR^itiM sisR^ikShatIm |
anAmarUpAtmani rUpanAmanI vidhitsamAno.anusasArashAstikR^it ||
iti bhAgavate | dravyaM karma cha kAlashchetyAdi cha |
chashabdena prakR^itisattAdipradatvaM chAN^gIkR^itam || 5 ||
|| iti anyatrAbhAvAdhikaraNam || 2 ||
|| 3. abhyupagamAdhikaraNam ||
(1) lokAyatikapakShaM nirAkaroti - 
(2) sU - OM || abhyupagame.apyarthAbhAvAt || OM || 6 || 
(3) yasya dharmAdharmau na stastatsiddhAnte kiM prayojanam | 
ataH svavyAhaterevopekShyaH || 6 || 
|| iti abhyupagamAdhikaraNam || 3 ||
|| 4. puruShAshmAdhikaraNam ||
(1) puruShopasarjanaprakR^itikartR^ivAdamapAkaroti - 
(2) sU - OM|| puruShAshmavaditi chettathA.api || OM|| 7|| 
yathA chetanasambandhAdachetanameva sharIramashmAdikamAdAya gachChati |
evamachetanA.api prakR^itiH puruShasambandhAtpravartata iti chenna | 'na
R^ite tvatkriyate' iti tatrApi tathAtve dR^iShTAntAbhAvAt || 7 ||
(3) sU || OM || aN^gitvAnupapatteH || OM || 8 ||
'sharIrapravR^ittau puruShasyAN^gitvAt, aN^gamaN^gI samAdAya yathA kAryaM
karotyasau' ityaN^gitvavyavahAro.anupapannaH || 8 ||
|| iti puruShAshmAdhikaraNam || 4 ||
|| 5. anyathAnumityadhikaraNam ||
(1) prakR^ityupasarjanapuruShakartR^itvavAdamapAkaroti - 
sU - OM || anyathA.anumitau cha j~nashaktiviyogAt || OM || 9 
||
(2) sharIrasambandhAtpuruShaH pravartata ityaN^gIkAre.api svatastasyA-
sAmarthyAchCharIrasambandha evAyuktaH || 9 || 
(3) sU - OM || vipratiShedhAchchAsamaJNjasam || OM || 10 ||
sakalashrutismR^itiyuktiviruddhatvAchchAnIshvaramatamasamaJNjasam |
(4) shrutayaH smR^itayashchaiva yuktayashcheshvaraM param |
vadanti tadviruddhaM yo vadettasmAnna chAdhamaH || iti pAdme || 10 ||
|| iti anyathAnumityadhikaraNam || 5 ||
|| 6. vaisheShikAdhikaraNam ||
(1) paramANvArambhavAdamapAkaroti | 
(2) sU - OM || mahaddIrghavadvA hrasvaparimaNDalAbhyAm || OM || 11 ||
mahattvAddIrghatvAchcha yathA kAryamutpadyate evaM hrasvatvAtpAri-
mANDalyAchchotpadyeta |
(3) vAshabdAdanyathaitayorapi na syAt visheShakAraNAbhAvAt || 11 || 
(4) sU - OM || ubhayathA.api na karmAtastadabhAvaH || OM || 12 ||
IshvarechChAyA nityatve tadbhAve.api paramANukarmAbhAvA-
nnedAnImapi tatsyAt | anityatve tatkAraNAbhAvAt | 
ataH paramANucheShTAbhAvAttatkAryAbhAvaH |
(5) vaidikeshvarasya tu vedenaiva sarvashaktitvokteH sarvamupapadyate | 
svata eva kAle visheShAN^gIkR^iteshcha || 12 || 
(6) sU - OM || samavAyAbhyupagamAchcha 
sAmyAdanavasthiteH || OM || 13 ||
kAryakAraNAdInAM samavAyasambandhAN^gIkArAttasya cha 
bhinnatvasAmyAtsamavAyAntarApekShAyAmanavasthitiH || 13 ||
(7) na cha tatpramANam | prathamasambandhAsiddhyaiva cha tadasiddhiH |
svanirvAhakatve samavAya eva na syAt || 13 ||
(8) sU - OM || nityameva cha bhAvAt || OM || 14 ||
nityatvAchcha paramANUnAM samavAyasya cha tasyaiva janitvAN^gIkArA-
nnityameva kAryaM syAt | anyathA na kadAchit || 14 ||
(9) sU - OM || rUpAdimattvAchcha viparyayo darshanAt || OM || 15 ||
rUpAdimattvAchcha paramANUnAmanityatvaM tathA dR^iShTatvAlloke || 15 ||
(10) sU - OM || ubhayathA cha doShAt || OM || 16 ||
nityatve paramANUnAM tadvatsarvanityatvaM syAt | visheShapramANA-
bhAvAt | anityatve kAraNAbhAvAttadutpattyabhAvaH || 16 ||
(11) sU - OM || aparigrahAchchAtyantamanapekShA || OM || 17 ||
shrutismR^ityaparigR^ihItatvAchchAtishayenAnapekShatA |
(12) AnvIkShikIM tarkavidyAmanurakto nirarthakAm |
iti cha mokShadharme || 17 ||
|| iti vaisheShikAdhikaraNam || 6 ||
|| 7. samudAyAdhikaraNam ||
(1) paramANupuJNjavAdimatamapAkaroti | 
(2) sU - OM || samudAya ubhayahetuke.api tadaprAptiH || OM || 18||
samudAyasyaikahetukatvaM na yujyate | ubhayahetuke.apyanyonyAshraya-
tvAttadaprAptiH | anyathA sarvadA samudAyasattvaM syAt || 18 ||
(3) sU - OM || itaretarapratyayatvAditi 
chennotpattimAtranimittatvAt || OM || 19 ||
sarvadA vidyamAno.api samudAyaH parasparApekShayA vyavahriyata 
iti chenna | ekaM kAryamutpAdya tasya vinaShTatvAtparaspara-
pratyayastadapekShayA vyavahAra iti na yujyate |
(4) kAraNe sati kAryaM bhavatyeveti hi tasya niyamaH || 19 ||
(5) sU - OM || uttarotpAde cha pUrvanirodhAt || OM || 20 ||
(6) kAryotpattAveva kAraNasya vinAshAchcha na visheShakAryotpattiH || 20||
(7) sU - OM || asati pratij~noparodho yaugapadyamanyathA || OM|| 21||
kAraNe vinaShTe kAryamutpadyate chettatkAryamiti pratij~nAhAniH |
(8) tatkAle kAraNamasti chedvinAshakAraNAbhAvAdyaugapadyaM 
sarvakAryANAm || 21 || 
(9) sU - OM || pratisaN^khyA.apratisaN^khyA-
nirodhAprAptiravichChedAt || OM || 22||
kAraNe sati kAryaM bhavatyeveti niyamAnnissantAnaH 
sasantAnashcha vinAsho na yujyate || 22 ||
(10) sU - OM || ubhayathA cha doShAt || OM || 23 ||
kAraNe sati kAryaM bhavatyeveti niyame sarvadA kAryabhAvAnna
kAryakAraNavisheShaH | aniyame kAryAnutpattiH || 23|| 
(11) sU - OM || AkAshe chAvisheShAt || OM || 24 ||
dIpAdiShu visheShadarshanAt kShaNikatvenAnyatrApi kShaNikatvamanu-
mIyate chedAkAshAdiShvavisheShadarshanAdanyatrApi tadanumIyeta || 24||
(12) sU - OM || anusmR^iteshcha || OM || 25||
tadevedamiti pratyabhij~nAnAchcha | pratyabhij~nAyA bhrAntitve 
visheShadarshanasyApi bhrAntitvam || 25||
|| iti samudAyAdhikaraNam || 7 ||
|| 8. asadadhikaraNam ||
(1) shUnyavAdamapAkaroti - 
sU - OM || nAsato.adR^iShTatvAt || OM || 26||
adR^iShTatvAnnAsataH kAraNatvaM yujyate || 26 || 
(2) sU - OM || udAsInAnAmapi chaivaM siddhiH || OM || 27 ||
asataH kAraNatve udAsInAnAM heyopAdeyabuddhivarjitAnAM
khapuShpAdInAmapi sakAshAtkAryasiddhiH |
(3) chashabdAnna chedanyatrApi na syAt avisheShAt || 27 ||
(4) sU - OM || nAbhAva upalabdheH || OM || 28 ||
na cha jagadeva shUnyamiti vAchyam | dR^iShTatvAt || 28 ||
(5) sU - OM || vaidharmyAchcha na svapnAdivat || OM || 29 ||
na cha dR^iShTasyApi svapnAdivadabhAvaH | tasyottarakAle svapno.ayaM
nAyaM sarpa ityAdyanubhavAt |
(6) na chAtra tAdR^ishaM pramANamasti || 29 ||
|| iti asadadhikaraNam || 8 ||
|| 9. anupalabdhyadhikaraNam ||
(1) vij~nAnavAdamapAkaroti - 
na vij~nAnamAtraM jagattathA.anubhavAbhAvAt || 30||
(2) sU - OM || kShaNikatvAchcha || OM || 31||
j~nAnaM kShaNikamarthAnAM cha sthAyitvamuktam | atashcha naikyam || 31 ||
(3) sU - OM || sarvathA.anupapatteshcha || OM || 32 ||
pramANAbhAvAtsarvashrutismR^itiyuktiviruddhatvAchcha naite pakShA 
grAhyAH || 32 ||
|| iti anupalabdhyadhikaraNam || 9 ||
|| 10. naikasminnadhikaraNam ||
(1) syAdvAdimataM dUShayati - 
sU - OM || naikasminnasambhavAt || OM || 33||
satsyAdasatsyAtsadasatsyAttato.anyachcha syAdityetannaikasmin 
yujyate | adR^iShTatvenAsambhavAt || 33||
(2) sU - OM || evaM chAtmAkArtsnyam || OM || 34|| 
jIvasya | sharIraparimitatvAN^gIkAre.aNvAdisharIrasthasya 
hastyAdisharIre.akArtsnyaM syAt || 34 ||
(3) sU - OM || na cha paryAyadapyavirodho vikArAdibhyaH || OM|| 
35||
tattachCharIrasthasya tattatparimANatvamiti na mantavyam |
vikAritvAdanityatvaprasakteH || 35 || 
(4) sU - OM || antyAvasthiteshchobhayanityatvAda-
visheShAt || OM|| 36||
parimANAbhAve svarUpAbhAvaprAptyA.antyaparimANasthitestadarthatvena
sharIrasthiterubhayanityatvAdavisheSheNa sarvasharIranityatvaM syAt || 36 ||
|| iti naikasminnadhikaraNam|| 10 ||
|| 11. patyuradhikaraNam || 
(1) pAshupatapakShamapAkaroti -
sU - OM || patyurasAmaJNjasyAt || OM || 37 || 
'yaM kAmaye taM tamugraM kR^iNomi taM brahmANaM tamR^iShiM taM sumedhAm' 
(R^i.10.125.5.) 'ahaM rudrAya dhanurAtanomi brahmadviShe sharave
hanta vA u' (R^i.10.125.6.) 'asya devasya mILhuSho vayA
viShNoreShasya prabhR^ithe havirbhiH | vide hi rudro rudriyaM mahitvaM 
yAsiShTaM vartirashvinAvirAvat' (R^i.7.40.5.) 'eko nArAyaNa 
AsInna brahmA neshAno nAgnIShomau' (mahopa.1.) ityAdishruteH 
pAratantryeNAsamaJNjasatvAnna pashapatirIshvaro jagatkartA || 37||
(2) sU - OM || sambandhAnupapatteshcha || OM || 38 ||
asharIratvAttasya jagatA sambandho na yujyate kartR^itvena 
mR^itapuruShavat || 38||
(3) sU - OM || adhiShThAnAnupapatteshcha || OM || 39||
pR^ithivyAdyadhiShThAne sthito hi kulAlAdiH kAryaM karoti, na 
chAsya tadasti || 39||
(4) sU - OM || karaNavachchenna bhogAdibhyaH || OM || 40||
idameva jagattasya karaNavadadhiShThAnAdirUpaM nityasyApi
kasyachidbhAvAdyujyata iti chet -
(5) na, bhogAdiprApteH utpattinAshau sukhaduHkhabhogAshcha 
prApyante tadgatAH || 40||
(6) sU - OM || antavattvamasarvaj~natA vA || OM|| 41||
dehavattve.antavatvam | anyathA j~nAnAbhAvaH | sharIriNa eva
hi j~nAnotpattirdR^iShTA |
(7) viShNostu shrutyaiva sarve virodhAH parihR^itAH | 'yadAtmako
bhagavAMstadAtmikA vyaktiH | kimAtmako bhagavAn | j~nAnAtmaka
aishvaryAtmakaH' (ekAyana.) iti | 'buddhimano.aN^gapratyaN^gavattAM
bhagavato lakShayAmahe | buddhimAnmanovAnaN^gavAnpratyaN^gavAn' 
() iti | 'saddehaH sukhagandhashcha j~nAnabhAH satparAkramaH j~nAnaj~nAnaH
sukhasukhaH sa viShNuH paramo.akSharaH' (paiN^gishrutiH) ityAdikayA || 41||
|| iti patyuradhikaraNam || 11 ||
|| 12. utpattyadhikaraNam ||
(1) shaktipakShaM dUShayati -
sU - OM || utpattyasambhavAt || OM || 42||
na hi puruShAnanugR^ihItastrIbhya utpattirdR^ishyate || 42||
(2) sU - OM || na cha kartuH karaNam || OM || 43||
yadi puruSho.aN^gIkriyate tasyApi karaNAbhAvAdanupapattiH || 43 ||
(3) sU - OM || vij~nAnAdibhAve vA tadapratiShedhaH || OM || 44 ||
yadi vij~nAnAdikaraNaM tasyAN^gIkriyate tadA tata eva 
sR^iShTyAdyupapatterIshavAdAntarbhAvaH || 44||
(4) sU - OM || vipratiShedhAchcha || OM || 45||
sakalashrutyAdiviruddhatvAchchAsamaJNjasam || 45 ||
|| iti utpattyadhikaraNam || 12||
iti shrImadAnandatIrthabhagavatpAdAchAryavirachite
brahmasUtrabhAShye dvitIyasyAdhyAyasya
dvitIyaH pAdaH 
|| OM ||
|| atha dvitIyAdhyAyaH ||
|| 1. rachanAnupapattyadhikaraNam ||
(1) etatpAdArthaM darshayati - itareShAmiti || tAniti sheShaH | tathA cha 'itareShAM chAnupalabdheH' iti sUtre yeShAM samayAnAM darshanAnAM taduktaphalAnupalabdhyA.anAptoktatvena cha liN^gena nirAkaraNaM kR^itaM tAn kapilakaNAdAdisamayAn nirAkarotyasmin pAde satrakAra iti yojanA | nanu prAN^nirAkR^itAnAM punarnirAkaraNaM vyarthamityata Aha - sAmAnyato visheShata iti | yojanA tu sAmAnyato visheShata iti padadvayaprakShepeNa pUrvavadeva | tathA cha prAksAmAnyato nirAkaraNaM kR^itam | naitAvatAdhikAriNashshAstre nishshaN^kA pravR^ittiryujyate | teShAmanAdikAlAnuvR^ittatvAtpratItisundaratvAchcha | ato.adhikAriNo nishshaN^kapravR^ittyarthaM prAN^nirAkR^itAneva samayAnvisheShatayA ekaikapakShAnuvAdena nirAkarotyasminpAda iti na vaiyarthyamiti bhAvaH |
(2) etatpAdIyAdyAdhikaraNArthaM darshayati - achetaneti || IshvaranirapekShAchetanaprakR^itereva mahadAdikAryakaraNe pravR^ittiriti yannirIshvarasAN^khyamataM tat 'prathamataH' asya pAdasya prathame.adhikaraNe nirAkaroti sUtrakR^idityarthaH | itarasamayApekShayA prabalatvAdativirodhitvAdatituchChatvAchcheti bhAvaH |
(3) atra nAnumAnamityaMshavyAkhyAnenaiva pUrvapakShaH pradarshito bhavatItyAshayena tamapradarshya siddhAntayatsUtramupanyasya vyAchaShTe - rachaneti || rachanAnupapatterityasyaikapadatve tadanvayayogyapadaM darshayati - achetanasyeti | hetugarbhavisheShaNametat | pradhAnasyeti vipariNAmenAkR^iShyate| rachanetyasya bhinnapadatve.atra svataHpravR^ittItyekaM padam | tathAtve bahuvrIhiH| pradhAnamityanenAnveti | anupapatterityatra naJN viruddhArthaH | svamate.apIshvarapreritachetanapravR^ittyabhyupagamAdbAdhitametadityata uktaM - svata iti | IshvaranirapekShasyetyarthaH | pravR^ittiryatnaH rachanapadavyAkhyAnametat | 'anupapatteH' upapattiraviruddhatvAt | anena sUtre achetanasya svata iti sheShaH kAryaH | netyasya rachanetyanena sambandhabhAShye svataH pravR^ittIttyatrApi anvayaH | netyAvR^ityobhayatrAnvayaH | sUtre anumAnamiti vA AnumAnikamiti vA ChedaM anumIyata ityanumAnamiti vyutpattiM jagatkartR^i ityadhyAhAraM chAshritya paryavasitArthamAha - AnumAneti | 'parikalpitaM' siddham | pradhAnamiti sheShoktiH | anena nAnumAnaM 
pradhAnaM jagatkartR^i iti pratij~nAntaraM darshitam | tathA chetthaM sUtrabhAShyayojanA -anumAnaM mahadAdikaM svasadR^ishakAraNakaM kAryatvAt paTavadityanumAnena siddhaM pradhAnaM na jagatkartR^i | kutaH? yato nAsya rachanA na pradhAnaM svataH pravR^itti IshvaranirapekShapravR^ittimat | na chAsiddhiH | achetanasya rachanAnupapatteH | rachanAyAH svataH pravR^itterachetanatvopapattiviruddhatvAt | anena pradhAnasya svataH pravR^ittyabhAve achetanatvAkhyahetusUchanAdasiddhiH parihR^itA | tadviruddhopapattereva tadabhAvasAdhakatvAt | yadyadviruddhaM liN^gaM tattadabhAvasAdhakaM yathA nityatvaviruddhakR^itakatvamanityatvasAdhakamitivyApteH | yadyapi nAnumAnamupapatteriti suvacham, sarvasyApi hetoH saN^grahAt | tathApi virodhihetuprAbalyasUchanAya virodhasphoraNAya chaivamuktam | ata evAchetanasyeti padamadhyAhR^itam, asambhavAdityanuktvA.anupapatteriti choktam |
(4) prAmANikaM pradhAnasya kartR^itvaM na yuktyA nirAkartuM shakyamityataH pravR^ittasya sautrachashabdasyArthamAha - chashabdeneti || pramANAbhAvamiti | vAdino haitukatvenAtra pramANashabdo.anumAnaparaH vastusthitikathanArthaM sAmAnyoktiH | achetasya svataH pravR^ittau jagatkartR^itve cheti sheShaH | darshayati samuchchinoti sUtrakR^idityarthaH | anena na kevalaM prakR^itikartR^itve svataH pravR^ittau cha pramANavirodhaH, api tu pramANAbhAvashcha | na chAnumAnaM mAnam, 'rachanAnupapatteH' anumAnarachanAnupapatteH kAryatvAdyanumAnaM tu kAraNatAmAtrasAdhakatayA siddhasAdhakatvAnna prakR^itopayogIti sUtrasya vR^ittyantaraM darshitaM bhavati |
(5) evaM pradhAnasya svataHpravR^ittikartR^itve achetanatvasvataHpravR^ittishUnyatvapramANAbhAvaiH nirAkR^itya yuktyantareNApi tannirAkurvatsUtramunyasya vyAchaShTe - pravR^itteshcheti || chetanasyeti sAvadhAraNam | tathA cha chetanasyaiva kulAlAderghaTAdisR^iShTau 'pravR^itteH' vyApArasya 'darshanAt' ahaM karomItyanubhavasiddhatvAdityarthaH | achetanasyApi chetanAdhInapravR^ittidarshanAdvyabhichAraparihArAya 'svataH' ityuktam | chetananirapekShetyarthaH | anena sUtre chetanasya svato darshanAditipadatrayamadhyAhAryamiti sUchitam | chashabdo na kevalamachetanatvasAdhitasvataHpravR^ittishUnyatvAkhyAnumAnAt, nApi pradhAnakartR^itvasAdhakapramANAbhAvAnnAnumAnaM jagatkartR^i, kintumahadAdisR^iShTishchetanechChAnusAriNI sR^iShTitvAdghaTAdisR^iShTivadityanumAnAntaravirodhAchcheti hetusamuchchayArthaH | na chedaM kathaM sUtroktamiti vAchyam | chetanasya j~nAtuH pravR^itterityanenAnyoktatvAt | pravR^ittirhi kriyA, sA cha kR^itiM vinA nopapannA | sA cha nechChAM vinA | sA cha na j~nAnaM vineti pravR^ittyAdikAryANAM svasvakAraNavinAbhUtatvena pravR^ittyA ichChApUrvakatvasAdhanasambhavAt | darshanAdityasya na dR^iShTAnte sAdhyavaikalyamityadhyAhR^itasAdhyenAnvayaH |
(6) uktamAkShipya samAdadhatsUtramupanyasya vyAchaShTe - payo.ambuvaditi || achetanasyetyanantaraM pradhAna
syeti sheShaH| cho visheShaNasamuchchaye | yadyapi tathApItyarthe, na kevalaM chetanasya kiM tvachetanasyApItisamuchchaye vA.apishabdaH| sUtre vyastasya rachanetyato.anuvR^ittasya rachanAshabdasyArthamAha - pravR^ittiriti | yujyata iti sheShoktiH | tathA chetthaM pUrvapakShAMsArthaH - yathA.achetanasya payasaH kShIrasya dadhyAkAreNa pariNAmaH ambuno jalasya gatishcha dR^iShTA | tathA achetanasyApi pradhAnasyAchetanatve.api rachanA svataHpravR^ittiryujyata iti chediti | anena siddhAntyuktAdyAnumAnasya pratyanumAne pakShasAdhyahetudR^iShTAntapradarshanena pratipakSha ukto bhavati | vyAptyabhidhAnAyAnekadR^iShTAntopAdAnam | svataH pariNAme payaH, ambu tu pravR^ittimAtre dR^iShTAnta iti kechit | anena siddhAntihetorvyabhichArAbhidhAnAyAbhihite payo.ambvAdau svataHpravR^ittyabhAvarUpaprathamasAdhyasyAbhAvo darshitaH | achetanasyetyanena heturapi | tathA chAchetanatvahetoH svenaiva satpratipakShitatvAtpayo.ambvAdau vyabhichAritvAchcha na sAdhakatvamiti bhAvaH | sautrApipadaM naJNassamAkarShakamiti bhAvenAha - neti | ityAdItyavibhaktiko nirdeshaH | ityAdAvityarthaH | 'tatrApi' payo.ambvAdAvapi na kevalaM pradhAna ityapishabdArthaH | sautrApishabdaH IshvarAkhyachetanAdhInapravR^itterAkarShakashcheti bhAvenAha - Ishvaranimitteti | pUrvasUtrAdhyAhR^itasya darshanAdityasya ihAnuvR^ittiH kAryetibhAvena tadarthamAha - shruteriti | tathA cha pUrvavAdyuktapratyanumAnadR^iShTAnte payo.ambvAdau siddhAntyabhimatasAdhyasyaiva sattvAnna tadanumAnasya satpratipakShatA na vA vyabhichAra iti bhAvaH | shruteH prAbalyAttatkramAnusAreNa sautrakramAtikramaH kR^itaH | anyathA eteneti vAkyamAdAvudAharet | bR^ihadAraNyake etasyavetyekaM vAkyam | etenetyanyattatraiva | tadarthastu - yAH anyAH vilakShaNAH kAshchitprAchyaH prAchyAM dishi sthitAH yAshchAnyAH kAshchitpratIchyaH pratIchyAM dishi sthitAH nadyaH shvetebhyaH tannAmakaparvatebhyaH | bahuvachanamAdyarthe | sakAshAditi sheShaH | yAM yAM dishamanusyandante sravante tAH nadyaH etasyAkSharasya bhagavadAkhyasya prashAsane | nimittasaptamIyam | Aj~nAmAtrAttAM tAM dishamanusyandante | etena bhagavatA payaH kShIraM maNDaM dadhi bhavati tadrUpaM bhavati | yadvA - maNDaM dadhibhAvaM bhavati prApnoti dadhyupAdAnaM bhavatIti veti |
(7) nanu shrutisAmarthyena payo.ambunoH pravR^itterIshvarAdhInatayA tatra vyabhichArAbhAve.api ayaskAntashilAdirUpAchetanAntarasya pravR^ittau siddhAyAM bhaviShyati tatra vyabhichAraH setsyati cha pradhAnasya svataH pravR^ittau sAdhyAyAmayaskAntAdikameva nidarshanamudAharaNaniyamasyAnAshrayaNIyatvAdityAshaN^kAM pariharatsUtramupanyasya vyAchaShTe - vyatireketi || itItyanantaraM shrutyeti anavasthiterityanantaraM siddhatvAditi cha sheShaH | yadvA - ityanavasthiterasattvashruterityarthaH | tadvyatirekeNetyanenApi padena prakR^ita Ishvaro.atra vyatirekapratiyogitayA saMyojya iti sUchitam | sautrachashabdasyArthamAha - kasyApi karmaNa iti | kiJNchitkartR^ikakarmaNa iti vyadhikaraNe ShaShThyau | yadA sAmAnAdhikaraNye ShaShThyau apirabhivyAptau| tadA anavasthiterityanantaram ata iti sheShaH| ata iti anapekShitamiti chAvartate| achetaneti | achetanasyaiva svataH pravR^ittiritivAdino matami
tyarthaH | tathA chetthaM sUtrabhAShyayojanA - narta itIshvaravyatirekeNa taM vinA kasyApi karmaNo.anavasthitishruternAchetanatvahetoH kutrApi vyabhichAraH na vA pUrvavAdyuktAnumAne dR^iShTAntalAbhaH | yata evamato.achetanavAdimatamanapekShamanapekShitam | apekShApadopalakShitapramANaviruddhamaprAmANikaM chAto.anapekShatvAdanapekShitameva prekShAvatAM sadbhiranAdaraNIyamevAto.anapekShatvAdapekShAshabditAdararahitvAnnaitadvirodhaH prakR^itArthasyeti | yadvA - ayaskAntAderapi pUrvasUtreNaiva nirAsAtsudhoktarItyA vyatirekAnavasthiterIshvaravyatirekeNa kasyApi chetanasyApi karmaNaH pravR^itterabhAvAt | jaDasya kimu vAchyamityanapekShitamevAchetanavAdimatamiti kaimutyanyAyaparatvenedaM vyAkhyeyam |
'niShusIda gaNapate gaNeShu tvAmAhurvipratamaM kavInAm | na R^ite tvatkriyate kiM cha nAre mahAmarkaM maghavan chitramarcha' (R^iksaM. 8.6.13.) iti R^iN^mantrasyAyamarthaH | he gaNapate indriyagaNasvAmin maghavan dhanavan yashasvin makhapate iti vA | bhagavan tvam archakAnAmindriyagaNeShu niShusIda susamyak.hniShIda sthito bhava | tatra sthitvA cha mahAM mahAntaM pUjyam arkam aram alaM kaM sukhaM yasya sa tathoktaH paramAnandayutam | chitramadbhutamAshcharyatamaM tvAM tvameva pUjaya| kuto mamaiva pUjyatvamiti mAvochaH| yatastvAmeva kavInAM j~nAninAM vipratamaM visheSheNa prakR^iShTatamamAhuH kavayaH| atastavaiva pUjyatvam | na kevalaM pUjyatvaM tavaiva | kintu pUjakatvamapi tavaiva mukhyam | nAnyasya | kutaH? yatastvadR^ite tvadvinA Are dUre samIpe vA kenachit kiJNchana spandanamapi na kriyate ata iti || 1||
|| iti rachanAnupapattyadhikaraNam || 1 ||
|| 2. anyatrAbhAvAdhikaraNam ||
(1) etadadikaraNArthaM darshayati - seshvareti || pradhAnameva jagatkartR^i, tasya guNabhUtatveneshvaro.astIti vadan seshvaraH, sa chAsau sAN^khyashcha tasya pataJNjalermataM nirAkarotyasminnadhikaraNe sUtrakR^idityarthaH | siddhAntapratij~nApareNa na tR^iNAdivadityanena sUchitaM pUrvapakShamAha - yatheti | pR^ithivyA iti paJNchamI | upalakShaNametat | kalamAdibIjAchchetyapi draShTavyam | evashabdasyottaratrApyanvayaH | pradhAnapadaM puruShasyApyupalakShakam | tathA cha - yathA svAdhInopAdAnatvashaktimatyA eva kevalAyAH pR^ithivyAH, punarvedavAdina iva IshvarAdhInatvashaktimatyAH, evaM svAdhInabIjatvashaktiyuktAtkalamAdeshcha sakAshAt svotpattau pR^ithivyanugrAhakeNa tatsannidhimatA tadanukUlena parjanyenAnugR^ihItaM tadanugrahasahitaM tatkartR^ikasvotpattIchChAviShayIkR^itaM 'tR^iNAdikam' aN^kurAdikamutpadyate | tathA pradhAnAtsvAdhInopAdAnatvashaktiyuktAdeva kevalAt, na punarIshvarAdhInashaktiyuktAt | 
evaM dehAdisambandhenotpattau yA shaktiH sA bIjashaktiH svAdhInatachChaktiyuktAtpuruShAchcha svotpattau svopAdAnabhUtaprakR^ityanugrAhakeNeshvareNAnugR^ihItaM tatkartR^ikasvotpattIchChAviShayIkR^itaM jagadutpadyata ityarthaH | tathA cheshvarasya prerakatvabIjAvApakartR^itvAbhAve.api sannidhimAtreNa prakR^ityanugrAhakatvamastyeveti tadarthamIshvaro.aN^gIkArya eveti na tadvaiyarthyashaN^keti bhAvaH | atra dR^iShTAntadArShTAntikayoH kArye parjanyeshvarAnugrahoktiH kAraNe.api tadanugrahopalakShaNArthA | siddhAnte sautrachashabdena tasya vyAvartanAtprakR^ityanugrahashaktireveshvarasyeti pata़JNjalinA.aN^gIkArAditi sudhokteshcheti dhyoyam | 
(2) siddhAntayatsUtramavatArya vyAchaShTe - ata iti || shrutyudAharaNena hetvasiddhiH parihR^itA | 'anyatra' IshvarAt 'rAj~ni rAShTram' itivat, anyatrAbhAvAdityasyAnyAdhInatvenAbhAvAdityarthaH | avagamopalakShaNametat | tathA chetyAdishrutibhyo.anyatra jagato.abhAvAvagamAdityanvayaH | tR^iNAdivaditi | tR^iNAdInAmutpattau yathA parjanyo.anugrAhaka eva, na svatantrotpAdakaH, tathA jagadutpattAvIshvarasyAnugrAhakatvamAtraM na, kintu svAtantryeNa tadutpAdakatvamevetyarthaH |
(3) yachcheti taittirIyavAkyam | brahmaNyevetyAdIni shrutyantaravAkyAni | AdyashrutAvapishabdaH kriyAsamuchchaye karmasamuchchaye vA | vAshabdo.anAdare | tathA cha nArAyaNo yatkiJNchiddR^ishyate yachcha shrUyate vA tatsarvamapi jagatsarva sarvapadArthAnAM sattvAdikaM prati tatpradAnAya vyApya | yadvA - taduddishya sarvaM sarvathA deshakAlaguNashaktibhirvyApta tatprerakatayA sthitaH | na kevalametAvat kintu jagato.antarbahishcha taddeshe tadrahitadeshe cha tatkAle tadrahitakAle vyApya tadbhUtaistadabhUtaishcha guNaiH shaktibhishcha yuktassan sthita iti tattvapradIpaTIkAdishA shrutyarthaH | dvitIyashrutAvAdyo brahmashabdo nimittasaptamyantaH | dvitIyatR^itIyAvadhikaraNasaptamyantau | 'idaM' jagat 'AvirAsIt' ajAyata | aneneshAdhInotpattisattAdikamuktam | brahmaivAdhastAdityanenApi sattApradAnAya sarvagatatvamuchyate | tadadhInasattAkasya tadadhInatvaM siddhameva | brahmaiva sarvapadArthAnAmadhastAdupariShTAnmadhyataH | kiM bahunA - 'sarvataH' sarvatra cha tattatsattAdipradAnAya tatra tatrAstItyarthaH | brahmaivedamiti vAkyAntareNApi idaM jagat tadadhInasattAkamevochyate |
(4) idAnIM sapramANakaM sautrachashabdArthamAha - sa eveti || atra sa evetyaneneshvarAdhInodbodhavatvaM prakR^iteruchyate | 'shAstikR^it' jagachChikShakaH sa harireva 'anAmarUpAtmani' prAkR^itanAmarUparahite svasmin 
svAdhAratvena 'rUpanAmanI' arthashabdaprapaJNchau 'bhUyaH' punaH 'vidhitsamAnaH' sisR^ikShuH 'nijavIryachoditAM' svasAmarthyapreritAM 'svajIvamAyAM' svAdhInAM jIvabandhikAM 'sisR^ikShatIM' sarjanonmukhIM 'prakR^itiM' lakShmIm 'anusasAra' anujagrAhetyarthaH | iti cheti chaH samuchchaye | dravyamityanena tadadhInasattvamuchyate | bhAgavata ityasya pUrveNottareNa cha sambandhaH | vachanadvayasyApi bhAgavatasthatvAt | nAnugrAhakatvamAtramityatrApi saMyojyam | samastaM chedam | chashabdenetyataH paraM sUchitamiti sheShaH | udbodhapravR^ittyAdirAdipadArthaH | chaH samuchchaye | tathA cha na kevalaM kAryasvAtantryam | kintu sa eva dravyamiti cha bhAgavate AdishabdAdanyatra chAN^gIkR^itaM sUtrakR^itoktamatra chashabdena sUchitam | prakR^itisattAdipradatvaM cha nAnugrAhakatvamAtramIshvarasyAnugrAhakatvamAtravirodhIti yojanA | yadvA - na kevalaM kAryasattApradatvameva nAnugrAhakatvamAtramIshvarasyAnugrAhakatvamAtravirodhItyaN^gIkR^itam, kintu prakR^itisattAdipradatvamapIti chashabdena sUtrakR^itA sUchitam | kathaM prakR^itisattAdipradatvaM tenAN^gIkR^itamiti j~nAyate yato bhAgavate tathA tadvachanamasyata iti yojanA | anena - sUtre Ishvara iti jagaditi cha padadvayAdhyAhAreNeshvarAdanyatra jagato.abhAvAttadadhInasattAdimatvAditi yAvat | evaM prakR^ityAdeshchAnyatrAbhAvAnna tR^iNAdivajjagadanugrAhyamAtram, nApIshvaraH parjanyavadanugrAhakamAtramiti sUtrArtha ukto bhavati | dravyamityetadvaiShamyAdhikaraNe vyAkhyAtam |
|| iti anyatrAbhAvAdhikaraNam || 2 ||
|| 3. abhyupagamAdhikaraNam || 
(1) atrAdhikaraNArthaM darshayati - lokAyatiketi || lokAyatasya chArvAkAchAryasya ayaM lokAyatikaH sa chAsau pakShaH siddhAntashcha tamityartha | lokAyatenAN^gIkR^ita iti vA |
(2) dharmAdyatIndriyapadArthAnAM tatsAdhakashrutyAdiprAmANyasya chAnabhyupagamAtpramANAbhAveneshvarasyaivAbhAvAdantareNApIshvaraM pUrvapUrvasmAduttarottaravastUtpattisambhavAnna tasya jagatkAraNatvaM yuktamiti prApte siddhAntayatsUtramupanyasya vyAchaShTe - abhyupagama iti | na kevalaM paropapAdanena kintu 'abhyupagame.api' svasiddhAnte.api tadrItyApi viShayaprayojanayorabhAvAdanArambhaNIyameva chArvAkashAstramiti sUtrArthaH sudhAyAmuktaH | 
chandrikAyAM tu pUrvasUtrAnnaJNo.anuvR^ittiH | tathA cha svakIyashAstrasya siddhAntatvAnabhyupagame siddhamasmadiShTam | abhyupagame.api tatra tadvyApakayorviShayaprayojanayorabhAvAbhyupagamAt vyAhatiH syAditi ubhayathApi na chArvAkasiddhAnto yukta iti sUtrArthaH uktaH | atra sudhApakShe anapekShamevetyasyAnuvR^ittiH | yojanAdvaye.apyapishabdaH samuchchayArthaH virodhasUchakashcheti dhyeyam |
(3) yasyeti || siddhAnta ityAkR^iShyate | dharmo yAgAdijanyAdR^iShTam | adharmastadanyaH svargAdiH | yadvA - adharmaH pApaM tatsAdhyo narakashcha | adharmanivR^ittiprayojanakatvasyApi nirAkaraNArthamadharmagrahaNam | dharmAdharmapadAbhyAmatIndriyamAtramupalakShyate | saptamI ShaShThyarthe | kimAkShepe | prayujyate pravartyate shAstre adhikAryaneneti vyutpattyA prayojanashabdena phalaviShayo gR^ihyete | tathA cha - 'yasya dharmAdharmau na staH' yena dharmAdharmau nAN^gIkR^itau tasya vAdinaH siddhAnte tena siddhAntatvenAbhyupagatasya shAstrasya kiM prayojanam? na kimapi viShayAdikamaN^gIkR^itamiti yojanA | siddhAntaprayojanapadAbhyAM sautrAbhyupagamArthashabdau vivR^itau | tataH kimityata Aha - ata iti | svashAstrasya siddhAntatvAbhyupagame.api tatra tadvyApakayorviShayaprayojanayorabhAvAN^gIkArAdityarthaH | tato.api kimityato virodhasphorakeNa sautrApishabdena sUchitaM hetuM darshayati - sveti | yaH siddhAntaH asau prayojanAdimAniti niyamAtsiddhAntatvenAN^gIkR^itashAstrasya prayojanAdyabhAvamabhyupagatavato matA vandhyetivatsvavachanaviruddhavAditvApAtAdityarthaH | na tatra yuktyantaraM vaktavyamityevashabdArthaH | tataH kimityataH sUtre.anapekShya iti buddhyA vivichyAnuvR^ittapadena naJNanuvR^ittyA vA labdhasAdhyaM darshayati - upekShya iti | sa iti vipariNAmenAnuvartate | evakAro.atrApi sambadhyate | tathA cha sa chArvAkaH tatsiddhAnto vA upekShya eva na tvAdaraNIyaH parihArAya viShayo vA | ato na tadvirodho viShNujagatkAraNatvasyetyarthaH |
|| iti abhyupagamAdhikaraNam || 3 ||
|| 4. puruShAshmAdhikaraNam || 
(1) atrAdhikaraNapratipAdyaM darshayati - puruSheti || puruShashchetanaH prakR^itirachetanA | kartriti bhAvapradhAnam | uchyate artho.atreti vAdo matam | tathAchAtrAdhikaraNe nirIshvarasAN^khyaikadeshinAM chetanopasarjanakAchetanaprakR^itikartR^itvavAdinAM mataM nirAkaroti sUtrakR^idityarthaH |
(2) pUrvapakShasya sUtra evoktatatvAttadupanyasya pUrvapakShAMshaM tAvadvyAchaShTe - puruSheti || chetanasambandhAjjIvasannidhAnAdityanena sUtre puruShapadaM jIvasambaddhasharIraparamityuktaM bhavati | evakAraH sharIramevetyanveti | 
na tu chetanamapItyevArthaH | ashmA pAShANaH | AdishabAdAddArvAdigrahaH | 'AdAya' tadarthaM pravartate tat pragR^ihya cha 'gachChati' gantuM pravartata iti | anena ashmapadaM lakShaNayA tadAdAnAdiviShayapravR^ittiparamityuktaM bhavati | dR^iShTAntavAkyena sUchitaM dArShTAntikaM darshayati - evamiti | apishabdo yadyapItyAdyarthe | prakR^itirapIti samuchchaye cha | prakR^itireva na tvIshvara ityavadhAraNe vA | achetanamachetanetihetugarbhavisheShaNAbhyAM siddhAntyuktAchetanatvahetoH pakShavipakShavR^ittitvoktyA tasya vyabhichAraH, pradhAnaM chetanasannidhAnAtsvataH pravR^ittimat achetanatvAt sharIravaditi anumAnarUpapratipakShashchokto bhavati | tathA cha pradhAnAdeva jagadutpattAvIshvaravaiyarthyAnnAsAvasti | tadabhAve cha tasya jagatkAraNatvaM nAstyeva | tasyaiva jagatkAraNatvamityetaddUrotsAritamiti bhAvaH | evamanumAnAvalambena prAptaM pUrvapakShaM pratikSheptuM pravR^ittaM tathApIti siddhAntAMshaM naJNanuvR^ittyA vyAchaShTe - neti | nAnumAnena prakR^iteH svataH pravR^ittisAdhanaM yuktamityarthaH | kuto netyatastatra hetutvena tathApItyaMshamAvartyAvyayAnAmanekArthatvamiti nyAyamanusR^itya vyAchaShTe - neti | itishruteriti sheShaH | 'tatrApi' IshvarapravR^ittAvapi | na kevalaM pUrvoktapayombvAdAvityapishabdArthaH | tatrApIti sUtrapAThe.apyayamevArtho boddhavyaH | tathAtvena paramAtmAdhInatvena siddheneti sheShaH | tathAtva iti pAThe nimittasaptamI | tathAtvasiddherityathaH | tatrApItyetaddR^iShTAntAbhAvAdityanenApi sambadhyate | tathA cha mahadAdikArye karaNapravR^itteH puruShopasarjanaprakR^ityadhInatvasAdhane.api nirIshvaropanyastapUrvAnumAna iva nidarshanAbhAvAdityarthaH | anena - puruShAshmavat chetanopasarjanakasharIrasyAshmAdyAnayanAdau svataH pravR^ittivat puruShopasarjanapradhAnasyaiva mahadAdikAryakaraNe svataH pravR^ittiH sambhavatIti Ishvaravaiyarthyam | tadabhAve cha tasya jagatkAraNatvamapi nAsti tasyaiva jagatkAraNatvamityetaddUrotsAritamiti chenna | kutaH? yataH puruShopasarjanaprakR^itikartR^itve na mAnamasti | na choktAnumAnaM mAnam | yataH tathA shruteH narta iti shruteH | tathApi tatrApi sharIrapravR^ittAvapi tathaiva vyatirekAnavasthiterityanenokteshvarAdhInatvameva siddham | ata eva tathApi puruShopasarjanaprakR^itikartR^itvavAdyupanyastAnumAne.api tathA nirIshvarasAN^khyopanyastapUrvAnumAna iva tathA dR^iShTAntabhAva iti sUtrArtha ukto bhavati ||
(3) evaM shrutilakShaNahetunA dR^iShTAnte sAdhyavaikalyamabhidhAya hetvantareNa dR^iShTAnte sAdhyavaikalyopapAdanAya sUtram - aN^gitveti || atrAN^gitvapadaM laukikaparIkShakatadvyavahAropalakShakam | tathApItyanuShajyate | puruShasya chetyabhipretya dR^iShTAnte paroktasAdhyAbhyupagame bAdhakatarkoktiparatayA tadvyAchaShTe - sharIreti | yasmAdityAdau saMyojyam | sharIrapravR^ittAvityanena tathApItyanuShaktAMsho vivR^itaH | tathA cha yasmAtpuruShasaMvalitasharIrasyaiva svataH pravR^ittAvuchyamAnAyAM puruShasyAN^gatvAdapradhAnatvAvashyaM bhAvAdaN^gamitismR^itau puruShasyAN^gitvavyava
hAraH sharIraM prati prAdhAnyavyapadesho.anupapannaH syAt | evaM dArShTAntike.api puruShasya pradhAnAN^gatvApattyAN^gitvavyavahArAnupapattirityarthaH | asya hetostasmAdapi na sharIrasya svataH pravR^ittyaN^gIkAro yujyata iti viparyayaparyavasAnalabdhasAdhyadvArA.atashshabdAdhyAhAreNa dR^iShTAntAbhAvAditi pUrvahetunA.anvayaH | evaM sautrahetorna sharIrasya svataH pravR^ittirna vA pradhAnasya | kutaH? puruShasyAN^gitvavyavahArAnupapatteH | sharIrapradhAnayoraN^gitvAnupapatteshchetyadhyAhR^itasAdhyamukhena tathA dR^iShTAntAbhAvo bAdhashcheti pUrvasAdhyenAnvayo draShTavyaH | vAdino haitukatvenoktashrutAvavishvAsAdasyaikasyaiva hetutvAtsUtre chashabdAbhAvaH | smR^ityarthastu - aN^gI pradhAnaH puruSho.aN^gaM guNabhUtaM sharIraM saN^gR^ihya yathA.ashmAdyAnayanadi kAryaM karoti tathA.asau bhagavAnapi prakR^itimAdAya mahadAdikAryaM karotIti |
|| iti puruShAshmAdhikaraNam || 4 ||
|| 5. anyathAnumityadhikaraNam || 
(1) adhikaraNArthaM darshayati - prakR^itIti || pradhAnopasarjanakachetanakartR^itvavAdinAM nirIshvarasAN^khyaikadeshinAM vAdaM matamasminnadhikaraNe nirAkaroti sUtrakR^idityarthaH |
(2) sUtre puruShAshmavaditi chedityuktAdanyathAnumitau cheti yojanAmabhipretya tamaMshaM pUrvapakShaparatayA vyAchaShTe - sharIreti | chetanapadasthAne sharIrapadasya sharIrapadasthAne puruShapadasyaivamachetanapadasthAne puruShapadasya puruShapadasthAne prakR^itipadasya prakShepeNa yathetyAdipUrvabhAShyamatrApi saMyojyedaM vyAkhyeyam| 'pravartate' ashmAdyAdAne| ityaN^gIkare.apIti| evamabhyupagamya sAdhane.apItyarthaH | anena vimatA pravR^ittirachetanopasarjanapuruShAdhInA pravR^ittitvAdashmAnayanadipravR^ittivaditi pUrvapakShasAdhakAnumAnaM sUchitam | apishabdo na kevalaM pUrvavAdyuktapakSha iti samuchchaye | anena sautrachashabdo vyAkhyAtaH | apItyanantaraM tatheti padaM saMyojyam | dR^iShTAnte sAdhyAbhAva iti tadarthaH | kuto.asAvityatastatra hetutvena chashabdAdAkR^iShTamaN^gitvA.anupapatteriti padaM vyAchaShTe - sharIreti | tasyetyubhayatrAnveti | sharIrasambandha iti saptamyantaM prathamAntaM cha | tatrAdyasya tasya jIvasya sharIrasambandhena jIvasyAshmAnayanAdikArye pravR^ittirityevashabdArthaH | sharIrapadaM prakR^iterapyupalakShakam | kutaH? sharIrasambandhAnupapattirityatastatra hetutvena j~nashaktiviyogAdityaMsham asiddhiparihArAya svataH padAdhyAhAreNa vyAchaShTe - svata iti | svAtantryeNetyarthaH | anena - anyathA puruShAshmavadityuktapakShAdvaiparItyena puruShAshmavadachetanasambandhAchchetanaM pravartata ityevaM rUpeNAnumitAvanumAne.api tathA dR^iShTAnte sAdhyavaikalyam| so.api kutaH? j~nashaktiviyogAt aN^gasambandhe j~nasya j~nAturjIvasya sAmArthyAyogAditi sUtrArtha ukto bhavati|
(3) evaM pratyekaM dUShitAnyanIshvaramatAni sAmAnyavisheShaNApi nirAkurvatsUtramupanyasya vyAchaShTe - vipratiShedhAditi || shrutItyAdinA vipratiShedhapratiyogino darshitAH | viruddhatvAdityanena vipratiShedhashabdArtha uktaH | na kevalaM uktayuktiviruddhatvAditi chakArArthaH | anIshvareti | na vidyate Ishvaro yasminniti tattathoktam | tachcha tanmataM chati vigrahaH | anIshvarANAM vAdinAM matamiti vA | matamiti samudAyaikavachanam | asamaJNjasamayuktamityarthaH |
(4) kuto.anIshvaramatAnAM shrutyAdiviruddhatvamityata Aha - shrutaya iti | chashabdau mithaH samuchchayArthau | Ishvarameva paraM svatantraM vadantItyanvayaH| yuktiShu vadantItyasya sAdhayantItyarthaH-shrutayaH-'dyAvAbhUmI janayan' (shve.3.3.) 'yato vA' (tai. 3.1.) 'yassarvaj~naH' (muM. 1.1.9.) ityAdyAH| smR^itayaH-'utpattisthitisaMhArAH' 'sraShTA pAtA tathaivAttA' ityAdyAH | yuktayaH - 'vimataM sakartR^ikaM kAryatvAt' 'chichchettye kenachinniyate asvatantratvAt' ityAdyAH| 'tadviruddhaM' shrutismR^itiyuktiviruddhaM prakR^itisvAtantryAdirUpamarthamiti sheShaH | yaH puruShaH tasmAdanyaH 'adhamaH' ayogyeShu avaro nAstItyarthaH | naitAvatA seshvarasAN^khyena santoShTavyam | yataH shrutayaH smR^itayashcheti smR^itirIshvaraM paraM vadatItyanena tamapi nirAha | iti pAdma ityanantaraM vachanAditi sheShaH | asya shrutyAdiviruddhatvAdviruddhatAvagamAditi pUrveNAnvayaH |
|| iti anyathAnumityadhikaraNam || 5 ||
|| 6. vaisheShikAdhikaraNam || 
(1) atrAdhikaraNapratipAdyamAha - paramANviti | paramANubhyo jagadArambhaH jagadutpattiriti vAdinAM vaisheShikAdInAM  'vAdaM' matam 'apAkaroti' nirAkarotyasminnadhikaraNe sUtrakR^idityarthaH | ArambhaketipAThe paramANavaH jagadArambhakAH tatkAraNAnIti vAdamityarthaH ||
(2) sUtre dR^iShTAntoktyA labdhe parapakShapratikShepakAnumAne sAdhyasamarpakeNa hrasvaparimaNDalAbhyAmityaMshenaiva paramatavirodhAdIshvarasyAnantaguNatvamayuktamiti pUrvapakShasya sUchanAttadvivaraNenaiva pUrvapakShaH pradarshito bhavatItyAshayena tamanupanyasya siddhAntayatsUtramevopanyasya vyAchaShTe - mahaditi || atra mahattvAdityAdyuktyA sUtre mahadityAdinirdesho bhAvapradhAnaH | 'kAraNabAhulyAtkAraNamahattvAt prachayavisheShAchcha mahat' iti kANAdasUtrAnusAreNa tathA nirdeshaH | tatra tasyetyasya prAyikatvAt | hrasvaparimaNDalAbhyAmiti paJNchamIsamabhivyAhArAtpaJNchamyantAdvatiH sakAshAdityadhyAhAreNa ShaShThyantAdvA vatiH | utpadyate utpadyeta iti cha sheShaH | kAryaM ityuktaM bhavati | chaH samuchchaye | tathA cha vaisheShikamate naiyAyikamate cha yathA samavAyikAraNIbhUtrya
NukachaturaNukAdigatAt mahattvAkhyaparimANAddIrghatvAkhyAchchaturaNukapaJNchANukAdigataM parimANAkhyakAryamutpadyate tathA dvyaNukagatahrasvatvAt paramANugatAtpArimANDalyAkhyAchcha parimANAtryaNukadvyaNukagataM parimANAkhyaM kAryamutpadyeta ityarthaH | anena dvyaNukaparamANuparimANaM parimANAntarArambhakaM dravyasamavAyikAraNaparimANatvAt | tryaNukAdiparimANavaditi vaisheShikAdimatasya pratikUlAnumAnamupanyastaM bhavati |
(3) tryaNukAdiparimANasyArambhakatve.api dvyaNukAdigatasyaitanmAstu ko doShaH| tryaNukAdigataparimANArambhastu dvyaNukAdigatasaN^khyayaiva sambhavatItyaprayojako.ayaM heturityAshaN^kAM pariharadvAshabdaM vyAkhyAti-vAshabdAditi| asya visheShakAraNAbhAvAdityanantaram adhyAhR^itena 'iti sUtrakR^itA sUchitam' ityanenAnvayaH | kiM sUchitamityatastadAha - anyatheti | yadyubhayoH kAraNagataparimANatvAvisheShe.api hrasvatvAderna kAryamutpadyate | tarhyetayormahattvadIrghatvayorapi na syAdityarthaH | tatkAryArambhakatvamiti sheSho vA, sakAshAditi sheSheNa kAryamityanena vA.asyAnvayaH | na kevalaM tayoriti samuchchaye.apiH | nanu visheShakAraNe sati pratibandImAtraM na bAdhakamityatastadevAsiddhamityAha - visheSheti | pakShadR^iShTAntayorvaiShamyasAdhakarUpasya vA tadanaN^gIkAre bAdhakarUpasya vA niyAmakavisheShasyAbhAvAt | bhAve vA sa vaktavyaH syAdityarthaH | tadabhAvastu TIkAyAmupapAditaH | tasmAdupapattiviruddhatvAt na tayorasamavAyikAraNatvaM kiM tvetayorevetivaisheShikAdyuktamasamaJNjasameveti na tadvirodha IshvarAnantaguNatvasyeti bhAvaH |
(4) evaM vaisheShikAdimate mahattvadIrghatvAderasamavAyikAraNatvakhaNDanarItyA samavAyikAraNamAtraM nirastaM bhavatItyabhipretya nimittakAraNamapyevaM nirAkurvatsUtramupanyasya vyAchaShTe - ubhayathApIti || IshvarechChAyA iti | kAryanimittatvena parAbhyupagatAyAH IshvarechChAyAH 'nityatve' sadAtanatve 'tadbhAve.api' IshvarechChAsadbhAve.api pralaye 'paramANukarmAbhAvAt' tachcheShTAbhAvAdanvayavyabhichAreNa tasyAstatkAraNatvAyogAdidAnIM pralayAdanyasmin abhimatakAle.api IshvarechChAyAH sakAshAtparamANukarma 'na syAt' notpadyetetyarthaH | tataH kimityata Aha - ata iti | ata ityasya vyAkhyAnaM paramANviti | syAditi vartate | taditi cheShTA parAmR^ishyate | kAryashabdaH prakR^itadvyaNukAdikAryaparaH | evaM sautrastachChabdo.api | anityatva ityatreshvarechChAyAH ityanuvartate | taditi tantram | tathA cha tasyAH IshvarechChAyAH anityatve tasyA nimittakAraNAbhAvAdata eva karmakAraNIbhUtAyA IshvarechChAyA abhAvAdityarthaH | tataH kimityataH taduttaratvena ata ityAdyatrApi saMyojyam | atrAta ityasyeshvarechChAta ityarthaH | tatkAryAbhAva ityasya tachcha tatkAryaM cheti vigraheNeshvarechChAlakShaNakAryAbhAvaH, tasya kAryamitivigraheNa paramANukriyAjanyadvyaNukAdikAryAbhAvaH syAdityarthaH | nityatve.anityatve ityuktobhayathetyetat dUShyatvenopasthiteshvarechChAnityatvAnityatvAkhyaprakAradvayaparAmarshakamityabhipraiti | tadbhAve.apIdAnImapItyenAperarthaH uktaH | paramANukarmAbhAvAdityanena na karmetyetadyatashshabdashira
skatayA vyAkhyAtam | karmashabdasyAvR^ittyabhiprAyeNa syAdityatra kartranuktiH | ata ityAderevAvR^ittyabhiprAyeNAnte artha uktaH | tathA cha ato.apyasamaJNjasaM vaisheShikAdyuktamitibhAvaH | kAryAbhAva ityanantaraM yata iti sheShaH | asyottaratrAnvayaH |
(5) IshvarechChAyA nimittatvanityatvayorabhyupagamAdAdyapakShoktadUShaNaM bhavatAmapi samamityata Aha - vaidiketi || vaidikairvedAdhikR^itaiH tatprAmANyaj~nairabhyupagato vaidikaH vedagamyo vA Ishvaro yasya tasyetyarthaH | pakSha iti sheShaH | tena visheShArthakatushabdasyAnvayaH | tenedaM samAdhAnaM parapakShe.apIti j~nApitam | yadvA - vaidikashchAsAvIshvarashcheti karmadhArayaH | asya sarvashaktitvokterityanenAnvayaH | tushabdaH shaN^kAparihAradyotakaH | tena nAyamasmatpakShe doSha iti sUchyate | atrAdyArtho yasya vedagamya IshvarastatpakSha iti tattvapradIpe, tenAnumAnamAtreNeshvaramabhyupagachChateti TIkAyAM choktaH | dvitIyastu - IshvarAchintyashaktIti TIkoktyA tasya vedenaiva sarvashaktitvokteriti tattvapradIpoktyA cha j~nApitaH | tathAchetthaM yojanA - vaidikeshvarasya pakShe tu nAyaM doShaH | kutaH? yataH satyAmapIshvarechChAyAM sarvaM kAryAnutpAdAdikam IshvarAchintyashaktita evopapadyate | sA.api tasya kutaH? 'parAsya' ityAdi vedenaiveshvarasya sarvaviShayakashaktimattvokteriti na tatra mAnAntaraM mArgaNIyamityevakArArthaH | na cha parapakShe samametat | tasyAnumAnamAtragamyeshvaratvena vedaikagamyeshvaratvAbhAvAditi tushabdAbhiprAyaH | itashcha nAyaM doSho.asmatpakSha ityAha - svata iti | nAsmatpakShe pralaye vyabhichAradoShaH | tadAnImIshvarechChArUpanimittasatve.api kAlAkhyanimittAntarasyAbAvena kAryAbhAvasyAnyathopapatteH | na cha pralaye so.apyastIti vAchyam | tadA sR^iShTikAlAkhyakAlavisheShasyAbhAvAttasyaiva sR^iShTikAraNatvAt | na chaitatparamate.api samamiti vAchyam | asmAbhiH kAle svata eva sR^iShTyAdyupAdhimantareNaiva visheShANAM svAbhAvikasR^iShTikAlatvAdidharmANAmaN^gIkR^itatvAt | pareNa tu sR^iShTyavachChinnaH kAlaH sR^iShTikAla iti sR^iShTyAdyupAdhita eva kAle visheShAbhyupagamenAnaupAdhikavisheShAnabhyupagamAdityupaskAreNa vAkyayojanA | nanu satyAmapIshvarechChAyAM sR^iShTikAlAbhAvena kAryAbhAvAbhyupagame sA moghA syAdityato.apyAha - svata eveti | evakAro bhinnakramaH | ichChAyAH iti sheShaH | tathA cha naiSha doSho.asmAbhirnityAyA apIshvarechChAyAH 'kAle eva' sR^iShTikAle eva 'svataH' anaupAdhikAnAM sR^iShTiviShayatvAdivisheShaNAmAvirbhAvAbhyupagamAnnaivaM pareNa vaktuM shakyam, tena ichChAyAmanaupAdhikavisheShAnabhyupagamAdityarthaH | yadvA - ubhayathA.api na karmetyasya kAlasya nityatve.anityatve choktarItyA na karmeti prakAreNApi vyAkhyAnasambhavAt kAlasya nimittakAraNatvamIshvarechChAnimittakAraNatvanirAsanyAyena nirastamityabhipretya taddoShaM svapakShe pariharati - svata eveti | yojanA tu - nAyaM doSho.asmatpakShe | kutaH? svata eva svasR^iShTyAdyupAdhimantareNaiva anitye kAle sR^iShTikAlatvAdivisheShotpattyaN^gIkArAttasyaiva nimittatvAt | na chaivaM pareNa vaktuM shakyam | asmAbhiH kAle visheShANAM sR^iShTikAlatvAdInAM svata eva svAbhaAvikatvasyaiva abhyupagamAt pareNa tu sR^iShTyAdyupAdhinibandhanatvAbhyupagateriti | na cha kAlasya kAryamAtranimittakAraNatvAtsR^iShTikAlAdyutpattyasambhavaH | adhikaraNatayaiva kAlasya sarvakAryakAraNatvena sR^iShTikAlAdikArye chAtmAshrayaprasaN^gena tatra tasyAdhikaraNatayA kAraNatvAyo
gAditi vAchyam | kAlAtiriktakAryeShveva kAlasyAdhikaraNatayA kAraNatvAbhyupagamAt | kAle tu tathA kAraNatvAnabhyupagamAt | parantu - IshvaroddeshyatvenAdhAraH kAlo.apekShitaH | sa cha sR^ijya eva | Ishvaroddeshashcha sa kAlastadaiva syAdityevaMrUpaH | ichChAviShayatvarUpoddeshyatvaM cha na prAksatvApekSham | na hi sR^ijyasya prAk sattvamasti | ekasyaivAdhikaraNAdhikartavyatA cha 'Ishoddeshashcha kAlashcha svagatA eva' iti shrutyAdisiddhavisheShabalAchchopapadyata iti na kashchiddoShaH | athavA - ubhayathetyasyAdR^iShTanityatve.anityatve cheti vyAkhyAnasambhavAdadR^iShTasya nimittatvam IshvarechChAkAlanimittatvanirAsanyAyena nirastamityabhipretya taddoShaM svapakShe pariharati - svata eveti | kAla ityAvartate | adR^iShTa iti sheShaH | tathA cha nAyamasmatpakShe doShaH | kutaH? asmAbhiH kAle pralayakAle satyevAdR^iShTe kAle sR^iShTyAdikAle eva samudbodhavisheShAbhyupagamAt | na chaitadanyamate sambhavati | asmAbhiH kAle svata eva svAbhAvikAnAmeva visheShaNAmaN^gIkArAt | pareNa cha tadanaN^gIkArAditi yojanA |
(6) evaM vaisheShikAdipakShe nimittakAraNAsambhavaM darshayitvA samavAyikAraNamapi nirAkurvatsUtramupanyasya vyAchaShTe - samavAyeti || atra kAryakAraNapade avayavyavayavapare | AdipadenAnityaguNakriyAtadvatAM saN^grahaH | athavA kAryakAraNapadenaiShAM saN^grahaH | Adipadena nityaguNaguNijAtivyaktivisheShavisheShiNAM prasaN^gAdgrahaNam | bhinnatvAN^gIkArAdityapi sambadhyate | lyablopanimittA paJNchamI | tathA cha dvyaNukAdikAryANAM paramANvAdikAraNAnAM cha parasparaM bhinnatvamupetya samavAyasambandhAN^gIkArAdityarthaH | asya hetoH sUtre pUrvasmAdanuShaktena naJNAnvayaH | na samavAyAN^gIkAro yuktaH | ata eva na samavAyikAraNatvaM yuktamitinaJNarthaH | sambandhetyuktyA samavAyashabdasya samAveshArthatvabhramo vAritaH | asya tanmatamasamaJNjasamityadhyAhR^itenAnvayaH | nanu bhinnayoravayavAvayavibhAvavisheShaNavisheShyabhAvopapattaye samavAyasambandho.aN^gIkArya eva | atastadabhyupagame ko doSha ityataH pravR^ittaM sAmyAdanavasthiterityaMshaM sAmyadharmiprakArapradarshanapUrvakaM vyAchaShTe - tasya cheti| samavAyasyApItyarthaH | na kevalaM kAryakAraNAdInAmityaperarthaH | chashabdassAmyAchcheti cha sambadhyate | sUtre tu chakAro yathAshruto bhinnakramo.api hetusamuchchayArthaH | astu sAmyaM, tataH ko doSha ityata Aha - samavAyeti | tasyetyetadAvR^ittaM vipariNatamatrApi sambadhyate | tasya samavAyasya tAbhyAM samavAyibhyAM bhinnatvasAmyAt bhinnasya cha tasya visheShaNavisheShyabhAvAdyupapattaye tAbhyAM samavAyasambandhAN^gIkArAt tasyApi samavAyAntarasya tena samavAyAntareNa bhinnatvasAmyAt bhinnasya cha tasya samavAyAntarasya tena visheShaNavisheShyabhAvAdyupapattaye tena samavAyAntareNa samavAyAntarApekShayA nimittabhUtayA.anavasthitiH syAditi yojanA | anavasthitirityanantaraM yata iti sheShaH | anyathA sUtravisaMvAdaH syAt | asyApyuttaratrAnvayaH | ata eva sUtre hetusamuchchayArthashchashabdaH | 
(7) prAmANikatvAnnAnavasthAdoShassyAdityata Aha - na cheti || tat tatra samavAyAnantya ityarthaH | bIjAN^kurAdivat mUlakShayAbhAvAnnAnavasthA dUShaNamityata Aha - prathameti | evakAro bhinnakramaH kaimutyadyotakaH | tathA cha mUlabhUtAvayavAvayavyAdisambandhasyaivAsiddhyA tadasiddhiH | teShAM prathamasambandhasiddhyartham abhyupagantavyAnAM sambandhAntarANAM sutarAmasiddhirityarthaH | tathA chetthaM yojanA | yatastatra pramANaM nAsti ataH prathamasambandhasyaivAsiddhyA tadasiddhiH | yata evamatostyeva mUlakShatiriti bhavatyevAnavasthA dUShaNamiti | mA.astu tarhi samavAyaparamparA, prathamasamavAya eva svanirvAhako.astvityata Aha - svanirvAhakatve iti | tasyetyanuvartate | tathA cha tasya samavAyasya svanirvAhakatve svasmin svayameva visheShaNavisheShyabhAvabuddhijanakatve.aN^gIkR^ite samavAya eva 'na syAt' na siddhyedityarthaH | guNaguNyAdibhedaM tatsamavAyaM chAN^gIkR^itya tasya svanirvAhakatvakalpanApekShayA lAghavena guNaguNyAderabhedamaN^gIkR^itya ekasya dravyasyaiva svanirvAhakatvopapattau samavAyavaiyarthyAditi bhAvaH |
(8) evaM parapakShe kAraNatrayanirAsena sR^iShTiM nirasya pralayanirAsArthaM pravR^ittaM sUtraM paThitvA vyAchaShTe-nityamiti | nityatvAditi | sadAtanatvAdityarthaH | 'sadAtanaM satyamiti nityamityuchyate budhaiH' iti vachanAt | anena nityamityasya bhAvAditi hetAvapyanvayo darshitaH | chashabdaH paramANUnAM chetyanvito na kevalaM samavAyikAraNaparamANUnAM, kintu nimittakAraNeshvarechChAdeshcheti samuchchayArthaH | 'nityameva' nityadaiva kAryaM syAdityanena nityamityasya sAdhye.apyanvayaH | kAryamityasyAdhyAhArashcha darshitaH | na tu parapakShe kadAchitpralaye ityevakArArthaH | samavAyasUtrAtsamavAyasyetipadaM buddhyA vivekenAnuvartya samavAyasya nityaM bhAvAnnityaM nityadotpattiH syAditi sUtrasyArthAntaramabhipretyAha - samavAyasyeti | nityatvAdityanuvartate | sarvaM kAryaM nityameva nityaM janimadeva syAdityevamatrApAdyasyArthaH | na tu kAdAchitkajanimadityevakArArthaH | na kevalaM paramANvAdInAmiti chashabdArthaH | tataH kimityato bhAvAdityanenoktaM hetumAha - tasyaiveti | samavAyasyaivetyarthaH | prAgasatassattAsamavAya eva janiriti parairaN^gIkArAditi bhAvaH | na tu vikArAderityevakArArthaH | janitvAN^gIkArAdityanena bhAvassadbhAvaH prajananaM tadrUpatvAN^gIkArAditi hetorarthAntaramuktaM bhavati | anena sautrashchashabdaH kAraNasamuchchayArthaH | samavAyasamuchchayArthashcheti sUchitam | kechittu - parapakShe sR^iShTipralayanirAsasamuchchaye chashabdaH kiJNchetyarthaka ityAhuH| syAdityanantaraM tata iti sheShaH | asyApyuktarItyAnvayaH| samavAyikAraNAdisattve.api kAryotpattyuparame bAdhakamAha - anyatheti | sakalakAraNasattve.api kAryotpAdoparama ityarthaH | na kadAchiditi | kadA.api tasmAtkAryotpattirna syAdityarthaH | sati puShkalakAraNe kAryAnutpAde tasya tatkAraNatvAyogAditi bhAvaH |
(9) evaM paramANUnAM nityatvamabhyupetya tadArambhakavAdo dUShitaH | idAnIM nityatvaM parAkurvatsUtramupa
nyasya vyAchaShTe - rUpAdIti || bhautikarUparasagandhasparshavattvAditi hetvarthaH | tena neshvarAdau vyabhichAraH | nityamiti pUrvasUtre prakR^itAH paramANavo.atra pakShIbhUtA ityAha - paramANUnAmiti | pArthivApyataijasaparamANUnAmityarthaH | sAdhyapradarshakasya viparyayashabdasyArthamAha - anityatvamiti | tasyaiva svAbhimataprakR^itanityatvAbhAvarUpatvAdityarthaH | syAdyata iti sheShaH | asyottaratrAnvayaH | sUtre viparyayashcheti sambandhaH | tadanusAreNa bhAShye.apyanityatvaM cheti | ubhayatra chashabdo bhinnakramaH | tadarthastu sAvayavatvaM, 'chakArAtsAvayavattvaM gR^ihyate' iti tattvapradIpokteH | ata eva TIkAyAm avayavitvasya dravyatvarUpapakShadharmAvachChinnasAdhyavyApakasyopAdhitvamAshaN^kya rUpAdimattvAdeva tatsiddherityanena pakSha eva sAdhanavyApakatoktA | nanu rUpAdimattve.api anityatvaM kuta ityataH pravR^ittaM darshanAditi sUtrakhaN‍DaM vyAchaShTe - tatheti | loke rUpAdimati ghaTAdAvanityatvasya cha dR^iShTatvAdityarthaH | tathA chAtra vyAptisadbhAvAnnAprayojakatA.a.ashaN^keti bhAvaH | 
(10) nanu rUpAdimattve.api paramANUnAM nityatvaM kiM na syAt, astu vA nityatvaM kiM bAdhakamityAshaN^kAM pariharatsUtramupanyasya vyAchaShTe - ubhayathA cheti || paramANUnAM 'nityatve' anityatvAbhAve anityatva ityanena sUtre ubhayathetyetannityameva viparyaya iti prakR^itanityatvAnityatvarUpapakShadvayaparAmarshakamiti vyAkhyAtam | paramANUnAmityataH prAgrUpAdimatAmapItyupaskAryam | doShAdityuktadoShamAdyapakShe saMyojayati - tadvaditi | paramANuvatsarveShAM ghaTAdInAmapi nityatvaM syAt | anityatvaM na syAdityarthaH | nanu ghaTAderavayavitvAt kR^itakR^itvAchcha bhavatyanityatvaM, na paramANUnAM, tadabhAvAt | ato rUpAdimattvAvisheShe.api visheShapramANabalAdastu ghaTAderanityatvaM na paramANUnAmiti vaiShamyamAshaN^kyAha - visheSheti | paramANUnAmanityatvAbhAvasAdhakasyAvayavitvakR^itakatvAbhAvarUpasya visheShapramANatvena paramAbhimatasya pakShIbhUteShu paramANuShvabhAvAdityarthaH | rUpAdimattvAdeva tatsiddheriti bhAvaH | anityatvapakShamanUdya tatra doShAdityuktadoShaM yojayati - anityatva iti | paramANUnAmiti vartate | tathA cha paramANUnAmanityatve teShAM kAraNAbhAvAtsamavAyikAraNAbhAvAdutpattyabhAvaH syAt | yata evamato dvyaNukAdeH samavAyikAraNAbhAvAtpatterapyabhAvaH syAt parapakShe, ataH sa duShTaH ataH na tadvirodhaH prakR^itArthasyetyAvR^ittyA yojanA | atra sUtre chashabdo.apyarthe | na kevalamekapakShe doShaH, kintu pakShadvaye.apIti samuchchayArthaH | athavA na kevalaM 'ubhayathApi na karma' ityatra pakShadvayoktadoShAt, kintvapasiddhAntadoShAchcheti samuchchaye chashabdaH | anyathA paramANunityatve nityameva kAryaM syAditi doShasyoktatvAt, anityatve.apIshvarechChAnyAyena mUlakAraNAbhAvApasiddhAntayorarthasiddhatvAt, uktyarthAbhyAmubhayatra doShAvagamAdidaM sUtraM vyarthameva syAt | ata eva tattvapradIpe - prathamaM shrutyarthAbhyAmavagatadoShadvayaparatayedaM sUtraM vyAkhyAyAnantaram athavobhayatrApasiddhAntAkhyaM dUShaNAntaramuchyata iti pakShAntarapara
tayA vyAkhyAtam | na cha vyavadhAnAyogaH | yato.atra nimittam 'evaM paramANUnAm' ityavatArikATIkAyAM saN^gativisheShAkhyaM pUrvasUtrasyAbhihitaM, tathAsya sUtrasya nanu rUpAdimattve.apItyanena visheShAshaN^kArUpA saN^gatirapi tattvapradIpaTIkayoH pradarshiteti dhyeyam |
(11) evaM prapaJNchena dUShitaM paramANvArambhavAdamaprAmANikatvenApi dUShayatsUtraM paThitvA vyAchaShTe - aparigrahAchcheti || shruteti | shrutismR^ityanukUlatvAbhAvAt tadviruddhatavAchchetyarthaH | paramANvArambhavAdasyeti prakaraNAllabhyate | na kevalaM pUrvoktahetubhya iti chArthaH | anena pUrvoktahetUnAmanapekSheti sAdhyenAnvayaH iti sUchitam | atra AdyavyAkhyAne sUtre aparigrahAdityasya asUryaMpashyA rAjadArA itivadasAmarthye.api samAsaM nirmakShikamityAdAviva avyayatvaM vA Ashritya shrutyAdiparigrahAbhAvAt tadAnukUlyAbhAvAdityarthaH | dvitIyavyAkhyAne tu parigR^ihyata iti parigrahaH na parigrahaH aparigrahaH iti vigrahaH | naJNashcha viruddhArthatA | bhAvapradhAnanirdeshashchAyamiti j~nAtavyaM, pradhAnakAraNatvavAdApekShayA atishayenetyanena atyantashabdasya anapekShatA anAdaraNIyateti | anena anapekShetyasya cha artha uktaH | sUtre na apekShA anapekSheti vigrahaH | shiShTaiH kAryetisheShaH | paramANvArambhavAdaH iti cha prakaraNAllabhyate |
(12) yadavAdi shrutismR^itiviruddhatvAditi tatsmR^itisiddhamityAha - AnvIkShikImiti || idaM cha - 'indraH sR^igAlarUpeNa babhAShe kruddhamAnasam' iti pUrvavAkye prakR^itasya sR^igAlarUpasya indrasya kaJNchitprati vAkyam | etachcha 'ahamAsaM paNDitako haituko vedanindakaH' iti pUrveNa 'tasyeyaM phalaniShpattissR^igAlatvaM yato matam' ityuttareNa vAkyena cha vyAkhyeyam | tathA hi - yataH ahaM 'paNDitakaH' kutsito vidvAn 'haitukaH' shuShkAnumAnaprAmAmyavAdI ata eva svatarkaviruddhavedapadoktasadAgamArthanindakashcha 'Asam' abhUvaM, na kevalametAvat, kintu 'AnvIkShikIM' dR^iShTavadutprekShArUpAM 'nirarthakAM' paramAtmotkarShAbodhakatvAnnirviShayAM mokShAsAdhakatvAnniShprayojanAM tarkavidyAmanuraktaH tatrAtIvAsakto.abhavam | atastasyAnurAgasyedaM sR^igAlatvaM phalarUpamiti | atrendreNa tarkavidyAnurAgasya jambukajanmahetutvoktyA vedanindaka ityuktyA cha tarkavidyArUpaparamANvArambhavAdasya 'Atmana AkAshaH' (tai.2.1.2.) 'utpattisthitisaMhArAH' ityAdishrutismR^itiviruddhatvaM j~nAyata iti na hetvasiddhiH | mokShadharma ityasya shrutyAdiviruddhatvam uktamiti adhyAhR^itenAnvayaH | anena na kevalaM pUrvoktavisheShahetubhyaH | nApyaparigrahAt | kintu shrutyAdiviruddhatvAchcheti sautrachashabdasyArtha ukto bhavati |
|| iti vaisheShikAdhikaraNam || 6 ||
|| 7. samudAyAdhikaraNam ||
(1) atrAdhikaraNapratipAdyaM darshayati - paramANupuJNjeti || atrAdhikaraNe pAShaNDiprabhedeShu vaibhAShikasautrAntikAdhyamikayogAchArabhedena chaturvidheShu saugateShu madhye paramANusamudAya eva goghaTAdibodhabodhyo natvavayavI nAma tadatirikto.astIti vAdinAM vaibhAShikANAM sautrAntikAnAM cha mataM nirAkaroti sUtrakR^idityarthaH |
(2) atra sUtravyAkhyAnenaiva pUrvapakShaH sphuTIbhaviShyatItyabhipretya siddhAntayatsUtraM paThitvA tatra samudAya iti saptamyantapadasyobhayapadArthapratiyoginA ekahetuke ityadhyAhR^itapadenAnvayamabhipretya prathamamapishabdalabdhapakShAntaraM pratiShedhati - samudAyasyeti || 'samudAyasya' paramANusamudAyasya ekadeshasaMyogavisheSharUpasya 'ekahetukatvam' ekaparamANujanyatvamayuktamityarthaH | asmin sAdhye hetustu sUtre virodha ityadhyAhR^itapadena sUchitaH ekasmAtsamudAya ityasya vyAhaterityevaMrUpo draShTavyaH | idAnIM samudAya ubhayahetuka iti vAkyena sAkShAduktaM pakShamanUdya tatra sUtrakR^iduktaM doShaM yojayati - ubhayeti || samudAya ityasti | tathA cha samudAye uktarUpe 'ubhayahetuke' militobhayahetuke ekadeshasthAnekaparamANuhetuke.aN^gIkR^ite.api 'tadaprAptiH' shabdArthaH | kuto.aprAptirityatastatra tasmAditi vyatyastatpadenoktaM hetuM darshayati - anyonyeti | ubhayoriti buddhyA vivekena sambadhyate | tathA cha militAnekataH samudAyasiddhiH samudAye sati militAnekatvasiddhiH ityubhayormilitAnekatvasamudAyayoH kAryakAraNayoH parasparAshrayabhAvApAtAdityarthaH | tadaprAptiH samudAyAnupapattirityarthaH | idAnImubhayahetuka ityasya viralAnekahetuketyarthamupetya tenoktaM pakShAntaramanUdya dUShayati - anyatheti | samudAyasyoktavidhatvamanaN^gIkR^itya nAnAdeshasthAnekaparamANuhetukatve.aN^gIkR^ite ityarthaH | atra pakShe samudAya ityanena anekatvasaN^khyA vivakShitA | samudAyatvaM teShAmiti sheShaH | tathA cha sarvadA satAM teShAM viralAnekaparamANUnAM sarvadA samudAyatvaM tadutpAdakatvaM syAt | tatashcha samudAyasyApi sarvadA sattvaM syAt | tathA cha pralayAbhyupagamavirodha iti yojanA | samudAyasyeti pAThAntaram | yasmAdevaM samudAyasyAprAptiH tasmAtsa eva goghaTAdibuddhivedyo natvavayavI kashchidastIti pakSho na yukta iti bhAvaH |
(3) uktamAkShipya samAdadhatsUtraM paThati - itaretareti || atra ShaShThyantatayA vipariNatasya samudAyasyeti padasya vyavahAra ityasya vA anuvR^ittim, itarasahitam itarat itaretarat tasya pratyayaH tadviShayApekShAbuddhiH itaretarapratyayaH| sa nimittabhUto yayorvittivyavahArayostAvitaretarapratyayAviti vyadhikaraNo bahuvrIhiH| tataH 'arsha Adi- bhyo.ach' viShayatAsambandhena tadvAn | yadvA - itarat itaratra pratyayaH idaM chedaM chetyapekShAbuddhiH yasya vyavahArAdernimittabhUtaH sa tathoktaH | tasya bhAvastattvaM, tasmAditi vigrahaM chAbhipretya samudAyasya viralAnekahetukatvapakShoktadoShoddhArAya tatra hetukathanarthaM pravR^ittamAkShepAMshaM tAvadvyAchaShTe - sarvadeti | apiryadyapi tathApItyarthe | naJNAvartate | yojanA tu-yadyapi viralAnekahetukaH samudAyaH sarvadA vidyamAno nitya eva bhavati, tathA.api na pralayAnupapattidoShaH| kuto? yato.anekatvasaN^khyArUpaH samudAyaH sarvadA na vyavahriyate na pratIyate cha | na cha vidyamAnatve vyavahArAdyabhAvo.api kuta iti vAchyam | yataH 
'parasparApekShayaiva' idaM chedaM cheti parasparaj~nAnApekShayaiva 'vyavahriyate' tajjanyAnekatvaj~nAnena tAdR^ishavyavahAreNa cha viShayIkriyate | apekShAbuddhyabhAve tu na pratIyate na vyavahriyate | na cha pralaye parasparApekShAbuddhyabhAvo.api kuta iti vAchyam| yataH parasparApekShA parasparApekShayaiva melanarUpaparamANusAmIpyApekShayaiva bhavati| viprakR^iShTe idaM chedaM chetyapekShAbuddheradarshanAditi parihArAMshaM vyAchaShTe - neti | netyetadvivR^iNoti - paraspareti| parasparaM pratyeti viShayIkarotIti parasparapratyayaH apekShAbuddhiH tadapekShayetyarthaH| vyavahAra ityanena tatkAraNaj~nAnamapyupalakShyate| tathA cha samudAyasya nityatve.api tadvittivyavahArayorapekShAbuddhinibandhanayoH kAdAchitkatayA na pratyayAnupapattidoSha ityetanna yuktamityarthaH | kuto netyatastatra tadaprApteH samudAye kadA.api vittivyavahArayorabhAvApAtAditi pUrvasUtrAnuvR^ittahetumabhipretya tadupapAdakatvena pravR^ittamutpattIti sautrahetuM tAtparyato vyAkhyAti - ekamiti | 'tasya' viralAnekaparamANujanyasamudAyasya 'ekam' eva 'kAryamutpAdya naShTatvAt' ityarthaH | tathA cha prathamaM viralaparamANUnAM militaparamANUtpAdakatvaM militAnAM cha darshanaM tataH idaM chedaM cheti parasparApekShApratyayaH, tato vyavahArAdiH, tatra draShTA puruShaH paramANavashcha kShaNikAH te chaikameva kAryamutpAdya nashyantItyaN^gIkurvatAM saugatAnAM mate prathamamekasya paramANudarshanam, atha tatraiva tasyaivApekShAbuddhiH atha tatraiva tasyaiva vyavahArAdIti kramo na yujyate | tanmate sarveShAM kShaNikatvena darshanabuddhivyavahArAdInAm ekaviShayatvasyaikAdhikaraNatvasya chAyogAditi bhAvaH | anenotpattinimittamAtratvAditi sUtrasheShasya paramANUnAmekakAryotpattAveva nimittatvAt dvitIyAdikShaNavR^ittidarshanApekShAbuddhyAdirUpakAryAntarotpattAvanimittatvAt teShAmekaM samudAyAkhyaM kAryamutpAdya naShTatvAt punastebhyaH kAryAntarotpattyayogAdityartha ukto bhavati |
(4) nanu viralaparamANujanyAnAM militaparamANUnAM sthAyitvamaN^gIkriyate | tatastadviShaye darshanApekShAbuddhivyavahArA bhaveyurato noktadoSha ityata Aha - kAraNe satIti || hi yatastasya saugatasya niyamaH | astIti sheShaH | asyAtasteShAM sthAyitvAbhyupagame pratikShaNaM kAryotpAdakatvaprasaN^gaH | tathA chAlpatarakAle.apyekaikasmAtparamANupuJNjAtmakAdghaTAdanekakAryotpattyA kulAlashAlAparipUrtiprasaN^ga ityupaskR^itavAkyenAnvayaH | yadyapi kShaNikatvahAnireva vaktavyA, na tUktabAdhakam | tathApi kShaNikatvahAnireva kShaNikatvAbhyupagame niyamAkhyakAraNapradarshanenoktA veditavyA | asmAnniyamAtsthAyitvAbhyupagame niyamAkhyakAraNapradarshanenoktA veditavyA | asmAnniyamAtsthAyitvAbhyupagame kulAlashAlAparipUrtiprasaN^gAddhi taiH kShaNikatvamabhyupagatam | atra tattvapradIpe - iti chetkAryasambhUtimAtravyAvR^ittikAraNamityanubhAShyadishA dvitIyasUtrAMshasya kAraNasya sadR^ishakAryotpattAveva nimittatvAdityarthamabhipretya tadanusAreNaikaM sadR^ishaM kAryamutpAdya tasya vinaShTatvAnnApekShApratyayAdirUpavisadR^ishakAryotpattiryujyate | kuta etat? kAraNe sati kAryaM bhavatyeveti tasya niyamo, na punarvisheShakAryamapIti bhAShyasyApyarthaH uktaH | na chaivaM TIkAyAstadvirodhaH, sudhAvirodhashcheti 
vAchyam | dvitIyatR^itIyasUtrayorarthAntarAbhiprAyeNa tatpravR^ittyA virodhAbhAvAt |
(5) evaM viralaparamAmubhyo militaparamANUtpattimabhyupetya vyavahArAdyasambhavo darshitaH | atha visadR^ishakAryotpattimapi nirAkurvatsUtramupanyasya vyAchaShTe - uttareti || kAryashabdaH sadR^ishakAryaparaH | viShayasaptamIyam | sAmarthyAditi sheShaH | tathA cha kAraNasya sadR^ishakAryajanana eva sAmarthyAdityarthaH | na tu visadR^ishakAryotpattau | anyathA ghaTAtpaTotpattiprasaN^gAt ityevashabdArthaH | kAryakAraNapadAbhyAm uttarapUrvashabdau vyAkhyAtau | kAryotpattAveva kAraNasya sAmarthyAditi hetvanvayayogyaM sUtre naJNanuvR^ittyA labdhaM sAdhyaM darshayati - neti | visheShebhyo viralebhyaH paramANubhyo visheShakAryotpattiH militaparamANurUpavisadR^ishakAryotpattirna yuktetyarthaH | chashabdo bhinnakrameNAtrApyanveti | na kevalaM vittivyavahArayorasambhava iti tadarthaH | evetyanena visheShakAryotpattishchetyanena cha sautrachashabdo.avadhAraNArthaH samuchchayArthashchetyuktaM bhavati |
(6) nanu sadR^ishakAryajanane samarthamapi kAraNaM kAryamutpAdya pashchAttatra vaisAdR^ishyamutpAdayati, na chAtiprasaN^gaH | visheShakAryotpatteradR^iShTAdhInvAdityatastatrottaratvenApi uttarotpAda iti samagrasUtraM yojayati - kAryeti || atra pakShe uttarotpAda iti satisaptamI | nirodhAchchetyapishabdAnvayaH | tathA cha 'uttarotpAde' kAryotpattau satyAmeva 'pUrvanirodhAt' pUrvasya kAraNasya vinAshAchcha noktavisheShakAryotpattiryuktetyarthaH | anyathA pUrvanirodhAt pUrvAchAryAN^gIkR^itakShaNikatvavirodhAditi chashabdasUchitArthaH | tattvapradIpe tu itashcha na visheShakAryotpattirityavatAritatvAt chashabdasya pUrvahetusamuchchAyakatvamuktam | ata evaikaM kAryamiti pUrvahetuvyAkhyAnarUpaM bhAShyamapi visheShakAryotpattinirAsakatayA vyAkhyAtam |
(7) evaM visadR^ishakAryotpattinirAsena vyavahArAdikaM parAkR^ityedAnIM pratikShaNakAryotpattimeva nirAkurvatsUtramunyasya vyAchaShTe - asatIti || kAraNe vinaShTa ityanenAsatItyasyArtha uktaH | kAryamutpadyate chedityanena sUtre uttarotpAda ityasyAnuvR^ittiH sUchitA | asya pakShAntaratvadyotanAya - chediti | yadItyarthe.ayam | atastarhIti labhyate | taditi tantram | tasya tatkAryamiti pratij~nAyAH saiddhAntikapratij~nApadAnAM hAnirvirodhaH syAdityarthaH kAryakAle kAraNasya sattvAvashyaMbhAvena tadanabhyupagame tasya tatkAryatvamiti vyapadesho viruddha iti bhAvaH |
(8) pakShAntarodghATanaparamanyathetyetadvyAchaShTe - tatkAla iti || kAryotpattikShaNa ityarthaH | kAraNe satyeva kAryamutpadyate chediti paryavasitArthaH | yaugapadyaM syAditi sheShaH | kuta ityataH sUtrakR^idabhipretahetumAha - vinAshakAraNAbhAvAditi | kAryotpattikShaNarUpadvitIyakShaNe kAraNasya sattvena tasyAstadvinAshakatvAyogAt, vinAshakAntarasya chAbhAvAt | tR^itIyAdikShaNe.api satastasmAtpunaH kAryotpattayaH syuH | 
kAraNe sati kAryaM bhavatyeveti niyamAt | tebhyastatheti sarvakAryANAM yaugapadyamavichChedenotpattiH syAdityarthaH | evaM tatkAla iti vAkyaM yasmin kAle kAraNamasti tatkAle kAraNasattvakAle kAryamasti chet tasyApi kiJNchitkAryakAraNatvena tatsattvakAle kAryAntarasyApi sattvApattyA tasyApyevaM sattvApattyA sarvakAryANAM vinAshakAraNAbhAvAdyaugapadyaM yugapadavasthAnaM syAt | tatashchaikasyAM ghaTikAyAM kulAlashAlAparipUrtiprasaN^ga ityapi vyAkhyeyam | ata eva kAraNe vinaShTe kAryamutpadyate chediti prathamapakShavaiparItyenAnyathAshabdArthamanabhidhAyobhayavidhayaugapadyApAdanAya tatkAle kAraNamasti chediti vAkyavinyAsaH kR^itaH |
(9) evaM kShaNikavAde kAryotpattiM nirAkR^itya vinAshaM cha nirAkurvatsUtraM paThitvA vyAchaShTe - pratisaN^khyeti || niyamAdityanena vichChedo.aniyamastadabhAvo.avichCheda iti hetorarthAntaramabhipraiti | abhyupagamopalakShakametat | kAryotpattyavichChedAdityarthAntaraM tu na yujyata ityuttaravAkyasya na hi kAryotpattivichChedo yujyata iti yojanayA.abhihitaM bodhyam | santAnaH kAryaparamparA nirgataH santAno yasmAnnAshAtsa tathoktaH | santAnamantareNeti yAvat | sasantAna ityasya pratiyogitayA santAnena sahitaH ityarthaH | vinAsha ityubhayAnvayI | kAraNasyeti sheShaH | chaH samuchchaye | nissantAnaH sasantAnashchetyanena pratisaN^khyA.apratisaN^khyAshabdau vyutkrameNa vyAkhyAtau | tatrAdyAnAshe santAnasya nAshAnvayAbhAvaH | dvitIye tu tasyApyevam avichChedo.api | prathamapakShe kAryavichChedAbhAvaH, dvitIye tu santAnochChedAbhAvarUpa iti vivekaH | vinAshashcheti chashabdo na kevalaM vinAshadvayasamuchchaye, kintu na kevalaM parapakShe kAryotpAdo na yujyate, kintu vinAshashcheti samuchchaye.api | tena sUtre chashabdo.anuvartya iti sUchitam | na yujyata ityanenAprAptishabdo.anupapattyarthakatayA vyAkhyAtaH | yadyapi pratisaN^khyA.apratisaN^khyAnirodhashabdau pratisaN^khyApratisaN^khyApadoktabuddhipUrvakAbuddhipUrvakavinAshArthakatayA bauddhaiH paribhAShitau | tathApi ghaTAdeH pratikShaNavinAshasyAbuddhipUrvakatvAt santAnena sahAtyantikavinAshasya musalaprahArAdijanyasya prAyeNa buddhipUrvakatvAtpratikShaNavinAshasantAnavinAshau tadubhayashabdArthatvenoktAvityadoShaH | pratikShaNaM jAyamAnasya ghaTAdeH nissantAnanAshasya prAthamikatvAdAtyantikanAshasya sasantAnasya chAnantarabhAvitvAt tadabhiprAyeNa bhAShye vyutkrameNa vyAkhyAnam | anena na kevalaM kShaNikamate kAryotpattiryuktA, kintu pratisaN^akhyA.apratisaN^khyAnirodhAvapi, kuto.avichChedAt | na hi kAryotpattivichChedo yujyate | kShaNikasantAnasAhityena nAshApatteH | kShaNikatvavirodhAchcha | kShaNikasya chotpattikAla eva viyogakAlaH | evaM chet kAryotpattikAle sataH kAraNasya kutaH kAryotpAdakatvam, avichChedAt, kAraNe sati kAryaM bhavatyeveti niyamAbhyupagamAt | evaM tadutpattyanantaramapi kAryAntaramutpAdayediti siddhaH kAryotpattyavichChedaH | evaM sato hi ghaTasyAtyantiko nAshaH na tvasataH, ato.asau sattvAtkAryam utpAdayedeva | kuto.avichChedAt | kAraNe sati kAryaM bhavatyeveti niyamAt, tatkAryaM chaivamiti kAryaparamparAyAH avichChedAt kathaM santAnochChedAvasara ityato.api na kShaNikapakSho yukta iti sUtrArtha ukto 
bhavati | kechittu - avichChedAdityasya vichChedAbhAvAdityarthaH | kAraNe sati kAryaM bhavatyeveti niyamAditi bhAShyoktahetustUpaskR^itaH, na sautrapadokta iti kAraNasya kAryotpattyuttarakShaNe.api sattvamiti chAhuH |
(10) nanu tathApi satAM bhAvapadArthAnAM na kShaNikatA niSheddhuM shakyA, ghaTAderghaTAdyantararUpArthakriyAkAritvaM khalu sattvaM nAma | na cha tat kShaNikatAmantareNopapadyate | yadyAdyakShaNe ghaTo ghaTAntaramutpAdya na svayaM nashyati, tadA ghaTAntaramapi tathetyanantakAryApAtaH | tatashchaikasyAM ghaTikAyAM kulAlashAlAparipUrtissyAt | ato.arthakriyAkAritvarUpasattvasiddhyai kShaNikatvameShTavyaM bhAvAnAmityAshaN^kAM pariharatsatramupanyasya vyAchaShTe - ubhayatheti || niyame aniyame ityanena ubhayathetyetadvyAkhyAtam | sarvadA kAryabhAvAt | kShaNikamate kAryasya yAvatkAraNabhAvitvAdityanena doShAditi sautrahetorupapAdakashchashabdasUchito heturdarshitaH | 'na kAryakAraNavisheShaH' savyetaragoviShANavat kAryakAraNayorvisheShaH kAryakAraNabhAvo na syAdityanena 'kAryAnutpattiH' yataH kAryotpattirna syAt ityanena cha pakShadvaye.api doShAdityukto heturvivR^itaH | tatrAniyamapakShe kAraNe satyapi kadAchitkAryAbhAvAN^gIkAre tatkAle kAraNasyArthakriyAkAritvAbhAvenAsattvApattiH | tatashchAsataH kAraNAt kadA.api kAryotpattirna syAdityaniShTaprasaN^gAntaropaskAreNa sautraheturyojyaH | evamaniyamapakShe kAraNasya ghaTAdeH arthakriyAkAritvarUpasattvAbhAvena tataH kalpyamAnA kShaNikatA.api vyAhanyeteti chashabdasUchitAniShTaprasaN^gAntaraM cha draShTavyam | kAryotpattirityanantaraM nAnyatarapakShAvalambena ghaTAdInAM ghaTAdyantararUpArthakriyAkAritvena sattvaM vAchyam, kintu jalAdyAharaNAdiyogyatveneti paroktApAdakAsiddherna tadanupapattyA kShaNikatA kalpyetyasamaJNjasamidaM darshanamiti vAkyasheShaH | anena cha sautrachashabdasya parapakSha evobhayathA doShasatvAdasmatpakShe cha doShAbhAvAditi hetusamuchchAyakatvaM pratij~nAsamuchchAyakatvaM cha abhipraiti |
(11) nanu mAbhUdarthApattyA kShaNikatvasiddhiH | tathApi vimataM kShaNikaM, sattvAt, yatsat tat kShaNikam, yathA dIpAdi, santashchAmI bhAvAH padArthA ityanumAnena setsyati | na cha dR^iShTAnte sAdhyavaikalyam | yadviruddhadharmAdhikaraNaM tannAneti vyApteH | pUrvottarakShaNayoH pradIpe parimANa visheShadarshanena vastubhedasyApyAvashyakatvAttata eva kShaNikatAsiddherityAshaN^kAM pariharatsUtramupanyasya vyAchaShTe - AkAshe cheti || dIpAdiShviti vAdyuktAnumAnadR^iShTAnteShu dIpadehaphaleShvityarthaH | visheSheti | pUrvottarakShaNayoH parimANavisheShadarshanAt, tata eva visheShasya bhedasyApi darshanAtsiddhatvAdityarthaH | 'kShaNikatvena' kShaNikatvasya nishchitatvenetyarthaH | taddR^iShTAnteneti sheShaH | anyatrApIti | dIpAdyanyanIlAdibhAvapadArthe.apItyarthaH | apiH samuchchaye | anena 
chashabdo vivR^itaH | chedyadi tarhIti sheShaH | AkAshAdItyAdipadena pratisaN^khyA.apratisaN^khyAnirodhayorgrahaNam | ata eva viShNutattvanirNayaTIkAyAM seyaM digityAdipratyabhij~nAyA ityetadvyAkhyAvasare dikshabdenAtrAkAsho gR^ihyate, avyAkR^itAkAshasyaiva diktvaj~nApanArtham | Adishabdena so.ayaM vinAsha ityasya grahaNamityuktam | na cha nirodhayordvitvAt AdiShviti bahuvachanAnupapattiriti vAchyam | avakAshAtmakAnAM prAchyAdidishAmapyAdipadena grahaNAt | na chaivam 'AkAsho dvau nirodhau cha nityaM trayamasaMskR^itam' iti bauddhavachanavirodhaH | dishAmAkAshaprabhedatvena vAstavaikyavivakShayA tadupapatteH | avisheSheti | parimANavisheShAdarshanAdityarthaH | tata eva 'avisheShasya' abhedasyApi siddhatvAdityapi vyAkhyeyametat | akShaNikatvena taddR^iShTAnteneti cha sheShaH | akShaNikatvasya nishchitatvenetyarthaH| anyatrAkAshAdernilaghaTAdiprapaJNcha ityarthaH| tadakShaNikatvamapItyapishabdo bhinnakramaH | na kevalamAkAshAdiShu, kintu anyatrApIti vA | anumIyate yata iti sheShaH | asyAstadaprAptistena satvena kShaNikatvasyAprAptiriti prakR^itapratij~nayA.anvayaH | atra vAdyuktAnumAne pratipakShAnumAne cha pakShasAdhyahetudR^iShTAntAnAM samuchchaye arthApattyanumAnasamuchchaye cha sautrashchashabdaH | tathA chAyaM sUtrArthaH - yadi dIpAdau visheShAt kShaNikatvasya siddhatvAdanyatrApi taddR^iShTAntena tadanumIyate | tarhyAkAshe.avisheShAt sthAyitvasya siddhatvena taddR^iShTAntena sattvahetunaivAkShaNikatvamapyanumIyeta | sattvahetorAkAshe dIpAdau nIlimAdau chAvisheShAt | ataH sattvahetoH svenaiva pratipakShitatvAnnAnenApi kShaNikatvasiddhiH, na kevalamarthApattyeti |
(12) evaM pratipakSheNa sattvAnumAnaM nirasya pramANabAdhenApi nirAkurvatsUtraM paThitvA vyAchaShTe - anusmR^iteriti| tadevedamiti pratyabhij~nAnAditi | yaddR^iShTapUrvaM tadevedaM ghaTAdIti pUrvottaradeshakAlasambandhinoraikyaviShayakapratyabhij~nAnAdityarthaH | sa evAhamityanuktvA tadevedamiti jaDaviShayakapratyabhij~nApradarshanaM na paramata ivAtmamAtrasthAyitvaparamidaM sUtramiti pradarshanAya | chashabdaH pUrvahetusamuchchaye | asyApi pUrvasAdhyenAnvayaH | uktaM hi chandrikAyAM - saptamAShTamayoH kShaNabhaN^gavirodhasthAyitvarUpaikasAdhyAnvayasya sambhava iti | nanu parilUnapunarjAtakuntalakalApe so.ayaM kuntalakalApa iti pratyabhij~nAyAH ivAsyAH pratyabhij~nAyAH bhrAntitvAN^gIkArAt na tadbAdhaH sattvAnumAnasyetyataH tatra pratyabhij~nAyAthArthyasUchakAnupadasUchitaM doShamavisheShAditi hetumApAdyApAdakopaskArapUrvakamAha - pratyabhij~nAyA iti | 'bhrAntitve' bAdhakaM vinA.api bhrAntitvakalpane 'visheShadarshanasyApi' dIpAdau kShaNikatvasAdhakatayoktaparimANabhedAdidarshanasyApi | apiH samuchchaye | 'bhrAntitvaM' syAdavisheShAditi sheShaH | nanu tattvodyotaTIkAyAmanusmR^iteshchetyAdinA tR^itIyAN^gIkAro.apItyanenAsya sUtrasya taddeshakAlavishiShTaitaddeshakAlavishiShTavasttvaikyasAdhakapratyabhij~nAparatayA vyAkhyAnAt asmanmate pUrvottarakAlavishiShTayoraikyasatve.api tayorbhedasyApyaN^gIkArAt tadevedamiti sAvadhAraNapratyabhij~nAyA chAtyantAbhedAvagAhanena tadbhrAntitvasyAvashyakatvAt tasyApyApAdyatvamanupapannamiti chenna | yata idaM chodyaM sudhA
yAmAshaN^kya parihR^itam | tathA hi - nanu bhavanmate pratyabhij~nAbhrAntireva pariNAmavAde pUrvottarakAlavartivastunorbhedAbhedAN^gIkArAttadevedamiti pratyabhij~nayA chAtyantAbhedAvagAhanAditi chet | uchyate - yadA hi pUrvottarakAlabhAvinoH abhedaH pratyabhij~nAviShayo.aN^gIkriyate tadA sAvadhAraNasya pratyabhij~nAnasya bhramatve.api tadidamiti na bhramaH, tenaiva cha sthAyitvasiddhirbhavati | yadA tu kAladvayasambandho viShayaH, tadA sAvadhAraNamapi na bhrama iti | tathA cha tadevedamiti pratyabhij~nAyAH taddeshatatkAlasambandhyevaitaddeshaitatkAlasambandhIti visheShyamAtraikyaviShayakatvenedaM bhAShyaM pravR^ittam, na tu vishiShTaikyaviShayakatvena, tAdR^ishyAshcha bhrAntitvamaniShTameveti nApAdyatvAnupapattiH | vishiShTaviShayakatve़.api niravadhAraNapratyabhij~nAnasyAbhramatvameveti tasya bhrAntitvApAdane nAnupapattiH, na vA granthAntaravirodha iti dhyeyam |
|| iti samudAyAdhikaraNam || 7 ||
|| 8. asadadhikaraNam ||
(1) atrAdhikaraNArthaM darshayati - shUnyeti || shUnyameva jagatkAraNamiti vadatAM mAdhyamikAnAM vAdaM samayaM nirAkaroti sUtrakR^idityarthaH | shrutiprAmANyAnabhyupagamena tadvirudhAbhAvAdasaN^gasyApi saMvR^itisambandhena jagatkAraNatvopapatteH shUnyatatvAdeva jagadudayasambhavAdIshvareNopayogAbhAvAttasya jagatkAraNatvamayuktam | tasyaiva tallakShaNamityetattu sutarAmayuktamiti prApte siddhAntayatsatramupanyasya vyAchaShTe - neti | adR^iShTatvAdityataH prAk prAmaNAbhAvAdityupaskAryam | tathA chAsataH sarvadharmavikalatvarUpAsattvopetasya shUnyasya jagatkAraNatvaM na yujyate | kutaH? tatra pramANAbhAvAt | na chAsiddhiH | shUnyakAraNatvasya 'adR^iShTatvAt' apratyakShatvAt | tata eva tadupajIvyanumAnAviShayatvAt | evameva shUnyakAraNatAvagamakAgamasyApyadarshanAditi yojanA | etena sautrahetorIshvarAdau vyabhichAro nirastaH | asya hetusAdhakahetutvAbhyupagamena sAkShAddhetutvAnabhyupagamAt | ata eva tattvapradIpe - pramANenAdR^iShTatvAdityevoktam |
(2) nanvadR^iShTamapi jagatkAraNatvaM shUnyasyAbhyupagataM chetko doShaH | nanUktamadR^iShTatvAdeva aprAmANikatvAnnAN^gIkArArhateti, na adR^iShTatvena dR^iShTAnumAnAnupapattAvapi sAmAnyato dR^iShTatvopapatteH | kAraNasya hi kAryavat vastutvena sattve niShiddhe kAryatvena hetunA.asata eva janma setsyatItyAshaN^kAparihArAya parAbhipretAnumAnAnAM tarkapratighAtaM vaktuM pravR^ittaM sUtramupanyasya vyAchaShTe - udAsInAnAmiti || asata ityasya sarvadharmavikalatvAdasataH shUnyasyetyarthaH | na tuchChasyeti | shUnyaM paramArthasaditi parairabhyupagamAdasataH kAraNatve.aN^gIkR^ita ityanenApAdakapradarshakaivaMshabdaH pUrvaprakR^itAsatkAraNatvaparAmarshakatayA vyAkhyAto bhavati | ApAdyasamarpake udAsInAnAmapi siddhirityaMshe udAsInAnAmiti padamanUdya heyopAdeyabuddhiviShayatvAt udgatya AsI
nAnAmiti tattvapradIpokteH | udAsyanta iti udAsInA iti vyutpattimAshritya chandrikArItyodAsInashabdasya heyopAdeyabuddhyaviShayakhapuShpAdiShu lakShaNAmAshritya vA heyopAdeyabuddhivarjitAnAM heyatvopAdeyatvopekShaNIyatvabuddhiviShayatAshUnyAnAmiti vyAkhyAtam | buddhiviShayatvashUnyAnAmiti hetugarbhavisheShaNapadasya vyAkhyAnAt buddhishUnye kAryahetau tantvAdau vyabhichAro nirastaH | anena chApAdyasya khapuShpAdeH kAryasAdhakatvasyAniShTatve heturukto bhavati| 'khapuShpAdInAM' gaganakusumAdInAm| Adipadena saptamarasAdikaM gR^ihyate | na kevalaM parAbhimatashUnyAtkAryasiddhiriti samuchchaye.apishabdaH | ShaShTyarthakAryakAraNabhAvasambandhavivaraNAya sakAshAdityuktam | na tu sheShatayA | udAsInAnAmityasya siddhirityanena sAkShAdanvayabhramavAraNAya tadanvayAya cha siddhipadamudAsInasambandhikAryasiddhiparatayA vyAkhyAtam | kAryapadaM saurabhyapInatAdikAryotpattiparaM syAdityatrApi sambadhyate |
(3) khapuShpAdInAmakAraNatve.api ko doSha ityatastatra svAbhimatA siddhirUpadoShoktiparatayA sautrachashabdaM vyAchaShTe - chashabdAditi| asyAvisheShAdityanantaram adyAhAryeNa itisUchitamityanenAnvayaH| kiM sUchitamityatastadAha - na chediti | khapuShpAdInAmapi sakAshAtkAryasiddhirnAsti chedityarthaH | 'anyatra' anyataH khapuShpAdyanyabauddhAbhimatashUnyAt 'api' jagadAkhyakAryotpattiH 'na syAt' ityarthaH | nanu shUnyasya kAraNatve khapuShpAdikAraNatvApAdanamasaN^gataM hetvabhAvAdityata Aha-avisheShAditi| shUnyasya khapuShpAdeshchAsattvAvisheShAdityarthaH| tathA cha sarvadharmavikalatvarUpAsattvaM hetuH| atra dR^iShTAntastu shUnyameveti bhAvaH| anena tarkasya viparyayaparyavasAnena prakR^itopayoga ukto bhavati|
(4) bhavedetaddUShaNaM yadi shUnyatattvAtparamArthato mR^itpiNDAdghaTa iva jagadutpadyeta | naitadasti | shUnyasya jagadAkAreNa pariNAmAnabhyupagamAt | kintu saMvR^itishabditAj~nAnavisheShAdasato rajatAkAreNeva shUnyasyApi jagadAkAreNa avabhAsAkhyavivartatvAbhyupagamAdityAshaN^kAM pariharatsUtramupanyasya vyAchaShTe - neti || evakAro bhinnakramaH | tathA cha 'shUnyameva' shUnyarUpamasadeva 'jagat' jagadAkAreNAvabhAti | na paramArthato jagadastIti na vAchyamityarthaH | na kevalametAvat, kintvadR^iShTidoShaparihArAya yadasadeva rajatAkAreNAvabhAtIti vachanaM tadapi na yuktamiti chashabdArthaH | anena sautrAbhAvashabdo bhavatIti bhAvaH san, na bhAvo.abhAva iti vyutpattyA asatpara ityuktaM bhavati | 'dR^iShTatvAt' saditi pratIyamAnatvAdityanena upalabdheriti sautraheturvyAkhyAtaH | evaM dR^iShTatvAdityetat nedaM rajataM, kintu shuktikaiveti bAdhadarshanAditi paroktasAdhakanirAsakatvenApi vyAkhyeyam |
(5) nanu saditi dR^ishyamAnasya svApnasya rajjubhujaN^gAdeshchAsattvaM dR^iShTam | ato jagatassattvena dR^iShTatve.api 
tadvadasattvaM kiM na syAdityAshaN^kAM pariharatsUtramupanyasya vyAchaShTe - vaidharmyAchcheti || 'dR^iShTasya' sattvenopalabdhasya | apiH vAdyuktahetoH pratipakShahetoshcha bhede ruchisUchako yadyapItyAdyarthe, na kevalamadR^iShTasyeti samuchchaye vA | jagata iti sheShaH| 'svapnAdivat' gajaturagAdirUpasvApnapadArthAderiva| Adipadena rajjubhujaN^gAdikaM gR^ihyate | abhAvo.asattvam | idaM chAnuShaktaM padam | shaN^kya iti sheShaH | anena dR^iShTatvAditi hetoH svenaiva pratipakSho vyabhichArashchodito bhavati | kuto netyatastatrApi hetutvena vaidharmyAdityasya sAdhyadharmavihInatvAddR^iShTAntasyetyarthAshrayaNenAnvayasambhave.api satyavAdisiddhAnte.api svapne mithyArthaprAchuryAtkatipayArthasya satyatve.api vipratipannatvAt aN^gIkAravAdena vA taM parityajya, nanu na svapno dR^iShTAnto yena tatra sAdhyavaikalyam, kintu svapnajAgrattvam, tasya cha mithyAtvenobhayasammatatvAnnoktadoSha iti vA yadi paro brUyAttaM pratidoShAntaroktiparatayA vaidharmyAditi hetuM vyAkhyAti - tasyeti | idaM chAvartate | svapna iti sAvadhAraNam | Adipadena bAdhakAntaraM gR^ihyate | tathA cha tasya svApnajAgrattvAdeH tasya jagataH sakAshAt bhrAntyuttarakAle prabodhAnantaraM svapna evAyaM na jAgrat | tathA nAyaM sarpaH kintu rajjurityAdibAdhakapramANaviShayatvarUpAdvailakShaNyAdityarthaH | anena parodIritapratipakShAnumAnasya bAdhakapramANaviShayatvarUpopAdhiH tadabhAvarUpapratipakShashchokto bhavati | prAgabAdhitopalabdhereva hetutayA siddhAntibhirupanyAsAnna vyabhichAro.apItyapyuktam |
(6) nanu jagatyapi svapnAdivadbAdhakAdasattvaM kiM na syAttathAchopAdheH sAdhanavyApakatvaM tadabhAvasyAsiddhishchetyAshaN^kAM sautrachashabdAbhiprAyoktyA pariharati - na cheti || atra prakR^itajagati 'tAdR^ishaM' dR^iShTAntodAhR^itabAdhakapratyakShasadR^ishaM jagadasattvagrAhibAdhakapramANaM nAstItyarthaH | anena na kevalaM svapnAderbAdhyatvarUpAjjagadvaidharmyAt, kintu jagati bAdhakAbhAvAchchetyanuktasamuchchaye chashabda ityuktaM bhavati | yadyapi svapnAdau jagadvaidharmyoktau jagati bAdhakAbhAvarUpasvapnavaidharmyamuktaprAyaM, tathApi kaNThato.anuktatvAdanuktatvam | na cha dvayamapi vaidharmyashabdenaiva vaktuM yuktamiti chashabdo vyartha iti vAchyam | AvR^ittiM vinaiva tatsUchanArthatvAt | na cha chashabdasyoktashaN^kAparihArakatayA vyAkhyAne tattvodyotaTIkAyAm iha chashabdena sUchitaM jagaddharmikavaidharmyaM vaidharmyashabdArthatvenAN^gIkR^itya dUShaNAntarasamuchchayArthashchakAra ityuktatvAt tadvirodha iti vAchyam | 'cheti dR^iShTiviruddhatAm | niShpramANatvamapyasya darshayAmAsa vishvakR^it' ityanuvyAkhyAnoktarItyA mAnAbhAvapratyakShavirodharUpadUShaNAntarasamuchchAyakasyApi chashabdasya bAdhakapramANAbhAvarUpArthatvasyApi sambhavena virodhAbhAvAt | paraM tu vaidharmyadharmivyatyAsamAtram | tachcha na prameyaviruddham | astItyanantaraM yata iti sheShaH | asyAto.api 
na svapnAdivaditi pUrveNAnvayaH ||
|| iti  asadadhikaraNam || 8 ||
|| 9. anupalabdhyadhikaraNam ||
(1) etadadhikaraNapratipAdyaM darshayati - vij~nAnavAdamiti || chaturvidheShu saugateShu madhye vaibhAShikasautrAntikamAdhyamikeShu triShu nirasteShu adhunA kramaprAptaM turIyaM vij~nAnapariNataM tanmAtramevedaM jagat na tu tato.atiriktamiti vadatAM yogAchArANAM vAdaM mataM nirAkarotyasminnadhikaraNe sUtrakR^idityarthaH | nityaM niraJNjanaM vij~nAnatattvameva khalu vidyamAnaM tanmAtramevedaM jagat, na tu tato.atiriktamasti | tathA cha tata eva jagadudaye neshvareNa kR^ityamityayuktaM tasya jagatkAraNatvalakShaNamiti prApte siddhAntayatsUtramupanyasya vyAchaShTe - neti | vij~nAnamAtraM tadrUpameva jagat | na tu tato.atiriktamastIti na yuktamityanena bhAva iti sAdhyAMshaH sAvadhAraNaM kR^itvA jagatpadAdhyAhAreNa cha vyAkhyAtaH | bhAvashabdasya vij~nAnArthakatvaM cha bhavateranubhavArthatvAt upasargA hi dhAtulInasyArthasya vyaJNjakA eveti sudhoktyA siddham | prasiddhaj~nAnapadaM vihAya bhAva ityuktistu paramate bhavatIti bhAva iti vyutpattyA bhAvashabdena sadvivakShitaM tachcha vij~nAnameva tanmate tadatiriktasato.abhAvAditi j~nApayitum | tatheti | vij~nAnAbhinnatvena jagato.anubhavAbhAvAt pramityabhAvAt pratyuta tato bhinnatvenaiva anubhavAdityanena heturvyAkhyAtaH | kechittu - vij~nAnamAtramityuktisvArasyAt vaH yuShmAkaM bhAsAkAratvenAbhimataM j~nAnaM na jagat, kutaH? tathA.anupalabdheriti vyAchakhyuH |
(2) yuktyantareNApi jagato vij~nAnAtmakatvaM parAkurvatsUtramupanyasya vyAchaShTe - kShaNikatvAchcheti | j~nAnamityuktyA sUtre bhAvasyenuShaN^go darshitaH | kShaNikaM yata iti sheShaH | j~nAnasya kShaNikatvAdAshutaravinAshitvAdityetadarthAnAM sthAyitvAdityasyApyupalakShakam | chashabdo vA tatsamuchchAyaka ityAshayenArthAnAM ghaTAdInAM chetyAdyuktamuktaM sAdhitam 'ubhayathA cha' ityAditrisUtryAmityarthaH | atrApi yata iti sheShaH | ato viruddhadharmAdhikaraNatvAt | chashabdo.apyarthe | na kevalaM pramANAbhAvAditi samuchchaye | naikyaM vij~nAnajagatoriti | anena sUtre na bhAvo jagadityanuvR^ittapratij~nAbhAgo vyAkhyAtaH |
(3) evaM pratyekaM dUShitAni vaibhAShikAdibauddhamatAni punaH sAmAnyadUShaNena parAkurvatsUtramupanyasya vyAchaShTe - sarvatheti || pramANAbhAvAdityanena anupapatterityetatpramANasAmAnyaniShedhaparatayA vyAkhyAtam | naJNo viruddhArthatvamAshritya upalakShaNaM chAshritya hetorarthAntaramAha - sarveti || bahushrutismR^itiyuktiviruddhatvAdityarthaH | sarveti sarvathetyasya vyAkhyAnam | yadvA - sarvathetyasya pratyakShakShaNikatvakalpane pratikShaNam utpattivinAshakalpane shUnyadvaitakalpane vij~nAnadvaitakalpane prakaTane prachChAdane veti tattvapradIpoktArtho grAhyaH | 
sarvetyuktistvasaN^kochAbhiprAyeNeti dhyeyam | pramANAbhAvatadvirodhayossamuchchaye sautrashchakAraH| tattvapradIpe tu - sthAyinorjIveshayoshcha anaN^gIkArAdityartha uktaH | shrutayastu 'narte' (R^i.10.112.9.) 'yachcha kiJNchit' (mahAnA.11.) 'brahmaNyevedamAvirAsIt' () ityAdyAH uktAH | pAshupatAdyadhikaraNeShu vakShyamaNAshcha | smR^itayastu 'sa eva bhUyaH' ityAdyAH| uktAH vakShyamANAshcha| yuktayastu sUtroktA eva draShTavyAH| ete vedavadveShiNAM vaibhAShikasautrAntikashUnyavAdivij~nAnavAdinAM pakShAH prekShAvadbhirna grAhyAH nopAdeyAH iti| anena naite grAhyAH ityasyAdhyAhAraH sUchitaH | sarvathA sarvaprakAreShu pratyakShakShaNikatvakalpane parokShapratyakShabimbajagadyugalakalpane shUnyadvaitakalpane vij~nAnAdvaitakalpane prakaTane prachChAdane vA sarveShAM vedadveShiNAM pakShAH nopapadyante | kuto.anupapatteH | upapattipadopalakShitapramANasAmAnyAbhAvAtpramANaviruddhatvAchcha | sthAyinoH jIveshayoranaN^gIkArAchcha | ato na grAhyA iti | 
|| iti amupalabdhyadhikaraNam || 9 ||
|| 10. naikasminnadhikaraNam ||
(1) adhikaraNArthaM darshayati - syAditi || saptaprakAriNo jagataH kAyaparimANAjjIvAtmano dR^iShTAdR^iShTasAdhanaishchotpattisambhavAtkimIshvareNa kR^ityamityayuktaM lakShaNasUtramiti prApte siddhAntayatsUtramupanyasya vyAchaShTe - neti | satsyAdityAdyanuvAdena jainoktasya sUtrakR^idbuddhisthasya naJNarthapratiyoginaH saptabhaN^gitvasya sUtre adhyAhR^itaitachChabdena parAmarshaH kArya iti sUchitam | atra jagatsatsyAdityanena sattvAkhyaikaprakAro.abhihitaH | asatsyAdityanenAnyaprakAraH | sadasatstayAdityanena sadasattvarUpo.aparaH prakAro.abhihitaH | tataH uktapakShatrayAdanyachchakArAdanyatpunastato.anyattato.anyadapi syAdityanena prakArachatuShTayamanUditam | tathA hi - tataH sadasadbhyAm anyaditi sadasadvilakShaNatvaprakAroktiH| punaH satsyAttato.anyatsyAditi anvayena satve sati sadasadvilakShaNatvarUpo.anyaH prakAro.anUditaH| evamasatsyAttat.anyachcha syAdityanvayena asatve satyasadvilakShaNatvarUpaprakAro.abhihitaH| tathA sadasatsyAttato.anyatsyAdityanvayena sadasattve sati sadasadvilakShaNatvarUpo.aparaHiti pUrvoktaprakAratrayeNa sahAsya saptatvamityevaM rUpametat| taddoShaparijihIrShuNA jinenoktaM jagataH saptabhaN^gitvamekasmin vastuni na yujyate ityarthaH | kuto netyata uktasyAsambhavAdetasyAsambhAvitatvAditi hetorhetvantarasAdhyatvAttaddhetutvenAsata iti sUtrAdadR^iShTatvAditi padamanuvartya yojayati -adR^iShTatveneti| sadasadbhyAmanyabhaN^gina evAprAmANikatvena ekasmin saprabhaN^gitvasya sutarAmaprAmANikatvenetyarthaH| 
(2) yadapi jIvasyANutve sarvAN^gavedanAnusandhAnAyogAdvyAptatve cha dehAntaragatasyApyanusandhAnaprasaN^gA
chCharIraparimitattvamuktaM jinena tatra praShTavyaM, kiM tat svIyasarvasharIrAvayavagatacheShTopapattyarthamupeyate | uta sharIrAvachChinnatvamantareNAtmanaH svataH parimANAbhAvAdvA | tatrAdyapakShaM pratikSheptuM pravR^ittaM sUtramupanyasya vyAchaShTe - evaM cheti || jIvasyetyAdinA jainamataprasaN^gasannidhApitamAtmanaH sharIraparimANatvamevamityanena parAmR^ishyate | chakAro.aN^gIkAradyotaka Atmashabdashcha jIvapara ityuktaM bhavati | evamevamityetadApAdakaparatayA vyAkhyAyAtmAkArtsnyamityetadekaM padaM kR^itvA syAdityadhyAhAreNApAdyaparatayA vyAkhyAti - aNvAdIti | pipIlikAdisharIrasthasyaivetyarthaH | jIvasyetyanuShajyate| tattatparimANasyetyapi draShTavyam| hastyAdIti | gajagardabhAdisharIra ityarthaH | karmavashAtprApte satIti sheShaH | 'akArtsnyaM' tasya tatrApUrNatA syAdityarthaH | tatashchAtmanaH kAyaparimANAbhyupagame.api na sarvasharIrAvayavagatacheShTopapattiriti bhAvaH | evaM sharIrapadaM sAvadhAraNaM kR^itvA.a.avR^ittyANvAdihastyAdipadayoH vinimayenANvAdItyAdivAkyaM hastyAdisharIrasthasya tatparimANasyAtmano.aNvAdisharIrepi pipIlikAdisharIre karmavashAtprApte sati tachCharIra evAkArtsnyaM syAt pUrNatA na syAdatirekassyAditi yAvat | tathA cha sharIraparimANatvabhaN^ga ityapi vyAkhyeyam | ata evobhayatrAdishabdaH | uktaM hi tattvapradIpe - hastyAdisharIrasthasyANvAdisharIraprAptau tachCharIra evAtmanaH kArtsnyaM na syAditi | anena sUtre evamAtmA kArtsnyaM cha syAditi chashabdasyAnvayaH, sa chAtirekasamuchchayArtha ityuktaM bhavati | kechittu - etadarthaM bhAShye.api akArtsnyamityetadanantaraM cheti sheSha ityAhuH | yadvA - sUtre Atmeti prathamAntaM bhinnaM padaM kArtsnyam akArtsnyamiti dvedhA vichChedaH | chaH samuchchaye | tathA chAtmAjIvo yadyevaM kAyaparimANo.aN^gIkriyate tarhi sa yadA pipIlikAdisharIrasthastatparimANo gajAdikAyaM prAptastadA akArtsnyaM prApnuyAt | evaM gajAdikAyaparimito yadA pipIlikAdisharIraM prAptastadA tatra kArtsnyamAdhikyaM cha prApnuyAditi sUtraM vyAkhyAyaitadanusAreNa bhAShyamapi yojanIyam |
(3) nanu jIvo yadA yachCharIraM prApnoti tadA tatparimANo bhavati | ato noktadoSha ityAshaN^kAM pariharatsUtramunyasya vyAchaShTe - neti || itishabdAnantaraM chashabdo.adhyAhAryaH naJNashchAvR^ittyAnvayaH | tathA cha 'tattachCharIrasthasya' gajapipIlikAdisharIrasthasya AtmanaH 'tattatparimANatvaM' kramikatattaddehaparimANatvamiti 'na mantavyam' ata evAvirodhaH evaM chetyuktadoShAbhAva iti cha na mantavyamityarthaH | anena na kevalaM paryAyAnaN^gIkAre virodhaparihArAbhAvaH, kintu tadaN^gIkAre़.apItyapishabdArthaH | tathA paryAyAtkramAtparimANaparivartanAttattachCharIrasthasya tattatparimANatvarUpAdvirodhaparihAro na yuktaH | kutaH? yataH paryAya eva na yukta iti chashabdArthashcha darshito bhavati | kutaH? paryAyo na yukta ityato vikArAdibhya ityanenoktAn hetUn parasparahetuhetumadbhAvAbhiprAyeNa yojayati - vikAritvAditi | vikAritvApatterityarthaH | tataH kimityata 
Aha - anityatvaprasakteriti | tathAchAnirmokShaprasaN^gaH | tathA cha shAstravaiphalyaM syAditi sautrAdishabdasUchitahetorapyupalakShakametat | nanu samAnaH prasaN^gaH yAvatA.asmAbhirapi jIve sukhaduHkhAnubhavAbhyAm uchchanIchatvarUpo vikAro.apyupagamyata iti chenna | yato yasya vastuno yallakShaNaM tannivR^ittirUpo.anyathAbhAva eva tadanityatAnibandhanaM nAnyathA bhAvamAtraM jIvasya lakShaNaM cha chaitanyAdikameva na sukhAdItyasmadabhyupagamo.ata iti sudhoktiH |
(4) idAnIM sharIrAvachChedamantareNAtmanaH svataH parimANAbhAvAttadarthaM kAyaparimANatvamaN^gIkriyata iti dvitIyapakShaM nirAkurvatsUtraM paThitvA vyAchaShTe - antyeti || atra pUrvasUtrAdevaM chetyanuShajyate | antyAvasthiterityAvartate | chashabdo hetusamuchchaye avadhAraNe.apyarthe cha | prasaN^ga iti sheShaH | tathA chaivaM sUtrabhAShyayojanA - evaM cha evaM sati kShapaNakena sharIravachChedamantareNAtmanaH svataH parimANAbhAvarUpaprasaJNjakabhayAchCharIraparimANatve.aN^gIkR^ite satyantyAvasthiteH prasaN^go.antyasya muktikAlInasyApi sharIrasya sthiteH prasaN^gaH tadApi tatsattvamaN^gIkAryaM syAtkuto.antyAvasthiterantyaparimANasthiterantye muktau parimANasattvasyAvashyakatvAttadarthatvena parimANavachChedakatvena sharIrasthiterapyAvashyakatvAdavachChedakaM vinA.avachChedyasatvAyogAt, muktau jIve parimANasthitireva kuto.antyAvasthiterantye muktau jIvasya sthitestadarthatvena parimANAvasthiterAvashyakatvAt | jIvasatve.api parimANAvashyakatvaM kutaH? yaddravyaM tatparamANavaditi vyApteH | parimANashUnyasya dravyasyAsattvAt parimANAbhAve svarUpasattvasyApyabhAvaprAptyA tatsiddheH | nanvastu mokShe sharIrasattvaM kimaniShTamiti chet, tathA sati ubhayanityatvAdubhayasya muktAtmasharIrayornityatvaprasaN^gAt | muktikAlInatvena hetunA AtmadR^iShTAntena sharIrasyApi nityatvasAdhanasambhavAt | astu muktau sharIrasya nityatvaM kimaniShTamiti chettathA sati sarvasharIranityatvaM syAtsarveShAmadhunAtanasharIrANAmapi nityatvaprasaN^gAt | kuto.avisheShAt parimANavisheShAt parimANAvachChedakajaDasharIratvAvisheSheNa tatprApteH | yadi chaitaddoShaparihArAya muktadehasyApyanityatvaM, tarhyavisheShAtsaMsAre.api parimANaparivartanAbhAvaprasaN^gAditi nAtmanaH kAyaparimANatvapakSho yukta iti |
|| iti naikasminnadhikaraNam || 10 ||
|| 11. patyuradhikaraNam || 
(1) adhikaraNArthaM darshayati - pAshupateti || pashupateramI pAshupatA iti vigrahaH | tathA cha pAshu
patashAkteyasauraskAndagANapatabhedena bahuvidheShu vaidikAbhAseShu madhye ye shaivapAshupatakAlAmukhamahAvratabhedena chatvAraH pashupatipAramyavAdinaH, teShAM pakShamasminnadhikaraNe nirAkaroti sUtrakR^idityarthaH | sArvaj~nAdiguNashAlI pashupatireva prakR^itimupAdAnIkR^itya harihiraNyagarbhAdijagadutpattyAdi karoti | tathA shrutismR^itayo.asminnarthe bhavanti | tathA cha kA vArtA harerajagatkAraNatvasya | ato na lakShaNasUtraM yuktamiti prApte siddhAntayatsUtramupanyasya vyAchaShTe - patyuriti | ityAdishruteriti paJNchamI | samudAyaikavachanametat | Adishabdena 'vAsudevo vA idamagra AsInna brahmA na cha shaN^karaH' () ityAdikaM gR^ihyate | 'pAratantryeNa' paratantrAkhyadoShAvagamena pAratantryaM jananamaraNAderapyupalakShakam | anena hetvasiddhiH parihR^itA | pAratantryeNetyasAmaJNjasyapadasyArthAntaraM bhAve ShyaJNamabhipretyAha - asamaJNjasatvAditi | doShitvAdityarthaH| pashupateriti vipariNAmenAtrApi sambadhyate | pashupatiH pashUnAM pAshabandhavimokShada iti Ishvara iti cha patyuriti padasyArthadvayam | IshvaratvaM chAj~najanaprasiddhyA.anyasyApItyataH pashupatirityAha, yogenAnyo.api pashupatirbhavatItyataH - Ishvara iti chAha| ubhayasamabhivyAhArAchChivasyaiva prAptiH | na jagatkartetyanena prakaraNAllabdhasya jagatkartR^itvaM, kutaH? 'asAmaJNjasyAt' ayuktatvAt| tadapi kutaH? 'asAmaJNjasyAt' samaJNjaso guNI tadviruddhatvAt doShitvAt | na chAsiddhiH | 'yam' ityAdishruteriti sUtrArtha ukto bhavati | 'yam' ityambhraNIvAkyena shivAdeH parAdhInapadaprAptimattvAvagamena pAratantryAkhyadoSho.avagamyate | 'ahaM rudrAya' iti mR^itirapi | ahaM 'yaMyamugraM' rudraM kartuM kAmaye taM taM yogyam ugraM rudraM kR^iNomi karomi | tathA taM brahmANam R^iShiM sumedhasaM cha tattadbhAvayogyaM karomi | ahaM 'sharave' hiMsAshIlAya 'brahmadviShe' chaturmukhapaJNchamukhachChetre prameyadIpoktarItyA saMhArakAle brAhmaNAdisarvaprANividviShe iti vA, sudhArItyA vyatyayena brahmadviShAM daityAnAM sharave hiMsakAyeti vA, chandrikArItyA dakShaprajApatidviShe iti vA rudrAya| dvitIyArthe chaturthI| uktavisheShaNakarudramiti| 'hanta vA u' hantumeva, na tu bhIShaNAdyartham, pralaye durgArUpeNa hananAt | dhanuH 'Atanomi' vistArayAmi sajyaM karomIti vA | ahaM 'janAya' janasya 'samadaM' sammadaM harShaM santatamodaM vA karomi | ahaM 'dyAvApR^ithivI' tadupalakShitAnUrdhvAdholokAn dhAraNAya 'Avivesha' chChandasi parokShe liT | ahamasya jagataH 'pitaraM' brahmANaM 'mUrdhan' mUrdhani sarvajIvotkR^iShTatve suShumnAyAmiti nArAyaNapaN‍DitAchAryoktiH | 'suve' janayAmi | na kevalaM pade sthApayAmi | evaMbhUtAyAH mama 'yoniH' kAraNaM 'samudre apsu' apAmantastiShThatItyarthaH | strINAM patinAmagrahaNamanuchitamiti shikShaNAya nArAyaNa ityanuktvA 'Apo nArAH' ityAdinoktaM tadarthamevAha | 'asyeti' R^igvedavAkyenApi shivAdeH pAratantryamavagamyate | 'asya' pramitasya 'devasya' dyotanAdiguNatateH 
'mILhuShu' bhaktAbhilaShitavarShituH mIDhavAn samartha iti tattvapradIpokteH | samarthasyeti vA | 'eShasya' AsamantAdIshasya | vyatyayena shakArasya ShakAraH | sudhAviShNutattvanirNayaTIkArItyA 'iShu ichChAyAm' ityasmAdbhAve ghaJNi guNe eShasya ichChArUpasya satyakAmasyeti vA viShNoH 'prabhR^ithe' karmaNA dhyAnena cha pravR^iddhe bharaNe pUjane havirbhiH kR^ite sati tatprasAdAt 'vayAH' ahaM tattvAbhimAnitvena janAnAM bandhako rudraH 'rudriyaM mahitvaM' raudraM padaM 'vide' vivide lebhe | hi prasiddhametat | tathA hi 'ashvinau' yuvAmapi viShNupUjayaiva tatprasAdAt 'irAvat' annavat 'vartiH' vartanaM samastabhogavatpadaM 'yAsiShTam' ayAsiShTaM prAptavantau stha iti | 'eko nArAyaNaH' ityAdikaM shrutyantaravAkyam | anena pralaye.abhAvo.avagamyate | mahApralaye nArAyaNa eka eva pradhAna AsIt | tadA svAtantryeNa 'na brahma' na chaturmukha AsIt, na 'shaN^karo' rudrashchAsIdityarthaH |
(2) yuktyantareNa pashupaterjagatkAraNatvaM parAkurvatsUtramupanyasya vyAchaShTe - sambandheti || asharIratvAdityanena na kevalaM pAratantryAdeH, kintvasharIratvAchcheti chashabdasamuchchetavyo heturdarshitaH | 'tasya' pashupaterityanena sUtre patyurityasyAnuvR^ittirdarshitA | 'jagatA' kAryeNa | jagatpadaM asharIrasya kvachidapi kAryakartR^itvena sambandho na yujyate sutarAM sarvasminniti kaimutyadyotanAya | sUtre.anupapatteriti paJNchamIprayoge.api nAtra sambandhAnupapatteH hetutvaM sAdhyAvisheShaprasaN^gAt, kintu sAdhyatvaM, paJNchamI tu chashabdasUchitAsharIratvasya hetutvaj~nApiketi pradarshanAya yukterityanuktvA na yujyata iti nirdeshaH kR^itaH | nanu kAryeNa jagatA.api sambandhamAtramasharIrasyApi sambhavati gaganAderghaTAdisaMyogadarshanAt ataH ko.asAvatra vivakShitaH sambandho.ayukta ityataH kAryakartR^ibhAva iti bhAvenoktaM - kartR^itveneti | 'kartR^itvena sambandhaH' kartR^itvarUpasambandhaH | atra dR^iShTAntamAha - mR^itteti | tyaktadehavadityarthaH | anena - na kevalamasAmaJNjasyAt, kintu patyurasharIratvAchcha na jagatA kAryakartR^ibhAvarUpasambandho yukta iti sUtrArtho.abhihitaH |
(3) hetvantareNa pashupaterjagatkAraNatvaM parAkurvatsUtramunyasya vyAchaShTe - adhiShThAneti || 'cho' 
yato.asya patyustadadhiShThAnaM nAstyato.api na jagatkartR^itvamityanena 'adhiShThAnAnupapatteH' adhiShThAnAbhAvAchcha na patyuH jagatkartR^itvamiti sUtrArtho darshitaH atrAprayojakatvamAshaN^kya tatparihArAya sUtre adhiShThAnAbhAvAdityanuktvA adhiShThAnAnupapatteH adhiShThAnAkhyavyApyAbhAvAdityuktibalAtsUchitAM vyatirekavyAptiM sAmAnyataH sadR^iShTAntaM darshayati-pR^ithivyAdIti | 'pR^ithivyAdyadhiShThAne' bhUmyAdyadhikaraNe | hiH prasiddhau | 'kAryaM' ghaTAdi |
(4) uktamAkShipyasamAdadhatsUtramupanyasyAkShepAMshaM tAvadvyAchaShTe - karaNavaditi || idameveti | mAyAdikArakasamudAyarUpaM jagadevetyarthaH | na tato.anyat mR^igyamityevashabdArthaH | 'tasya' Ishvarasya | anena sUtre patyuridameveti padAnuShaN^go darshitaH | 'karaNavat' karaNamasmadAdisharIrendriyAdi tadvat samAnaM bhavati, sAkShAtprayatnAdhiShTheyatvasAmyAt | yata evamatastasya idamevAdhiShThAnAdisvarUpaM bhavatItyarthaH | Adipadeneha vivakShitaM sambandhopapAdakaM sharIraM gR^ihyate | yadyapyasya sUtrasya vyavahitAvyavahitapUrvasUtradvayoktAnupapattidvayaparihAranirAsakatvAt vyavahitapUrvasUtre.asharIratvasya hetutvenoktatvAt idameva vishvaM sharIrAdirUpamiti vaktavyam| ata evAnuvyAkhyAne 'dehAdivadvishvam' ityuktam | tathApi sannihitaparityAgakAraNAbhAvAdadhiShThAnAdirUpamityuktAvapi ubhayAnupapattiparihArapratItestannirAso.atra yujyata evetyAshayenAdhiShThAnAdItyuktam| anuvyAkhyAne tu ubhayAnupapattiparihAranirAsakatvaj~nApanAyobhayamadhye 'karaNavachchet' ityasya sUtrasya vyAkhyAtatvAt tadanusAreNa sannidhimanAdR^itya dehAdivadityuktamiti na virodhaH | adhiShThAnAdirUpamityanantaram ato na tadanupapattiriti vAkyasheShaH | nanu pralaye sarvasyApi vinAshAt kArakasamUhasyApi nAdhiShThAnatvAdi yujyata ityata Aha - nityasyeti | apiH pralayo.apatyadhyAhR^itenAnveti | adhiShThAnAdIti bhAvapradhAnamihAnuShajyate| yujyata iti chAvartate | tathA cha yataH pralaye.api 'kasyachit' mAyAdirUpakArakasamUhasya nityasya 'bhAvAt' vidyamAnatvAt tasyAdhiShThAnAdirUpatvaM yujyate taduktaM yujyata iti cha yojanA |
(5) parihArAMshaM vyAchaShTe - neti || pUrvavAdinoktaM netyarthaH | kuto netyato bhogAdibhya ityetatprAptyupalakShakatayA vyAchaShTe - bhogAditi| bhoganimittapadArthavachanena viShayoktyA cha bhogAdItyetadeva sphuTIkaroti-utpattIti | yata ityAdAvupaskAryam | utpattivinAshayorAdishabdagR^ihItayoH pashchAdvaktavyatve.api sukhaduHkhAnubhavarUpabhogamUlatvAtprathamaM grahaNam| ata evAsamAsaH| kriyAnvayo.api vipariNAmena pR^ithageva draShTavyaH| viShayIbhUtasukhaduHkhavyaktibAhulyAdbahuvachanam| sukhaduHkhe cha tayorbhogashcheti vA| bhogashchetyekavacha
napAThaH svarasaH| tathAtve Ahatyaite prApyanta ityanvayaH| 'tadgatAH' sharIrAdisamAnakArakavrAtagatAH tadupAdAnahAninimittA iti yAvat| 'prApyante' prApyeran| yaj~nadattAdeH sAkShAtprayatnAdhiShTheyavikArAtmakasharIropAdAnahAnayoH satostannimittayorutpattivinAshayordarshanAditi bhAvaH| sukhaduHkhabhogasya tadgatatvaM chotpattivinAshadvArA bodhyam |
(6) 'sambandhAnupapatteH, karaNavachcha' ityAbhyAM muktasharIrabhAvAbhAvapakShAveva vikalpabhaN^gyA doShAntareNa dUShayatsUtraM paThitvA vyAchaShTe - antavattvamiti || bhAvarUpatvAtprathamaM karaNasUtroktapakSho gR^ihItaH | antavattvaM deshataH parichChinnatvaM syAt yaj~nadattavadityarthaH | patyuriti vartate | tatashcha na jagatkartR^itvaM syAditi vAkyasheShaH | anyathA dehabhAve j~nAnasyaivAbhAvassyAt | sutarAM sArvaj~nasyetyevArthaH | tatashcha na jagatkartR^itvaM patyuriti bhAvaH | sharIrAbhAve kuto j~nAnAbhAva ityato vyatirekavyAptiM darshayati - sharIriNa eva hIti | na tvasharIriNa ityevArthaH| hi prasiddhau | anena - sUtre karaNavaditi matubantaM padaM bhAvapradhAnamanuvartanIyam | na chediti sheShaH | vAshabdashchArthaH | kalpabhedena doShasUchakashcha | tathA cha yataH patyuH karaNavattvaM dehavattvaM 
chet antavattvaM cha syAt, na kevalaM bhogAdiprAptiH | na chedaj~natA syAt, sutarAmasarvaj~natA cha | na kevalaM jagatA kAryakartR^ibhAvAnupapattiriti sUtrArtha ukto bhavati | atra sambandhAnupapattisUtre sharIrAbhAve kartR^itvopayuktaj~nAnAdyabhAvena kartR^itvarUpasambandhAnupapattiruktA | atra tu sharIrAbhAve j~nAnAbhAvenAsarvaj~natvAjjagatkartR^itvAnupapattirityuchyate.ata iti bhedo draShTavyaH |
(7) nanu viShNAvapyuktavikalpamukhenoktadoShAH prasarantyeveti tasyApi kartR^itvAnupapattirityAshaN^kAm 'Atmani chaivam, sarvopetA cha, vikaraNatvAt' ityAdiShu sUtrakR^itA nirastAmapi punaH pramANavisheShaiH pariharati - viShNostviti| tushabdo rudrAdervisheShadyotakaH | dehitvAdAviti sheShaH | 'shrutyA' vakShyamANayA | samudAyaikavachanametat | 'virodhAH' antavattvAdidoShAH parihR^itAH | na tatra pramANAntaramanveShaNIyamityevashabdArthaH | shrutInAM niravakAshatvadyotako vaivakAraH | tAH shrutIrudAharati - yadAtmaka iti | 'yadAtmakaH' ityArabhya 'aishvaryAtmakaH' ityantamekaM vAkyam | itishabdasya ityuttaramityanvayaH | 'buddhi' ityArabhya 'pratyaN^gavAn' ityaparaM vAkyam| itishabdasya kriyayA.anvayaH | 'saddehaH' ityArabhya 'paramo.akSharaH' ityantamanyatpaiN^givAkyam | ityAdikayetyasya bhAShyakArIyasya shrutyaiveti pUrveNAnvayaH | Adishabdena tattvapradIparItyA 'sve mahimni' (ChAM.7.24.) 'kiM svidAsIdadhiShThAnam' (R^i.10.81.2.) 'patiM vishvasyAtmeshvaram' (mahAnA.11.) ityAdikaM gR^ihyate | sudhArItyA shrutyarthastu - bhagavAn yatsvarUpo 'vyaktiH' taddeho.api tadAtmiketi pratij~nA | bhagavAneva kimAtmaka iti pR^ichChati - kimiti | uttaramAha - j~nAnAtmaka iti | atra bhagavaddehasya tatsvarUpatvaj~nAnAdyAtmakatvoktyA.antavattvAdidoShAH parihR^itAH | bhagavato buddhimanoN^gapratyaN^gavattAM lakShayAmaha iti pratij~nA | buddhirj~nAnaM, manaH chetaH, aN^gaM sharIraM, pratyaN^gaM hastAdIni | etadvattvaM j~nApayAma ityarthaH | tatprakAramevAha - buddhimAnityAdinA | atreshvarasya dehitvAbhidhAnenAdehitvapakShoktadoShAH parihR^itAH | yo janmachChedAdidoSharahito deho yasyAsau saddehaH| yaR^i 'sukhagandhaH' sugandhiH puNyagandhaH sukhAtmakagandho vA | tatraikaH sudhoktaH | dvitIyastR^itIyaH nyAyadIpoktaH | yashcha 'j~nAnabhAH' na tu taijasabhAH | 'satparAkramaH' apratihataparAkramaH | yashcha 'j~nAnaj~nAnaH' atishayitaj~nAnaH kartR^isAdhano.ayaM j~nAnashabdaH | 'sukhasukhaH' atishayitasukhaH | arshaAdyajantaH sukhashabdaH nirdhAraNaShaShThyA chobhayatroktArthalAbhaH | sa viShNuH 'paramo.akSharaH' parA jaDaprakR^itiH | tataH parA chitprakR^itiH paramA | tata uttamo.akShara ityarthaH | tattvapradIpe tu - 'j~nAnaj~nAnaH' nAj~nAnamishraj~nAnaH 'sukhasukho' na duHkhamishritasukha ityarthaH uktaH |
|| iti patyuradhikaraNam || 11||
|| 12. utpattyadhikaraNam ||
(1) adhikaraNArthaM darshayati - shaktIti || asAmaJNjasyAditi pUrvoktanyAyena nirastamapi shaktipakShaM shakteH striyA eva jagadutpattiriti vadatAM mahAvAmanamadhyavAmanANuvAmanabhedena trividhAnAM shAktAnAM matamasAdhAraNadoShAviShkAreNa punardUShayatyasminnadhikaraNe sUtrakR^idityarthaH | shaktireva khalu sArvaj~nAdiguNashAlinI sakalajagajjananI shrutismR^itItihAsapurANeShu paThyate | tato na harerjagatkAraNatvaM lakShaNaM yuktamitiprApte siddhAntayatsUtramupanyasya vyAchaShTe - utpattIti | na hItyAdinA sUtre anuShaN^gahetvadhyAhArAbhyAM na shakteH 
kevalAyA jagatkartR^itvaM yuktam | kevalAyAstasyA jagatkartR^itvAsambhavAt | kutaH? puruShAnanugR^ihItatvAditi sUtrArtho darshitaH | atrAprayojakatAmAshaN^kya vipakShe kvachidapyanupalambhabAdhoktyA sA.api parihR^itA |
(2) nanu heturasiddhaH | yato.astyeva shaktyanugrAhakaH puruShaH sadAshivaH atastasyAH jagadutpattiryukteti vadatAM madhyamavAmanAnAM mataM nirAkurvatsUtramupanyasya vyAchaShTe - na cheti|| yadyapIti sambandhaH| tata eva tathApIti labhyate| aN^gIkriyate kaishchichChAkteyaiH | 'tasya' shaktyanugrahakartuH puruShasya | karaNAbhAvAditi | utpattyupayogij~nAnAdestatsAdhanendriyAdestatkAraNasharIrasya chAbhAvAdityarthaH | prakR^itasyotpattyasambhavasyeha sAdhyatvenAnvaya ityAshayena anupapattirityuktam | sAvadhAraNametat | tathA cha puruShAnugR^ihItashakterapi jagadutpattyasambhava evetyarthaH | anena sautrashchashabdo yata ityarthe avadhAraNe chetyabhipraiti |
(3)़ nanu shaktyanugrAhakapuruShabhAvAt tasyAH jagadutpattiryuktetyeva nochyate, kintu tasya puMsaH sArvaj~nAderapi sadbhAvena yuktatarA shakterjagadutpattiritItyaN^gIkurvatAmaNuvAmanAnAM matanirAsAya sUtramupanyasya vyAchaShTe - vij~nAnAdIti || AdipadenotpattyupayogisharIrendriyadigrahaNam | 'karaNaM' tatsattvam | 'tasya' shaktyanugrahakarturiti | anena sUtre karturityasyAnuvR^ittiH sUchitA | aN^gIkAra ityanena sattvArthakabhAvapadamaN^gIkAropalakShakamityuktaM bhavati | 'ata eva' yaditadetyuktaM tata eva shaktyanugrahakartuH shivAdeH kartrantaramanapekShyaiva 'sR^iShTyAdyupapatteH' jagadutpattyAdisambhavAt iti bhAvakathanaM, 'tadeshvaravAdAntarbhAvaH' shaktimatasya pAshupatamataikyaM syAditi | anena 'tadapratiShedhaH' tena shAkteyena tasya pAshupatamatasyApratiShedhaH kR^itaH syAt | tana tadanumatameva syAt | tachcha nirastameveti punastadapratiShedho nAsmAbhistatpratiShedhaH kArya ityAvR^ittyA tadapratiShedha ityaMsho vyAkhyAtaH | sUtre vAshabdo matAntaratvadyotakaH |
(4) evaM shAkteyamatatrayaM pR^ithaN^nirAkR^itya samuditadUShaNenApi parAkurvatsUtramupanyasya vyAchaShTe-vipratiShedhAchcheti| Adishabdena smR^ityAdiparigrahaH| viruddhatvAdityanena vipratiShedhashabdo vyAkhyAtaH| chashabdaH pUrvoktapratyekahetusamuchchaye| shrutayaH 'narte' 'eko nArAyaNaH' (mahopaniShat) ityAdyAH | smR^itayaH 'sa eva' ityAdyAH | chashabdaH pUrvoktahetusamuchchaye | shiShTajanairjigupsitatvAchchetyanubhAShyoktayuktisamuchchaye cha | 'asamaJNjasam' ayuktamiti | etadvipratiShedhasUtrAdanuShaktaM padam | shaktikartR^itvamatamiti sheShaH | 
|| iti utpattyadhikaraNam || 12||
iti shrImatparamahaMsaparivrAjakAchAryANAM sarvatantrasvatantrANAM 
shrImadraghunAthatIrthapUjyapAdAnAM shiShyeNa
shrImajjagannAthayatinA kR^itAyAM 
shrImadbrahmasUtrabhAShyadIpikAyAM
dvitIyAdhyAyasya dvitIyaH pAdaH
|| OM ||
