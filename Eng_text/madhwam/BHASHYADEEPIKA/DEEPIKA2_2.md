|| brahmasUtrabhAShyam ||
|| atha dvitIyaH adhyAyaH ||
|| atha prathamaH pAdaH ||
|| 1. smR^ityAdhikaraNam ||
(1) ukteà¤¼.arthevirodhaM darshayatyanenAdhyAyena | prathamapAde
yuktyavirodham | prathamataH smR^ityavirodhaM darshayati -
(2) sU - OM || smR^ityanavakAshadoShaprasaN^ga iti 
chennAnyasmR^ityanavakAshadoShaprasaN^gAt || OM || 1 ||
sarvaj~nA hi rudrAdayaH | atasteShAM vachanavirodhe.aprAmANyameva
syAditi chet -
(3) na, anyasmR^itInAM viShNvAdibhirnitarAM sarvaj~naireva
kR^itatvAchChruterAdhikyaM cha sidhyati || 1 ||
(4) sU || OM || itareShAM chAnupalabdheH || OM || 2 || 
itareShAM tAsu smR^itiShUktAnAM phalAdInAM pratyakShato.anupa-
labdheraprAmANyaM tAsAM yuktam |
(5) chashabdena bhAgopalabdhiraN^gIkR^itA || 2 ||
(6) sU - OM || etena yogaH pratyuktaH || OM || 3 ||
yogaphalaM pratyakShopalabhyamiti na mantavyam | 
uktAbhyAse tatkAla eva phalAdR^iShTeH || 3 ||
|| iti smR^ityadhikaraNam || 1 ||
|| 2. navilakShaNatvAdhikaraNam ||
(1) sU - OM || na vilakShaNatvAdasya tathAtvaM 
cha shabdAt || OM || 4 ||
naivaM shrutestadanusArismR^iteshcha taduktAnupalabdheraprAmANyaM
vAchyam | vilakShaNatvAt nityatvAt tadanusAritvAchcha |
(2) na hi nitye doShAH kalpyAH | svatashcha prAmANyam |
anyathAnavasthiteH |
(3) 'na chakShurna shrotraM na tarko na smR^itirvedA hyevainaM 
vedayanti' iti bhAllaveyashruteshcha |
(4) nityatvaM chashabdAdeva pratIyate 'vAchA virUpa nityayA' 
(R^i. 8.64.6.) ityAdeH | 'anAdinidhanA nityA'
iti cha smR^itiH || 4 ||
(5) sU - OM || dR^ishyate tu || OM || 5 ||
adhikAriNAM phalam | bhaviShyatpurANe cha -
R^igyajussAmAtharvAkhyA mUlarAmAyaNaM tathA |
bhArataM paJNcharAtraM cha vedA ityeva shabditAH ||
purANAni cha yAnIha vaiShNavAni vido viduH |
svataH prAmANyameteShAM nAtra kiJNchidvichAryate ||
(6) yadyeShUktaM na dR^ishyeta pUrvakarmAtra kAraNam |
nAprAmANyaM bhavedeShAM dR^ishyate hyadhikArataH ||
(7) itaH prAmANyamanyeShAM na svatastu kathaJNchana |
adR^ishyoktau tatsteShAmaprAmANyaM na saMshayaH || iti || 5 ||
|| iti navilakShaNatvAdhikaraNam || 2 ||
|| 3. abhimAnyadhikaraNam ||
(1) 'mR^idabravIt' (sha.brA.6.1.3.) 'Apo.abruvan' (sha.brA.6.1.3.) 
ityAdivachanAt yuktiviruddho veda iti |
(2) ato.abravIt -
sU - OM || abhimAnivyapadeshastu 
visheShAnugatibhyAm || OM || 6||
mR^idAdyabhimAnidevatA tatra vyapadishyate |
(3) tAsAM chetarebhyo vishiShTaM sAmarthyamanugatishcha sarvatra |
atastAsAM sarvamuktaM yujyate || 6 ||
(4) sU - OM || dR^ishyate cha || OM || 7 ||
tAsAM sAmarthyaM mahadbhiH |
(5) bhaviShyatpurANe cha - 
pR^ithivyAdyabhimAninyo devatAH prathitaujasaH |
achintyAshshaktayastAsAM dR^ishyante munibhishcha tAH |
tAshcha sarvagatA nityaM vAsudevaikasaMshrayAH || iti || 7 ||
|| iti abhimAnyadhikaraNam || 3 ||
|| 4. asadadhikaraNam ||
(1) 'asadevedamagra AsIt' (ChAM. 6.2.1.) 'asataH
sadajAyata' (R^i.10.72.3.) ityAdinA.asataH 
kAraNatvoktervirodha iti |
(2) ato vakti - 
sU - OM || asaditi chenna 
pratiShedhamAtratvAt || OM || 8 ||
pratiShedhamAtratvAnnAsataH kAraNatvaM yuktam |
(3) asataH kAraNatvAdyuktiviruddhaM vedavAkyamityetadatra niShidhyate |
(4) sarvashabdAnAM brahmaNi samanvaye.api 'tadadhInatvAdarthavat' 
ityAdinA.amukhyatvenAnyasyApi vAchyatvenAN^gIkArAdasataH 
prAptiH | tathA shrutiprAptamevAsanmatamatra niShidhyate |
samayasyopari niShedhAt |
(5) arthAdyuktivirodho nirAkriyate || 8 || 
(6) sU - || OM || apItau tadvatprasaN^gA-
dasamaJNjasam || OM || 9 ||
asata utpattau pralaye sarvAsattvameva syAt || 9 ||
(7) sU - OM || na tu dR^iShTAntabhAvAt || OM || 10 ||
pralaye sarvAsattvaM bhAve dR^iShTAntabhAvAdeva na yujyate |
sata utpattiH sasheShavinAshashcha hi loke dR^iShTaH || 10 ||
(8) sU - OM || svapakShadoShAchcha || OM || 11 ||
dR^iShTAntAbhAvAdeva || 11 || 
(9) sU - OM || tarkApratiShThAnAdapyanyathAnumeyamiti 
chedevamapyanirmokShaprasaN^gaH || OM || 12 ||
etAvAneva tarka iti pratiShThApakapramANAbhAvAt 
uktAdanyathA.apyanumeyamiti chet - 
(10) na, evaM sati pramANasiddhe.api 
mokShe.anyathAnumeyatvAdanirmokShaprasaN^gaH |
(11) ato yAvatpramANasiddhaM tAvadevAN^gIkartavyaM
nAto.anyachChaN^kyam |
(12) yAvadeva pramANena siddhaM tAvadahApayan |
svIkuryAnnaiva chAnyatra shakyaM mAnamR^ite kvachit || iti vAmane || 12 ||
(13) sU - OM || etena shiShTA aparigrahA 
api vyAkhyAtAH || OM || 13 ||
etena dR^iShTAntabhAvenAbhAvena chAvashiShTA apyaparigrahA 
viruddhasiddhAntA akartR^ikatvAchetanakartR^ikatvajIva-
kartR^ikatvAdayo.api |
(14) akasmAddhIdamAvirAsIdakasmAttiShThatyakasmAllayamabhyupaiti |
(15) pradhAnAdidamutpannaM pradhAnamadhitiShThati |
pradhAne layamabhyeti na hyanyatkAraNaM matam ||
(16) jIvAdbhavanti bhUtAni jIve tiShThantyachaJNchalAH |
jIve tu layamR^ichChanti na jIvAtkAraNaM param |
ityAdishrutiprAptA nirAkR^itAH |
(17) yathA duHkhAdiShu jIvasyAsvAtantryamevamanyeShvapIti dR^iShTAntaH |
(18) shrutigatistu brahmavAchakatvena pradarshitA |
(19) yatrAnyavAchakatvepyavirodhastatra anyadapyamukhyatayA uchyate |
yatra virodhastatra brahmaivochyata iti niyamaH || 13 ||
|| iti asadadhikaraNam || 4 ||
|| 5. bhoktradhikaraNam ||
(1) sU - OM || bhoktrApatteravibhAgashche-
tsyAllokavat || OM || 14 ||
'karmANi  vij~nAnamayashcha AtmA pare.avyaye sarva ekIbhavanti' 
(muM. 3.2.7.) iti muktajIvasya parApattiruchyate |
atastayoravibhAgaH | ataH pUrvamapi sa eva |
na hyanyasyAnyatvaM yujyata iti chet - 
(2) na, syAllokavat yathA loke udake udakAntarasyaikIbhAva-
vyavahAre.apntarbhedo.astyeva, evaM syAdatrApi |
(3) tathA cha shrutiH - 
'yathodakaM shuddhe shuddhamAsiktaM tAdR^igeva bhavati' (kaTha. 4.15.) iti ||
(4) skAnde cha - udakaM tUdake siktaM mishrameva yathA bhavet |
na chaitadeva bhavati yato vR^iddhiH pradR^ishyate |
evameva hi jIvo.api tAdAtmyaM paramAtmanA |
prApto.api nAsau bhavati svAtantryAdivisheShaNAt || iti |
(5) brahmeshAnAdibhirdevairyatprAptuM naiva shakyate |
tadyatsvabhAvaH kaivalyaM sa bhavAna kevalo hare || iti cha ||
(6) 'na te mahitvamanvashnuvanti' (R^i. 7.99.1.) 'na te
viShNo jAyamAno na jAtaH' (R^i. 7.11.2.) ityAdi cha |
(7) phalatve.api yuktivirodhe.antarbhAvAdatroktam || 14 ||
|| iti bhoktradhikaraNam || 5 ||
|| 6. ArambhaNAdhikaraNam ||
(1) sU - OM || tadananyatvamArambhaNa-
shabdAdibhyaH || OM || 15 ||
svatantrabahusAdhanA sR^iShTirloke dR^iShTA | naivaM brahmaNaH 
svarUpasAmarthyAdeva tasya sR^iShTiH |
(2) kiM svidAsIdadhiShThAnamArambhaNaM katamatsvitkathA.a.asIt,
iti (R^i.10.81.2.) hyAkShepaH |
(3) adhiShThAnAdyanukteH, AdishabdAdyuktibhishcha |
(4) paratantro hyapekSheta svatantraH kimapekShate |
sAdhanAnAM sAdhanatvaM yataH kiM tasya sAdhanaiH | ityAdibhiH || 15 ||
(5) sU - OM || bhAve chopalabdheH || OM || 16 ||
svatantrasAdhanabhAve pramANairupalabhyeta | 
(6) anuktaM paJNchabhirvedairna vastvasti kutashchana |
ato vedatvameteShAM yataste sarvavedakAH | iti skAnde || 16 ||
(7) 'adbhyaH sambhUtaH pR^ithivyai rasAchcha' (tai.A. 3.13.) 
ityAdinA sAdhanAntarapratIteH kathamanupalabdhirityata Aha -
sU - OM || sattvAchchAvarasya || OM || 17 ||
avarasya tadadhInasya sAdhanasya sattvAt |
(8) 'kAla AsItpuruSha AsItparama AsIttadyadAsIttadAvR^ita-
mAsIttadadhInamAsIdathahyeka eva parama AsIdyasyaitadAsInna
hyetadAsIt' iti hi kAShAyaNashrutiH || 17 ||
(9) sU - OM || asadvyapadeshAnneti chenna 
dharmAntareNa vAkyasheShAt || OM || 18 ||
'nAsadAsIt' (R^i. 10.129.1.) iti sarvasyAsattva-
vyapadeshAnneti chet |
(10) na, avyaktatvapAratantryAdidharmAntareNa hi taduchyate |
(11) 'tama AsIt.h' (R^i. 10.129.3.) ityAdivAkyasheShAt |
(12) na chAnyatra pramANamasti |
(13) ajo hyeko juShamANo.anushete jahAtyenAM bhuktabhogAmajo.anyaH | (mahAnA.10.5.)
(14) anAdyanantaM jagadetadIdR^ikpravartate nAtra vichAryamasti |
na chAnyathA kvApi cha kasya chedamabhUtpurA nApi tathAbhaviShyat ||
(15) asatyamapratiShThaM te jagadAhuranIshvaram | (gI. 16.8.)
(16) asatyamAhurjagadetadaj~nAH shaktiM harerye na viduH parAM hi |
yassatyarUpaM jagadetadIdR^iksR^iShTvA tvabhUtsatyakarmA mahAtmA |
(17) athainamAhussatyakarmeti satyaM hyevedaM vishvamasau sR^ijate |
athainamAhurnityakarmeti nityaM hyevAsau kurute |
(18) 'yachchiketa satyamittanna mogham' (R^i. 10.55.6.) 
ityAdishrutismR^itibhyaH |
(19) parasparavirodhe tu vAkyAnAM yatra yuktatA |
tathaivArthaH parij~neyo nAvAkyA yuktiriShyate ||
iti bR^ihatsaMhitAyAm ||
(20) viruddhavatpratIyante AgamA yatra vai mithaH | 
tatra dR^iShTAnusAreNa teShAmartho.anvavekShyate || iti cha |
(21) Isho.anIsho jaganmithyA na pUjyo gururityapi |
ityAdivadviruddhAni vachanAnyatha yuktayaH |
pramANairbahubhirj~neyA AbhAsA iti vaidikaiH ||
(22) vedavedAnusAreShu virodhe.anyArthakalpanA |
anyeShAM tu viruddhAnAM vipralambho.athavA bhramaH ||
iti cha bhAgavatatantre |
(23) shAstrArthayukto.anubhavaH pramANaM tUttamaM matam |
madhyamaM tvAgamo j~neyaH pratyakShamadhamaM smR^itam ||
(24) pratyakShayorAgamayorvirodhe nishchayAya tu |
anumAdyA na svatantrAH pramANapadavIM yayuH ||
iti puruShottamatantre || 18 ||
(25) sU - OM || yukteH shabdAntarAchcha || OM || 19 ||
sAdhanAnAM sAdhanatvaM yadA.a.atmAdhInamiShyate |
tadA sAdhanasampattiraishvaryadyotikA bhavet ||
ityAdessAdhanAntareNa sR^iShTiryuktA | 'adbhyassambhUto hiraNyagarbha
ityaShTau' (mahAnA.1.12.) ityAdishabdAntarAchcha || 19 ||
(26) sU - OM || paTavachcha || OM || 20 ||
sAdhanAntareNa hi paTadisR^iShTirdR^iShTA || 20 ||
(27) sU - OM || yathA prANAdiH || OM || 21 ||
tachcha sAdhanajAtaM tenAnupraviShTameva yathA sharIrendriyAdiH |
(28) prakR^itiM puruShaM chaiva pravishya puruShottamaH |
kShobhayAmAsa bhagavAn sR^iShTyarthaM jagataHprabhuH || iti kaurme || 21 ||
|| iti ArambhaNAdhikaraNam || 6 ||
|| 7. itaravyapadeshAdhikaraNam ||
(1) jIvakartR^itvapakShaH shrutiprAptau vistarAnnirAkriyate -
(2) sU - OM || itaravyapadeshAddhitAkaraNAdi-
doShaprasaktiH || OM || 22 ||
jIvakartR^itvapakShe hitAkaraNamahitakaraNaM cha na syAt || 22 ||
(3) sU - OM || adhikaM tu bhedanirdeshAt || OM || 23 ||
na cha brahmaNaH shramachintAdidoShaprAptiH, adhikashaktitvAt,
'shrotA mantA draShTA.a.adeShTA.a.aghoShTA vij~nAtA sarveShAM bhUtAnAmantara-
puruShaH' (ai.A. 3.2.4.) 'eSha ta AtmA sarvAntaraH' (bR^i. 5.5.1.)
'yo.ashanAyApipAse shokaM mohaM jarAM mR^ityumatyeti'
(bR^i. 5.5.1.) ityAdivisheShanirdeshAt || 23 ||
(4) sU - OM || ashmAdivachcha tadanupapatti || OM || 24 ||
chatanatve.apyashmAdivadasvatantratvAt svataH kartR^itvAnupapattirjIvasya |
(5) yathA dArumayIM yoShAM naraH sthirasamAhitaH |
iN^gyatyaN^gamaN^gAni tathA rAjannimAH prajAH || 
iti cha bhArate || 24 ||
(6) sU - OM || upasaMhAradarshanAnneti chetkShIravaddhi || OM || 25 ||
jIvena kAryopasaMhAradarshanAttasya kartR^itvamiti chet - na,
yathA goShu kShIraM dR^ishyamAnamapi prANAdeva jAyate |
(7) annaM rasAdirUpeNa prANaH pariNayatyasau | iti vachanAt |
evaM jIve dR^ishyamAno.api kAryopasaMhAro.asvAtantryAtparakR^ita eva |
(8) ya AtmAnamantaro yamayati | nAhaM kartA na kartA tvaM kartA
yastu sadA prabhuH | ityAdeH || 25 ||
(9) sU - OM || devAdivadapi loke || OM || 26 ||
na cha karturIshvarasyAdR^iShTivirodhaH | devAdivadadR^ishyatvashaktiyogAt |
loke.api pishAchAdInAM tAdR^ishI shaktirdR^iShTA kimvIshvarasya |
(10) na yuktiyogAdvAkyAni nirAkAryANyapi kvachit | 
virodha eva vAkyAnAM yuktayo na tu yuktayaH ||
iti bR^ihatsaMhitAyAm || 26 ||
(11) sU - OM || kR^itsnaprasaktirniravayavatvashabdakopo 
vA || OM || 27 ||
ayaM cha doSho jIvakartR^itvapakShe | ekenAN^gulimAtreNa pravartamAno.api
pUrNapravR^ittissyAt | na cha tadyujyate, sAmarthyaikadeshadarshanAt |
(12) na chaikadeshena, niravayavatvAt | 'atha yassa jIvaH sa nityo 
niravayavo j~nAtA.aj~nAtA sukhI duHkhI sharIrendriyasthaH' iti bhAllaveyashrutiH |
(13) na chopAdhikR^itAMshaH sa evAMsha upahita iti, dvitvApekShatvAt ||
(14) na chAnyatkalpyam | 'yaddhi yuktyA viruddhyeta 
tadIshakR^itameva hi' iti gatyantarokteH || 27 ||
|| iti itaravyapadeshAdhikaraNam || 7 ||
|| 8. shrutestu shabdamUlatvAdhikaraNam ||
(1) sU - OM || shrutestu shabdamUlatvAt || OM || 28 ||
na cheshvarapakShe.ayaM virodhaH | 'yo.asau viruddho.aviruddho manuramanura-
vAgvAgindro.anindraH pravR^ittirapravR^ittiH saparaH paramAtmA' iti 
paiN^gyAdishrutereva |
(2) shabdamUlatvAchcha na yuktivirodhaH |
(3) yadvAkyoktaM na tadyuktirviroddhuM shaknuyAtkvachit |
virodhe vAkyayoH kvApi kiJNchitsAhAyyakAraNam ||
iti puruShottamatantre || 28 ||
(4) sU - OM || Atmani chaivaM vichitrAshcha hi || OM || 29 ||
paramAtmano vichitrAshcha shaktayassanti nAnyeShAm |
(5) vichitrashaktiH puruShaH purANo na chAnyeShAM shaktayastAdR^ishAssyuH |
eko vashI sarvabhUtAntarAtmA sarvAn devAneka evAnuviShTaH | ()
iti shvetAshvatarashrutiH || 29 ||
(6) sU - OM || svapakShadoShAchcha || OM || 30 ||
ye doShA itaratrApi te guNAH parame matAH |
na doShaH parame kashchidguNA eva nirantarAH ||
iti vachanAjjIvapakSha va doSho na parapakShe |
(7) 'atha yassa doShaH sAJNjanaH sajaniH sa jIvo.atha yaH 
sa nirdoSho niShkalaH saguNaH paraH paramAtmA' iti kAShAyaNashrutiH || 30 ||
(8) sU - OM || sarvopetA cha taddarshanAt || OM || 31 ||
sarvairyuktA shaktibhirdevatA sA pareti yAM prAhurajasrashaktim |
nityAnandA nityarUpA.ajarA cha yA shAshvatAtmeti cha yAM vadanti ||
iti chaturvedashikhAyAm | ato na kevalaM vichitrashaktiH, 
kintu sarvashaktireva || 31 ||
(9) sU - OM || vikaraNatvAnneti chettaduktam || OM || 32 ||
na cha karaNAbhAvAdanupapattiriti yuktam |
(10) apANipAdo javano gR^ihItA pashyatyachakShussa shruNotyakarNaH |
sa vetti vedyaM na cha tasyAsti vettA tamAhuragryaM puruShaM mahAntam || (shve. 3.19.) 
na tasya kAryaM karaNaM cha vidyate na tatsamashchAbhyadikashcha dR^ishyate |
parA.asya shaktirvividhaiva shrUyate svAbhAvikI j~nAnabalakriyA cha ||
(shve. 6.8.) ityAdishrutibhyaH |
(11) sarvopetA cheti sAmAnyaparihAre.api visheShayuktyarthaM punarAshaN^kA || 32 ||
|| iti shrutestu shabdamUlatvAdhikaraNam || 8 ||
|| 9. naprayojanAdhikaraNam ||
(1) yatprayojanArthaM sR^iShTyAdiH tadUnatvAdapUrNatA iti |
(2) ata Aha -
sU - OM || na prayojanavattvAt || OM || 33 ||
'athaiSha eva paramAnandaH' (bR^i. 6.3.33.) ityAdinA 
kR^itakR^ityatvAnna prayojanAya sR^iShTiH || 33 ||
(3) kintu -
sU - OM || lokavattu lIlAkaivalyam || OM || 34 ||
yathA loke mattasya sukhodrekAdeva nR^ittagAnAdilIlA, 
na tu prayojanApekShayA, evameveshvarasya |
(4) nArAyaNasaMhitAyAM cha -
sR^iShTyAdikaM harirnaiva prayojanamapekShya tu |
kurute kevalAnandAdyathA mattasya nartanam ||
pUrNAnandasya tasyeha prayojanamatiH kutaH |
muktA apyAptakAmAH syuH kimu tasyAkhilAtmanaH || iti |
(5) 'devasyaiSha svabhAvo.ayamAptakAmasya kA spR^ihA' (mAM.2.1.) iti cha shrutiH ||34||
|| iti naprayojanAdhikaraNam || 9 ||
|| 10. vaiShamyanairghR^iNyAdhikaraNam ||
(1) sarvakartR^itve vaiShamyanairghR^iNye tasyeti |
(2) ato vakti - 
sU - OM || vaiShamyanairghR^iNye na sApekShatvAttathA hi 
darshayati || OM || 35 ||
karmApekShayA phaladAtR^itvAnna tasya vaiShamyanairghR^iNye |
'puNyena puNyaM lokaM nayati pApena pApam' (pra 3.7.) 
iti hi shrutiH || 35 ||
(3) sU - OM || na karmAvibhAgAditi chennAnAdi-
tvAt || OM || 36 ||
yadapekShayA.asau phalaM dadAti na tatkarma 'eSha hyeva sAdhu karma
kArayati taM yamebhyo lokebhya unninIShate eSha u evAsAdhu karma
kArayati taM yamadho ninIShate' (kau. 3.8.) itishruteH karmaNo.api 
tannimittatvAditi chet -
(4) na, tasyApi pUrvakarma kAraNamityanAditvAtkarmaNaH |
(5) bhaviShyatpurANe -
puNyapApAdikaM viShNuH kArayetpUrvakarmaNA |
anAditvAtkarmaNashcha na virodhaH kathaJNchana || iti || 36 ||
(6) sU - OM || upapadyate chApyupalabhyate cha || OM || 37 ||
na cha karmApekShatvena IshvarasyAsvAtantryam |
(7) dravyaM karma cha kAlashcha svabhAvo jIva eva cha |
yadanugrahatassanti na santi yadupekShayA ||
ityAdinA karmAdInAM sattvasyApi tadadhInatvAt |
(8) na cha punarvaiShamyAdyApAtena doShaH | tAdR^ishavaiShamyAderupalabhyamAnatvAt |
(9) sa kArayetpuNyamathApi pApaM na tAvatA doShavAnIshitA.api |
Isho yato guNadoShAdisattve svayaM paro.anAdirAdiH prajAnAm ||
iti chaturvedashikhAyAm || 37 ||
|| iti vaiShamyanairghR^iNyAdhikaraNam || 10 ||
|| 11. sarvadharmopapatyadhikaraNam ||
(1) avashiShTairapasaMharati -
sU - OM || sarvadharmopapatteshcha || OM || 38 || 
guNAH shrutAH suviruddhAshcha deve santyashrutA api naivAtra shaN^kA |
chintyA achintyAshcha tathaiva doShAH shrutAshcha nAj~nairhi tathA pratItAH ||
iti sarvadharmopapatteriti || 38 ||
|| iti sarvadharmopapatyadhikaraNam || 11 ||
iti shrImadAnandatIrthabhagavatpAdAchAryavirachite
brahmasUtrabhAShye dvitIyasyAdhyAyasya
prathamaH pAdaH 
|| OM ||
|| atha dvitIyAdhyAyaH ||
|| 1. smR^ityadhikaraNam ||
(1) pUrvAdhyAyasaN^gatatvenaitadadhyAyArthaM darshayati - ukta iti || nArAyaNe nikhilavedasamanvayena yo jagatkAraNatvarUpo.artho gatAdhyAye nirUpitastasminnityarthaH | 'avirodhaM' na virodho.avirodhastaM yuktyAdivirodhAbhAvaM 'darshayati' pratipAdayati 'anena' dvitIyAdhyAyena sUtrakAra ityarthaH | anena pUrvAdhyAyasyAsya cha hetuhetumadbhAlakShaNA saN^gatiruktA bhavati | pUrvasyAsheShashabdasamanvayamukhena jagatkartR^itvarUpadharmij~nApakatvenAsya cha virodhanirAsenoktajagatkartR^itvasthairyasAdhakatvena hetutvasambhavAt | etatpAdapripAdyaM darshayati - prathameti | asyeti vipariNAmenAsyAnvayaH | ukte.arthe darshayatItyanuvartate | yuktiranumAnam | saN^gatipradarshanAyaitatpAdIyAdyAdhikaraNapratipAdyaM darshayati - prathamata iti | prathamAdhikaraNa ityarthaH | anuvR^ittyAdi pUrvavat | smR^itiralaukikArthaviShayAptavAkyarUpA pAshupatAdilakShaNA | smR^itItyanena pAshupatAdismR^itInAM yuktigrathanAtmakatvena tadvirodhAbhAvapratipAdakasyAsyAdhikaraNasya yuktyavirodhapratipAdakatvAdatra pAde niveshaH saN^gata iti sUchitam | smR^itInAM samayAdirUpatve.api na prathamAtikramo yuktaH, kAraNAbhAvAt | anenAsyAdhikaraNasya shAstrAdisaN^gatiruktA bhavati |
(2) pUrvapakShAdipradarshanAya sUtramupanyasyati - smR^itIti | atra pUrvapakShAMshaM vyAkhyAsyan visheShaNasya paranipAtenAbhipretenAnavakAshasmR^itItyanvaye sati tatrAnavakAshapadena labdhAn hetUn darshayati - sarvaj~nAhIti | hirhetau prasiddhau cha | sArvaj~naM jagaddhitopadeShTR^itvasyApyupalakShakam | Adishabdena kapilakamalAsanAdayo gR^ihyante | anenAptimUlatvaprAbalyArthAntaraparatvAsambhavarUpAnavakAshatvAkhyahetavo darshitAH | tataH kimityata Aha - ata iti | 'teShAM' rudrAdInAm | virodhe sati viShNujagatkartR^itAparatvarUpaviruddhArthakalpaneneti bhAvaH | 'aprAmANyaM' shruterityAkR^iShyate | evashabdena virodhe.api aprAmANyAbhAvo deshakAlabhedenAvirodhashcha vyavachChidyate | syAdityanena sautraH prasaN^gashabdo vivR^itaH | tathAcha yato rudrAdayaH sArvaj~nAdimattvenAgamasiddhAH, atasteShAM vachanAnAM tatsmR^itInAmAptimUlatvaM siddham, ata eva prAbalyaM cha, ata eva niravakAshatvaM cha, 
ataH shruteH 'yato vA' (tai.u. 3.1.1.) ityAdirUpAyAH viShNujagatkartR^itAparatvakalpane tadvirodha eva syAt, na tvavirodhaH | tadvirodhe cha tannimittAprAmANyameva syAt, na tu bhAgavisheShe prAmANyamapi, na vA deshakAlabhedena avirodho.api | tathA sati vastuni vikalpaprasaN^gaH, tatastatparihArArthaM shruterviShNujagatkartR^itAparatvatyAgenArthAntaraparatA vaktavyA | ataH prAmANAbhAvAnna sA sidhyati | ato na tasya jij~nAsyateti yojanA | vachanavirodhe.aprAmANyamityanena sautrasmR^itipadaM tadvirodhopalakShakaM, doShapadaM chAprAmANyAkhyadoShaparamityuktaM bhavati | evetyanena propasargArtha ukto bhavati ||
(3) siddhAntAMshaM vyAchaShTe - neti || smR^itInAmiti kR^itatvAditi shruteriti chAvartate | virodha ityanuvartate | atrApi sArvaj~namupalakShakam | evashabdo.asArvaj~navyavachChedakaH | yadA sarvaj~nakR^itAnAmAptimUlatvaM tadA sutarAM niratishayasarvaj~nakR^itAnAmiti kaimutye vA evashabdaH | smR^iteraprAmANyaM chashabdArthaH | tathA cha na viShNujagatkartR^itvaM pramANashUnyatvAdayuktam, kintu yuktameva | kutaH? 'shruteH' 'yato vA' ityAdishrutisiddhatvAt | na cha shruterviShNujagatkartR^itAparatve anyasmR^itivirodhenAprAmANyadoShaprasaN^gAt tasyAH arthAntaraparatvamiti vAchyam | kutaH? yato.anyasmR^itInAM pAshupatAdirUpANAmevAprAmANyam | kuta etat? shruteH 'virodhe' virodhanimittAt | na cha shrutivirodhe.api nAnyasmR^itInAmaprAmANyaM sidhyati, smR^ityapekShayA shruterAdhikyAsiddheradhikabalavirodhasyaiva aprAmANyahetutvAditi vAchyam | yato.anyasmR^itInAM pAshupatAdibhyo.anyAsAM vyAkhyAnarUpANAM paJNcharAtrAdismR^itInAM sahAyIkR^itatvAt shruterAdhikyaM sidhyati | na cha vAchyaM paJNcharAtrAdirUpAnyasmR^itInAM rudrAdyapekShayA 'nitarAM' niratishayaM nissaMshayaM vA 'sarvaj~naireva' viShNvAdibhiH viShNumanuprabhR^itibhiH 'kR^itatvAt' praNItatvAditi yojanA | anena pAshupatAdismR^iteH shrutibAdhaH | paJNcharAtrAdismR^itisahitashrutyAdibAdhashchokto bhavati | sarvaj~naireva kR^itatvAdityanena niravakAshatvaM choktam | tenAnavakAshapadaM smR^itivirodhe shaN^kite shrutiM tyaktvA kevalasmR^itivirodhokterayuktatvAt | smR^ityupanyAsastu shruteH prAbalyArtham iti sUchitaM bhavati | Adhikyamiti propasargatAtparyakathanam | anena - yato.anavakAshAnyasmR^itivirodhanimittAt shruteraprAmANyAkhyadoShaprasaN^go bhavati | ato na tasyAH viShNujagatkartR^itAparatvaM yuktam, ato na tayA tatsiddhiriti mAnAbhAvAnna yuktaM viShNorjagatkartR^itvamiti chet - na, kutaH? 'anyasmR^ityanavakAshadoShaprasaN^gAt' anyAsAM pAshupatAdismR^itInAM niravakAshapaJNcharAtrAdismR^itisahitashrutivirodhena nitarAmaprAmANyadoSheNa prakR^iShTasambandhAbhyupagamAt, tathA cha tadvirodho.akiJNchitkara iti na tannimittaM shruterarthAntaraparatvaM kalpyamiti sUtrArthaM ukto bhavati ||
(4) yaduktaM vaiShNavasmR^itInAM paramAptapraNItatvena tatsAhAyyayuktashrutyA prabalayA viShNorjagatkAraNatvasiddhiriti, na tadyuktam | tathA sati pAshupatAdismR^itInAmaprAmANyaprasaN^gAt, na chAptoktAnAM tAsAm 
aprAmANyaM yujyata ityAshaN^kAM pariharatsUtraM paThitvA vyAchaShTe - itareShAM cheti || anupalabdherityetkAkAkShinyAyenobhayatrAnveti | bhAShye.apyAvR^ittyobhayatrAnvayaH | na vidyate upalabdhiryasyAsAvanupalabdhiH pratyakShAyogyaH padArthaH tasmAditareShAM phalAdInAM pratyakShato.anupalabdherityarthaH | yadvA anupalabdherityasya nobhayatrAnvayaH, kintu pUrvasUtre yasmin jagatkAraNatvAdau smR^itivirodhashshaN^kitaH, taditareShAM pratyakShayogyAnAmityekatraivAnvayaH | itareShAmityasyottarasmR^ityuktAnAM ityarthAntaramabhipretyAha - tAsviti | ata eva itareShAm ityanuvAdena tAsviti vyAkhyAnam | chashabdo.anupalabdheshchetyanveti | 'tAsu' pAshupatAdirUpAsu phalaM pumarthaH | AdipadenAnartho gR^ihyate | anuShThAnaparityAgayoH kR^itayorapIti sheShaH | tathA cha 'itareShAM' vaiShNavetarapashupatyAdipraNItasmR^ityuktAnAm 'anupalabdheH' itareShAM pratyakShayogyAnAM phalAnAmanarthAnAM cha madhye keShAJNchidaphalatvAttaditareShAM cha tAsUktAnuShThAnaparityAgayoH kR^itayorapi pratyakShato.anupalabdheranupalambhAchcheti yojanA | AnumAnikopalabdhimAdAyAsiddhivAraNAya - pratyakShata iti | anupalabdheshchetyanvitashchashabdaH AptoktatvAnishchayAditi hetvantarasUchako.apyayamevAnupalabdhihetoH sAdhyatayA anvetItyAshayena asya hetoranvayayogyaM prAgdoShaprasaN^gAdityanenoktaM paramasAdhyaM darshayati - aprAmANyamiti | 'tAsAM' pAshupatAdismR^itInAm | eveti chashabdasyArthaH yuktamevetyanveti ||
(5) nanu pAshupatAdismR^itivihitAcharaNe phalasya tanniShiddhAcharaNe.anarthasya chopalambhAtkathaM tadanupalabdhimasUtrayatsUtrakAra ityata Aha - chashabdeneti || iti sUchitaM sUtrakR^iteti sheShaH | anenetareShAM madhye keShAJNchidupalambhAttaditareShAm anupalambhAchcheti samuchchayArthashchashabda ityuktaM bhavati | tathA chetarasmR^itiShu bhAgavisheShe uktAnAM phalAdInAm upalambhe.api na tatrAptoktatvanishchayo yujyate, adR^iShTaphalakabhAgAntaravadanAptoktatvasyApi sambhavAditi bhAvaH ||
(6) nanu tathApi na sarvAsAmavaiShNavasmR^itInAm uktanimittAdaprAmANyam, yogasmR^ityuktaphalAdInAM niyamenopalambhAttAsAmAptapraNItatvanishchayopapatterityAshaN^kAM pariharatsUtramupanyasya vyAchaShTe - eteneti || etenetyatideshopayuktAbhyadhikAshaN^kAM darshayati - yogaphalamiti | yogashabdasya vyAkhyAnAntarametat | svedakampAdirUpaM yogasmR^ityuktaM yogAbhyAsaphalamityarthaH | sUtre.apekShitaM pUrayati - pratyakShopalabhyamiti | indriyagrAhyaM bhavatItyarthaH niyamena yata iti sheShaH | asyAta AptapraNItatvanishchayopapatterna yogasmR^itInAmaprAmANyamiti prakR^itasAdhyenAnvayaH | pratyuktapadatAtparyamAha - iti na mantavyamiti | atrAbhyadhikAshaN^kAnirAsAyaitenetyatidiShTahetuM vyanakti - ukteti | prathamaM phalaM svedanaM, dvitIyaM gAtrabhaJNjanamityevaMrUpakramavishiShTaphalakatayA yogashAstroktAnAM svedanAgAtrabhaJNjanAdirUpaphalopAyAnAm 'abhyAse' anuShThAne sati 'tatkAla 
eva' abhyAsAvasthotkarShasampattikAla eva 'phalAdR^iShTeH' svedanAdiphalAdarshanAdityarthaH | tathA cha niyamena phalopalambhahetorasiddhestenAptoktatvanishchayAsambhavAdyogasmR^iteraprAmANyameveti sarvAsAmavaiShNavasmR^itInAmaprAmANyaM yuktameveti bhAvaH | anena - 'etena' uktakrameNa tattatphalopAyAbhyAse tatkAla eva taduktakramavishiShTaphalAdarshanena 'yogaH' yogashAstroditaM yogAbhyAsaphalaM niyamena pratyakShopalabhyamiti mataM nirastam | ata eva yogasyAptoktatvanishchayo nirastaH | ata eva yogo.apyapramANatvena nirasta iti sUtrArtha ukto bhavati |
|| iti smR^ityadhikaraNam || 1 ||
|| 2. navilakShaNatvAdhikaraNam ||
(1) atrAdhikaraNe viShNorjagatkAraNatve pramANatvenoktavedAdiprAmANye yuktivirodhaH parihriyate | viShayapUrvapakShAdeH sUtra evoktatvAttamanupanyasya siddhAntayatsUtramupanyasya vyAchaShTe - neti || evamityanena tathAtvamityetannetyanenApi saMyojyamiti darshitam | asyetyasyArthaH shrutessmR^iteshcheti | chaH samuchchaye | pAshupatAdivyAvartanAya - tadanusArIti | shrutyanusArItyarthaH | na cha shrutyAderityAdishabdavivakShayA sUtre.asyeti prayogAttadvivaraNarUpe bhAShye shruteH smR^iteriti kathaM prayoga iti vAchyam | tatrApi shruteH smR^iterityasya shrutivAkyasya smR^itivAkyasyetyarthAshrayaNAt | yadevamityanena tathAtvamiti vyAkhyAtaM, tasya tathAtvaM pAshupatAdismR^itivat bhAvastaduktAnupalabdhyaprAmANye ityarthAshraNenaivamityuktaM vivR^iNoti - tadukteti || shrutitadanusArismR^ityuktavR^iShTyAdiphalAnupalambhAdityarthaH | taduktakArIryAdisAdhanAnuShThAne.apIti sheShaH | anena sUtre pratij~nAnvitaM tathAtvamityetadaprAmANyasya taddhetoH phalAnupalambhasya tatra dR^iShTAntasya j~nApakamityuktaM bhavati | kuto netyatastatra hetutvena pravR^ittaM vilakShaNatvAdityetadanUdya dvedhA vyAkhyAti - vilakShaNatvAditi | shrutessmR^iterityasti | tathA cha shruteH 'nityatvAt' nityatvAkhyavailakShaNyavattvAt smR^iteH 'tadanusAritvAt' shrutyanusAritvAkhyavailakShaNyavattvAdityarthaH | kramikahetusamuchchaye chashabdaH |
(2) nanu nityatvAdisadbhAve.api kuto.aprAmANyAbhAvaH, taddhetordoShAbhAvasyAnishchayAt | tathA chAprayojakaM hetudvayamityatastatrAsya tathAtvaM pAshupatAdivatsadoShatvamapi neti yojanAshrayeNa labdhaM nityatvAdeH sAkShAtsAdhyabhUtaM prAmANye sAkShAddhetuM darshayati - na hIti | 'hi' yataH 'nitye' vede | upalakShaNametat | tadanusArismR^itau chetyapi draShTavyam | ata eva prAk tadanusArItyuktam | nitya iti hetugarbham | 'doShAH' vaktR^idoShAH 'kalpyAH' aprAmANyanimittatayeti sheShaH | asyAto nAprAmANyamiti pUrveNAnvayaH | tathA cha 
nityatvAdeH prAgvyavadhAnena hetutvasyAbhipretatvAnnoktadoSha iti bhAvaH | nanu kvachitphalavyabhichArAtpAshupatAdismR^itivadvedAderaprAmANyamityAshaN^kAparihArAyApyuktaM vailakShaNyAkhyahetuM svataHprAmANyAkhyavailakShaNyopetatvAditi prakArAntareNa vyAchaShTe - svatashcheti | chashabdo.apyarthe.avadhAraNe hetau cha | shruteH smR^iterityasti | tathA cha yataH 'asya' shrutyAdeH 'prAmANyaM' yathArthaj~nAnajanakatvarUpaM svataH phalopalabdhyAdirUpasaMvAdanirapekShashrutyAdisvarUpagrAhakeNaiva gR^ihyate.ato.api phalavyabhichAre.api naivamavaiShNavasmR^itivadaprAmANyaM shaN^kanIyamityarthaH | na chaivaM "karaNaprAmANyaj~naptistu parata eveti" paddhativAkyena "karaNAnAM tu j~naptau svatastvaM nAN^gIkriyate" iti sudhAvAkyena cha virodha iti vAchyam | ihApi nirdoShatvatadanusAritvAbhyAmeva yathArthaj~nAnajanakatvarUpakaraNaprAmANyopalabdhau na tatra saMvAdApekShetyatraiva tAtparyeNa karaNasvarUpagrAhakeNaiva tatprAmANyagraha ityatra tAtparyAbhAvAt | yadvA - anyatra shaktishaktimatorbhedamabhyupetya svarUpagrAhakasyaiva j~nAnajanakatvashaktigrAhakatvaM tasyaiva cha pramAjananashaktirUpasvatastvasyoktatvAnna virodhaH | prAmANyaM saMvAdAdhInaj~nAnaviShaya eva kiM na syAdityataH tatrAsya tathAtvaM prAmANyasya svatastvaM chAnyathA.anavasthAnAtsiddhyatIti yojanAshrayeNa vipakShe bAdhakatarkarUpAM shabdAchchetyapyanvitachashabdana sUchitAM yuktimAha - anyatheti | prAmANyasya svatastvAnaN^gIkAre saMvAdasApekSheNaiva svarUpagrAhakeNa grAhyatvAN^gIkAra ityarthaH | anavasthiteriti | phalopalabdhirUpasaMvAdajanakaniShThaprAmANyamapi svata eva chet paramparAkalpanAvaiyarthyAt, saMvAdAntareNaiva grAhyaM chedanavasthAprasaN^gAdityarthaH |
(3) asya vedasya svataH pramANyaM cha shabdAdityanvayena vedasya svataH prAmANye sUtrasUchitAM shrutiM chAha - neti || 'chakShuH' aj~nachakShuH | evamaj~nashrotraM 'tarkaH' shuShkAnumAnaM 'smR^itiH' vedAnanukUlA | enamiti sarvatra sambadhyate | 'vedayanti' j~nApayantItyetadeShvapi vipariNAmenAnveti | tarhi kimenaM j~nApayatItyata Aha - vedA iti | R^igyajussAmAtharvAshchetyAdinoktA vedA evainaM paramAtmAnaM svato vedayanti | hi yataH vedayantyato vedA ityuchyanta ityarthaH | prasiddhau hishabdaH | netyAdinA evashabdo vivR^itaH | shruterityasya svataH prAmANyaM cheti pUrveNAnvayaH | sAdhakabAdhakasamuchchaye chashabdaH | atra chakShurAdInAM paramAtmApramApakatvamuktvA vedasyaiva tatpramApakatvokteH saMvAdAnapekShatayA svata eva prAmANyamityuktaM bhavati saMvAdarUpaj~nAnasya chakShurAdinaivotpadyatvAt |
(4) yadvedasya nityatvAkhyaM vailakShaNyamuktaM tasyAsiddhimAshaN^kya taduttaratvenApi shabdAdityaMshaM yojayati - nityatvaM cheti || anena hetAvapyanvitasya tathAtvamityasya nityatvamityarthAntaramuktaM bhavati | asya shrutivAkyasyeti vartate | chastvarthaH | ko.asau shabda ityatastamAha - vAcheti | ityAdeH shabdAdevetyanvayaH | na prakR^itAdvedAdanyatpramANaM gaveShaNIyamityevashabdArthaH | pareNApi pramANatvenAN^gIkR^itAdeveti vA | 
'R^ichassAmAni jaj~nire' (tai.A.3.12.4.) ityutpattishruterbahukAlInatAmAtreNa nityatvopachAraH kiM na syAdityataH taduttaratvena shabdAdityetatsmR^itiparatayApi vyAkhyAti - anAdIti | shrutismR^ityossamuchchaye chashabdaH | smR^itiriti | yato.astIti sheShaH | asyAto na vedanityatvamupacharitam, utpattishrutistu vyaktyabhiprAyetyupaskR^itasAdhyenAnvayaH | ata eva ityAderityanena na smR^itessaN^grahaH, kintu shrutisheShasya vA shrutyantarasya vA grahaNamityAshayena smR^iteH pR^ithagupAdAnamiti dhyeyam | shrutismR^itI tu devatAdhikaraNe vyAkhyAte | anena - 'asya' shrutyAdeH 'tathAtvaM' pAshupatAdismR^itivaduktAnupalabdheraprAmANyaM na, kutaH? yato.asya 'na tathAtvaM' na doShatvam | kutaH? vilakShaNatvAt shruternityatvAkhyavailakShaNyena smR^itestAdR^igvedAnusAritvarUpavailakShaNyena yuktatvAt | evaM phalavyabhichAre.api nAvaiShNavasmR^itivadaprAmANyam | asya 'vilakShaNatvAt' svataHprAmAmyopetatvAt | asya 'tathAtvaM' nityatvaM tu 'vAchA virUpa nityayA' ityAdeH shabdAdeva pratIyate | na chAyamupachAraH | 'anAdinidhanA' iti smR^iteH | na chAsya svataH prAmANyAsiddhiH | 'na chakShuH' ityAdeH shabdAttatsiddheH, vipakShe.anavasthAbAdhakAchcha | 'asya' pAshupatAdestu 'na' 'tathAtvaM' phalavyabhichAre.api prAmANyAdikaM kalpyaM, kutaH? yato.asya 'na' 'tathAtvaM' nirdoShatvaM svataH prAmANyAdikaM cha nishchitamiti sUtrArtha ukto bhavati |
(5) nanu shrutyAdeH svataH prAmANyavAdinApi doShadarshane.aprAmANyasyAvashyaM grAhyatvAt, vede.api svoktaphalAdarshanAt doShAdaprAmANyameva vaktavyamityAshaN^kAM pariharatsUtramupanyasya tushabdArthapradarshanapUrvakaM tachCheShaM pUrayati - dR^ishyatetviti || adhikAriNAmiti sambandhe ShaShThI | karmavaiguNyapratibandhAdishUnyatvarUpayogyatvashAlinAmityarthaH | na chaivaM TIkAyAM vAshabdAnupapattiH | karmavaiguNyashUnyatvaM vA pratibandhakarmashUnyatvaM vA tatphalayogyatvamiti yojanopapatteH | anena tushabdArtho darshitaH | kechittu - yogyatvamanyat | karmavaiguNyapratibandhAdishUnyatvaM chAnyat | ata eva TIkAyAM vAshabdaH | tathAchAdhikAriNAmityasya yogyAnAM karmavaiguNyapratibandhAdishUnyAnAM cheti dvedhA.artha ityAhuH | 'phalaM' vedoktaM kArIryAdisAdhyaM vR^iShTyAdi | asya dR^ishyata ityanenAnvayaH | draShTR^ibhiryata iti sheShaH | asya na phalAdarshanena shrutyAderaprAmANyaM vaktavyamityupaskR^itasAdhyenAnvayaH | phalAdarshanasya karturayogyatayopapatteriti bhAvaH | adhikaraNArthe smR^itiM chAha - bhaviShyatpurANe cheti | etadadhikaraNArtham ukta iti sheShaH | na kevalaM sUtre, kintu bhaviShyatpurANe cheti vA na kevalaM 'na chakShuH' ityAdishrutismR^itiShu, kintu purANe cheti vA chashabdArthaH | tadvAkyaM paThati | R^igiti | 
tathA cha shabdAssamuchchaye | R^ikcha yajushcha sAma cha atharvashchetyevamAkhyA yeShAM te tathoktAH granthA iti sheShaH | avAntararAmAyaNavyudAsAya mUlarAmAyaNamiti | ete sarve vedA ityeva shabditA ityarthaH | tathA cha ye R^igAdirUpAH vedashabdavAchyAH, 'vidaH' j~nAnino yAnIha purANeShu madhye vaiShNavAnIti viduH eteShAM 'svataH' phalasaMvAdirahitanirdoShatayaiva 'prAmANyaM' yathArthaj~nAnakaraNatvarUpaM siddhyatIti sheShaH | ye R^igAdayo vaiShNavapurANAntAH vedA ityeva shabditAH eteShAM svata eva prAmANyamiti vA | 'atra' svataH prAmANyaviShaye 'na kiJNchit nimittaM vichAryate' na kenApi nimittena saMshayo.astItyarthaH | yadvA - atra teShAM prAmANyagrahe 'kiJNchit' saMvAdAdikaM 'na vichAryate' na mR^igyata ityarthaH | anena yatsmR^itInAM vedAnusAritvamuktaM yachcha shrutyAdeH svataH prAmANyamAdyasUtre tatpramApitaM bhavati ||
(6) nanu phalavisaMvAdadarshanenaiteShAmaprAmANyameva kiM nochyata ityata Aha - yadIti || yadi 'eShu' vedavedAnusAriShu 'uktaM' phalaM na dR^ishyeta taduktasAdhanAnuShThAne.apIti sheShaH | tarhi 'pUrvakarma' janmAntarIyaM phalapratibandhakAdR^iShTaM karmavaiguNyaM, pratibandhAdirUpAyogyatvasyApyupalakShaNametat | 'atra' phalAnupalambhe kAraNamityarthaH | tataH kimityataH phalavisaMvAdasyAnyathA siddhatvAt na tenAprAmANyameShAM sidhyatItyAha - neti | nanu phalAdarshanasyAnyathopapattiH tadA vAchyA, yadi keShAJNchitphaladarshanaM syAt tadevAsiddhamityato netyAha - dR^ishyate hIti | hishabdo yataityarthe | 'adhikArataH' karmavaiguNyapratibandhAdishUnyatvarUpaphalayogyatAnimittAt, tadvatAmiti yAvat | ato na phalAdarshanAdaprAmANyameShAM bhavediti pUrveNAnvayaH ||
(7) nanvavaiShNavasmR^itInAmapyevaM svataH prAmANyaM kimarthaM nAN^gIkriyata ityato netyAha - ita iti || 'anyeShAM' pAshupatAdInAM tu 'itaH' phaladarshanata eva prAmANyaM buddhidoShanirasanadvArA siddhyati, na tu svataH phalasaMvAdaM vinA kenachidupAyena utpattimukhena vA j~naptimukhena vA phalamukhena vetyarthaH | tataH kimityata Aha - adR^ishyeti | yato.anyeShAM prAmANyaM phalasaMvAdAdhInam ataH 'adR^ishyoktau' anupalabhyamAnaphalasAdhanasya teShUktau teShAmaprAmANyameva nishchitaM bhavati, na tatra saMshaya ityarthaH | iti bhaviShyatpurANa ityanvayaH ||
|| iti navilakShaNatvAdhikaraNam || 2 ||
|| 3. abhimAnyadhikaraNam || 
(1) atrAdhikaraNe viShNorjagatkartR^itvapratipAdakavedaprAmANyarUpoktArthe dR^iDhayuktyavirodha uchyate | pUrvapakShayati - mR^iditi || 'mR^idabravIt' ityekaM shrutivAkyam | 'tA Apo.abruvan' ityaparaM taittirIyavAkyam | ityAdItyAdipadena 'tA Apa aikShanta' (ChAM.6.2.4.) 'tatteja aikShata' (ChAM.6.2.3.) 'oShadhayaH saMvadante somena saha rAj~nA' (R^i.10.17.22.) 'pra vo grAvANaH savitA devassuvatu dharmeNa' (R^i.10.176.1.) ityAdInAM grahaNam | ityAdIti veda iti chAvartate | tatheti prakR^itamapramANamiti  chAsti | tathA cha 'mR^idabravIt' ityAdivedastadekadesho.apramANaM, kutaH? 'mR^idabravIt' 'ityAdivachanAt' ityAdirUpeNa mR^idAdervachanAdikartR^itvAbhidhAyakatvAt | vedasya mR^idAdikartR^ikavachanAdikartR^itAbhidhAyakatvaM kuta ityato.apyuktaM - mR^idityAdi | vachanAdityanantaraM mR^idAdInAM vachanAdikartR^itAvagamAditi sheShaH | mR^idAdervachanadarshanAdyabhidhAyakatve.api kuto vedasyAprAmANyamityata uktaM - yuktaviruddha iti | tathA cha yato 'mR^idabravIt' ityAdi vedo 'yuktiviruddho' mR^inna vakti jaDatvAdityAdyanumAnaviruddhamR^idAdivaktR^itvAbhidhAyakaH ataH | yuktiviruddhArthasya chAsattvaniyamAt asadarthAbhidhAyakatvasyaiva aprAmANyAditi bhAvaH | nanu vedaikadeshasyAprAmANye.api 'yato vA' ityAdestatkuta ityato.apyuktam - veda iti | yato mR^idabravIdityAdivedo.apramANamatastadanyavedo.api tathA | tathA cha sarvo.api vedo.aprAmANyaM prApnoti, tatsAmAnyAditi nyAyAt | tathA cha na tena viShNoH jagatkartR^itA siddhyatIti yojanA | atra shrutau mR^idAdishabdaiH sargAdyakAlInapR^ithivyAdikamuchyate | tasya cha vachanAdyabhAvo nAsmadAdipratyakShasiddha iti pratyakShaviruddha ityanuktvA yuktiviruddha ityuktam | anena pAdasaN^gatirapi pradarshitA bhavati | 'rAj~nA' somena latArUpeNa sahauShadhayaH saMvAdaM kurvanti | he grAvANaH 'vo' yuShmAn savitA devo dharmeNa prasuvatviti shrutyarthaH ||
(2) siddhAntayatsUtramavatArya vyAchaShTe - ata iti || abravIt sUtrakR^iditi sheShaH | mR^iditi | mR^idAderabhimAninI dharAdirUpA devatA 'tatra' 'mR^idabravIt' ityAdishrutau mR^idAdishabdaiH 'vyapadishyate' mukhyavR^ittyA pratipAdyate ityarthaH | evashabdena jaDavyAvartakena yogyatayA.abhimAnipadenAnvitaH sautrastushabdo.avadhAraNamukhena visheShArthatayA vyAkhyAtaH | jaDApekShayA chetane mR^idAdishabdo mukhya iti visheShArtho vA tushabdaH | devatetyekavachanena abhimAnino vyapadesho.abhimAnivyapadesha ityekavachanAntovigrahaH sUchitaH | asya mUlaM tu 'dR^ishyate cha' ityuttarasUtram | ekavachanaM cha samudAyAbhiprAyam | ata eva tAsAmityAdivachanam | vyapadishyata ityanantaraM yata iti sheShaH, asyAta iti vakShyamANenAnvayaH ||
(3) nanu tathApi nAbhimAnidevatA nAma santi, tAsAmadehatve vachanakartR^itvAyogAt | sadehatve.abhi
manyamAnavyApitve cha darshanaprasaN^gAt | abhimanyamAnaikadeshavR^ittitve chAbhimAnirahitapradeshavadanyadeshasyApi vinaiva tA avasthAnopapattervaiyarthyApAtAditi yuktiviruddhatvAdityAshaN^kya taduttaratvena visheShetyAdisUtrakhaNDaM vyAchaShTe - tAsAmiti | devatetyekavachanAnte prakR^ite.api 'dR^ishyante munibhiH' iti smR^itau bahuvachanaprayogAttAsAmityuktam | AdyashchashabdastushabdArtho yata ityarthe cha | dvitIyo vigrahasamuchchaye, nAsattvamiti sAdhyasamuchchaye cha | tathA cha yataH 'tAsAM' devatAnAM 'sarvatra' svasvAbhimanyamAne 'anugatiH' vyAptirvigrahashchAsti | ataH noktayuktivirodhenAsattvaM vAchyam | na chopalambhaprasaN^gaH | yatastAsAM 'itarebhyaH' chetanebhyo 'vishiShTaM sAmarthyam' adarshanAnukUlo.antardhAnashaktivisheSho.astyata iti yojanA | vishiShTamityanena vishiShyate atishIyate.aneneti vyutpattimAshritya visheShapadArtha ukto bhavati | sAmarthyamiti sUtre sheShoktiH | santu devatAH, prakR^ite kimAyAtamityata 'abhimAnivyapadeshaH' ityanenoktahetoryogyasAdhyamadhyAhR^itya darshayati - ata iti | yato.atra shrutau mR^idAdishabdaistadabhimAnidevatA vyapadishyante, atastAsAM chetanatvena shrutAvuktaM 'sarvaM' vachanakartR^itvAdikaM yujyate tato na yuktiviruddho vedo.ato nApramANamatastatroktaM jagatkartR^itvaM viShNau yuktameveti yojanA ||
(4) nanvaprAmANikadevatAtsAmarthyakalpanApekShayA vedAprAmANyakalpanameva varaM lAghavAt | na cha 'mR^idabravIt' ityAdivedena tatsiddhistatprAmANye vivAdAdityAshaN^kAM pariharatsUtraM paThitvA tachCheShaM pUrayati - dR^ishyate cheti || 'tAsAM' pR^ithivyAdyabhimAnidevatAnAm | atrApi bahuvachanaM smR^ityanusAreNeti dhyeyam | 'sAmarthyaM' shaktiH | sAmarthyamityanena visheSha iti prathamAntapadasya buddhyA viviktasyehAnuvR^ittissUchitA | mahadbhiriti sUtre sheShoktiH | yadvA - sAmarthyamityanantaram anuvR^ittavisheShapadAnvitaH sautrashchashabdo na kevalaM devatAtsAmarthyasamuchchayArthaH, kintu tvarthassan mahadbhirityarthadyotakashcha | yathoktaM pUrvAdhikaraNaTIkAyAM tushabdaH kartR^ivisheShadyotaka iti | mahadbhirityanantaraM yata iti sheShaH | asyAto nAbhimAnidevatAnAM tatsAmarthyasya chAprAmANikatvamityadhyAhR^itasAdhyenAnvayaH ||
(5) nanu mahadbhiH dR^ishyamAnatvAditi heturasiddhaH | parabuddherapratyakShatvAdityatashchashabdasUchitaM vAkyaM paThati - bhaviShyaditi || na kevalaM mahadbhirdR^ishyate, kintu purANe.apyuktamiti samuchchaye vA, na kevalaM devatA tachChaktyoH pratyakShasiddhatvaM sUtrakR^iduktameva, kintu purANe.apyuktamiti samuchchaye vA, chashabdaH | ato na hetvasiddhiriti bhAvaH | purANa ityanantaraM uktamiti sheShaH | kimuktamityataH tadvAkyataM paThati - pR^ithivIti | Adipadena abAdigrahaNam | 'prathitaujasaH' prasiddhasAmarthyAH | na kevalaM prathitaujasaH, kintu tAsAM shakta
yo.achintyAshcha | achintyashaktayashcha | na kevalametAvat, kintu 'sarvagatAH' svAMshairyAvadabhimanyamAnavyApinyashchetyekasya chashabdasyArthaH | na kevalaM tAH devatAH dR^ishyante, kintu tAsAmachintyAH shaktayashcha munibhirdR^ishyanta ityanyachashabdasyArthaH | yadvA - ekenaiva prathamAntatachChabdena devatAtachChaktyoH, tatprayojanaM tu devatAmAtre sarvagatatvavidhAnam | evamekenaiva anekavisheShaNasamuchchayasambhavAt anyashchashabdo na visheShaNasamuchchayArthaH, kintu tushabdArtho visheShadyotakaH | tAsAM shaktayo.achintyA ityanena devatAnAmachintyashaktitvamuktaM, tatkathamityata Aha - vAsudeveti | vAsudeva eva eko mukhyaH saMshrayo.asmAkaM sharaNamiti j~nAnaM yeShAM te tathoktAH | anenottamAdhikAritvoktyA paramAtmaprasAdAdeva teShAmamukhyamachintyashaktitvamityuktaM bhavati | iti bhaviShyatpurANe ityanvayaH | athavA - vigrahavatInAM sarvagatAnAM tAsAM darshanaprasaN^ga ityukte praShTavyaM, kimaj~nAnAM dR^ishyeran mahatAM vA | AdyasyottaraM visheShapadaM sUtre, tAsAM vishiShTaM sAmarthyamiti bhAShyaM cha tadvyAkhyAnarUpam | dvitIyasyAbhyupagamenottaramuktam - dR^ishyante cheti | asmin pakShe na kevalamabhimAnidevatA antardhAnashaktyAkhyavisheShasAmarthyenAj~naiH na dR^ishyate, kintu mahadbhiryogibhiH dR^ishyate cheti darshanAdarshanasamuchchaye pUrvavaddevatAtatsAmarthyasamuchchaye vA chashabdaH | yadvA - vastvantaramadhiShThAya tAsAM vachanAdikaM kathamiti chodyasyottaraM - tAsAM chetarebhyo vishiShTaM sAmarthyamiti | parichChinnAnAmabhimAninInAM kathanamanekAbhimanyamAnAdhiShThAtR^itvamapItyasyottaram - anugatiriti | cho.apyarthaH | yogibhirapyanupalabhyamAnatvAnnAstyabhimAnidevateti shaN^kAnirAsAya - dR^ishyate cha iti sUtram | atra pakShe cho.avadhAraNe | yogibhirabhimAnidevatA dR^ishyate eveti | tathA cha nAnupalabdhibAdho.abhimAnidevatAyA iti bhAvaH | asmin pakShe visheShAnugatibhyAM dR^ishyate chetyuktahetUnAM nAkAN^kShAkrameNa tattadavatArikAgatayogyasAdhyenAnvayaH, api tu yathAshrutakrameNAnvayaH ityayaM pakSho vishiShTa iti dhyeyam ||
|| iti abhimAnyadhikaraNam || 3 ||
|| 4. asadadhikaraNam || 
(1) atra brahmaNo jagatkartR^itve shrutyupasarjanaprAgabhAvakartR^ikatvasAdhakayuktivirodho nirasyate | tatra asaditi chedityanena sUchitaM pUrvapakShaM darshayati - asadeveti || 'asadevedamagra AsIt' iti ChandogavAkyam | 'devAnAM pUrve yuge asataH sadajAyata' iti R^igvedavAkyam | 'ityAdinA' vAkyena | Adishabdena 'asadvA idamagra AsIt' (tai.u.2.7.1.) iti taittirIyAdivAkyaM gR^ihyate | virodha iti | atra vedasyeti vipariNAmenAnuvartate | tathA cha 'yato vA' ityAdivedasya 'asadeva' ityAdinA virodhaH | kutaH? 
'ityAdinA' vAkyena 'asataH' vishvaprAgabhAvasya 'kAraNatvokteH' vishvakartR^itvokteH vedena cha viShNukartR^itvokteriti yojanA | yadvA - tattvapradIpoktarItyA.anuvR^ittiM vinaiva sata iti padachChedena 'sato' brahmaNaH kAraNatvokteH 'yato vA' ityAdishruteH 'asadvA' ityAdinA virodha iti yojanA | athavA - tattvapradIparItyA 'asadeva' ityanena asataH kAraNatvokterAdishabdagR^ihItena 'yato vA' ityAdinA sataH kAraNatvokteH parasparavirodha ityanvayaH | na cha anena shrutivigAnena sandeha eva bhavanti, nAnyatarapakShAvadhAraNamiti vAchyam | pUrvapakShIyashruteH prAgutpattervinAshAdUrdhvaM chAsadAtmakatvAtkAryasya tatkAraNamiti pralaye.asadbhavitumarhati vastutvAtkAryavadityAdiyuktiyuktatvena prabalatvAttayA saiddhAntikashruterbAdhopapatteH | tathA chAyaM virodhashabdo yuktivirodhasyApyupalakShako bAdhArthashcha draShTavyaH | virodha ityanantaraM yata iti sheShaH | asyAto na vedo viShNujagatkartR^itve pramANam ataH pramANAbhAvAnna tadyuktamityupaskR^itavAkyenAnvayaH | anena - sUtre asadityuktirna kevalaM prAgabhAvarUpadharmyupasthApikA, kintu shrutipratIkagrahaNarUpApi | jagatkartriti sheShaH | tathA cha 'asat' vishvaprAgabhAva eva jagatkartR^i, na brahma | kutaH? 'asat' iti shruteriti sUtrakhaNDArtha ukto bhavati | siddhAntarItyA shrutyarthastu - 'idamagre' asyAgre jagatsR^iShTeH pUrvaM pralaye na vidyate saduttamaM yasmAttat 'asat' sarvottamaM brahmaivAsat tattasmAtsannAmako mukhyavAyuH 'ajAyata' abhUt | 'pUrve yuge' AdisR^iShTikAle 'asato' brahmaNo devAnAM prathamaH sannAmako vAyurajAyateti | taittirIyabhAShye tu - asannAmA nArAyaNo mUlarUpI AsIt | tasmAtsannAmA vAsudevaH prAdurabhUdityartha uktaH | prameyadIpe tu 'asataH' iti shruteranekArthatvAdityAdinA.asachChabdaH prakR^itiparatayA vyAkhyAtaH | pUrvapakShI tu shatuH ChAndasaM bhAvasAdhanatvamAshrityasadabhAva iti vyutpattyA vA asadasattvamiti bhAvapradhAnatvena vA.asachChabdo vishvaprAgabhAvaparaH, sachChabdastu bhAvakAryavAchIti manyate |
(2) siddhAntayatsUtramavatArya AkShepAMshasya pUrvameva vivR^itatvAt parihArAMshaM vyAchaShTe - ata iti || pratiShedheti | abhAvarUpadharmadvAramantareNa dharmisvarUpeNaiva pratiShedhabuddhiviShayatvAdityarthaH | ghaTaprAgabhAvAdivaditi dR^iShTAntavAkyasyApyupalakShakametat | bhAveShu kulAlAdiShu anyonyAbhAvarUpadharmasvarUpeNa pratiShedharUpatvamastIti vyabhichAravAraNAya mAtrapadaM sUtre bhAShye cha | abhAvadharmAtmatAmantareNa svarUpata eveti tadarthaH | abhAvasyApyabhidheyatvAdidharmAtmanA.apratiShedharUpatvAdasiddhiparihArAya - svarUpata eveti | prAdhAnyenetyarthaH | tathA cha dharmadharmyabhedapakShe sarvasya vastuno dharmadharmirUpeNa dvirUpatve.api dharmAddharmI pradhAna iti tenAkAreNa niShedharUpatvasya vivakShitatvAnnoktadoSha iti bhAvaH | sUtre hetvaMshasya spaShTatvAttadanyatra vyAkR^itatvAchcha tadvyAkhyAmakR^itvA neti sAdhyAnvayAya tadanukR^itya pratiShedhyapradarshanena sAdhyAMshaM vyAchaShTe - pratiShedhamAtratvAditi | 'asataH' abhAvasya 'kAraNatvaM' jagatkartR^itvaM na yuktamityarthaH |
(3) nanvatrAdhikaraNe.asato jagatkAraNatvaM vadatAM shUnyavAdinAM samayo nirAkriyate, na tu shrutiprAptAbhAvakartR^itvamatam, ataH 'etena sarve' ityatrAsadAdishabdAnAM brahmaparatvasyoktatvena atra shrutyA.asataH prAptyabhAvAdapavyAkhyAnametadityata Aha - asata iti | Adishabdena pralayasthitatvamanaHpUrvakatvAdergrahaNam | kAraNatvAderuktiH kAraNatvAdyuktistayA viruddhamiti vigrahaH | tathA cha viShNukartR^itvaparaM 'yato vA' ityAdivedavAkyam 'asato' vishvaprAgabhAsya yA kAraNatvAdyuktiH 'asadeva' ityAdirUpA, tadviruddhamityevaM shrutiprAptam 'etat' asanmatam 'atra' etasminnadhikaraNe 'niShidhyate' nirAkriyate ityarthaH | tattvapradIpe tu asataH kAraNatvAdyuktirUpAddhetorviruddham 'asadevedam' ityAdivAkyamuktasamanvayaviruddhamaprAmANyametItyetadatra niShidhyate | athavA - kvachidasataH kAraNatvokterAdishabdagR^ihItAyAH kvachitsataH kAraNatvokteshcha parasparaviruddhaM vedavAkyamityetadatra niShidhyate | athavA - vastutvAdiyuktyA cha asataH kAraNtavAvagamAdyuktiviruddhaM brahmakAraNatAvAkyamityetadatra niShidhyate, na shUnyasamaya iti asataH kAraNatvAt iti vAkyaM bahudhA vyAkhyAtam | atrAdyapakShe.asataH kAraNatvAdyukteH hetorviruddhamiti paJNchamIgarbho vigrahaH | dvitIye.apyayameva vigrahaH, AdishabdArtho bhinnaH | tR^itIye kAraNatvAditi bhinnaM paJNchamyantaM padamiti viveko draShTavyaH |
(4) nanUktaM shrutyAdinA nAsataH prAptiriti tatrAha - sarvashabdAnAmiti || Adishabdena 'tathA hyadhIyate' ityAdikaM gR^ihyate | apiH shaN^kAdyotakaH | na kevalaM brahmaNa iti samuchchaye dvitIyaH | tathA cha sarveShAM shabdAnAM brahmaNi 'samanvaye' paramamukhyatve 'etena' ityAdinokte.api 'tadadhInatvAdarthavat' ityAdinA sUtrakR^itA 'anyasya' asadAderapi 'amukhyatvena' paramamukhyAnyavR^ittyA 'vAchyatvAN^gIkArAt' asadAdishabdabodhyatvAN^gIkArAdasataH kartR^itvena shrutyA prAptirastItyarthaH | nanvastyevamasataH prAptistathA.apyasatkartR^itvasamayo.atra nirAkriyate iti kiM na syAdityata Aha - tatheti | tasmAdityAdAvupaskAryam | shrutiprAptamevAsanmatamityanena etaditi svavAkyametachChabdArthapradarshanena sAvadhAraNatayA vivR^itaM bhavati | na samayaprAptamityevashabdArthaH | tathA cha yasmAdasato mukhyatvena shrutyA prAptirasti tasmAt 'tathA' mukhyatayA shrutiprAptameva 'asanmatam' abhAvakartR^itvadarshanam 'atra' adhikaraNe niShidhyate, na samaya ityarthaH | niShidhyata ityanantaram ityevAN^gIkAryamiti sheShaH | kuta ityata Aha - samayasyeti | shUnyakAraNatvasiddhAntasya 'upari' uparitanapAde 'nAsataH' ityanena 'niShedhAt' nirAkariShyamANatvAdityarthaH | anyathA.atrApi samayaprAptasyaiva niShedhe prAgabhAvakartR^itvaprApakasamayAbhAvena shUnyasamayaniShedhasyaiva prAptayA paunaruktyApAtAditi bhAvaH ||
(5) yadyatra brahmaNo jagatkAraNatvavAchishruteH shrutiprAptAsanmatavirodho nirAkriyate, tarhyetadadhikaraNaM 
tR^itIyapAde nibandhanIyaM, na tu yuktivirodhaparihAre.asmin pAde ityata Aha - arthAditi | virodhashabdAtparamapishabdo.anuShaJNjanIyaH | tathA cha yato.atrAdhikaraNe na kevalaM shrutivirodhaH, kiM nAma? yuktivirodho.api nirAkriyate ato nAsaN^gatirityadhyAhAreNa yojanA | tathA.api yuktivirodhamAtraparihArAtmake.asmin pAde shrutiyuktivirodhaparihAro.asaN^gata ityata uktam - arthAditi | phalata ityarthaH | atrApishabdasyAdAvevAnvayaH | tathA cha pUrvapakShiNA nirmUlayukterasAdhakatvena yuktiprAbalyAya shrutyupanyAsAttadanusAreNa mukhyataH shrutivirodhaparihAre.api phalataH prAdhAnyena yuktivirodhasyaiva parihArAtsvAntryeNa yuktivirodhamAtraparihArAtmake.asmin pAde ubhayavidhaparihAro nAsaN^gata iti bhAvaH ||
(6) yaduktaM pratiShedhamAtratvAditi yuktivirodhAnnAsataH kAraNatvamiti, na tadyuktam | yuktiviruddhasyApi shrutibalAtkasyachidabhAvasya kartR^itvAbhyupagame bAdhakAbhAvAt | na chaivaM ghaTaprAgabhAvAdInAmapi kartR^itvaprasaN^ga iti vAchyam | bhAveShu kasyachitkartR^itvaM kasyachidakartR^itvamiti vailakShaNyavadabhAveShvapi ghaTaprAgabhAvAderakartR^itvaM vishvaprAgabhAvasya cha 'asadeva' ityAdishrutibalAtkartR^itvamiti vailakShaNyopapatterityAshaN^kAM pariharatsUtramupanyasya vyAchaShTe - apItAviti || sUtre.aniShTaprasaN^goktyA labdhamApAdakaM darshayati - asata iti | paJNchamIyaM, vishvaprAgabhAvAtsarvakAryotpattau abhyupetAyAmityarthaH | pralaye bhAvamAtrasya asattve kAlo.api na syAditi prasaN^gasUchanAyApItAvityuktam | tasyArthamAha - pralaya iti | yadyapi 'apyayo.ayaM samuddiShTastadanyeShAmadarshanam' iti vachanAnna pralayo.apItishabdArthaH | tathApi tasya paryavasitArthoktiriyamityadoShaH | tadvadityatra tachChabdaH prakR^itAsatparo.avadhAraNamAtrashabdashiraskashcha | vaditi matutpratyayaH, na tu pararItyA vatiH | tadvaditi cha bhAvapradhAnamityabhipretya tadvatprasaN^gAdityasya tAtparyArthamAha - sarveti | na tu kasyachidasattvamityevashabdArthaH | tathA cha pralaye sarvasya bhAvamAtrasyAsattve asanmAtrAvasheShaH syAt, kAryanAshe kAraNamAtrAvasheShaniyamAditi bhAvaH | yadvA - tadvaditi vatireva | tathA cha kAryavatsarvasyApi bhAvasyAsattvaM syAdityarthaH | tatrAdyaH TIkArItyA, dvitIyo.arthaH tattvapradIparItyA ukta iti j~nAtavyam | syAdityanantaraM yata iti sheShaH | asyAtaH 'asamaJNjasam' ayuktamasanmatamiti sAdhyabhAgenAnvayaH | spaShTatvAdasyArtho noktaH | anena - asataH sakAshAjjagadutpattAvabhyupetAyAm 'apItau' pralaye 'tadvatprasaN^gAt' asanmAtravattvaprasaN^gAttanmAtrAvasheShaprasaN^gAt 'asamaJNjasam' ayuktamasatkartR^itvamatamiti sUtrArtha ukto bhavati ||
(7) nanvasmAbhirapi pralaye.asanmAtrAvasheShasyAbhilaShitatvAnnAniShTApAdanametadityAshaN^kAM pariharatsU
tramupanyasya vyAchaShTe - na tviti || pralaya ityanena pUrvasUtrAdanuvR^ittasyApItAvityasya sarvAsattvamityanena tata evAnuvR^ittasya tadvattvamityasya bhAva eva, na tvabhAva ityanena tushabdasyArtha ukto bhavati | dR^iShTAntasattvaM kutretyAkAN^kShAyAM tadyogyaviShayaM darshayati - bhAva iti | padArthasattve ityarthaH | tathA cha pralaye bhAve padArthasattvaviShaya eva 'dR^iShTAntabhAvAt' dR^iShTAntagR^ihItavyAptikAnumAnasadbhAvAnna tadA sarvapadArthAnAmasattvamabhyupagantuM yujyata iti bhAShyayojanA | dR^iShTAntabhAvAdeveti yathAshrutAnvayo vA | asmin pakShe anumAnaprAbalyapradarshanamukhena netaratra pramANAntaravirodho mR^igya ityarthaka evashabdaH | ko.asau pralaye padArthasattvasAdhane dR^iShTAnta ityata Aha - sata iti | bhAvapadArthAdityarthaH | 'sasheShaH' sAvasheShaH | chaH samuchchaye | 'hi' yataH 'loke' paTAdau | dR^iShTa ityasya yathAyogyamubhayatrApyanvayaH | asyAto na yujyate iti pUrveNa sambandhaH | anenemau prayogau sUchitau - vipratipannA mahadAdikAryotpattiH bhAvapadArthAdbhavitumarhati, utpattitvAt, paTotpattivat | evaM vimato vinAshaH sasheShaH, vinAshatvAt paTanAshavaditi | paTanAshe.api tantvAdyavasheShadarshanAddR^iShTAntatvopapattiH | tathA cha pralaye sarvAsattvamanumAnapramANasiddhArthaparityAgarUpatvAdbhavatyeva tadApAdanamaniShTApAdanarUpamiti bhAvaH |
(8) na kevalaM prAmANikaparityAgaprAptyA pralaye sarvAsattvamaniShTam api tu aprAmANikatvAchchetyarthapratipAdakaM sUtramupanyasya vyAchaShTe - svapakSheti || dR^iShTAntAbhAvAdityAvartate | anena doShAdityasya evetyanena chashabdasyArtha ukto bhavati | tathA cha dR^iShTAntasApekShAnumAnapramANAbhAvAnna sarvAsattvaM yujyate | kutastadabhAvaH? dR^iShTAntAbhAvAdeva, nanvanumAnAbhAvamAtreNa kathaM sarvAsattvamaprAmANikam? pratyakShAgamayoH sambhavAdityata Aha - dR^iShTAnteti | dR^iShTaM pratyakSham anto nirNayastajjanaka AgamastayorabhAvAdityarthaH | anena sUtre doShapadamanekArthaM pratyakShAgamayorabhAvamanumAnasya duShTatvaM tatprayojakaM dR^iShTAntAbhAvaM cha vaktIti sUchitam | evashabdena na duShTatve nimittAntaraM vaktavyamiti sUchayati | tathA cha pralaye sarvAsattvapakShasyAprAmANikatvAttadabhyupagamo.aniShTa iti bhAvaH | yadyapi TIkArItyA na kevalaM bhAve dR^iShTAntabhAvAt, kintu svapakShe pralaye sarvAbhAvapakShe dR^iShTAntAbhAvAtpramANasAmAnyAbhAvAditi samuchchayArthatayA sautrashchashabdo bhAti | tathApi bhAShye.arthAntaraM choktamiti na virodhaH |
(9) tarkeNa sadasatoH kAraNatvasAdhanabAdhane AkShipya samAdadhatsUtramupanyasyAkShepAMshaM tAvadvyAchaShTe - tarketi | evashabdo.anevaMbhAvavyAvartakaH | anyathA vaiparItyenApItyanenAvR^itto.apirbhinnakramaH samuchchayArtha ityuktaM bhavati || anumeyamityanantaraM yata iti sheShaH | tathA cha 'tarkaH' pratyanumAnam 'etAvAneva' etAdR^ishasthApanAnumAnaM prati virodhitayA vartate, naitAdR^ishaM pratItyevaMbhAvopeta evetyatra 'pratiShThApakapramANAbhAvAt' niyAmakapramANAbhAvAt sarvAnumAneShvapyuktAdanyathA.apyanumeyamanumAtuM shakyaM yato.ataH tarkaH sUtradvayoktaM sthApanAnumAnamapi 'anyathA' apramANam | kutaH? yato.atrApi 'na tu dR^iShTAntabhAvAt' svapakShadoShAchcha, ityu
ktAtsatkAraNatvAsatkAraNatvAbhAvAdanyathA.abhAvakAraNatvabhAvAkAraNatvarUpamapyanumeyamata iti yojanA |
(10) naJNadhyAhAreNa parihArAMshaM vyAchaShTe - neti | evaM satItyanena evamityasya pramANasiddhe.apItyanena apItyasyArtha ukto bhavati | mokShapadaM tattvapradIparItyA prAmANikamAtropalakShakam | yadyapitathApItyarthe na kevalam aprAmANika iti samuchchaye kaimutye vA.apishabdaH | uktAdityasti | anyathAnumeyatvAdityanena atrApyevamapItyanantaraM yatashshabdashiraskamanyathAnumeyamiti padadvayaM cha saMyojyamiti sUchitam | tathA cha pratitarkaparAhatatvena sarvatarkasyApyapramANatvAt na tena sAdhanaM bAdhanaM vA yuktamiti yatpUrvapakShiNoktaM, tanna, kutaH? evaM satyAgamAprAmANyavAdinaM pratyavashyamupanyasanIyena anumAnapramANena sattvena nityatvena cha siddhe 'mokShe' tadviShaye prAmANikAtIndriyArthamAtre.api chArvAkAdibhirAstikoktAnmokShArastitvanityatvAdirUpArthAn 'anyathA.anumeyatvAt' anumAtuM shakyatvAt, ata eva mokShAdyalaukikArthaviShayAnumAnasya anyathA.apramANatvena anumeyatvAt 'anirmokShaprasaN^go' nirayamatishayArtho na niShedhArthaH naJN cha pratiShedhArthastathAchAtyantikaduHkhanivR^ittirUpasya tvayApi shAstramahAphalatvenAN^gIkR^itasya mokShasyApyabhAvaH prasajyeteti yojanA | anena - 'tarkApratiShThAnAt' etAvAneva pratitarka ityatra niyAmakapramANAbhAvAtsarvatrApyuktAt 'anyathApyanumeyaM' yato.ataH 'tarkApratiShThAnAt' sarvAnumAneShu tarkasya pratyanumAnasya virodhitayA anivAraNIyatvAt ata eva 'tarkApratiShThAnAt' sthApanAnumAnAnAM prAmANyAbhAvAttarko.anyathaiva arthasAdhanabAdhanAkShama eva bhavatIti chet - na, evaM satyuktAddhetostarkamAtrasyAprAmANyAbhyupagame satyapi pramANasiddhe.api mokShe yato.anyathA.anumeyaM pratitarkeNa mokShavAdyuktAdanyathApyanumAtuM shakyamato.anirmokShaprasaN^gaH, ato na tarkasiddhaM sarvaM pratitarkeNa dUShayituM shakyamiti sUtrArtha ukto bhavati |
(11) evaM sarvatarkeShu virodhitayA pratitarkaH prasaratItyaN^gIkAre.atiprasaN^gamabhidadhatsUtrAMshaM vivR^itya tadabhipretaM viparyaye paryavanAsaM darshayati - ata iti || yAvattAvachChabdau yattadityarthau | vastu tarkeNeti sheShaH | tathA cha yata evaM prAmANikatarkasyApi pratitarkeNa bAdhAbhyupagame.atiprasaN^go bhavati, ato yadvastu pramANena siddhaM tadeva tarkeNa pakShe sAdhyatayAN^gIkAryamityarthaH | evakAravyAvartyaM darshayati - neti | tarkeNa niSheddhuM sAdhayituM veti sheShaH | tathA cha 'ataH' pramANasiddhAt 'anyat' apramANikaM na tarkeNa sAdhayituM shakyam, evaM 'ataH' pramANAsiddhAt 'anyat' pramANasiddhaM na tarkeNa niSheddhuM shakyamityarthaH | tathA cha yaH pramANasAhAyyayuktaH pratitarkaH sa evAprAmANikatarkaM bAdhate, na tvaprAmANikaH prAmANikam | sadakAraNatvAsatkAraNatvasAdhakatarkau tvaprAmANikau | satkAraNatvamokShAdisAdhakaH prakR^itatarkashcha prAmANikaH | 
ato na tAbhyAM niSheddhuM shakyata iti bhAvaH ||
(12) atrArthe.apishabdasUchitAM smR^itiM sammatitvenAha - yAvaditi || atrApi yAvattAvachChabdau yattadityarthau | ata eva pUrvaM tathaivoktam | vastviti tarkeNeti cha sheShaH| chastvarthaH | tathA cha yatpramANena siddhaM vastu tadevAhApayan tarkeNa 'svIkuryAt' tarkeNa sAdhayet, na tu prAmANikAdanyatrAnyadaprAmANikam | kutaH? yato 'mAnam' anugrAhyapramANam 'R^ite' vinA tarkeNa tarkamAtreNa 'kvachit' kiJNchidvastu sAdhayituM niSheddhuM vA na shakyamata ityarthaH | shaN^kyamiti pAThe shaN^kArhamapi netyarthaH | iti vAmane ityasyoktatvAt yAvat ityAdinoktaM yuktamityupaskR^itenAnvayaH |
(13) nanu mAstvasachChabditAbhAvatattvaM jagataH kAraNaM, tathApi na viShNorjagatkAraNatvaM sambhavati, vipratipannaM jaganniShkAraNakam, achetanakAraNakaM, jIvakAraNakaM vA, kAryatvAtkUlapatanavat dadhyAdivaditi niShkAraNatvAdisAdhakayuktivirodhAt | na cha nirmUlayukterasAdhakatvamiti vAchyam | 'akasmAt' ityAdishrutimUlatvAdityAshaN^kAM pariharatsUtramupanyasya vyAchaShTe - eteneti | eteneti padamanUdya tenAtidiShTo hetuH vivR^ito - dR^iShTAntabhAvenAbhAvena cheti | tatrAsatkAraNatvAdau niShkAraNatvAdAviti padadvayamAdAvupaskAryaM yathAkramamasyAnvayaH | chaH samuchchayate | dR^iShTAntabhAvenetyanena tanmUlakAnumAnasadbhAvaH, tadabhAvenetyanena tannimittAnumAnAbhAvAshchoktaH | kUlapatAdInAmapi IshvarakAraNakatvena niShkAraNatvAdi na sammatamiti na dR^iShTAntatvamiti bhAvaH | shiShTA ityasya vyAkhyAnamavashiShTA iti | prAN^nirAkR^itAdavashiShTAstathA pratItA ityarthaH | idaM cha prAN^nirastAsatkartR^itvasiddhAntavyudAsAyoktam | aparigrahA ityetadanUdya naJNo viruddhArthatvaM parigrahashabdasya siddhAntArthatvaM parigR^ihyate iti parigrahaH iti karmavyutpattiM chAshritya vyAchaShTe - viruddheti | vedoktapakShaviruddhapakShA ityarthaH | yadvA - 'vedAparigR^ihItAH' iti sudhokteH paryupAsArtho naJN, tasya phalitArthakathanaM viruddheti | idaM cha visheShaNaM brahmakartR^itvasiddhAntavyudAsAyoktam | akartR^ikatvamakAraNakatvam | ata eva sudhAyAm 'atra kartR^ishabdaH kAraNamAtraparo draShTavyaH' ityuktam | atrApi TIkAyAM 'vipratipannaM niShkAraNam' ityuktam | anyathA niShkAraNatvapakShAnuvAdatvAnupapatteriti draShTavyam | achetanakartR^ikatvamityetat achetanamAtrakAraNakatvamiti vyAkhyeyam, anyathA siddhAnte pradhAnakAraNakatvasya sammatatvena tannirAkaraNAnupapatteH | evaM jIvakartR^ikatvamityetadapi tanmAtraparatayA vyAkhyeyam | Adishabdena tattvapradIparItyA 'yato vA' ityAdishrutiprApitaM mAyibrahmakartR^ikatvaM gR^ihyate | yadvA - 'kAlasvabhAvAdivAdAH' iti sudhokteH kAlasvabhAvakAraNatvAdi gR^ihyate | tasyApi 'kAlAdbhavanti bhUtAni' ityAdibhAShyasthadvitIyAdishabdagR^ihItashrutiprApitatvAt | 'avashiShTA api Adayo.api' ityaperubhayatra saMyogaH sUtre pareShAmiva shiShTAparigrahA ityekaM padamiti bhramaM vArayitum | ayaM chApiH sarve.apyaparigrahA ityabhivyAptyarthakaH | yadvA - bahukosheShu samAsapAThadarshanAdaikapadyameva | tathApi na pareShAmiva tatpuruShaH, kintu karmadhArayasamAsaH prAbalyAditi 
samAsasya spaShTapratItyarthaM madhye bhinnakrameNApishabdasaMyogaH | asmin pakShe shiShTAshcha te.aparigrahAshcheti vigrahaH | atra buddhyA vivekenAbhivyAptyarthakApeH sambandhaH AvR^ityabhiprAyeNApeH dviH prayogaH | dvitIyasyApeH yadyapitathApItyarthakasya shrutiprAptA apItyadhyAhR^itenAnvayaH ||
(14) shrutiprAptA ityukte kAstAshshrutaya ityAkAN^kShAyAM tatra prathamaM niShkAraNatvaprApikAM shrutimAha - akasmAditi || 'idaM' jagat 'akasmAt' akAraNakameva 'AvirAsIt' utpannamabhUt akasmAdeva sthitimadbhavati layaM cha prApnotItyarthaH ||
(15) achetanakAraNatve shrutimAha - pradhAneti || 'idaM' jagat 'pradhAnAt' achetanaprakR^iterutpannam pradhAnamadhitiShThati, tatra pradhAne layaM cha prApnotItyarthaH | punaH punaH pradhAnashabdaprayogastAtparyArthaH | evaM pUrvatrottaratra cha draShTavyam | nanu kAryasya kAraNa eva layauchityAtpradhAnAdanyasyaiva kAraNatvAtkathaM jagataH pradhAne layaH | na chotpatyAdikartR^itvAtkAraNatvamiti vAchyam | utpattyAdikarturanyasyaiva kAraNatvopapatterityata Aha - na hIti | 'hi' yasmAtpradhAnAdanyatkAraNaM na pramANapramitamevaM yasmAdutpattyAdikarturanyatkAraNaM na mataM, tasmAttasyaivotpattyAdikartR^itvAtkAraNatvaM layAdhikaraNatvaM cha yuktamityarthaH | prasiddhyarthe hishabdaH ||
(16) jIvakAraNatve shrutimAha - jIvAditi || 'bhUtAni' pR^ithivyAdyupalakShitakAryANi bhavanti jAyante 'achaJNchalAH' achaJNchalAni 'tiShThanti' jIvena dhAryanta iti yAvat | 'R^ichChanti' prApnuvanti | na jIvAdityetat pUrvavadavatArya vyAkhyeyam | 'param' anyat | avadhAraNArthasya tushabdasya na tviti sambandhaH | nanvatraiva pAde niShkAraNatvAdinirAse samayapAde vakShyamANachArvAkasAN^khyapakShaniShedhasya paunaruktyaM prasajyata ityata uktam - ityAdishrutiprAptA iti | shrutimukhyArthAparij~nAnamUlakakAryatvAdiyuktiprApitA ityarthaH | tathA cha tatra samayaprAptasyaiva nirAkaraNAnna paunaruktyamiti bhAvaH | na chaivamasya tR^itIyapAdaniveshApattiriti shaN^kA tu 'arthAdyuktivirodho nirAkriyate' ityuktarItyA pariharaNIyA | nirAkR^itA ityanena vyAkhyAtA ityasya pratyAkhyAtA ityartha iti sUchitam ||
(17) nanvastu satkAraNatvAdau ghaTAdidR^iShTAntabhAvaH, niShkAraNatvAdau dR^iShTAntabhAvashcha | tathApi jIvakartR^itvapakShanirAsAya kathamajIvakartR^itve etenetyatidiShTo dR^iShTAntabhAvAkhyo hetussiddhaH, dR^iShTAntasyAdarshanAt | nApi jIvakartR^itve dR^iShTAntAbhAvAkhyo hetussiddhaH, ghaTAdInAM kulAlAdikartR^ikatvadarshanena teShAmeva tatra dR^iShTAntatvasambhavAdityata Aha - yatheti | kAryeShu sAdhyamiti cha sheShaH | itishabdo hetau | dR^iShTAnta ityupalakSha
NaM, tadabhAvashchetyapi draShTavyam | tathA cha yathA duHkhAdiShu kAryeShu jIvasya 'asvAtantryaM' kartR^itvAbhAvaH kiM tvIshvarasyaiva evaM duHkhAdibhya Antarebhyo.anyeShu ghaTAdibAhyakAryeShvapyakartR^itvaM jIvasyAkartR^itvaM jIvasya sAdyamanumeyamiti hetorasiddhirato jagato.ajIvakartR^ikatve duHkhAdirUpo dR^iShTAntaH | evaM jIvakartR^ikatve dR^iShTAntAbhAvashchetyarthaH | tathA chAjIvakartR^ikatvapakShe dR^iShTAntabhAvAkhyo hetuH tathA jIvakartR^itvapakShe tadabhAvAkhyo hetushcha nAsiddha iti bhAvaH | nanu duHkhAdidR^iShTAntena ghaTAdiShvapi jIvakartR^ikatvAbhAvasAdhane mahadAdikamachetanakartR^ikaM na, kintu chetanakartR^ikaM kAryatvAditi siddhAntyupanyastAnumAne ghaTAdeH dR^iShTAntatvoktyanupapattirityAshaN^kAnirAsAyAkartR^itvamityanuktvA.asvAntanatryamityuktam | tathA choktasAmAnyapratij~nAyAM ghaTAderdR^iShTAntatvoktAvapi na mahadAdikaM svAtantryeNa jIvakartR^ikamityatra teShAM dR^iShTAntatvapratyAshA kAryA | chetanakartR^ikatve ghaTAdInAM dR^iShTAntatvokterachetanakartR^ikatvaniShedhamAtrAbhiprAyakatvena ghaTAdiShu svAtantryeNa jIvakartR^ikatvAstitve.api tAtparyAbhAvAt, parasya tu svAtantryeNa jIvakartR^ikatvasyaiva sAdhyatayA.abhimatatvAt tatra cha ghaTAderdR^iShTAntatvAsammateH noktAnupapattiriti bhAvaH || 
(18) nanvasataH kAraNatvAbhAve 'asadeva' ityAdishrutInAM kA gatirityata Aha - shrutigatiriti | gamyata iti gatirviShayaH | tushabdaH uktAshaN^kAvyavachChedakaH | 'brahmavAchakatvena' asadAdishabdAnAM brahmavAchitvavachanena 'pradarshitA' 'etena sarve' ityatra sUtrakR^iteti sheShaH ||
(19) nanu shrutInAM paramamukhyavR^ittyA brahmavAchitve.api mukhyavR^ittyA.asadAderapi tadvAchyatvAdviShNukAraNatAshrutestadvirodhaH syAdityata Aha - yatreti || apiH samuchchaye | tathA cha na kevalaM brahmavAchakatve kintu yasyAM shrutau brahmAnyaprakR^ityAdivAchakatve aN^gIkR^ite.api 'avirodhaH' abAdhaH | viShNukAraNatAyA iti sheShaH | yadvA - mAnAntaravirodha upakramopasaMhArAdivirodho vA pUrvottaravAkyavirodho vA nAsti, 'tatra brahmaNo.anyat' 'amukhyatayA' paramamukhyAnyamukhyavR^ittyochyata ityarthaH | na kevalaM brahmetyaperarthaH | yathA.atraiva 'pradhAnAdidamutpannam' ityAdau siddhAnte brahmavAchakenApi pradhAnashabdenopAdAnatvena prakR^itiruchyate, yathA 'vAyurbhUtAnAmadhipatiH' () ityAdau vAyuH, 'vasante vasante jyotiShA' () ityAdau kAlakarmAdi, 'so.arodIt' (tai.saM.1.5.1.) ityAdau rudrAdi | atra saH rudro.arodIditi yat tadeva rudrashabdasya pravR^ittinimittamityarthAshrayaNena rudramAtrasya vAchyatvapratItAvapi NyarthAshrayaNe brahmaNo.apyetadvAchyatvAt | 'brahmaiva' viShNurevetyevakAro.anyavyavachChedArthaH | yathA 'satyaM j~nAnamanantaM brahma' (tai. 2.1.1.) 'vishvAsmAdindra uttaraH' () 'na kirindra tvaduttaraH' (R^i.4.30.1.) 'niShusIda gaNapate' (R^i.10.112.9.) ityAdau | 'vishvasmAt' sarvasmAt | he indra tvaduttaraH tvattaH paro 'na kiH' na kopIti tattvapradIpavishveshvaratIrthIyachandrikAdishA shrutyarthaH | yadyapi 'na kirmAkismasItyAdiproktAdhikyavivakShayA' iti R^igbhAShye.abhihitam | tathApi vyAkhyAnAntarametat | yathA ahaMshabdasyAnekavidhavyutpattimAshritya anekadhA vyAkhyAnamityavirodhaH | niShu
sIda, ityetadvyAkhyAsyate | niyama ityanantaram 'astiyataH' iti sheShaH | asyAto virodha iti pUrveNAnvayaH | tathA chAtrApi jagatkAraNatApare 'asadeva' 'pradhAnAdidam' 'jIvAdbhavanti bhUtAni' () ityAdAvanyasyApi vAchyatve bahumAnavirodhAdviShNurevochyate, na prAgabhAvAdikamiti na viShNujagatkAraNatvashrutestadvirodha iti bhAvaH ||
|| iti asadadhikaraNam || 4 ||
|| 5. bhoktradhikaraNam ||
(1) atrAdhikaraNe bahushrutisiddhatvena prabalayA dR^iDhayuktyA virodhaH parihriyate | pUrvapakShasya sUtra evoktatvAt tadupanyasya pUrvapakShAMshaM tAvadvyAchaShTe - bhoktrApatteriti || bhoktrApatteriti hetorasiddhiparihArAya tatra shrutimAha - karmANIti | itIti evaMrUpAtharvaNashrutAvityarthaH | bhoktrApatterityasya sukhaduHkhabhoktuH jIvasya ApatteH paramAtmatvaprApteH shrutatvAdityarthamabhipretyAha - muktajIvasyeti | yadyapi jIvasyetyeva vaktumuchitam | tathApi sUtre muktAvityadhyAhartavyapadalabdhArthakathanametadityadoShaH | 'uchyate' shrUyate | kiJNjAta ityata Aha - ata iti | muktajIvasya paramAtmatvaprAptishravaNAdityarthaH | 'tayoH' muktajIveshvarayoH 'avibhAgaH' abhedaH siddha iti sheShaH | yo yathA shrUyate sa tatheti vyApteriti bhAvaH | nanvastu brahmaNo muktajIvAbhedaH, tathApi nAsmAkamaniShTaM saMsAriNa iva muktasya sarvakartR^itve pratyakShavirodhAbhAvena pUrvamasato.api jIve kartR^itvasya j~nAnAnmukteriva muktAvudayasambhavena muktAbhinnasyApi brahmaNaH kAraNatvasambhavAdityataH taduttaratvenApi avibhAga ityashaM yojayati - ata iti | yato muktAvIshAbhinno jIvaH ataH 'pUrvaM' saMsAre.api 'sa eva' IshvarAbhinna eva na tu bhinna ityarthaH | na kevalaM muktau, kintu pUrvamapIti samuchchaye.apishabdaH | nanu muktAvabhede.api saMsAre bheda evAstu chvipratyayasvArasyAt | tathA cha muktAvabhinnatvAditi heturaprayojaka ityata Aha - na hIti | pUrvamiti vartate | tathA cha 'hi' yataH 'pUrvaM' saMsAre brahmabhinnasya muktau 'anyatvaM' tadabhedo na yujyate | anyathA pUrvamanyatvAditi yuktivirodhassyAditi bhAvaH | ataH pUrvamapi sa evetyanenAsyAnvayaH | evam 'anyasya' ghaTAdibhinnasya paTAdeH 'anyatvam' anyabhAvo ghaTAditvaM 'na yujyate' na dR^ishyate hi khalu iti vyAptipradarshanaparatvenApi idaM bhAShyaM vyAkhyeyam | pUrvamapyabhede chvipratyayAnupapattishaN^kA tu muktAmeva bhedabhramanivartakAbhedapratItyapekShayA tadupapatteriti sudhAyAmeva parihR^itA | na cha kadAchidanyatvasya pUrvapakShayuktitvAbhidhAne 'nAnyadanyatvamApannam' ityanuvyAkhyAnavirodhaH, tatrAsya siddhAntayuktitvAbhidhAnAditi vAchyam | muktau saMsAre cha abhedo, na muktimAtre | kuto? na hItyuktayukterityubhayatrAbhedapUrvapakShavivakShayA bhAShyasya pravR^ittatvAt, ata evAtra pUrvamapItyuktam | chvipratyayasvArasyAtpUrvaM bhedo muktau tvabheda iti pUrvapakShavivakShayA anuvyAkhyAnasya pravR^ittatvena virodhAbhAvAt | itIti sUtre pUrvapa
kShAMshe sheShoktiH | shrutistu 'gatAH kalAH paJNchadasha pratiShThA devAshcha sarve pratidevatAsu' (muM. 3.2.7.) iti pUrvavAkyena saha vyAkhyeyA | tatprakArastu - 'gatAH' muktAH 'kalAH' prANAdipaJNchadashakalArUpAH devatAH anye cha 'pratidevatAsu' devatApratibimbabhUtAsu prajAsu 'pratiShThAH' sthitihetavaH sarve devAH muktAH | 'karmANi' puShkarAkhyA karmAbhimAninI devatA muktA | tathA mukto 'vij~nAnamaya AtmA' jIvashchetyete sarve 'avyaye' dehato.api nAshashUnye 'pare' paramAtmani ekIbhavanti | lakShitalakShaNe.ayamupachAro vA | tathA cha paramAtmAnaM prApya tasminneva sthitAH 'ekIbhavanti' prAgbhinnamatayo.adhuneshvareNaikamatyaM bhavanti prApnuvanti | ekaviShayamatimanto bhavantIti yAvat | athavA - 'prAgIshvaravyaktisthAnApekShayA.anyatretastataH sthitAstatra shvetadvIpAdau militA bhavanti' iti tattvanirNayaTIkAyAmuktaH | tattvapradIpe tu - 'na hAsya karma kShIyate' (bR^i.3.4.15.) iti j~nAnottarakAlInakarmaNAM phalato.akShayatvokterj~nAnottarakR^itakarmabhiH saha muktajIvasya parabrahmaNi sthitistadbuddhisArUpyaM cheha vivakShitamityuktam | pUrvapakShI hyekIbhavantItyasya parabrahmIbhavantItyaikyamuchyata iti manyate | 
(2) atha siddhAntAMshaM naJNadhyAhAreNAvibhAga iti padAnuShaN^gAbhiprAyeNa cha vyAchaShTe - neti || neshvarasya jagatkAraNatvAdiviruddhamityarthaH | kuta ityato yato 'nAvibhAgaH' abhedAbhAvaH iti naJNAvR^ittyavibhAgapadAnuShaN^gAbhyAM labdho heturyojya ityAshayena pareNa abhedasAdhakatayoktasya bhoktrApatteriti hetoH vyabhichArAnyathAsiddhyuktiparatayA syAllokavadityaMshamanUdya vyAchaShTe - syAditi | Adyo.apiryadyapitathApItyarthe | dvitIyo.apishabdo dR^iShTAntadArShTAntikasamuchchaye | loka ityudaka iti chaikyAdhikaraNatvAt | lokapadoktasya janasya vyavahAraviShayatvAdudaka iti viShayasaptamI vA | tathA cha 'udake' ekapAtrasthitodake 'udakAntarasya' pAtrAntarasthitodakasya 'ekIbhAvavyavahAre.api' tenedamaikyamApannamiti lokakartR^ikAbhedoktisattve.api yathA jalayoH 'antarbhedaH' anyonyaM bhedo.astyeva 'evaM' tathAtrApi jIvasyeshvaraikyoktAvapyantaH parasparaM bhedaH syAt | na chaikyoktivirodhaH | yatashchodake udakAntarasyekIbhAvoktivadupacharitA syAditi yojanA | anena sUtre lokavaditi lokasiddhajalaikIbhAvoktivaditi prathamAntAtprAtipadikAt loke jalAdAviti saptamyantAdvA vatirityuktaM bhavati | evaM bhoktrApattiriti vipariNAmena pUrvapadAnuvR^ittishcha sUchitA || tathA chAyaM sUtrArthaH - bhoktuH jIvasya ApatteH muktau parabrahmatvaprApteruktatvAttayoH 'avibhAgaH' abhedasiddhaH | yato bhokturmuktau paramAtmAbhedo.ataH saMsAre.api tasya tadabhedaH prApnoti, ataH asarvakartR^isaMsArijIvAbhinnatvAdbrahmaNo na jagatkartR^itvaM yuktamiti chet - neshvarasya jagatkAraNatvAdi viruddham | kutaH? yato 'nAvibhAgo' jIvesha
yorabhedAbhAvaH | na cha bhoktrApattishrutivirodhaH, yataH 'syAllokavat' syAjjale jalAntarasyaikIbhAvoktivadbhede.api syAdyujyate | na cha bhede.apyaikyoktau nimittAbhAvaH | yataH 'syAllokavat' loke jale jalAntarasyaikIbhAvoktivatsthAnaikyAdyAlambanatvenopacharitA syAdata iti |
(3) na shruteH svAtantryeNopacharitArthatvakalpanaM kriyate, kintu shrutyA.api taduktamityAha - tathA cheti || yathA sUtrakR^idAha, yathA shrutishchAhetyarthaH | 'niraJNjanaH paramaM sAmyam' (muM. 3.1.3.) ityAdyaikyavirodhashrutirapichashabdena gR^ihItA | 'evaM munervijAnata AtmA bhavati gautama' (kaTha. 4.15.) iti shrutivAkyasheShaH | kaThavallyAM nachiketasaM prati yamavachanametat - 'he gautama tadgotrodbhava nachiketaH' yathA 'shuddhe' ekapAtrasthitodake yatheShTaM  prakShiptashuddhodakaM tAdR^igeva bhavati, na tu tadeva, evaM brahma vijAnato 'muneH' munivargasya 'AtmA' svAmI mukhyavAyurapi muktaH san 'tAdR^igeva bhavati' paramAtmasadR^isha eva bhavati, na tu sa eva, kimu anye jIvA iti kAThakabhAShyadishA shrutyarthaH | viShNutattvanirNayaTIkAyAM tu - 'vijAnato muneH' vijAnatAM munInAm 'AtmA' adhipatiH hiraNyagarbho.api muktaH paramAtmAnaM prApya tAdR^igeva bhavati, kimutAnye ityamevArtho vivR^itaH | ChAndogyabhAShyavyAsatIrthIye tu - 'evaM muneH' mananAdimato 'vijAnataH' aparokShaj~nAninaH 'AtmA' paramAtmani praviShTasvarUpo bhavatIti vyAkhyAtam | ayamevArtho.atra vivakShitaH anyathA 'evameva hi jIvo.api' iti hi smR^itau jIvasAmAnyoktiH, brahmArthagrahaNe.alpamuktAnAmiti TIkA, brahmeti bhAShyoktishchAyuktAsyAt ||
(4) nanu jalayorapyaikyAnna vyabhichAro navopacharitArthatvena anyathAsiddhikalpanetyata uktArthe smR^itiM chAha - skAnde cheti || ayamartha ukta iti sheShaH | kimuktamityatastatpaThati - udakamiti | tushabdaH pAtrAntarasthatvashuddhatvarUpavisheShArthaH | yathetyAdau saMyojyam| evashabdavyAvartyaM darshayati - na cheti| chastvarthaH| 'etat' etatsvarUpam | kuta ityato yuktimAha - yata iti | avR^iddhirityapi ChedaH | tathA cha mishraNAtpUrvam avR^iddhistadanantaraM vR^iddhishcha yataH pradR^ishyate ata ityarthaH | dArShTAntikamAha - evamiti | hishabdaH prasiddhau 'jIvo' j~nAnijIvo muktashcha | dR^iShTAntasamuchchaye.apiH | paramAtmanA tAdAtmya prApto.apIti paramAtmanA nirUpakeNa tAdAtmyaM tatsvarUpatvenaikyaM prApta ityukto.apItyarthaH | vastutastadaikyAbhAvAt | 'paramAtmanA' tatprasAdena 'tAdAtmyaM' niyatatanmanaskatvAdirUpaM mokShaM 'prApto' muko.apIti vA,
harau niyatachittatvAdgrahavattatpraveshanAt |
mokShaM tAdAtmyamityAhuH na tu tadrUpataH kvachit ||
iti vachanAt | yadyapi yathA.apItyarthe.apishabdaH| 'asau' paramAtmA | kuto netyatastatra hetumAha - svAtantryAdIti | paramAtmanaH svAtantryAdibhiH jIvabhedakadharmairvisheShitatvAdityarthaH | sArvaj~nyAdirAdipadArthaH | 
upalakShaNametat | jIvasya cha anevaMbhUtatvAdityapi draShTavyam | atra pUrvashloke vipakShe sayuktikaM sAdhyAbhAvopapAdanena vyabhichAro dR^iDhIkR^itaH | uttarashloke tu pUrvapakShyuktahetoranyathAsiddhyupapAdanAyaikyavirodhiviruddhadharmopanyAsa iti vivekaH | iti skAnda ityanvayaH ||
(5) nanu 'nAsau bhavati' iti vachanamalpAnasAyujyabhAjo.apekShyaiva pravR^ittam, na tu brahmAdIn sAyujyabhAjo.ato na tadvirodhItyata Aha - brahmeti || muktAmuktairityarthaH | ubhayatrApyabhedAbhAvasyeha sAdhanIyatvAt | ata eva tattvodyotaTIkAyAM brahmeshAnashabdena muktAmuktA gR^ihyante, saN^koche kAraNAbhAvAdityuktam | yadvA - alpamuktAnAmiti TIkAbalAdatra muktamAtraparo brahmeshAnashabdaH | he hare brahmAdimuktAmuktaiH 'yatkaivalyaM' sarvottamatvaM prAptuM naiva shakyate 'tadyasya svabhAvo' naisargikaH 'sa kevalaH' sarvottamo bhavAnityarthaH | yadvA - bhavAn saH | kutaH yataH 'kevalaH' jaDAmishraH ityarthaH | itIti | skAnde uktamityanvayaH | yadvA - iti smR^itirapi sUtrakAroktaM vadatItyarthaH |
(6) nAsau bhavatItyuktaprameye shrutiM chAha - na ta iti || nAnvashnuvantIti vartamAnaniShedhAtsyAduttaratra jIvasyeshvarabhAva ityata Aha - na ta iti | shrutidvayamapi janmAdhikaraNe vyAkhyAtam | ityAdi cheti | evamAdi rUpA shrutiH uktArthe pramANamityarthaH | chaH pUrvapramANasamuchchaye | AdishabdenaivaJNjAtIyakA shrutirgR^ihyate | atra prathamAntAnAmato lokavadityuktaM yuktamityupaskR^itenAnvayaH |
(7) nanu mukteshvarayorbhedasamarthanaM phalAdhyAye saN^gatamato naitatsUtrArthaH | na cha muktAmuktayorubhayoratreshvarabhedasAdhanAtsaN^gatiH | evamapi muktabhedasyApi sAdhyatvena tasya chottaratraiva saN^gatatvenehAsaN^gatatvAdato.anyathaiva sUtrArtho varNanIya ityadvaitishaN^kAM pariharati - phalatve.apIti | apirubhayatrAnvetavyaH | tatrAdyo yadyapitathA.apItyarthe | dvitIyo.atrApItyanvitassamuchchaye | asyeti sheShaH | atretyAvartate | tathA chAsyAdhikaraNasya phalAdhyAyasaN^gatatve.api 'yuktivirodhe' na hyanyasyetyuktayuktivirodhaparihArAtmake atrApi pAde.antarbhUtatvAdatredamadhikaraNam 'uktaM' niveshitamityarthaH | anyathobhayAntargatasya ekatrApyanuktiprasaN^gaH | tasmAduktarItyA saN^gatisadbhAvAdasmadIyavyAkhyAnameva yuktamiti bhAvaH || 5 ||
|| iti bhoktradhikaraNam || 5 ||
|| 6. ArambhaNAdhikaraNam || 
(1) atrAdhikaraNe viShNorjagatkartR^itve bahuyuktivirodhaH parihriyate | pUrvapakShasiddhAntAdipradarshanAya sUtrameva Adau paThati - taditi || svatantrabahusAdhaneti | kartR^ivyatiriktasvatantrasattAshaktipravR^ittimadadhiShThAnakaraNAdirUpabahusAdhanasApekShetyarthaH | svAtantryaM cha kartranadhInatvaM 'sR^iShTiH' ghaTAdeH | sthityAderapyupalakShakametat | evamityukteryatheti labhyate | netyAvartate | tathA cha yato loke yathA ghaTAdeH sR^iShTiH svatantrabahu
sAdhanA dR^iShTA, evaM brahmaNaH sakAshAjjagatsR^iShTirapi svavyatiriktabahusAdhanA syAt | tathA.anumeyA syAt | ata eva tadyuktivirodhAnna brahmaNo jagatkartR^itvaM yuktamiti yojanA | anena brahmaNaH na jagatkartR^itvaM yujyate | kutaH? mahadAdisR^iShTyAdikaM pratyekaM kartR^ivyatiriktabahusAdhanasApekShaM, sR^iShTitvAt, saMhR^ititvAdghaTAdisR^iShTyAdivaditi bahuyuktivirodhAditi sayuktikaH pUrvapakShaH pradarshito bhavati | IshvarasR^iShTeH sAdhanasApekShatvamAtrasAdhane kartAraM kartR^itvAntargataM j~nAnechChAdikaM paratantrasAdhanamekaM sAdhanaM chAdAya siddhasAdhanatA syAditi kartR^ibhinnetyAdyuktam | evaM yathA ghaTAdisR^iShTiH kevalakulAlAderashakyA tadvyatiriktasvatantramR^itpiNDadaNDAdisAdhanasApekShA, evaM brahmaNo jagatsR^iShTirapIti na kalpyamiti yojanAyAM siddhAntapratij~nA, evaM brahmaNo jagatsR^iShTirapIti na kalpyamiti yojanAyAM siddhAntapratij~nA cha darshitA bhavati | tarhi kIdR^ishI tasya sR^iShTirityatastaduttaratvena pravR^ittasya tadananyatvamityasyAbhiprAyamAha - svarUpeti | kintvityAdAvupaskAryam | sAmarthyaM prayatnAdisAmarthyAparaparyAyaprayatnAdirUpamiti sudhokteH | tathA cha kintu 'tasya' brahmaNaH 'tasya' jagatassR^iShTiH 'svarUpasAmarthyAt' ananyaprayatnAdereva bhavatItyarthaH, na tu sAdhanAnantarasAmarthyasahakR^itAdityevakArArthaH | yadvA - yadyapi loke ghaTAdisR^iShTiH svatantrabahusAdhanA dR^iShTA | tathApi 'naivaM brahmaNaH' na taddR^iShTAntena brahmaNo jagatsR^iShTistathA kalpyA | kintu svatantrasAdhanasya tadananyatvaM, ko.arthaH? svarUpasAmarthyAdeva tasya sR^iShTiriti ekaiva yojanA | asmin pakShe yadyapi tathA.apItyanayoH kiM tvityasya sheShaH | svavAkyagatasya svatantrasAdhanetyasya vipariNatasya sautratadanyatvamityanenAnvayaH | anena sUtre taditi tantreNAvartate | tathA cha mahadAdisR^iShTau yatsvatantrakAraNaM tasya 'tadananyatvaM' brahmAbhinnatvamiti sautrapratij~nAbhAgasyArtha ukto bhavati | chandrikAyAM tu - 'sattvAchchAvarasya' ityuttarasUtrAnusArAdatra svatantrasAdhanasyetyadhyAhAryamityuktam | 
(2) kuta ityatastatra hetutvenArambhaNetyAdyaMshaM vyAchaShTe - kiM svidAsIditi || itishrutau 'hi' yato.adhiShThAnAderAkShepaH kriyate ata ityarthaH | asyoktapratij~nayA anvayaH | AkShepa ityanena sUtre ArambhaNashabdo.adhiShThAnAdyupalakShakaH, tena cha tadAkShepo lakShyate | lakShitalakShaNayaivArthaH pratipAdyata iti sudhokteH | tasya shabdaH kiMshabdaH, tadgrahaNena cha tadghaTitaM vAkyaM gR^ihyate | 'pratIkatayA kiM svidAsIdadhiShThAnamityAdyAkShepavAkyaM gR^ihyate' iti chandrikokterityuktaM bhavati | tathA chAkShepasya nAstyadhiShThAnAdikaM kimapi, ataH svarUpasAmarthyAdeva tasya sR^iShTiriti viparyayaparyavasAne sati vakShyamANaparyAlochanayA.arthAdIshvarasya jagatsR^iShTau svatantrasAdhanAntarAnapekShA siddhyati | pUrvavAdyuktAnumAM tu 'prAbalyamAgamasya' iti vachanAt shrutivirodhAdapramANameveti bhAvaH | shrutAvadhiShThAnashabdasya prAthamye.api sAdhaneShu kAraNasya prAdhAnyAttadvivakShayA sAdhanamAtraparasyArambhaNashabdasya adhiShThAnarUpasAdhanaparatvasyApi sambhavAdvA sUtre karaNavAchakArambhaNashabdaH prathamaM 
prayukta iti dhyeyam | shrutau kiMshabdAvAkShepe | svichChabdAvAkShepANAM bhinnaviShayatvadyotakau | 'yato bhUmiM janayan vishvakarmA vidyAmaurNonmahinA vishvachakShAH' (R^i.10.81.2.) iti vAkyasheShaH | atra babhUvetyadhyAhAraH | tathA cha 'vishvakarmA' jagatkartA hariH sR^iShTikAle 'yato' yenAdhiShThAnAdinA bhUmiM dyAM cha janayan visheSheNa babhUva | yena chAdhiShThAnAdinA 'mahinA' svamahimnA vishvachakShAH sarvAvayavaiH sarvendriyairvA darshanashaktimAn hariH bhUmiM dyAM cha 'aurNot' pralaye AvR^iNot | 'tadadhiShThAnam' adhikaraNaM 'kiM svidAsIt' kimAsIt na kimapi | Arabhyate anenetyArambhaNaM karaNaM vA 'katamatsvit' katamadAsIt | 'kathA' kathaMrUpamAsIt, na kiJNchinna kathamapItyarthaH | sattarkadIpAvalyAM tu - yena karaNAdinA bhUmiM janayan vishvakarmA 'vishvachakShAH' vishvadraShTA 'mahinA' mAhAtmyena dyAm 'aurNot' nirmitavAn tadadhiShThAnAdikaM pralaye 'kimAsIt' na kimapi, pArthivApyataijasavAyavIyAnAM vastUnAM pralaye.abhAvAditi shrutyartha uktaH |
(3) kiM shabdasya prashnAkShepayoH samatvAtprashno.ayaM kiM na syAdityata Aha - adhiShThAnAdyanukteriti || parihArAyeti nAyaM prashna iti cha sheShaH | AdipadenArambhaNAdikaM gR^ihyate | tathA cha parihArAyAdhiShThAnAdyanukternAyaM prashnaH, kiM tvAkShepa iti yojanA | prashnasya taittirIye 'kiM sviddhimasya bheShajam' (tai.saM.7.4.18.) iti prashnasya 'agnirhimasya bheShajam' (tai.saM. 7.4.18.) iti parihAravadatrApi parihAro vaktavyaH syAditi bhAvaH | na kevalaM pUrvavAdyuktamanumAnamAgamaviruddham, api tu yuktibhishcheti pratipAdayituM pravR^ittasyAdishabdasya tAtparyamAha - AdishabdAditi - gR^ihItAbhiriti sheShaH | yuktibhiriti | aparatantratvAtsvatantratvAtsAdhanasattApradatvAditi vyatirekahetubhirityarthaH | yuktibhishchetyasya svarUpasAmarthyAdeva tasya sR^iShTiriti j~nAyata ityanenAnvayaH |
(4) yuktInAmAbhAsatvashaN^kAnirAsAya tAsAM smR^itisiddhatAmAha - paratantra iti || hishabdaH prasiddhau | apekSheta sAdhanAdikamiti sheShaH | anenAparatantratvayuktiH sUchitA | 'apekShate kiM' nApekShata ityarthaH | anena svatantratvayuktiH sUchitA | kuto nApekShata ityata Aha - sAdhanAnAmiti| 'sAdhanatvaM' sAdhanashaktiH yato bhavatIti sheShaH | 'tasya' viShNoH 'sAdhanaiH' adhiShThAnAdibhiH 'kiM' kR^ityamityarthaH || anena tR^itIyayuktiruktA | ityAdibhiriti | AdIyante upAdIyante ityAdayaH | tathA cha itishrutij~nApitAbhirityarthaH | yadvA - yuktyantarasUchakasmR^ityantarasaN^grAhaka AdishabdaH | ityAdibhirityasya yuktibhirityanenAnvayaH |
(5) yuktyantareNa svatantrasAdhanaM pratikShipatsUtramupanyasya vyAchaShTe - bhAve cheti || svatantreti | 
svatantrasAdhanAntarasattva ityarthaH | tadaN^gIkAropalakShakametat | ulalabdheH karaNasApekShatvAttadAha - pramANairiti | vedAdipramANairityarthaH | ulabhyeta pratIyeta iti liN^prayogena sUtre prasaN^gAditi sheShaH | upalabdheriti ShaShThI, na paramata iva paJNchamI | chashabdaH prasaN^gAchchetyanvito bAdhakatarkarUpayuktyantarasamuchchAyaka iti sUchitam | tathA chAsya tarkatvAt na chopalabhyate tasmAnnAstIti viparyayaparyavasAne sR^iShTau svatantrasAdhanAntarAbhAvaH siddhyatIti bhAvaH |
(6) nanu pramANAnupalabdhamapi vastu kiM na syAdityata Aha - anuktamiti || itihAsapurANayoH paJNchamavedatvaM prasiddhamiti paJNchabhirityuktam | 'cha na' api | tathA cha paJNchabhirapi vedairanuktamapi vastu nAsti, kutaH pramANamAtrAsiddhamastIti kaimutyaparatayedaM yojyam | anyathA pramANAnupalabdhamapIti TIkA pramANairiti bhAShyaM cha anupapannaM syAt | 'kutashchana' kiJNchidapIti vA | 'eteShAM' paJNchAnAm | ata ityuktaM vivR^iNoti - yata iti | 'te' paJNcha vedAH 'sarvavedakAH' sarvavastupratipAdakAH | na cha vedAnuktAnAM bhagavadguNAnAM sattvAt kathaM tadanuktavastumAtraniShedha iti vAchyam | kutashchanetyasya kenApi prakAreNetyarthAshrayaNAt sAmAnyatasteShAmapi vedoktatvena tadanuktatvAbhAvAt | ata eva na 'santyashrutAH' (sauparNashrutiH.) iti shrutivirodhaH | visheShato.ashrutA ityarthAshrayaNAt | skAnda ityanantaram uktatvAtsUtrakR^iduktaM yuktamiti vAkyasheShaH | sUtrayojanA tu - tasya svatantrasAdhanAntarasya bhAve vedAdipramANairupalabdheH prasaN^gAchcha tadananyatvamiti | na kevalamArambhaNashabdAdibhya iti chArthaH |
(7) nanu 'adbhyaH sambhUtaH' iti shrutau 'prakR^itiM svAmavaShTabhya visR^ijAmi yuge yuge' iti gItAsmR^itau cha bhagavaditaraprakR^ityabAdisvatantrasAdhanasattvapratIterna tadanupalabdhirityAshaN^kya tatparihAratvena sUtramavatArya vyAchaShTe - adbhya iti || Adishabdena 'adbhyaH sambhUto hiraNyagarbhaH' (mahAnA. 1.11.) iti shrutiH | 'prakR^itiM svAm' iti smR^itishcha gR^ihyate | vAkyeneti sheShaH | sAdhanAntareti | bhagavaditarasvatantrasAdhanasatvapratIterityarthaH | pAratantryAnuktyaivAtroktasAdhanasyApi svAtantryaM siddhyatIti bhAvaH | kathamityAkShepe | 'anupalabdhiH' upalabdhyabhAvaH | avarasyetyanuvAdena tadadhInasyeti tAtparyArthoktiH | ArambhaNasyetyanuvR^ittapadasyArthamAha - sAdhanasyeti | 'sattvAt' sattvAbhyupagamAt | anena sUtre varasya chAsattvAt avarasya cha sattvAditi cha naJNorubhayatrAnvayaH | cho.avadhAraNe | naJNAkarShakashcha| tathA cha 'varasya' svatantrasyaiva sAdhanasyAsattvAbhyupagamAt 'avarasya' asvatantrasya tu sattvAbhyupagamAt 'adbhyaH' iti vAkyaM tadviShayaM iti noktasya tadvirodha iti sUtrArtha ukto bhavati|'adbhyassambhUtaH pR^ithivyai rasAchcha| vishvakarmaNassamavartatAdhi | tasya tvaShTA vidadhadrUpameti | tatpuruShasya vishvamAjAnamagre' (tai.A. 3.13.) iti taittirIyashrutau tR^itIyArthe paJNchamIchaturthyau | AN^evArthe | tathA cha yastatpuruShAkhyo hiraNyagarbho 'vishvakarmaNo' vishvakartuH haressakAshAt 'adbhyaH pR^ithivyai' abAdyupalakShitapaJNchamahAbhUtaiH 'rasAt' tadupalakShitatanmAtrAbhishcha 'sambhUtaH' utpannaH san 'adhi' sarvasmAdadhikatvena samavartata | 'tasya' tatpuruShasya 'agre' tadutpatteH pUrvameva 'jAnaM' jAtaM 'vishvaM' brahmANDAkhyaM 'rUpaM' chaturmukhavigrahaM 'tvaShTA' mahAdIptirbhagavAn 'vidadhat' dhArayan 'eti' vartata ityarthaH | 
tattvapradIpe tu - ApIyante anubhUyante ityApaH karmANi, pR^ithutvAtpR^ithivI prakR^itiH, raso raktiriti padatrayamanyathA vyAkhyAtam | 'svAM' svAdhInAM prakR^itimavaShTabhya 'avalambya' upAdAnIkR^itya vividhaM jagatsR^ijAmIti gItAyAM bhagavadvachanasyArthaH |
(8) nanvasyAM shrutau sAdhanamAtraM pratIyate, na tu tasya bhagavadadhInatvam | tachcha lokAnusArAt svatantrameva kiM na syAdityatashchashabdasUchitAM shrutimudAharati - kAla iti || yattadorAvR^ittiH | taditi vyastaM samastaM cha | tathA chAsya jagato.agre pralaye kAlaH 'puruSho' jIvaH 'paramaH' paramAtmA.apyAsIt | yadyapyevaM tathApi 'yat' yasmAt 'tat' tadA pralaye yadvastvAsIt 'tat' tena bhagavatA 'AvR^itam' tadadhInamAsIt | atha tasmAdeka eva paramaH AsIdityuchyate | asvatantre.abhAvashabdaH | prasiddha iti hishabdArthaH | kIdR^isho.asau paramaH ityato jagatkartetyAha - yasyeti | 'yasya' etasya paramasya sakAshAt 'etat' jagadAsIdityarthaH | paramasya sakAshAjjagadutpattiH kuta ityata Aha - na hIti | 'hi' yasmAt jagat sR^iShTeH pUrvaM nAsIttasmAdityarthaH | prAgabhAvenotpattau siddhAyAM satyAM tadutpAdakasyAnyasya abhAvAddharireva jagatkarteti siddhyatIti bhAvaH | tattvapradIpe tu - 'sa ekaH parama evAsIt' yadadhInametadAsInna svatantraM na hyetadIsIditi vaktuM shakyate | paratantratvAdeva | atha vA - atheti visheShadyotakaH | eko bhagavAneva 'paramaH' pradhAna AsInna hyanyatparamamAsIt, kintu tadadhInamevetyartha uktaH | shrutirityanantaraM yata iti sheShaH | asyAto.avarasyetyuktaM yuktamityupaskR^itenAnvayaH |
(9) uktamAkShipya samAdadhAtsUtramupanyasyAkShepAMshaM tAvadvyAchaShTe - asaditi | itItyanantaraM shrutAviti sheShaH| 'sarvasya' sAdhanAntarasyeti sUtre sheShoktiH | 'asattvavyapadeshAt' asattvasyoktatvAditi | anena satre.asaditi bhAvanirdesha iti sUchitam | neti | 'sattvAchchAvarasya' ityanenoktaM sAdhanAntarasya sattvaM tasyeshvarAdhInatvaM cha netyarthaH |
'nAsadAsInno sadAsIttadAnIM nAsIdrajo no vyoma paro yat |
kimAvarIvaH kuha kasya sharmannambhaH kimAsIdgahanaM gabhIram ||
na mR^ityurAsIdamR^itaM na tarhi na rAtryA ahna AsItpraketaH |
AnIdavAtaM svadhayA tadekaM tasmAddhAnyanna paraH kiJNchanAsa' || (R^i. 10.129.2.)
iti R^iN^mantrasyAyamarthaH - 'tadAnIM' pralaye 'asat' vAyvantarikSharUpaM bhUtaM nAsIt | 'sat' pR^ithivyaptejorUpaM bhUtaM no AsIt | kAryaM sarvAtmanA nAsIt | kAraNaM cheShTamAnaM nAsIditi vA | evaM tadA 'rajaH' tadupalakShitaM guNatrayaM no AsIt | yachcha 'paraH' paraM sarvagataM vyoma jaDaprakR^itistadapi mUrtasambandhAbhAvAnno AsIt | 'paraM vyoma' avyAkR^itAkAshamityanyatra vyAkhyAne.apIha sAdhanasattvAkShepaprakaraNAdevaM vyAkhyAtam | evaM 'mR^ityuH' maraNaM tatsAdhanaM vA nAsIt | 'amR^itaM' gauNamokShaH svargAdirnAsIt | pralaye ahno rAtryAshcha 
'praketaH' sAmarthyaM nAsIt | tathA cha kimityata Aha - kimiti | eteShAm abhAvAt 'kuha' kutra kasya 'sharman' sharmaNi | tAdarthye saptamI | sukhArthaM 'kimAvarIvaH' kimavartata, na kimapi | yadvA - kimAvR^iNot, na kimapi | AdyapakShe vR^itu vartana ityasyedaM rUpaM, dvitIye vR^iNoteH yaN^luki rUpam | nanvastu - jaDarUpANAmeteShAm abhAvaH, tathA.api chetanarUpaM kiJNchidAsItkimityato netyAha - ambha iti| yat 'gahanam' atigambhIraM chetanaprakR^itirUpam 'ambho' jalaM tadapyAsItkiM, naivAsIt | tarhi kimAsIdityata Aha - AnIditi | 'tarhi' tadA 'tat' brahmaikameva 'avAtaM' vAyupreraNArahitaM yathA bhavati tathA 'svadhayA' svasAmarthyenaiva 'AnIt' acheShTata | kAlAdikaM prerayati smeti nyAyadIpikAyAmuktam | 'tasmAt' parabrahmaNaH 'anyat' paraH paramuttamaM vastu 'kiJNchana' svAtantryAdidharmopetamiti yAvat | 'nAsa' na babhUva | api tu tadevodriktamAsa | ha prasiddhamiti | tattvodyotaTIkAyAM tu - 'svadhayA' sukhenaiva | na tu sukhaprApyAdyarthamiti vyAkhyAtam |
(10) parihArAMshaM vyAchaShTe - neti || nAtra svarUpAsatvAbhiprAyeNa sAdhanAnAmasattvoktirityarthaH | kuta ityatastatra dharmAntareNetyaMshamAvR^ittyA asadvyapadeshAdityanenAnvatitaM hetutvena yojayati - avyaktatveti | avaratvAvR^itatvakAryAnabhimukhatvAdikamAdipadArthaH | anyo dharmo dharmAntaram | tathA cha svarUpAsattvAdanyena dharmajAtena tadapekShayetyarthaH | anyo dharmo dharmAntaram | tathA cha svarUpAsattvAdanyena dharmajAtena tadapekShayetyarthaH | yadvA - antarashabdo visheShaparaH | tathA cha dharmavisheShAbhiprAyeNetyarthaH | 'hi' yataH 'tat' asattvam uchyate shrutAvato neti sambandhaH |
(11) nanu dharmAntareNAsatvoktiH kutaH? svarUpAsattvAbhiprAyeNaiva asattvoktiH kiM na syAdityatastatrottaratvena vAkyasheShAdityaMshaM yojayati - tama AsIditi | Adishabdena parashabdaghaTitAnIdavAtamiti vAkyasheSho gR^ihyate | tathA cha 'nAsadAsIt' iti niShedhavachanasya sAdhanasvarUpAsattvAbhiprAyakatve 'tama AsIt' iti vAkyasheShavirodhastAvadekaH, 'tasmAddhAnyat' iti vAkyasheShe parashabdena pralaye sato.api brahmAnyasya prakR^ityAdeH svAtantryaniShedhAnyathAnupapattishchAparo doShaHsyAditi tasya 'savisheShaNe hi' iti nyAyena vyaktatvasvAtantryAdirUpadharmAntaraniShedhaparatvamevAN^gIkAryam | avyaktAdAvasattvavyapadeshasya loke pishAchAdau dR^iShTatvAt  na tu svarUpasattvaniShedhaparatvamiti na tadbalAtpralaye sAdhanAntarasyAbhAvastannimittaM tasyeshvarAdhInatvAbhAvashcha vAchya iti bhAvaH | 'tama AsIt tamasA gULhamagre praketaM salilaM sarvamA idam' (R^i. 10.129.3.) iti R^iN^mantre bhUtveti sheShaH | A iti padachChedaH, asterlaN^i rUpamidam | tathA cha 'agre' pralaye 'yattamaH' chitprakR^ityAkhyamaparatattvam, aparaM tamaH prakR^itiriti nyAyadIpikokteH, 'jIvAnAM glapanAddurgA tama ityeva kIrtyate' iti gItAtAtparye durgAkhyAyAM chitprakR^itau tamaHshabdasya niruktatvAchcha, sarvAdhikatvena 
tamo hi durgetyanyatrokteshcha | 'apraketam' aparimitam ata eva asmin sarvasmin deshe avij~nAtaM salilaM bhUtvA AsIt | tena 'tamasA' salilena 'idaM' jagat gULhaM 'gUDhaM' gUhitamAsIditi shrutyarthaH | bhAvabode tu - TIkAyAmaparimitamityetat AN^o.arthakathanam, apraketaM prabhAvarahitamiti vyAkhyAtam | tanmUlaM chintyam | pralaye jaDachetanaprakR^itibhAvamabhidhAya agAdhatvenAprakete.avij~nAte salile iti vyAsatIrthIyavirodhashcha |
(12) atha parakR^itApavyAkhyAM nirAchaShTe - na cheti || asminnadhikaraNe chetanAchetanaprapaJNchasya paramArthato brahmAnanyatvamuchyate | kuto? vAchArambhaNamityAdishruteriti yat pareShAM vyAkhyAnam | tanna yuktam | kutaH? yataH 'anyatra' chetanAchetanaprapaJNchasya brahmAnanyatve pramANaM nAstyata iti naJNAvR^ittyA yojanA | na kevalaM pramANAbhAvo.anyatra, kintu pramANavirodhashchetyAshayena chashabdaH prAyoji |
(13) tadupapAdanAya virodhipramANAnyAha - ajo hIti || shrutismR^itibhya ityanantaraM brahmAnyatvAdyavagamAditi vAkyasheShaH | 'ajo hi' iti nArAyaNAnuvAke shrutam | 'ajAmekAM lohitashuklakR^iShNAM bahvIM prajAM janayantIM sarUpAm' (mahAnA. 1.2.) iti pUrvArdhe shrutAM 'lohitashuklakR^iShNAM' rajaHsattvatamoguNAtmikAM 'bahvIH prajAH sR^ijamAnAM sarUpAH' iti sudhAgR^ihItavAkyAntare bahuvachanashravaNAt sarUpAM svasadR^ishAni bahvIM prajAM mahadAdibahukAryANi janayantImekAM na jAyata ityajAM prakR^itiM eko na jAyata iti 'ajaH' saMsArijIvo 'juShamANaH' sevamAnaH 'anushete' anuvartate | 'anyaH' kashchinmuchyamAno.asyAM prakR^itau bhogAn bhuktvA atha bhukto bhogo yasyAM sA tAM 'bhuktabhogAm' enAM prakR^itiM 'jahAti' pralaye parityajatItyarthaH | atra muktAmuktayorbhedoktyA paramAtmano.api saMsAribhyo bhedo.abhihitaH, advaitimate muktaparamAtmanorabhedAt asmanmate.api 'enAM jahAti' ityanena paramAtno.apyuktatvAt | na cha tasya prakR^itibhogatyAgayorayoga iti vAchyam | 'R^itaM pibantau' (kaTha.1.3.1.) 'shrotraM chakShuH sparshanaM cha' ityAdyuktarItyA prakR^itibhogasya kriyAprabandhe laTaM svIkR^itya sarvadA prakR^ityabaddhatvarUpaprakR^itityAgasya cha vaktuM shakyatvAt |
(14) evaM parokte chetanasya brahmAnanyatve virodhipramANamabhidhAya idAnImachetanaprapaJNchasyApi parAbhisaMhite bAdhyatvarUpabrahmAnanyatve tadAha - anAdIti || smR^itivAkyametat | 'anAdyanantaM' pravAhata utpattinAshashUnyam 'IdR^ik' nAnAvidhaM vrIhyAdivat pravAharUpeNa vartamAnaM jagatpravartate pratikalpamiti sheShaH | 'atra' anAditvAnantatvedR^iktvarUpArtheShu vichAryaM nirNetavyaM na kimapyasti | sarvaM nirNItameveti bhAvaH | vichAryaM saMshetavyamiti vA | nanu rajjau sarpavadvishvasyApi kvachitkasyachidbAdho.asti kimityato netyAha - na cheti | 'idaM' vishvaM 'kvApi' deshe kAle cha 'kasyApi' puruShasya 'anyathA' bAdhitaM 'purA' pUrvaM nAbhUt, uttaratrApi 'tathA' bAdhyaM nAbhaviShyadityarthaH | bhaviShyachcha neti subantapadaM vA |
(15) vishvamithyAtvamatamAsuratvAdayuktamiti gItAsmR^ityA darshayati - asatyamiti ||
aparasparasambhUtaM kimanyatkAmahaitukam |
etAM dR^iShTimavaShTabhya naShTAtmano.alpabuddhyaH ||
prabhavantyugrakarmANaH kShayAya jagato.ahitAH || iti vAkyasheShaH ||
pravR^ittiM cha nivR^ittiM cha janA vidurAsurAH ||
iti pUrvavAkye prakR^itA AsurAH jagat asatyatvAdapratiShThaM j~nAnabAdhyaM tata evAnIshvaramityAhuH | nanu yato yato jAtamasAvasAvIshvaro.astu ityata uktam - aparasparasambhUtamiti | parameshvarAdhiShThitAyAH prakR^iteH mahAn, mahato.ahaMkAra ityAdikrameNa parasparasambhUtaM na bhavatItyarthaH | nanu satya na chet kimasat? evaM parasparasambhUtaM na chet kiM nityam? svato vA jAtam? Adyasyottaram - anyaditi | sadasadbhyAmiti sheShaH | dvitIyasyottaraM - kAmahaitukamiti | kAma iti tatkAraNamavidyA mithyAj~nAnaM chopalakShyate | tathA chAvidyAdikalpitamityarthaH | 'etAM dR^iShTiM' buddhimavaShTabhya 'naShTAtmAno' duShTachittAH, ata eva 'alpabuddhyaH' alpaj~nAnAH 'jagato.ahitAH' virodhino.ahitakarA vA | jagataH 'kShayAya' aniShTaprAptaye vinAshAya vA 'ugrakarmANaH' krUrakarmANassantaH 'prabhavanti' kaliyugAdAvutpadyanta ityarthaH | atra jagadasatyatAvAdinAmAsuratvAdyuktyA tatsatyatA.avagamyata iti prakR^itasaN^gatiH | gItAbhAShye tu - na kevalaM jagato mithyAtvAdi vadatAmAsuratvam 'asatyamapratiShThante' ityanenochyate, kintu jagajjanmAdikAraNaM viShNuM ye na manyante teShAM sarveShAmapIti bhAvena na vidyate satyamasyetyasatyaM viShNvAkhyotpAdakarahitam, evaM na vidyate pratiShThA pratiShThApaka Ishvarashcha viShNuryasya tadapratiShThamanIshvaramiti choktam | 'annAdbhavanti bhUtAni' ityAdikrameNa parasparasambhUtaM na bhavatItyaparasparasambhUtametAdR^ishaM jagadye AhuH, te AsurA iti vyAkhyAtam |
(16) vishvamithyAtvamatasyAsuratvaM yuktaM, viShNumAhAtmyaviruddhatvAdityetaduchyate - asatyamAhuriti || smR^itivAkyamidam | ye etajjagadasatyamAhuste.aj~nAH | kuto? 'hi' yato hareH 'parAM' sarvotkR^iShTAM shaktiM 'na viduH' na jAnantyataH | tAmeva shaktiM darshayati - yassatyarUpamiti | tushabdo.avadhAraNe | tathA cha yo mahAtmA satyarUpamevedaM nAnAvidhametajjagatsR^iShTvA satyakarmanAmA.abhUt tasya hareriti sambandhaH | viShayasatyatAmantareNa sR^iShTyAdikriyAyAH satyatvAnupapattyA satyakarmasaMj~nakatvAnupapatterityabhiprAyaH | anenApi jagataH satyatvaM siddhyatIti prakR^itasaN^gatiH |
(17) atheti cha shrutiH || 'atha' tasmAt 'enaM' viShNuM, tatra hetuH - satyaM hIti | 'hi' yasmAt 
'idaM' pramitam 'asau' hariH, atrApyukta evAbhiprAyaH | athainamAhurnityakarmetyapi shrutivAkyam | 'nityakarmA' abAdhitakarmA nityamabAdhyam |
(18) punarapi vishvasatyatvaM shrutyA dR^iDhIkaroti - yaditi || utashabdo.apyarthe | tathA cha 'spArhaM' spR^ihaNIyaM havirAdikaM vasu bhaktebhyo 'jetA' prAptA, tathA.api tebhyaH spArhaM vasu yaj~nAdiphalaM dAtA.api parameshvaraH indrAdinAmA 'yat' vishvaM 'chiketa' chakAra | kita karaNe | tat 'satyamit' satyameva, na mithyA | kuto? yataH tat 'na mogham arthakriyAdyanupayuktaM na bhavati' ityarthaH | yadvA - 'spArhaM' spR^ihaNIyaM 'vasu' svargabhUmyAdikaM balyAdibhyo jetA indrAdibhyo jAtA.apItyarthaH | Adipadena 
'kavirmanIShI paribhUH svayambhUryAthAthyato.arthAn vyadadhAchChAshvatIbhyassamAbhyaH' (IshA. 8.) |
itIshAvAsyavAkyam,
vishvaM satyaM maghavAnA yuvoridApashchana praminanti vrataM vAm |
praghAnvasya mahato mahAni satyAsatyasya karaNAni vocham || (R^i. 2.24.12.)
iti R^igvedavAkyaM cha gR^ihyate, anyAni cha | 'kaviH' sarvaj~naH 'manIShI' brahmAdisarvamanasAmIshitA prerakaH NinipratyayAnto.ayaM shabdaH | paribhavati sarvAniti 'paribhUH' sarvottamaH paramanapekShya svayameva bhavatIti 'svayaMbhUH' ananyAshrayaH svatantraH parameshvaraH 'arthAn' mahadAdin 'shAshvatIbhyaH samAbhyaH' saptamyarthe paJNchamI sarveShvapi kAleShu 'yAthAtathyataH' tathAbhAvamanatikrAntaM yathAtathaM tasya bhAvo yAthAtathyaM tato yAthAtathyenaiva abAdhitatayaiva satyAneva 'vyadadhAt' nirmitavAnityarthaH | nirmANashaktipradarshanAya kavirityAdi | he maghavAnau yashasvinau dhanavantau chendrAbR^ihaspatI 'yuvoH' yuvayoradhInaM vishvaM 'satyamit' satyameva | kutaH? 'vAM' yuvayoH satyajagatsarjanAdirUpaM 'vrataM' karma 'Apashchana' sarvadevatA api 'praminanti' jAnanti yataH, na kevalamahameva pratipanna iti mantradraShTA dvirUpamindrabR^ihaspatishabdavAchyaM parameshvaraM pratyAha |
(19) nanu na jIvo brahmaNo bhidyate chetanatvAt, brahmavat, prapaJNcho vA bAdhyo dR^ishyatvAchChuktirajatavadityAdiyuktisadbhAvAtkathamanyatra pramANAbhAva ityata Aha - paraspareti || turevArtho.apyarthaH | tathA cha vAkyAnAM parasparaM virodhe satyeva 'yatra' yasminnarthe 'tathaiva yuktatA' ekavAkyAnusAreNaiva yuktisiddhatA.asti so.artho vij~neyassyAt | etAvatA 'avAkyA' shrutismR^ityAnukUlyahInA kevalA yuktirapi na pramANam 
'iShyate' aN^gIkriyate prAmANikaiH | shuShkayuktisiddhArtho.api na vij~neya ityarthaH | bR^ihatsaMhitAyAmityanantaraM na kevalayuktiH pramANamityuktamiti sheShaH |
(20) nanu yathodAhR^itashrutyAdikaM satyatve pramANaM, tathA.achetanaprapaJNchasya bAdhyatvarUpe brahmAnanyatve.api 'vAchArambhaNam' ityAdishrutismR^itayaH pramANaM santvityata Aha - viruddhavaditi ||  pAramArthikavirodhe tyAjyatvameva syAt, na tu vyAkhyeyatvamityato viruddhavadityuktam | yadi tarhItyerthe yatra tatreti nipAtau | vaishabdaH prasiddhau | dR^iShTaM pratyakShaM atibalabahupramANadarshanaM vA | tathA cha ye mithyAtvasatyatvAdirUpArthadvayabodhakA AgamA yadi 'mithaH' parasparaM viruddhavatpratIyante| tarhi dR^iShTAnusAreNa teShAmApAtataH pratItAdanyo.arthaH 'anvavekShyate' mukhyavR^ittyA.avagamyata ityarthaH| iti cheti | brahmatarke uktamiti sheShaH | chaH pUrvapramANasamuchchaye | tathA cha prakR^ite sAkShipratyakShAnusAreNa ananyatvashrutyAdInAmanyathA vyAkhyeyatvAnna te.anyatra pramANamiti bhAvaH |
(21) smaryate cha prapaJNchamithyAtvavAdishrutyAderanyArthavarNanaM iti bhAvenAha - Isha iti || itishabdaH pratyekamabhisambadhyate | evamapishabdo.api | ata eva dvirgrahaNamiti tattvodyotaTIkoktiH | ityAdivaditivatiH | ityAdyarthasAdhakavachanayuktivadityarthaH | atresho.apyanIsha ityekaM mataM, jaganmithyetyaparaM, gururapUjya ityanyat | AdishabdenaikaH chetanaH parabrahmabhAvo mokSha ityAdimataM gR^ihyate | tathA chesho.apyanIsha ityAdivachanavat 'pramANAni' tathA pratItAni vachanAni yato bahubhirvaidikaiH pramANairviruddhAnyata AbhAsAH AbhAsAnIti 'vaidikaiH' vedArthaj~nairj~neyAnItyarthaH | atheti samuchchaye | evamAdayo yuktayo.api yasmAdvaidikairbahubhiH pramANaiH viruddhAstasmAdAbhAsA iti j~neyA ityarthaH | vachanApekShayA virodhipramANAnAM prAbalyasamarthanAya bahubhirityuktam | niravakAshatvAderapyupalakShakametat | avaidikavachanApekShayA yuktyapekShayA cha prAbalyasUchanAya bahubhiriti vaidikairiti choktam |
(22)à¤¼ yathA pramANaviruddhAnAM dR^ishyatvAdiyuktInAmaviShayavR^ittitvena vyAptishUnyatvena cha AbhAsatvAt sarvathA heyatvam kiM tathA vachanAnAmapItyapekShAyAmAbhAsatvameva vibhajyAha - vedeti || vedamanusarantIti vedAnusArANi, vedashcha vedAnusArANi cha vedavedAnusArANIti vigrahaH | vachaneShu kAryaiveti cha sheShaH | 
tushabdaH pUrvavisheShArthaH | prayojanamityadhyAhAraH | athaveti nipAtasamudAyaH | tathA cha vedavedAnusAreShu vachaneShu 'virodhe' prabalapramANavirodhe sati teShAM viruddhamarthaM parityajyAnyArthakalpanA 'aviruddhArthakalpanA' kAryaivetyarthaH| AbhAsatvaM tu viruddhArtha eveti bhAvaH| 'anyeShAM' vedavedAnusArebhyaH itareShAM tu pramANaviruddhAnAM vachanAnAM vipralambhaH vaJNchanaM prayojanam | atha vA bhramaH kAraNaM kalpyamityarthaH | vipralambhaH prayojanamatha vA bhramaH kAraNaM kalpyamiti tattvapradIpokteH | tattvodyotaTIkAyAmiveha TIkAyAM cha 'itarANi viruddhAni pralambhabhramajAnyapi' iti vyAsasmR^itivAkyAnusAreNa vipralambhabhramayorubhayoH kAraNatvoktiH ekasya prayojanAbhiprAyA | na tu sarvathA tAni pramANAnIti j~nAtavyAnIti bhAvaH | anena vipralambhAdimUlatve virodhaH kAraNamityuktaM bhavati | yadyapi na pramANAnItyeva vaktavyaM, na tu vipralambhAdimUlAnIti | tathA.apyaprAmANyakAraNadoShopanyAsAya tathoktamiti j~neyam | iti bhAgavatatantre AbhAsatvaM vibhajyoktamiti sheShaH |
(23) nanu pramANatvAvisheShAt kuto na yukterasAdhakatvamityata Aha - shAstrete || AdyasturavadhAraNe | dvitIyo visheShe | tR^itIyaH pUrvavat | tathA cha 'shAstrArthayuktaH' shAstrArthaviShayatayA shAstrAnukUlaH 'anubhavo' yathArthaj~nAnarUpaM kevalamevottamaM pramANaM 'mataM' pramitamityarthaH | sAkShAt j~neyaviShayIkAritvAditi bhAvaH | madhyamaM pramANaM tvAgamaH, kevalapramANasAdhanatvena tato.asyAvaratvAt dR^iShTAdR^iShTasarvaviShayakatvena dR^iShTamAtraviShayakapratyakShAtpUrvabhAvitvAchcha madhyamatvamiti bhAvaH | adhamapramANaM tvasarvaviShayatvAtpratyakSharUpAnupramANaM smR^itamityarthaH |
(24) tataH kimityato 'nAvAkyA yuktiriShyate' ityuktaM prapaJNchayati - pratyakShayoriti || apekShyante iti sheShaH | AdyashabdenAnumAnavisheShArthApattyAdikaM gR^ihyate | tathA chAnupramANarUpAnumAdyAstu yataH pratyakShayorAgamayorvirodhe sati tatraikArthanishchayAya sahAyatvenApekShyante ataH 'svatantrAH' kevalAH 'pramANapadavIM' pramANabhAvaM na yayurataH sarvAvarA ityadhyAhAreNa yojanA | ato na kevalAyA dR^ishyatvAdiyukterasAdhakatvamiti bhAvaH | puruShottamatantra ityanantaraM kevalayukterasAdhakatvam uktamiti sheShaH | ato na chAnyatra pramANamastItyuktaM yuktamiti bhAvaH |
(25) nanu sAdhanAntaramabhyupagamya tasyeshvarAdhInatvakathanApekShayA sAdhanAbhAvakathanameva varaM, sAdhanAdishUnyasya sR^iShTyAdikartR^itvAbhyupagame mahimAdhikyalAbhAdityAshaN^kAM pariharatsUtramupansyati - yukteriti || atra netyasyAnuvR^ittyA na mahimAdhikyalAbhAya bhagavataH sAdhanAntaravidhuratvamurarIkartavyamiti sAdhyalAbhAt tatropapattitvena yukteriti yA ghaTanAlakShaNA sAdhanAntareNa sR^iShTerapi mahimAvirodhitoktA tasyAsiddhiparihArAyAgamasiddhatAmAha - sAdhanAnAmiti | 'sAdhanatvaM' kAryajananasAmarthyaM yadA.a.atmAdhInaM svAdhInam 'iShyate' aN^gIkriyate tadA 'sAdhanasampattiH' Ishitavyasiddhaye sAdhanasampAdanam AtmanaH 'aishvaryadyotikA' 
tajj~nApikA tadavirodhinItyarthaH | ityAdivAkyAtsAdhanAntareNa sR^iShTirapIshvarasya 'yuktA' mahimAvirodhinItyarthaH | iti j~nAyata iti sheShaH | AdishabdenaivaJNjAtIyakAni vachanAni grAhyANi | lokaprasiddherapi grAhakametat | ityAdIti luptavibhaktikaM shakto.api iti vilakShaNashabdAditi sudhAyAmuktiH | yadvA - anyashshabdaH shabdAntaram 'adbhyaH sambhUtaH pR^ithivyai' (tai.A.3.13.) iti prAgudAhR^itashrutyapekShayA asyA anyatvAt | ata eva sUtre bhAShye cha prAchInashrutisaN^grahArthaM shabdAntarashabdaH | na kevalaM yukteryuktatvenAgamasiddhatvAt, kintu 'adbhyassambhUto hiraNyagarbhaH' ityAdishabdAntarAdapIti chashabdArthaH | shabdAntarabodhyashrutyoH samuchchaya eva chashabdaH AdishabdenaivaMjAtIyakavAkyaM gR^ihyate | nArAyaNAnuvAke shrutamidaM - hiraNyagarbhaH 'adbhyaH' adbhiH abAdyupalakShitapaJNchamahAbhUtaiH 'sambhUtaH' utpannaH 'iti' evam 'aShTau' indrAdilokapAlAshcha sambhUtA iti tattvapradIpadishA shrutyarthaH | taittirIye 'aShTau putrAso.adite' (tai.A.1.13.) ityuktvA 'mitrashcha varuNashcha dhAtA chAryamA chAMshushcha bhagashchendrashcha vivasvAMshcha' (tai.A.1.13.) iti ye aShTAvanye gR^ihItAste vA.atra grAhyAH | anena - na viShNormahimAdhikyalAbhAya pralaye avarasAdhanAsattvamupeyaM, kintu tatsattvameva | kutaH? sAdhanAsattvamantarA lIlayA daNâDamavaShTabhya gamanavatsAdhanAntareNa sR^iShTerapi yukteryuktatvAdbhagavanmahimAvirodhitvenAgamasiddhatvAt 'adbhyaH' ityAdishabdAt shabdAntarAchcha tatsattvapakShAgraha iti sUtrArtha ukto bhavati |
(26) na kevalaM shrutisiddhatvAt, kintu sAdhanasattvasya yuktisiddhatvAchcha tatrAgraha ityAha sUtrakR^it - paTavachcheti || atra paTapadaM sampratipannakAryaparaM sattatsR^iShTilakShakamityAshayena sUtraM vyAchaShTe - sAdhanAntareNeti | kartR^ivyatiriktasAdhanenetyarthaH | dR^iShTatyanena dR^iShTAnte hetusAdhyasampratipattiruktA | anena - na kevalaM shruteH, kintu vipratipannA sR^iShTiH kartR^ivyatiriktasAdhanasAdhyA sR^iShTitvAtpaTAdisR^iShTivadityanumAnAchchAvarasya sattvaM siddhyatIti sUtrArtha ukto bhavati |
(27)à¤¼ nanu tarhi sAdhye svatantrapadapraveshena kartR^ivyatiriktasvatantrasAdhanasiddhirapi syAdityAshaN^kAM pariharatsUtramupanyasya vyAchaShTe - yatheti || tachcheti | pralaye sadapItyarthaH | yata ityarthe vA chashabdaH | 'sAdhanajAtaM' sAdhanasamUhaH 'tena' bhagavatA | na tvananupraviShTaM 'yaH prANe tiShThan' (bR^i.5.7.16.) ityAdishruterityevakArArthaH | ato na svatantramiti vAkyasheShaH | anyathA.anupraveshavaiyarthyAditi bhAvaH | prANapadasya vAyvarthatayA prasiddhatvAdAdipadArthamAha - sharIreti | Adishabdena prANo gR^ihyate | sUtre prANasya svashabdena 
grahaNe.api tasya j~nAnAdikAryasAdhanatvenAsiddhatvAt, sampratipannasAdhanasyaiveha dR^iShTAntatvena grAhyatvAt, sharIrendriyayoshcha tathAtvena siddhatvAt indriyANAM karaNatvena tadvivakShayA bhAShye sharIrendriyayoH svashabdena grahaNaM kR^itamiti dhyeyam | anena - vipratipannaM sAdhanajAtaM na svatantraM, preraNArthamIshvareNAnupraviShTatvAt, yathA sharIrendriyaprANAdiriti sUtrArtha ukto bhavati | pUrvavAdyupanyastAnumAnaM tu prabalaitadanumAnaviruddhatvAnna sAdhakamiti bhAvaH | 
(28) sAdhanAnAM bhagavadanupraviShTatvameva kuta ityata Aha - prakR^itimiti| chaH samuchchaye | 'prabhuH' samarthaH | 'puruShottamaH' bhagavAn 'prakR^itiM' prakR^ityavAntarAbhimAninIM sarasvatIM 'puruShaM' chaturmukhaM, yadvA - 'prakR^itiM' jaDAtmikAM 'puruShaM' jIvam | atha vA - strIpuruShAkhyamithunaM pravishyaiva jagataH sR^iShTyarthaM tau 'kShobhayAmAsa' sR^iShTAvunmukhIchakAretyarthaH | iti kaurme uktatvAditi sheShaH | asya sAdhanajAtamiti pUrvavAkyenAnvayaH |
|| iti ArambhaNAdhikaraNam || 6 ||
|| 7. itaravyapadeshAdhikaraNam ||
(1) etadadhikaraNArthamAha - jIveti || nanu samayapAde 'anyathA.anumitau cha' ityatra jIvAnAmeva jagatkartR^itvamiti siddhAntasya nirAkariShyamANatvAttena gatArthametadityata uktam - shrutiprApta iti | 'jIvAdbhavanti' iti shrutyA.a.apAtataH prApta ityarthaH | tathA chAtra shrutimUlayuktisiddho jIvakartR^itvapakSho nirAkriyate, uttaratra tu samayaprApta iti bheda iti na gatArthateti bhAvaH | shrutiprApta ityupalakShaNaM - sAkShyanubhavaprAptashchetyapi draShTavyam | tathApi 'etena shiShTA' ityatrAsya pakShasya nirAkR^itatvAttena gatArthatetyata Aha - vistarAditi | tathA cha pUrvatra saN^kShepato nirasto.api atra vistarAnnirAkriyata iti na gatArthateti bhAvaH |
(2) loke ghaTAdikAryeShu jIvasyaiva kartR^itvena anubhavasiddhatvAllAghavAttasyaiva samastajagatkartR^itvauchityAt 'jIvAdbhavanti' iti shrutyAnukUlyAchcha jIvasyaiva svatantrakartR^itvAnna viShNorjagatkartR^itvamiti prApte siddhAntayatsUtramupanyasya vyAchaShTe - itareti || jIveti | Ishvara eva nAsti sarvatra jIvaH svatantrakarteti 
jIvasya svatantrakartR^itvapakSha ityarthaH | samastakAryeShviti sheShaH | anena 'itaravyapadeshAt' ityasya tAtparyato vyAkhyAnaM kR^itaM bhavati na chaivaM na hi atrAdhikaraNe pUrvapakShiNA mahadAdisakalakAryakartR^itvaM jIvasyAshaN^kitaM, kintu ghaTAdikartR^itvaM tAvadanubhavasiddhatvAt kulAlAdInAM vaktuM shakyaM, tatreshvarasyApi kartR^itvAN^gIkAre kalpanAgauravaM syAdityato neshvarasya sarvakartR^itvamiti sudhAvirodhaH | ghaTAdikAryeShviva mahadAdikAryeShvapyadR^iShTadvArA jIva eva kartA neshvaraH, tasyAprAmANikatvAttAdR^ishasya kalpane cha kalpanAgauravaprasaN^gAdityAshayenAtra pUrvapakShapravR^itteH | sudhAyAM tu astu vA IshvaraH prAmANikaH | tathApi na tasya sakalakAryakartR^itvaM, kintu mahadAdikAryakartR^itvameva, na ghaTAdikartR^itvamapi, ubhayatrApi kartR^itvAN^gIkAre kalpanAgauravaprasaN^gAdityabhyupagamavAdena pUrvapakShasya pravR^ittatvena virodhAbhAvAt | hitAkaraNAdItyanena naJN.hshiraskenAvR^ittena bhinnapadena j~nApitaM sAkShAdApAdyaM darshayati - hiteti | AdishabdArthamAha - ahiteti | chaH samuchchaye | hitAkaraNAdayo doShAH prasajyeranniti tattvapradIpokterdoShAntaropalakShaNametat | yadvA - chashabdenaiva duHkhaprAptisukhAprAptyAdayo doShAH gR^ihyante | kechittu - doShapadamabhAvAkhyadoShaparaM, prasaN^gatvaj~nApanAya syAdityuktaM bhAShye ityaN^gIkR^itya sAkShAdApAdyavAkyAnuvR^ittiM vinaiva hitAkaraNAderabhAvAkhyadoShaprasaN^ga iti vyAchakhyuH | atra pakShe yadyapi bhAShyaTIkayorAnuguNyamasti, prAmANikaparityAgarUpatvAdaniShTatA cha | tathApi anyathA hitAkaraNAdayo doShAH prasajyeranniti tattvapradIpo viruddhyata iti dhyeyam | anena - sUtre 'asadvyapadeshAt' iti sUtrAchchedityanuvartate | sa cha yadyarthe | tata eva tarhIti labhyate | tatho.achyata iti tasyeti sheShaH | itarashabdashcha prastutabrahmakartR^itvAnyajIvakartR^itvArthakaH | anuShaktanaJNshiraskena hitetyAdinA bhinnapadenoktasya hitAkaraNamahitakaraNaM cha na syAdityApAdyasya vipakShe bAdhakApAdyAntarasamarpaNAya hitetyAdisamastam | tatrApAdyasyAniShTatvaj~nApanAya doShapadam | hitAkaraNAdayashcha te doShAshcha teShAM prasaktirati vigrahaH | hitashabdenAtmanaH saumanasyakaraM gR^ihyate | ahitashabdena janmamaraNAdyanarthajAlaM gR^ihyate | tathA cha 'itaravyapadeshAt' itarasya jIvakartR^itvasya 'jIvAdbhavanti' ityAdishrutAvuktatvAtsAkShyanubhavasiddhatvAchchedyadi 'tathochyate' jIvaH svatantrakartetyuchyate tarhi tasya na hitAkaraNAdissyAt hitAkaraNamahitakaraNaM cha na syAdanyathA.aparihAryatvAttasmin hitAkaraNAdidoShAH prasajyeran svatantrakartari teShAmayogAditi bhAvaH, vidyante cha te jIve ato na jIvaH svatantrakartA, kintu parameshvara eveti sUtrArtha ukto bhavati |
(3) yadi yatkiJNchiddoShamAtreNa jIvakartR^itA nirAkriyate, tarhi brahmaNo.api kartR^itvaM na prApnoti, 
tasyApi shramAdidoShaniyamAt | evaM cha pakShayoH sAmye satyanubhavashrutisiddhajIvakartR^itvamevAshrayaNIyamityAshaN^kAM pariharatsUtramupanyasya vyAchaShTe - adhikamiti || na chetyanena sUtre netyasya tasyetyasya doShaprasaktirityasya chAnuShaN^gaH sUchitaH | shramachintAdItyAdipadena sAdhanAsmaraNaduHkhAdidoShAH gR^ihyante | hitAkriyAdeH brahmaNyanubhavasiddhatvAbhAvAdagrahaNam | yadvA - brahmaNo jIvasAmyavyAvartakena tushabdenAyamarthaH sUchita iti nAnuShaN^gAdi | kuto na doShaprAptirityatastatra hetutvena adhikamityetadvyAchaShTe - adhiketi | asya tAtparyArtho nirdoShaguNaparipUrNaheyopAdeyarahitatvAditi tattvapradIpe abhihitaH | na cha hetvasiddhirityatra hetuH - bhedanirdeshAditi, tadvyAchaShTe - shroteti | ityAdItyavibhaktiko nirdeshaH | ityAdiShvityarthaH | Adishabdena 'ya AtmA.apahatapApmA' (ChAM.8.1.5.) ityAdi gR^ihyate | visheSho.atishaya iti bhedashabdArthoktiH | sa cha visheSho.akhilashrotR^itvAntaryAmitvAshanAyAdyatItatvAdirUpaH | 'shrotA' ityaitareyashrutiH sarvatrAdhikaraNe vyAkhyAtA | 'eSha ta AtmA sarvAntaraH' ityetadbR^ihadAraNyake kaholaM prati yAj~navalkyavachanam | yaH 'te' tavAntaryAmI 'eSha eva' sarvAntaryAmItyarthaH | 'yo.ashanAyA' ityapi bR^ihadAraNyakasthaM 'ya AtmA' iti Chandogastham | dvayamapi vAkyaM daharanaye vyAkR^itam | anena - tasya brahmaNastu na doShaprasaktirna shramachintAdidoShaprAptiH | kuto? yatastatsAmarthyena jIvAt 'adhikam' adhikashakti | Adhikyamapi kutaH? shrotA ityAdiShu bhedanirdeshAt, na hyevaMvidhasya te doShAH shaN^kitumapi shakyanta iti sUtravR^ittirdarshitA bhavati |
(4) nanu chetanatvAtparasiddheshvaravajjIvo.apyanyanirapekSha eva kartA kiM na syAdityAshaN^kAM pariharatsUtramupanyasya vyAchaShTe - ashmAdivachcheti || chetanatve.apItyanena chashabdo.apyarthatayA vyAkhyAtaH | yadyapi tathA.apItyarthe.apiH | 'ashmAdivat' pAShANAdivat | stambhAdikamAdipadArthaH dR^iShTAntoktyA labdhaM hetuM darshayati - asvatantratvAditi | tadanupapattiriti pratij~nAMshasyArthamAha - svata iti | anyAnapekShayaivetyarthaH | jIvasyetyanena tasya tadanupapattiriti tatpadAvR^ittirvA jIvaparAmarshakasyetarasyetyasyAnuShaN^go vA sUchitaH | tathA cha jIve chetanatvAsvAtantryayorubhayoH sattve.api na chetanatvena jIvasya svataH kartR^itAsAdhanamupapadyate tatra tasyAprayojakatvAdasvAtantryeNa pratipakShitatvAchcha | asvAtantryaM tu bhavatyeva svataH kartR^itvAbhAvasAdhakaM, tatra tasya prayojakatvena lokasiddhatayA vaiparItyAnupapatteriti bhAvaH |
(5) asvAtantryahetorasiddhimAshaN^kyAha - yatheti || tadvA - sUtrArthe smR^itisammatimAha - yatheti | sthirasamAhita iti bahuvrIhiH, bhAve ktaH | sthirashabdenAchAJNchalyamuchyate | samAdhAnaM manaHpraNidhAnam | iN^ganasAdhanaviShayakayathArthaj~nAnaM kartari ktaH karmadhArayo vA | tathA cha yathA 'sthirasamAhito' manashchAJNchalyaM vinA svakAryasamAdhAnavAn naro 'dArumayIM yoShAM' dArvAtmakastrIpratimAm 'iN^gayati' cheShTayati | yathA cha naraH 'aN^gaM' hastAdi 'aN^gAni' aN^gulyAdIni cheN^gayati, tathemAH prajAH bhagavAniN^gayatItyarthaH | rAjanniti 
janamejayasya sambUddhiH | bhArate prajAshabditAnAM jIvAnAmasvAtantryamuktamiti sUtroktamiti vA sheShaH | tathA cha na hetvasiddhiriti bhAvaH |
(6) jIvasya svataHkartR^itvAbhAvamAkShipya AkShepAMshaM tAvadvyAchaShTe - upasaMhAreti || jIvenetyanena itareNeti padAnuvR^ittissUchitA | kAryeti yogyapadAdhyAhAroktiH | upasaMhAro nAmAvasAnaM tasya darshanAjjIvenedaM kAryamupasaMhariShyAmIti buddhyA nirUpyamANatvAt tathA jIvakartR^ikakAryopasaMhArasya tatsamApanasyAnyairdarshanAdityarthaH | pUrvasUtrAdanuvR^ittasya tadanupapattiriti padasya naJNA.anvitasya sAdhyasamarpakasya paryavasitArthamAha - tasya jIvasya kartR^itvamiti | svata ityasti | yadvA - naJNA.anvayaM vinaiva pUrvasmAdanuvR^ittasya tadityasyArthamAha - kartR^itvamiti | atra jIvasyeti prakaraNalabdhaM padam| parihArAMshaM vyAchaShTe - neti | na jIvasyAkartR^itvAbhAvo vaktavya ityarthaH | prathamavyAkhyAne naJNAvR^ittiH | dvitIye tu nAvR^ittiH | kintu parihArAMshamAtre anvaya iti dhyeyam | kuto netyataH pravR^ittena kShIravadupapadyate hi yata ityanenoktaM hetuM vivR^iNoti - yatheti | apishabdo yadyapitathA.apItyarthe | evamuttaratrApi | kShIramityasyApItyanantaramanvayaH | 'prANAt' mukhyaprANAt, na tu gorityevakArArthaH |
(7) kutaH prANAdhAratvaM kShIrasyetyato hIti sUchitAM smR^itiM darshayati - annamiti || bhuktaM vastvityarthaH | 'asau' sarvasharIraprerakatvena prasiddhaH | kShIravadityanena labdhaM dArShTAntikaM darshayati - evamiti | dR^ishyamAna iti | svenAnubhUyamAno.anyairdR^ishyamAnashcha kAryopasaMhAraH 'parameshvarakR^itaH' tannimitta eva, na jIvakR^itaH | kutaH? tatra tasyAsvAtantryAdityarthaH |
(8) nanu jIvasyAsvAtantryAtkAryopasaMhArakartR^itvAbhAve.api kuto.asAvIshvarakR^ita iti j~nAyate | ityato.atrApi hItisUchitAM shrutimAha - ya iti|| vyAkhyAteyamantaryAminaye| smR^itAvahaMtvamiti shabdau tatra prakR^itijIvaparau| tureva| tathA cha 'yassadA prabhuH' nityasvatantra IshvaraH sa eva jagatkartA, na tvahaM tvaM chetyarthaH | ityAderityanantaraM vachanAdityanuShajyate | AdishabdenaivaMjAtIyakaM gR^ihyate |
(9) na jIvasyeshvarAdhInakartR^itvaM vAchyam, tasyaivAbhAvAt | na cha 'sa hi sarvasya' 'dyAvAbhUmI janayan' (shveta. 3.3.) ityAdishrutyeshvarasiddhiH | tasyAnupalabdhiliN^gabAdhitatvAt | athApi tatkalpane 
gauravaM syAt, ato lAghavAt klR^ipto jIva eva kartetyAshaN^kAM pariharatsUtramupanyasyati - deveti || atra sUtranirasanIyashaN^kAM darshayan devAdivadityanena sUchitahetoranvayayogyapratij~nAM darshayati - na cheti | 'kartuH' jIvena kriyamANakAryakartuH jIvaniyanturiti yAvat | 'Ishvarasya' IshvarAstitvavachanasyeshvarasya adR^iShTyA.anupalabdhyA virodhastu netyarthaH | yadvA - Ishvarasya tatpratyakShato.anupalabdhyA 'virodhaH' abhAvastannishchayastu netyarthaH | kuto netichet devAdivadyogAt | adR^iShTadevopadevAdivatsattvopapatteranupalabdheraprayojakatvAt | devAdInAmadR^ishyatvashaktiyogAdyuktAnupalabdhiriti chenna | IshvarasyApi devAdivadadR^ishyatvashaktiyogAt | adarshanAnukUlAntardhAnashaktiyuktatvAtsato.apyadR^iShTiyogAdityAvR^ittyA yojanA | IshvarasyAdR^ishyatvashaktimattvameva kuta ityataH pravR^ittena 'api loke' ityanena sUchitaM kaimuttikanyAyaM darshayati - loke.apIti | apishabdaH pishAchAdInAmapIti bhinnakramaH kaimutyArtho visheShaNAntarasamuchchayArthashcha | tathA cha 'loke' jagatyanIshvarANAM laukikAnAmapi pishAchAdInAm 'etAdR^ishI' adR^ishyatvAnukUlA 'shaktiH' antardhAnasAmarthyaM dR^iShTam, Ishvarasya tAdR^ishI shaktirastIti kimu vaktavyamityarthaH | tathA cha noktahetvasiddhiriti bhAvaH |
(10) yadabhipretaM shrutisiddhaH parameshvaro nAnupalabdhyA nirAkArya iti tatrArthe smR^itiM chAha - neti || 'vAkyAni' shrutismR^itirUpANi 'yuktiyogAt' yuktilakShaNopAyAt 'kvachidapi' viShaye na pramANatayA.asAdhakatayA vA nirAkAryANItyarthaH | virodhe sati kathaM nirNaya ityata Aha - virodha iti | yuktInAM jAta iti sheShaH | tathA cha 'vAkyAnAM virodhe' tannirUpitavirodhe yuktInAM 'jAte' pratIte sati tA yuktaya eva 'na yuktayo' na sadyuktayaH kiM tvAbhAsA evetyarthaH | yadvA - vAkyAnAM parasparavirodhe sati tA yuktayaH ekavAkyAnusArinyAyA evArthasAdhakAH, na tu shuShkayuktaya ityadhyAhAreNAnvayaH | bR^ihatsaMhitAyAmityasyoktatvAchcha na virodha iti sheSheNa pUrveNAnvayaH |
(11) yuktyantareNa jIvasya svataH kartR^itvaM nirAkurvatsUtramupanyasyati - kR^itsneti | atra kasmin pakShe.ayaM doSha uchyate iti na j~nAyate, guNasUtratvAt jIvakartR^itvapakSha iti siddhe.api tatra hitAkriyAdidoShasyoktatvAddoShAntaratvaj~nApakachashabdAbhAvAchcha anupapattirevetyAshaN^kAM pariharatsUtraM vyAchaShTe - ayaM cheti | na kevalaM hitAkriyAdidoSho jIvasya svataHkartR^itvapakShe, kintvayaM vakShyamANashcha prasajyata iti samuchchaye cha shabdaH | anena sUtre itaravyapadeshAditi chettarhi na kevalaM hitAkaraNAdidoShaprasaktiH, kintu kR^itsnaprasaktirniravayavatvashabdakopo veti doShasya cha prasaktiriti pradhAnasUtragatApAdakAnuvR^ittyA chashabdAnuShaN^geNa cha sUtrayojanA kAryeti sUchitam | yadyapi jIvakartR^itvapakShe iti prAguktatvAdatra na vAchyam | tathApi bahuvyavahitatvAttasmAraNAya punaruktiH | sUtre vAshabdena kiM jIvaH sarvakAryeShu sarvasAmarthyena pravartate, utAMsheneti vikalpamukhena doShApAdanasya sUchitatvAttadanusAreNAdyapakShe kR^itsnaprasaktirityanenoktaM doShaM vivR^iNoti - ekeneti | sajAtIyAN^gulyantaravyAvR^ittyarthametat | vijAtIyahastAdivyAvartanAya mAtrapadam | pravartamAnastR^iNAdAnAdA
viti sheShaH| tenAperanvayaH | alpakArye.apIti vA na kevalaM sarvAkAreNa pravartamAna iti vA aperarthaH | jIva iti buddhyA vivekenAtra sambadhyate | 'pUrNapravR^ittiH' pUrNashaktyA pravR^ittimAn syAdityarthaH | prasaN^gatvadyotanAya syAditi | na cha syAdevamityAha - na cheti | tat pUrNashaktyA.apravartanaM kuta ityata Aha - sAmarthyeti | jIvasya kAryeShu svarUpasAmarthyAMshena pravR^ittyanubhavAdityarthaH | tathA chApAdyAbhyupagame.anubhavavirodhaH syAditi bhAvaH |
(12) atha dvitIyapakShamanUdya dUShayati - na cheti || nApi jIvaH svarUpasAmarthyaikadeshena tattatkAryeShu pravartata ityarthaH | kuto netyatastatra niravayavatvAditi hetumadhyAhR^itya yojayati - niravayavatvAditi | niraMshatvAdityarthaH | jIvasyeti sheShaH | niravayavatvAnaN^gIkAre bAdhakopanyAsAya prAptaM niravayavatvashabdakopa ityaMshaM tachChrutyudAharaNena vivR^iNoti - atheti | athetyataH prAk tadanaN^gIkAra iti grAhyam | shrutirityanantaraM vyAkupyata iti sheShaH | shrutAvathetyarthAntare | ya evaMbhUtaH sa jIva ityuchyate | 'saH' jIvo nityo niravayava ityAdikA yojanA, tachChabdadvayashravaNAt| yo jIvaH sa nityaH saH niravayava iti sarvatra tachChabdAnvayena vA yojanA | 'sharIrendriyasthaH' tadadhiShThAtA | 
(13) nanu ekadesheneti dvitIyapakSha evAshrIyate | na cha niravayavatvoktivirodhaH | aMshAnAmaupAdhikatvAbhyupagamAt, shruteshcha svAbhAvikAMshaniShedhaviShayatvAdityAshaN^kyAsambaddhopAdheraMshakArakatve atiprasaN^gAt sambaddhasyaiva tattve vAchye upAdhisambaddhatvaM kiM samagrajIvasyota tadaMshasyeti vikalpya nAdya ityAha - na cheti | upAdhikR^itAMsha iti bahuvrIhiH | upAdhikR^itoM.asho yasyeti | upahita ityAvartate neti cha | tathA cha yaH shrutyuktaH saH samagra eva jIvaH 'upahitaH' upAdhinA grastaH na tvaMsha iti na | kuto? yatastarhi sa upAdhikR^itAMsho na bhavediti yojanA | sarvasya jIvasyopAdhinA grastatvena punastasya tatkR^itAMshatvAsambhavAditi bhAvaH | dvitIyaM nirAkaroti - aMsha iti | na chetyanuvartate | 'aMsha upahitaH' upAdhinA grasta ityapi pakSho netyarthaH | kuta ityata Aha - dvitveti | upAdhisambandhArthaM svAbhAvikAMshadvitvasyApekShitatvAditi bhAvaH | sarvatropahitAnupahitadvirUpamapekShayaivopAdheH pravR^ittesdarthaM svAbhAvikAMshadvayAbhyupagame niraMshatvashrutivirodhaH | tasyApyaupAdhikatve.anavasthA syAditi bhAvaH | anena kiM jIvaH sarvakAryeShu sarvasAmarthyena pravartate? utAMshena? nAdyaH, yataH 'kR^itsnaprasaktiH' tathA sati jIvasya sarvatrApi pUrNashaktyA pravR^ittiprasaN^gaH | na dvitIyaH niravayavatvAt | aMshAN^gIkAre cha niravayavatvashabdakopo veti niraMshatvashrutivirodhaH syAt | tathA cha kartR^itvasya kR^itsnaikadeshAbhyAM vyAptatayA vyApakayostayornivR^ittyA vyApyaM kartR^itvamapi jIvAdvyAvartata iti na jIvaH svatantrakarteti bhAvaH | na cha sAmarthyasya vichitratve.api na jIvasya niravayavatvo
ktirvirudhyate | tasya tadbhinnatvAditi vAchyam | tatsAmarthyasya tadabhinnatvAt | uktaM hi sudhAyAm - na hi sAmarthyAparaparyAyaM kartR^itvaM jIvAdbhinnamiti | evaM jIvasyopAdhikR^itAMshAbhyupagame 'kR^itsnaprasaktiH' upAdheH sarvajIvasambandhaH syAt | tathA chopAdhinA grastasyopAdhikR^itAMshasya cha bhedo na syAt | aMshasambandhe.api niravayavatvashrutivirodha iti dvedhA sUtravR^ittirdarshitA bhavati | yadyapi kR^itsnaprasaktyAdidoSho.apyAdishabdena grahItuM shakyata iti nedaM sUtraM pR^ithakkartavyam | tathApi hitAkriyAdidoShApekShayA bahUpapattyA nirAkAryatvAt pR^ithakkaraNaM yuktam | ata eva bhAShye na chetyAdi granthaH pravR^ittaH |
(14) tarhi etajjIvasya kartR^itvaM yuktiviruddhatvAdavichAritaramaNIyAvidyAnimittamastu ityata Aha - na cheti || 'anyat' anirvAchyAvidyAnimittaM jIvakartR^itvaM na kalpyamevetyarthaH | aprAmANikatvAttena nirvAhAbhAvAchcheti bhAvaH | tarhi yuktivirodhaparihAropAyAbhAvAnna jIvakartR^itvamityata Aha - yaddhIti | Adyo hishabdo vastunaH pratItatvamAha | dvitIyo.anyArthasya nyAyaniddhatAM vakti | tathA cha yatpratItamapi guNAdikaM vastu yuktyA 'viruddhyeta' viruddhyate | 'tadIshakR^itam' IshAdhInameva kalpyaM, na tvaprAmANikAvidyAnimittamityarthaH | itIti | iti nyAyasUchakavachanenetyarthaH | gatyantarokteriti | anyA gatirgatyantaram | tathA cha jIvakartR^itve pramite tatra yuktivirodhaparihArasya IshvarAdhInatvAkhyopAyAntarokterityarthaH | ukterityasya na chetyanenAnvayaH | na cheshvarAdhInatvamAtreNa kathaM jIvakartR^itvasya yuktiviruddhatAparihAra iti vAchyam | tasmAdbhagavAneva svarUpasvabhAvavisheShANAM niyAmakaH chaitanyamavachChedakaM vidhAya visheShAnnimittIkR^itya viruddhe.apyabhedabahutve ekatra samAveshyAbhedena niravayavatvashabdakomapAsya bahutvena kR^itsnaprasaktiM nyakkR^itya jIvasya kAryAnurUpasAmarthyavisheShaM yojayan jIvena kAryaM kArayatIti sudhArItyeti gR^ihANa |
|| iti itaravyapadeshAdhikaraNam || 7 ||
|| 8. shrutestu shabdamUlatvAdhikaraNam ||
(1) atrAdhikaraNe viShNoH sarvakartR^itve prabalayuktivirodhaH parihriyate | jIvakartR^itvapakShe ye kR^itsnaprasaktyAdayo doShAH uktAH te IshvarapakShe.api samAH tatra visheShAdarshanAdato na tasya jagatkartR^itvaM yuktamiti prApte siddhAntayatsUtramupanyasyati - shrutestviti || atra sUtre nirasanIyashaN^kAM pradarshayan shruteriti sautrahetoH pratij~nAM darshayati - na cheti | chastvartho jIvasAmyavyAvartakaH | 'IshvarapakShe' IshvarakartR^itvapakShe 'ayaM' buddhisannihito jIvakartR^itvapakShokto 'virodho' kR^itsnaprasaktyAdirUpo doShaH netyarthaH | kuto netyatastatra 
hetutvena shrutestviti sUtrAMshaM yojayati - yo.asAviti | iti paiN^gyAdishrutereveti | shrutAvevokteriti yAvat | tathA chAdishabdena shAkhAntaravAkyaM gR^ihyata iti tattvapradIpokteH evamAdirUpAyAM paiN^ginAmanyeShAM cha shAkhinAM nirdoShatayA.avagatashrutAvevetyAdinA manutvAmanutvAdirUpANAM lokaviruddhadharmANAmityevamIshvare aviruddhatayA.avasthAnokterityarthaH | na punarjIva iva pratyakShAdisiddhatvAdityevashabdArthaH | evetyanena tushabdArtha ukto bhavati | shrutyarthastu yo lokadR^iShTyA 'viruddhaH' laukikakartR^iviruddhalakShaNa iti yAvat | 'aviruddhaH' pramANaiH vastuto aviruddha iti vA | tathAtve pramANairiti TIkApadasya uttaratrAnvayaH | ata eva pramANato.asyAnyo mantA nAstIti tattvapradIpoktiH | 'manuH' sarvamantA | svatantravaktrantararahitaH 'avAk' | 'vAk' vaktA | 'indraH' parameshvaraH | na vidyate anya indra IshvaraH svAmI yasya saH 'anindraH' | 'pravR^ittiH' pravartakaH | 'apravR^ittiH' pravartakashUnyaH parA lakShmIH tayA sahitaH saparaH asau paramAtmeti | yadvA - paro lokavilakShaNaH | tathA cha yo.asAvevaMbhUtaH sa paramAtmeti yojanA |
(2) nanu shrutyuktamapi niravayavasyaikadeshena pravR^ittyAdidharmajAtaM yuktiviruddhatvAtkathamIshe.aN^gIkartuM shakyam | anyathA jIve.api pratyakShabalAdabhyupagantavyaM syAt, avisheShAdityAshaN^kyAvisheSho.asiddhaH, shabdamUlatvAkhyavisheShasattvAdityAha - shabdamUlatvAditi || parameshvarasyeti vA parameshvaradharmajAtasyeti vA prakR^itamasti | shabda Agama eva mUlaM prApakaM yasya sa tathoktaH, tasya bhAvastattvaM tasmAdityarthaH | chashabdo vakShyamANavichitrashaktirUpahetusamuchchaye.avadhAraNe.api | tena sUtre tushchArthe.apItyuktaM bhavati | Ishvare jIvavachChabdamUlatvAkhyo visheSho.asiddha ityato.apyAha - shabdamUlatvAditi | shabdamUlatvasya 'nAvedavit' ityAdi shabdamUlatvAdityarthaH | yadvA - shruterityasyAvR^ittyA.atra sambandhaH | tathA cha shabdamUlatvasya shruterityarthaH | astvIshvare.ayaM visheShaH, tataH kimityatastathA cha neshvare yuktivirodho.avataratItyAha - neti | tatreti sheShaH | tathA cha 'tatra' parameshvare na jIva iva kR^itsnaprasaktyAdikevalayuktivirodho.avataratItyarthaH | yuktyaviShayatvAt, yathA pratyakShAviShaye pratyakShavirodha iti bhAvaH | yadyapi na virodha iti prAguktatvAdiha punarna vAchyaM, tenaivAsyApyanvayasambhavAt | tathApi tatra loke viruddhAnAM parameshvare virodho nAsti, tathA shruterityuktam | atra tu yuktivirodho nAsti, tatparihAropAyasya shabdamUlatvAkhyasya visheShasya sattvAdityuchyate, ato nAvaktavyatA | ata eva tatra virodha ityevoktam, atra tu yuktivirodha iti j~nAtavyam | anena - IshvarakartR^itvapakShe kR^itsnaprasaktyAdiyuktivirodhaH na, kuto? 'yo.asau' iti nirdoShoshrutAveva parameshvare lokaviruddhasyApi bhinnAMsharahitasyApyekadeshena pravR^ittirUpasya svarUpAMshasya bAhulye.api bhedAbhAvasyAMshataH kAryakaraNe.api niravayavatvasya prAkR^itadehAdirahitatve.api  kartR^itvasyAviruddhatayA.avasthAnokterna jIvapakSha iva sambhA
vitadoShaH pratyakShAsiddhatvAt | shrutyuktamapi viruddhadharmajAtaM yuktiviruddhatvAtkathamIshe.aN^gIkartuM shakyam, anyathA jIve.api pratyakShabalAdaN^gIkAryaM syAdavisheShAditi chet - na, atra 'shabdamUlatvAt' yuktivirodhaparihAropayoginaH shabdamUlatvasya shabdaikasamadhigamyatvasyAnna parameshvare sattvAdavisheShAsiddheH | na cha tadasiddhiH tasya shabdamUlatvasya 'shabdamUlatvAt' 'nAvedavit' ityAdishabdasiddhatvAditi sUtrArtha ukto bhavati |
(3) na kevalaM shabdaikasamadhigamyatvena yuktyaviShayatvAdIshvare yuktivirodhAprasaktiH kintu shabdaikasamadhigamye yuktivirodho nAstIti smR^ityuktatvAchchetyAha - yaditi || 'yuktiH' shuShkAnumA 'vAkyoktam' AgamenoktaM 'yat' prameyaM na tat 'viroddhuM' niSheddhuM shaknuyAdityarthaH | kiM tarhyAsyAH kR^ityamityata Aha - virodha iti | 'kvApi' kvachidviShaye vAkyayoH parasparavirodhe pratIteH sati ekavAkyAnukUlA yuktiH 'kiJNchitsAhAyyakAraNam' AgamenArthanasAdhane tasya virodhaparihAramukhena kiJNchitsAhAyyakR^it tadanugrAhikA tadviShayavyavasthApiketyarthaH | itItyanantaramuktamiti tantra ityanantaraM grantha iti cha sheShaH | ataH shabdamUlatvAdityAdinAnvayaH |
(4) jIvapakSha eva yuktivirodho, neshvarapakSha ityetamarthaM yuktyantareNa pratipAdayatsUtramupanyasya vyAchaShTe - AtmanIti || AtmanIti saptamIbodhitAdhikaraNatvasyehAnupayuktatvAttAM vipariNamya yojayati - paramAtmana iti | chashabdasya paramAtmana ityanena shaktaya ityanena cha sambandhaH | tatrAdyassautrAdyachashabdAnuvAdarUpo.avadhAraNe | ata eva tadvyAvartyamAha - nAnyeShAmiti | dvitIyo na kevalaM shabdamUlatvAdavirodhaH, kintvIshvare yato vichitrashaktayashcha santIti samuchchayArthakadvitIyachashabdAnuvAdaH | shaktaya ityadhyAhR^itaM padam | asyAto.api na yuktivirodha iti pUrveNAnvayaH |
(5) Ishvarasyaiva vichitrashaktitvaM nAnyeShAmityetatkuta ityato hIti sUchitAM shrutiM darshayati- vichitrashaktiriti| cho.avadhAraNe | tathA cha 'purANaH' purAtanaH 'puruSho' bhagavAneva | vichitrashaktirevetyasya vyAvartyamAha - na cheti | 'anyeShAM' jIvAnAM 'tAdR^ishAH' tAdR^ishyaH paramAtmashaktisamAH anena sautraivaMshabdasya evaMvidhA anyanirapekShA evamevAnuktaviShayAshchetyartha ukto bhavati tathaiva tattvapradIpokteH arthAntaraM tu shabdamUlatvAchcha na yuktivirodha iti bhAShyeNa evam evaMvidhA yuktivirodhanirAsakA iti TIkAyA cha sUchitam | 'ekaH' pradhAnaH, sarvaM vashe yasyAsau vashI 'sarvabhUtAntarAtmA' brahmAdisarvachetanAnAM bhUmyAdisarvajaDAnAmantarniyAmakaH, sarvAn devAn 'eka eva' abhinnarUpeNaiva 'anupraviShTaH' preraNAyetyarthaH | anyAdR^iShTavichitrashaktisambhAvanAya vAkyasheShopanyAsaH | shrutiryata iti sheShaH | asya paramAtmana iti pUrveNAnvayaH | shakteH 
vichitratvaM tu bhinnAvayavashUnyAnAM jIvAnAmIshvarasya chaikadeshena pravR^ittyAdirUpAghaTitavichitrakAryakaratvam | tathA shvetAshvatare.anyatra vAnuktakAryaviShayakatvamityAditattvapradIpoktaM draShTavyam | sUtrArthastu - spaShTaH |
(6) nanu yathA viShNoH shUbdamUlatvAt vichitrashaktitvAchcha na tatra yuktivirodho doSha ityuchyate tathA jIve.api kiM nochyate tatrApi chetanatvAdiliN^gena yuktivirodhasyAvirodhatAsAdhanasambhavAdityAshaN^kAM pariharatsUtraM paThitvA vyAchaShTe - svapakSheti | 'iti vachanAt' evaM rUpAt sayuktikAgamAdityarthaH | 'jIvapakShe' jIvakartR^itvapakSha ityanena svapakSha ityasya evetyanena chashabdasya chArtha ukto bhavati | ayaM kR^itsnaprasaktyAdiyuktivirodhaH | evashabdavyAvartyaM darshayati - neti | paramAtmakartR^ikatvaM jagata iti pakSha ityarthaH | iti j~nAyata iti sheShaH | jIvapakShe doSha evetyapyevakArAnvayaH na tvadoShatAM netavya iti tadarthaH | neshvarapakSha ityanuktvA na parapakSha ityuktyA 'svayameva jIvaH kartA na svasmAdanya Ishvara iti vAdinAM pakShe' iti tattvapradIpoktaM sUtragatasvapakShetyuktiprayojanaM sUchitaM bhavati | vachane yattadordoSha ityasya chAvR^ittiH | apiH yadyapItyarthe | pratItA iti sheShaH | tathA cheshvarAt 'itaratra' jIve ye doShAH pratItAH te doShA eva, na tu 'api' kayA.api vidhayA tatrAdoShatAM netavyAH | jIve doShANAM sambhavena tatkalpakAbhAvAditi bhAvaH | ta eva doShAH viShNau 'matAH' pratItAshchettarhi te.apyachintyashaktishabdamUlatvAbhyAM guNA eva 'matAH' kalpanIyAH, na doShAH | yathA sarvotpAdakatvasarvabhuktvAdayaH kuta ityato.atra kalpakasadbhAvAdityata Aha - na doSha iti | yataR^i parameshvare kashchiddoSho nAsti, pratyuta guNA eva santi ata ityarthaH | nanu duShTadharmAshrayatvAt jIvavat na bhagavato nirdoShatvamityAshaN^kyAha - nirantarA iti | IshvarAdbhedashUnyA ityarthaH | yadvA - nanu yadA guNAnAM nAsho bhaviShyati tadA doShA bhaviShyantItyata Aha - nirantarA iti | tathA cheshvaravat tadabhinnaguNeShvapi na doShanAshau shaN^kyAviti bhAvaH | na cha bhagavato nirdoShatve nirbhedaguNatve cha pramANAbhAva iti vAchyam | 'niraniShTo niravadyaH' () 'neha nAnA.asti kiJNchana' (kaTha.2.4.11.) 'evaM dharmAn pR^ithakpashyan' (kaTha.4.14.) ityAdishrutisadbhAvAdityAha - yato nirantarAH guNAH viShNau matAH pramitA iti shrutyarthaH | 'ye doShAH' ityetat shrutiriti bhAti | smR^itirityapi kechit | ata eva bhAShyaTIkayorvachanashabdaprayogaH |
(7) nanu Ishvaravat jIvasyApi nirdoShatvAtatra pratItadoSho.apyanyathA nIyatAmityAshaN^kAM svapakShe jIveshayoH sadoShatvanirdoShatvapakShe shrutivirodhadoShAchcha sa neti sUtrasya vR^ittyantaramAshritya pariharati - 
atheti | prakaraNAntarArambhe.athashabdaH| yo duHkhAlpaj~natvAdinA rAgAdinA vA sadoShaH 'sAJNjanaH' puNyapApAdisaN^gI tatphalabhokteti yAvat | 'sajaniH' utpattiyuk sa jIvaH | yo nirdoSho 'niShkalo' bhinnAMshashUnyaH ShoDashakalAshUnyo vA 'saguNaH' j~nAnAnandAdiguNayuk | 'paraH' uttamaH sa paramAtmeti vA, yo jIvaH saH uktaguNakaH, yaH paramAtmA sa evamAdiguNa iti vA shrutyarthaH | shrutirityanantaraM yataH iti sheShaH | asya jIvapakShe doSha eva na parapakSha iti pUrveNAnvayaH | anena - sUtre chashabdasyobhayatrAnvayaH | yuktivirodhasyeti yogyatayA.anveti | doShapadaM cha bhAvapradhAnaM taduktilakShakam | tathA kR^itsnaprasaktyAdiyuktivirodhasyajIvapakShedoShatvasyaivoktatvAt nAsau tatrAdoShatAM netavyaH | tathA jIvapakSha evAsya doShatvavachanAt sadoShatvanirdoShatvavachanavirodhAkhyadoShAtsa na yukta iti tredhA sUtrArtha ukto bhavati |
(8) nanu sA shaktiryadviShayiNI na bhavati, yadA cha nashyati, tadA tatra virodhaniyamAnna tayA tatparihAro yukta ityAshaN^kAM pariharatsUtramupanyasya vyAchaShTe - sarveti || chaturvedashikhAyAmuktamiti sheShaH | tataH kimityata Aha - ata iti || uktatvAdityarthaH | anena taddarshanAditi hetvaMshasya tasyAM shrutau tathoktatvAdityartha ukto bhavati | na kevalamityanena sautrachashabdaH samuchchayArthatayA vyAkhyAtaH | sarvashaktiriti | sarvadA sarvaviShayiNI sArvakAlikI shaktiryasyAH sA tathoktA | anena sarvopeteti sAdhyabhAgo vyAkR^ito bhavati | eveti chashabdasyArthAntaroktiH | sA paramAtmAkhyadevateti sheShaH | na tvasarvashaktirnApi kadAchinnaShTashaktirityevArthaH | ataH shaktyA yuktivirodhaparihAro yukta iti bhAvaH | spaShTaH sUtrArthaH | strIliN^gaprayogastu shrutyanusAreNa | kavayo 'yAmajasrashaktiM' nityashaktiyutAM prAhuH | yAM cha 'shAshvatAtmeti' nirvikArasvarUpiNIti vadanti | yA cha 'nityAnandA' bahuvrIhirayam | 'nityarUpA' nityA.a.akR^itirityapi tadvadeva | na vidyate jarA yasyAH sA tathoktA 'sA parA devatA' paramAtmAkhyA devatA, sA 'sarvaiH shaktibhiH' liN^gavyatyayaH | sarvaviShayiNIbhiH sArvakAlikIbhiH shaktibhiryukteti shrutyarthaH | viShayabAhulyAchChaktibhiriti bahuvachanam |
(9) viShNorjagatkAraNatvamAkShipya samAdadhatsUtramupanyasya vyAchaShTe - vikaraNatvAditi || na chetyArabhya yuktamityantena AkShepAMsho vivR^itaH | chaH samuchchaye, etachChaN^kAparihArasamuchchitasyaivoktanyAyasya sAdhyasAdhakatvAt | Ishvarasya karaNAbhAvAdityanena vikaraNatvAdityasya vigataM karaNaM yasmAditi vigraheNa phalitArtha ukto bhavati | karaNamindriyaM karAdi | anupapattiH | jagatkartR^itvasyeti | anena netyasya sAdhyasamarpakasya pUrvapakShAMshe na cha yuktamityanena siddhAntAMshe cha AvR^ittyA.anvayaH sUchitaH |
(10) kuto na yuktamityatastatra hetutvena pravR^ittasya yatastaduktamityasya paroktahetoraprayojakatvamasiddhiM cha pradarshayato yatastasyAM shrutau pANyAdivirahiNo.api harergrahaNAdikamuktvA 'tasya' karaNarAhityavachanasya 'tat' aprAkR^itaviShayatvam 'uktam' upapAditaM chetyarthamabhipretya nanu sAkShAdimamarthaM na ko.api shrutirvakti, nApyupapAdayati tatkathamuchyate taduktamitItyasiddhishaN^kAparihArAya sUtrakR^idabhipretAH shrutIrudAharati - apANipAda iti || apANipAda ityArabhya mahAntamityantamekaM vAkyam | 'na tasya' ityanyat | 'na tatsamaH' ityaparam | 'parA.asye' iti itarat | vAkyachatuShTayaM shvetAshvatarashrutigataM 'parA.asya' ityAtharvaNe.api shrutam | Adishabdena etajjAtIyakaM shAkhAntaravAkyaM gR^ihyate | shrutibhya iti paJNchamI tR^itIyArthe | taduktamiti sautrapadamatra sambadhyate | yata iti sheShaH | asyAto na cha yuktamiti pUrveNAnvayaH | tathA cha 'apANipAdaH' iti shrutau pANyAdivirahiNo.api harergrahaNAdyuktyA.arthAdaprAkR^itapANipAdAderuktatvAt 'na tasya kAryam' iti shrutyA cha pANyAdirAhityasya prAkR^itaviShayatvenopapAditatvAt 'na tatsamaH' iti vAkye.api sarvottamatvoktyA prAkR^itapaNyAdirahitatvasyopapAditatvAt 'parAsya' ityatrApi paramashaktitvoktyA.asyopapAditatvAnna taduktyabhAvo, nApi tadupapAdanAbhAva iti bhAvaH | sUtrArthastu spaShTaH | shrutau - sa bhagavAn 'apANipAdaH' na vidyate prAkR^itaM pANipAdaM yasya sa tathokta iti prAkR^itabhinnAprAkR^itapANyAdimAniti cha dvedhA vyAkhyeyaH | evamachakShurityAdyapi vyAkhyeyam  | ata eva tattadindriyochitakriyAkartR^itvamAha - javana ityAdinA | atrApANirgR^ihItA apAdo 'javano' vegenAgantA achakShuH pashyati akarNaH shruNoti iti yojanA | sa iti dvirgrahaNAtsa ityasya sarvatra sambandhaH sUchitaH | 'vedyaM' j~nAtavyaM sarvaM bhUtaM bhavat bhaviShyachcha 'vetti' jAnAti | 'tasya' hareH kashchana ko.api 'vettA' j~nAtA nAstItyarthaH | nanvanyatrAdR^iShTamapANyAdeH gR^ihItR^itvAdikaM kathamIshvare ghaTate ityata Aha - tamiti || 'tam' uktaguNakam 'agryaM' sarvasheShThaM mahAntaM puruShamAhuH kavayaH ata uktaM yuktamityanvayaH | 'tasya' hareH 'kAryaM' prakR^itikAryaM 'karaNaM' pANyAdIndriyaM nAstyevetyarthaH | yadvA - kAryaM prAkR^itagrahaNAdikaM tathAvidhaM karaNaM cha nAstItyarthaH | 'na tatsamashcha' ityatrAdyashchashabdo.avadhAraNe antyastushabdArthaH | tathA cha bhagavatsamAna eva na dR^ishyate adhikastu kutaH syAdityarthaH | 'asya' hareH shaktiH 'parA' utkR^iShTA 'vividhA' vichitrA 'svAbhAvikI' yAvaddravyabhAvanIti | tathaiva sudhokteH | j~nAnaM cha balaM cha kriyA cha etadrUpeti cha shrUyata ityarthaH | yadvA - asya 'vividhA' sarvaviShayiNI parA cha shaktiH| shrUyate j~nAnaM balaM kriyA cha shrUyata ityarthaH | asyeti bhedoktistu visheShabalAdyujyate |
(11) nanu 'sarvopetA' iti sUtra eva vichitrAsheShashaktibalena nikhilavirodhAnAM parihR^itatvAtkathaM punarvikaraNatvAditi shaN^kA.avakAsha ityata Aha - sarveti || sUtreNeti sheShaH | sAmAnyeti | apiryadya
pItyAdyarthe | sAdhAraNyena sarvavirodhAnAM parihAre kR^ite.apItyarthaH | visheSheti | visheShato.asAdhAraNyena asyaiva chodyasya parihArAnukUlayuktibodhanechChayA punaH shaN^kA darshitetyarthaH | ata eva siddhAnte prAkR^itasharIrAbhAve.api chidAnandAdyAtmakavigrahavattvAdirUpA, 'apANipAdaH' ityAdipramANavisheSharUpA vA shaN^kAparihAropAyabhUtA visheShayuktiH sUtrakR^itA taduktamityanenokteti bhAvaH ||
|| iti  shrutestu shabdamUlatvAdhikaraNam || 8 ||
|| 9. naprayojanAdhikaraNam ||
(1) atrAdhikaraNe Ishvarasya jagatkartR^itve niShphalatvAdiyuktivirodhaH parihriyate | sayuktikaM pUrvapakShayati - yaditi | atra yachChabdo yadyarthe | yaH para itivat kiMshabdArthe cha | tadUnatvAditi tachChabdo.api buddhyA viviktaH tarhItyarthe bhavati | viShNoH syAditi sheShaH | tathA cha yadi 'prayojanArthaM' taduddeshena viShNoH 'sR^iShTyAdiH' jagatsarjanaviShayakapravR^ittiraN^gIkR^itA syAt, tarhi 'tadUnatvAt' sR^iShTyAdeH pUrvaM tena bhAvinA prayojanena 'UnatvAt' tadrahitatvAt 'apUrNatA' anAptakAmatvaM syAt, tatashcha apUrNatA apAlakatvaM cha syAt | pAlakatvopalakShitaM sarvakartR^itvaM na syAdyaj~nadattavadityekA yojanA | evaM sR^iShTyAdirIshvarasya yatprayojanArthaM kiM prayojanArthaM, na kiJNchitprayojanAyeti yadi, tarhi 'tadUnatvAt' pravR^ittimAtreNaivonatvAt 'apUrNatA' na sarvakartR^itvaM syAt ityaparA yojanA | tathA chobhayathA.api pravR^ityayogAt prakArAntarasya chAbhAvAnna viShNorjagatkartR^itvaM yuktamiti bhAvaH |
(2) evaM prApte phalAnuddeshenaiva pravR^ittiriti dvitIyapakShAvalambanena siddhAntayatsUtramavatArya vyAchaShTe - ata iti| ityAdinA vAkyena kR^itakR^ityatvAvagamAt na prayojanAya sR^iShTiH parameshvarasyeti yojanA | ityAdinetyanenAsiddhiH parihR^itA | kR^itakR^ityatvAdityanena prayojanavattvAdityasya netyAdinA cha na prayojanavattvAdityasya vibhaktivipariNAmena vyAkhyAnaM kR^itaM bhavati | parameshvarasyetyanukarShasiddhatvAt anuktiH | Adishabdena 'niraniShTaH satyakAmaH' ityAdikaM gR^ihyate | na cha shrutereva sAkShAtprAptaprAptavyatvAparaparyAyakR^itakR^ityatvasAdhakatve TIkAyAM pUrNAnandatvena tatsAdhanAnupapattiriti vAchyam | pUrNAnandatveneti TIkAyAH pUrNAnandatvapratipAdakavAkyenetyarthAshrayaNAt | ata eva sudhAyAM - na kartR^itvena prayojanavattvaM sAdhyaM, kR^itakR^itya
tvena prayojanAbhAvasya nishchitatvAt | na chAsiddho hetuH | 'athaiSha eva parama AnandaH' (bR^i.6.3.33.) 'niraniShTo niravadyaH'() iti shrutereva sAkShAtkR^itakR^ityatvabodhakatochyate| yadvA - TIkAnusArAt ityAdinA siddhena pUrNAnandatvena kR^itakR^ityatvAvagamAditi bhAShyAnvayaH | asmin pakShe sudhAsthahetushabdo hetusAdhakahetuparo draShTavyaH | sautrapadaM cha prayojanavattvena prayojanavattvAdityAvR^ityA yojyam | sR^iShTyAdiriti prakR^ite.api punaH sR^iShTirityuktiH sR^iShTyAdiShvekaikamukhenApyAkShepaparihArau kartavyAvityAshayena | shrutAvathetyarthAntarArambhe | tathA cha 'eShaH' bhagavAneva 'paramAnandaH' pUrNAnanda ityarthaH | 'parama AnandaH' (bR^i.6.3.33.) iti bhinnapadatvena pAThe.apyayamevArtho bodhyaH | na prayojanAya sR^iShTirityanantaraM yata iti sheShaH | neti chAvartate | tathA cha yataH parameshvarasya na prayojanAya na prayojanoddeshena sR^iShTiH sR^iShTyAdipravR^ittiH ato nApUrNatvAdidoShaH ata eva na tasya jagatkartR^itvAyogaH tathA.a.aptakAmatvena dayAsAdhyaphalAbhAvAt na paraprayojanArthamapi tasya sR^iShTyAdipravR^ittiryujyate iti yojanA |
(3) nanu neshvaraH phalAnuddeshena pravR^ittimAn, chetanatvAdyaj~nadattavadityupapattivirodhAtkatham Ishvarasya phalAnuddeshena pravR^ittirityAshayena pR^ichChati - kintviti || tatparihArAya sUtramupanyasya vyAchaShTe - lokavaditi | yathetyArabhya prayojanApekShayetyantena lokavadityaMsho vyAkR^itaH | 'loke' bhuvane 'mattasya' unmattajanasya 'sukhodrekAt' abhivyaktasukhAt nR^ittaM naTanaM gAnaM gItiH | Adipadena niShphalavArtAdikaM gR^ihyate | 'lIlA' krIDA dR^ishyata iti sheShaH | evashabdavyAvartyaM darshayati - na tviti | atra dR^iShTAnte svaparaprayojananiShedhaH | dArShTAntike tu svaprayojanamAtraniShedhaH, IshvarapravR^itterlokAnugrahArthatvAN^gIkArAt | na chAptakAmatvena tatsAdhyaphalAbhAva ityuktamiti vAchyam | asvabhAvapravR^itteH phalApekShitatve.apIshvarapravR^itteH svabhAvatvAbhyupagamena prayojanAnapekShatvAt | na chAtra dR^iShTAntAbhAvaH | dayAlupravR^itteH sattvAt | shrutyAdisiddhe tadanapekShatvAchcha | lokavaditi dR^iShTAntoktyA labdhaM dArShTAntikaM darshayati - evamiti | sR^iShTeriti vipariNamyehAnuvartate | evamityAvartate | tathA chaivaM tathA parameshvarasya 'sR^iShTeH' tatsambandhisarjanAdipravR^itteH 'evaM lIlAkaivalyaM' kevalalIlAtvameveti yojanA | evetyanenasautratushabdo vyAkR^itaH | tathA cha pUrvapakShyuktAnumAnasyonmattAdau vyabhichAraH | prekShAvattvena hetuvisheShaNe vyAkhyAnAdikAle niShphalAN^gulichAlanakartari vyabhichAro duruddhara iti bhAvaH | prathamasUtrArthastu - neshvarapravR^ittiranyeShAmiva svaprayojanArthA | kutaH? prayojanavattvena kR^itakR^ityatvena AptakAmatveneshvarasya prayojanavattvAt | yadarthamIshvarasya pravR^ittistasya prayojanasyAptakAmatvena prAgevasiddhatvAt | yadvA - IshvarapravR^itterdayAlupravR^ittAviva paraprayojanasyAptakAmatvena prAgevasiddhatvAt | yadvA - IshvarapravR^itterdayAlupravR^ittAviva paraprayojanavattvAt | athavA neshvarapravR^ittiH svaprayojanArthA, na prayojanavattvAt | na 
samAso.ayam | vyAkhyAnAdikAle hastachAlanAdAviva sukhodrekAdgAnAdAviva cha prayojanavattvarAhityAditi chandrikAyAmuktam | dvitIyasUtre - lokavattviti tushabdo.avadhAraNe, pakShAntarAN^gIkArasUchakaH, kiM tvityarthe cha | lIlAkaivalyamiti samastapadam | svarUpArtho.ayaM kaivalyashabdaH | Ishvarasya pravR^ittiriti sheShaH | tathA cha neshvarasya prayojanoddeshena pravR^ittiH tasyAshcha lIlAkaivalyaM tathA parameshvarasya tannimittapravR^itterapi 'lIlAkaivalyaM' kevalalIlAtvaM lIlArUpatvameva na tu prayojanAntarArthatvaM na vA lIlArthatvam | ataH prayojanAnuddeshe tasya kIdR^ishI pravR^ittiriti prashnAnavakAsha iti sUtrArthaH | na chaivamAdyasUtrArthe nANvapi prayojanamIshvarasyeti tattvapradIpavirodhaH, atra prayojanasAmAnyaniShedhAditi vAchyam | tasya lokAnugrahAya sR^iShTyAdikriyAM karotIti TIkAnusArAdaNvapi svaprayojanaM nAstIti vyAkhyAtavyatvAt | ata eva bhAratatAtparyanirNaye 'bhUtyai nijAshritajanasya' iti paraprayojanoktiH ||
(4) atraivArthe smR^itimAha - nArAyaNeti || hariH sR^iShTyAdikaM na svaprayojanam 'apekShya' uddishya kurute, kintu 'kevalAnandAt' svarUpAnandAdeva kuruta iti yojanA |  atra dR^iShTAntamAha - yatheti | prathamArthe mattasyeti ShaShThI | tathA cha yathA mattassvAnandAdeva kurute tathetyarthaH | kuta evaM kalpyata ityata Aha - pUrNeti | 'tasya' hareH 'iha' sR^iShTyAdiviShaye 'prayojanamatiH' anena mama bhaviShyatprayojanamastIti buddhistadapekShA vA 'kuto' na kuto.apItyarthaH | kuto netyatastatra - AptakAmatvAditi hetuH pUrNetyanenoktaH | tasyAsiddhimAshaN^kya kaimuttikanyAyena taM sAdhayati - muktA iti | visheShaNasamuchchayArtho.apishabdaH | tathA cha anIshvarA api 'muktAH' jIvAH yadA AptakAmAH syuH tadA akhilasvAminastasya viShNorAptakAmatA kimu vaktavyetyarthaH | iti nArAyaNasaMhitAyAmityanvayaH | sUtrakAroktamuktamiti sheShaH |
(5) vivakShitAsheShArthapratipAdakatvAt prathamaM smR^itimupanyasya sautralIlashabdArthavivekAyAtraivArthe mANDUkeyIM shrutimapyAha - devasyeti || chaH samuchchaye | sUtrakR^iduktamAheti sheShaH | atra hi 'ichChAmAtraM prabhossR^iShTiH' (mAM.2.8.) iti pUrvavAkyena sR^iShTerIshvarechChAdhInatvarUpaM nishchitasiddhAntamuktvA punarbhagavato jagatsR^iShTyA prayojanasadasadbhAvajij~nAsAyAM tameva siddhAntaM 'devasya' ityanena savisheShaM vivakShuH pUrvapakShAvAha - 'bhogArthaM sR^iShTirityanye krIDArthamiti chApare' iti | tatreshravapravR^itteH paroktaM krIDArthatvamanaN^gIkR^itya tadrUpatvamaN^gIkurvANo vedapuruSha Aha - devasyeti | 'devasya' hareH 'ayaM' sR^iShTyAdiviShaye 'eShaH' ichChA | bhAve ghaJN | tatpUrvikA pravR^ittiriti yAvat | svabhAva eva na prayojanAya bhavati| kutaH? yataH 'AptakAmasya' pUrNakAmasya 'kA spR^ihA' kiM phalechChA.asti na kAà¤¼.apyata ityarthaH | ayaM cha sudhAyAmuktaH | nyAyadIpikAyAM tu - 'eShaH' avatArAdiH davasya svabhAvaH | saH svabhAvashcha 'ayaM' deva eva, na tu tato bhinna ityarthavisheSha uktaH | gItAbhAShyaprameyadIpayostu - 'ayameShaH' iyamichCheti vyAkhyAya viShNoH sarvajanarakShaNAyAvatArechChA lIlArUpA sa cha svabhAva ityarthaH | kA spR^iheti nechChAmAtraniShedhaH, 'ichChAmAtraM prabho- ssR^iShTiH' iti nishchi
tasiddhAntakathanAt | kintvetatsAdhyasvaphalechChAyA eveti tattvapradIpasattarkadIpAvalyoruktam | atra krIDaiva lIlA krIDA cha svabhAva evetyuktyA siddhAnte tasyAH prayojanatvaM nAbhipretamiti j~nAyate | yathoktaM mANDUkabhAShye -
tasyApi viShNoH sR^iShTiH tu kechidAhuranaipuNAH |
atR^iptasyaiva bhogArthaM krIDArthaM tu vipashchitaH ||
sA cha krIDA svabhAvo.asya kuto.atR^iptyA spR^ihA vibhoH || iti ||
|| iti naprayojanAdhikaraNam || 9 ||
|| 10. vaiShamyanairghaNyAdhikaraNam ||
(1) atrAdhikaraNe pUrvoktaparaprayojanarUpaphalaviShayayuktivirodhaH parihriyate| sayuktikaM pUrvapakShayati - sarveti|| paraprayojanAya karmAnapekShayeti sheShaH | tathA cha 'tasya' Ishvarasya paraprayojanAya karmAnapekShayA sarvajagatkartR^itve.aN^gIkR^ite vaiShamyanairghR^iNye syAtAmityarthaH | ayaM bhAvaH - paraprayojanAya pArameshvarI sR^iShTiriti pUrvoktamayuktaM, sa kiM karmAnapekShayA paraprayojanayAya sR^iShTiM karoti? uta tadapekShayA | nAdyaH, tathAsati sarve.api sarvadA sukhinaH syuH, na tu kadAchitkechit sukhinaH kechit duHkhinaH | anyathA nirnimittamIshvaraH kAMshchitsukhayan kAMshchidduHkhayanniraye patitAnativihvalAnAkrandato.ananyanAthAnanuddIdhIrShurviShamo nirdayashcha syAt | karmabodhakavedAprAmANyaM cha syAt | na dvitIyaH, asvAtantryApatteH | tathA cha ubhayathA.api doShitvAnneshvarasya sarvakartR^itvaM yuktamiti ||
(2) evaM prApte siddhAntayatsUtramavatArya vyAchaShTe - ata iti || phaleti | sukhaduHkharUpeShTAniShTAkhyaphaladAtR^itvAdityarthaH | anena sApekShatvAditi sautrahetostAtparyamuktaM bhavati | phaladAne karmApekShAsahitatvAdityakSharArthaH | tasyeshvarasyeti hetusAdhyayoranveti | vaiShamyanairghR^iNye iti | karmAdikamanapekShya nirnimittaM vibhAgena Ishvarasya sukhaduHkhapradatve karmAdeH sukhaduHkhasAdhanatvapratipAdakajyotiShTomenetyAdivedAprAmANyApAdakatayA doShabhUte ye vaiShamyanairghR^iNye prasakte te na sta ityarthaH | anena sAdhyAMsho vyAkhyAtaH | hetvasiddhiparihArakatayA tathA hIti sUtrAMshaM vyAchaShTe - puNyeneti | iti hi shrutiriti | hishabdo yata ityarthe | ataH na hetvasiddhiriti vAkyasheShaH | asya hetuvAkyenAnvayaH | ShaTprashnashrutiriyam | atra jIvamIshvara iti sheShaH | tathA cheshvaraH 'puNyena' jIvapuNyaM nimittIkR^itya 'puNyaM lokaM' puNyasAdhyaM svargAdilokaM 'nayati' prApayati jIvamityarthaH | evaM j~nAnena mokShamiti cha draShTavyam | pApena 'pApaM' narakAdikaM duHkhabahulalokaM nayati | 'ubhAbhyAM' samapradhAnAbhyAM puNyapApAbhyAM samaduHkhasukhaM manuShyalokaM nayati iti shiShTashrutyarthaH | yadyapi ShaTprashnabhAShyaTIkayoriyaM shrutirudAnAkhyamukhyavAyuparatayA vyAkhyAtA | tathApi paramamukhya
vR^ittyA viShNuparatvAt atrodAharaNaM yuktam | sUtraM spaShTArtham ||
(3) karmApekShayA phaladAtR^itvamAkShipya samAdadhatsUtramupanyasyati - na karmeti || atra karmeti vyastapadasya naJNA.anvayamabhipretyAkShepAMshaM vyAchaShTe - yadapekShayeti | 'asau' Ishvaro yadapekShayA phalaM dadAtItyuchyate, tadapekShaNIyaM karmaiva nAstIti pratij~nA vishiShTapratiShedhaparA | nanvasti pUrvakarmaivetyataH - avibhAgAdityuktaM sUtre | tat loke vibhakte asvatantra iti prayogadarshanAttadanusAreNa asvatantratvAdityarthakatayA vyAchaShTe-karmaNo.api tannimittatvAditi | pUrvakarmaNo.api bhagavadadhInatvAdityarthaH | doShaparihArAyApekShyasyApItyaperarthaH | na kevalaM phalasyeti vA.arthaH | tathA cha karmaNo.api svAdhInatvAnnirnimittaM viShamANAM karmaNAM kArayituH punarvaiShamyAdyApAtena tatparihArAya tadapekShA sambhavatItyapekShyaM karma nAstIti bhAvaH | anena karmAvibhAgAditi samastapadaM cheti sUchitam | na cha hetvasiddhirityAha - eSha hyeveti | shruteriti | asya tannimittatvAvagamAdityanenAnvayaH | tenAvibhAgAdityasya avibhaktatayA paramAtmAdhInatayA shrutyuktatvAdityartha ukto bhavati | shrutau sAdhukarmeti mokShasAdhanaj~nAnAdikamupalakShyate | unninIShatishabdoktamokShahetuprasAdasya kevalakarmAsAdhyatvAt | hishabdaH prasiddhau | tathA cha 'eShaH' bhagavAn 'yaM' jIvaM 'ebhyo' bhUrbhuvassvarAkhyalokebhyaH 'unninIShate' UrdhvaM netumichChati 'taM' yogyajIvaM 'karmaj~nAnAdikaM kArayati' tena tatsampAdayatItyarthaH | anena mokShasyechChAvisheSharUpeshvaraprasAdasAdhyatoktA bhavati | ushabdo viShNuvAchI | asAdhukarma mithyAj~nAnopalakShakam | tathA cha eShaH yamebhyo lokebhyaH 'adho ninIShate' tamo netumichChati, tamayogyajIvam | tena asAdhukarma kArayatItyarthaH | ayaM cha sudhArItyoktaH |
(4) parihArAMshaM vyAchaShTe - neti || kuto netyatastatrApekShitahetumupaskurvannanAditvAditi hetuM krameNa yojayati - tasyeti pUrvakarmaNa ityarthaH| sattvAditi sheShaH, netyAdyAvartate | tathA chetthaM yojanA - nApekShyakarmAbhAvo vaktavyaH | kutaH? pUrvakarmaNastAdR^ishasya sattvAt | nanu pUrvasyApi karmaNo bhagavannimittatvena vaiShamyAdiparihArAhetutvAnnApekShyatA sambhavatItyata Aha - tasyApIti | tasyApekShyakarmaNastato.api pUrvakarmakAraNamiti hetoH, tasyApi tatpUrvakarmakAritatvAditi yAvat | na kevalaM pUrvakarmaNa ityaperarthaH | tathA cha tasyaivApekShyatopapattiriti bhAvaH | nanu pUrvatanasyApIshvaranimittatvena punarvaiShamyAdyApAdakatvAdanapekShyataivetyata Aha - tasyApIti | pUrvatanakarmaNo.api pUrvaM tatpUrvatanaM karma kAraNamiti hetoH, tasyApi tatkAritatvAdityevArthaH | nanu yatra karmApekShAshAntirUpaM paryavasAnaM tadArabhya vaiShamyAdirUpo doShaH syAdityata Aha 
- anAditvAditi | 'karmaNaH' karmaparamparAyAstatsamudAyasyAnAditvAditi |
(5) sUtrakR^iduktArthe purANasammatimapyAha - bhaviShyaditi || na kevalaM sUtre, kintu purANe.apIti samuchchaye chashabdaH | idamuktamiti sheShaH | kimuktamityatastatpaThati - puNyeti | puNyapApapadAbhyAM tatsAdhanaM karmopalakShyate | AdishabdAt tapa Adi gR^ihyate | jIveneti sheShaH | 'pUrvakarmaNA' svApekShyeNa nimittabhUtenetyarthaH | 'karmaNaH' svApekShyasya | chashabdAttatpUrvatanakarmaNa iti sUchitam | tathA cha karmaparamparAyA anAditvAt 'kathaJNchana' kenApi prakAreNa kAryamUlakatayA kAraNakarmamUlakatayA vA 'virodho' vaiShamyanairghR^iNyAkhyo doSho nAstItyarthaH | iti bhaviShyatpurANa ityanvayaH |
(6) nanvIshvarasya karmApekShAsahitatvAt vaiShamyAdyabhAve.api niyamena karmApekShayaiva phaladAtR^itvAdasvAtantryaM prasajyata ityAshaN^kAM pariharatsUtramupanyasya vyAchaShTe - upapadyata iti || asvAtantryamityanantaraM kintUpapadyate cha taditi sheShaH | chashabdo.avadhAraNe | tathA cha neshvarasya karmApekShatvena nimittena 'asvAtantryaM' svAtantryAnupapattiH, kintu tatsvAtantryamupapadyata eveti yojanA | anena upapadyate cheti pratij~nA vyAkhyAtA ||
(7) nanu sApekShasya kathaM tadupapadyate ityatastatra hetutvena pravR^ittasya yatastadupalabhyate ityaMshasya tAtparyamAha - dravyamityAdinA || 'narte tvatkriyate' ityAdirAdishabdArthaH | karmetyataH prAgapekShaNIyetyupaskAryam | kAlajIvAdiH dvitIyAdishabdArthaH | 'sattvasya' svasattvAdeH | na kevalaM karmAdisvarUpANAM, kintu teShAM sattAderapItyapishabdArthaH | 'tadadhInatvAt' IshvarAdhInatvenopalabhyamAnatvAdityarthaH | tathA cha svechChayA niyamena svAdhInasattvAdimadapekShAyAmapi nAsvAtantryamiti bhAvaH | anena yatastatkarmAdisattvAdyapi tadIshvarAdhInamupalabhyate smR^ityAdAviti hetvartha ukto bhavati | ata e tattvapradIpe upapadyate cha tasya svAtantryaM, yata upalabhyate karmAdestadadhInatvaM shrutismR^ityoriti pratij~nAhetvoryojanA darshitA | kechittu - karmAdInAmiti bhAShyaM sUtre adhyAhR^itahetupaM chashabdasUchitahetuparaM vA | dravyamityAdi cha tasyAsiddhiparihArAyApishabdasUchitabhAgavatasmR^ityAdipramANopanyAsarUpamityAhuH | tattu tattvapradIpaviruddhaM dravyamiti smR^ityudAharaNena 'eSha hyeva' iti shrutyuktakarmaNAmIshAdhInatvamayuktamanAditvAditi chodyaM cha nirastaM bhavati | dravyamityAdAvanAderapi sattvasyeshAdhInatvokteH | dravyamiti smR^itau dravyashabdena prakR^ityAditattvamuchyate | karmeti dharmAdharmau | kAlaH pravAharUpaH prasiddhaH | svabhAvaH prakR^ityAdInAM pariNAmAdi | jIva ityeteShAmabhimAnI gR^ihyate | 'yadanugrahataH' IshasyAnugrahAdeva iti sudhAyAM smR^itirvyAkhyAtA |
(8) nanu yadi karmAdisattA.api bhagavadadhInA, tarhi tadapekShA nAma anapekShaivetyarthAdbhavati, tathA cha punarvaiShamyAdyApAtaH, tena cheshvarasya doShitvaM syAdityAshaN^kAparihArAyAvR^ittamupalabhyate cheti sUtrakhaNDaM tadvyAvartyashaN^kApradarshanena tatsAdhyaM darshayan tatra hetutvena yojayati - na cheti || yathA karmAnapekShAyAM vaiShamyAdikamApatitaM tathA punaH pakShAntare.api pUrvamutpAditakarmAnukUlyena karmAntaraM kArayatIti karmApekShAyAmapi Ishvarasya vaiShamyAdyApAtena 'doShaH' doShitvaM syAdityapi na shaN^kyam | kutaH? tAdR^ishasya vedAprAmANyAnApAdakasya svAdhInakarmApekShayA viShamaphalapradAnarUpasya vaiShamyAderadoShatayA shrutau 'upalabhyamAnatvAt' 
pratIyamAnatvAditi yojanA | yadvA - doSha ityanantaraM kintUpapadyate cheti sheShaH | tathA cha na punaH vaiShamyAdyApAtena doShaH kintu tAdR^ishamadoShatayaivopapadyate | kutaH? shrutau tAdR^ishavaiShamyAdestathopalabhyamAnatvAditi yojanA | anena sautrapadayorAvR^ittiH chashabdasya hatvarthatvaM cha sUchitam | ata eva tattvapradIpe - upapadyate cha tAdR^ishavaiShamyAdi | na tu doShitvApAdakam | kutaH? yataH shrutau vaiShamyamadoShatayopalabhyate nairghR^iNyaM chAdoShatayopalabhyate | atastAdR^ishayostayoradoShatvAt Ishvare tadApAdanaM nAniShTamiti sAdhyAdhyAhAreNAnvayaH | shrutau puNyaM pApaM kArayedityekavachananirdeshAt sUtre.api tathA prayogaH | tathAtve vaiShamyAdeH pratyekamanvayaH, vaiShamyAdItyadhyAhAreNaikAnvayo vA |
(9) kAsau shrutirityatastAmudAharati | sa kArayediti || chaturvedashikhAyAmityasya upalabhyamAnatvAdityanenAnvayaH | shrutau sa ityasyottaratrApyadhikArasUchako.athashabdaH | apishabdau samuchchayArthau | tathA cha 'saH' viShNuH svAdhInapUrvakarmApekShayA puNyaM karma jIvena kArayet | pApaM karma cha kArayet | evaM tasya karmaNaH 'IshitA' niyantA.api sa eva | tAvatA na vaiShamyAdidoShavAnityarthaH | tattvapradIpe tu - sa bhagavAn svayamIshitA.api puNyasya shobhanameva phalaM pApasya tadviparItamevetyetadanyathA kartuM samartho.api na tathA karoti | kintu puNyaM puNyaiH kArayet pApaM pApaiH | atha mishrakarmANyapi vimishraiH kArayennaitAvatA vaiShamyAdidoShavAn | kutaH? yataH 'paraH' svatantraH saH paramAtmA 'guNadoShAdisattve' anyeShu guNadoShasambandhApAdane guNadoShAdInAM guNadoShatvApAdane cha svayameveshaH ataH | kiJNchAyaM na sakartR^ikaH, yena parAdhInatayA doShasambhavaH, ato na tasya doSha ityAha -'anAdiH' utpAdakashUnya iti | ito.api na doShasambhava ityAha - AdiH prajAnAmiti | prajopalakShitasarvakartetyarthaH | na cha kasyApi svadoShechChA bhavati | kimu sarvakarturato na doShavAn | kintu parameshvaraH svAtantryAt sarvaguNagaNaparipUrNa eva svAbhAvikIM svIyAM sthitimanapohya trividhAn dharmAn trividhaiH kArayatItyabhyupagame shrutyAdyanugrahashchopapadyate | vakShyante cha niyamAstadrUpAbhAvAH | tatropapadyate chaivaMniyamavattvaM svatantrasya | upalabhyate chaivaM svabhAvattvaM 'devasya' (mAM.2.9.) iti shrutau, iti shrutirvyAkhyAtA | anenopapadyate upalabhyata ityanayorasakR^idAvR^ittissUchitA |
|| iti vaiShamyanairghaNyAdhikaraNam || 10 ||
|| 11. sarvadharmopapatyadhikaraNam ||
(1) atrAdhikaraNe viShNoH sarvaguNapUrtau sarvadoSharAhitye cha yuktyavirodha uchyate | nanu sarveShAM yuktivirodhAnAM parihR^itatvAtkimuttarasUtreNetyata etatsUtratAtparyamAha - avashiShTairiti || pUrNatvamitisheShaH | tathA cha vishiShyapratipAditebhyaH sraShTatvAdiguNebhyaH avashiShTaiH sarvaguNaiH pratipAditaiH pUrNatvam 'upasaMharati' nigamayatyatretyarthaH | idamuktaM bhavati - pUrvAdhikaraNeShu viShNoH pratyekamekaikaguNaviShaye doShAbhAvaviShaye cha virodhaM parihR^itya tatsamarthanaM kR^itam | tebhyo.avashiShTAH ye sarvaguNA doShAbhAvAshcha tatra sAmAnyato yuktivirodhaparihAreNa tAn samarthya viShNoH sarvaguNapUrNatvaviShaye sarvadoShAbhAvavattvaviShaye cha prAptayuktivirodhaparihAreNa tatprakaraNamatrAdhikaraNe samApayati sUtrakAra iti | yathoktaM prameyadIpe 'upasaMharati' prakaraNaM samApayatIti | atra bhAShye tR^itIyA dvitIyArthe | samarthya pUrNatvamitipadadvayamadhyAhAryamiti dhyeyam | na 
viShNossarvaguNapUrNatvaM yuktaM, chetanatvAt jIvavat, anyathA.anyasyApi tatsyAdavisheShAditiprApte siddhAntayatsUtraM paThitvA vyAchaShTe - sarveti | iti sarvadharmopapatteriti | evaMrUpasarvadharmopapAdakashruterityarthaH | kvachit 'sarvaguNopapattishruteshcha' iti pAThaH | guNetidharmashabdavyAkhyAnam | na kevalaM svAtantryAdinA viShNoH sarvadharmopapattiH, kintu 'guNAH shrutAH' (sauparNashrutiH.) iti sarvadharmopapAdakashruteshcheti samuchchaye chashabdaH | tattvapradIpe tu - 'iti sarvaguNopapattishruteH' kayApi vidhayA doShAbhAvashruteshcheti chashabdArtha uktaH | asya hetoH chashabdasUchitena nAyuktaM viShNoH pUrNatvamiti sAdhyenAnvayaH | chetanatvaM tvaprayojakaM shrutiviruddhaM cheti bhAvaH | sUtrArthastu spaShTaH | vede 'shrutA guNAH' aNutvamahatvAdishubhadharmAH 'suviruddhAshcha' lokadR^iShTyA.ativiruddhAH anyatra sahAdR^iShTA api 'deve' harau santyeva, na tu teShAM viruddhatayA mithyAtvaM kalpanIyamityarthaH | na kevalaM viruddhA ityapishabdArthaH | evaM harau 'ashrutAH' vedAnuktAshcha ramAchaturmukhavANIchintyA guNAssanti | tarhi yAvanto ramAdibhishchintayituM shakyante tAvanta eva guNAH kimityato netyAha - achintyA iti | yathA ramAdibhishchintyAssanti, tathA tairachintyAshcha guNAH santItyarthaH | nanu yathA guNAH shrutAH chintyA achintyAshcha deve santi tathA doShA api kimityato netyAha - doShA iti | deve doShAH shrutA eva na santi, nApi chintyAH, kimupunarachintyA doShA na santIti vaktavyamityarthaH | nanu kathaM na doShAH shrutAH 'janito.ata viShNoH' () ityAdau pratIterityata Aha - aj~nairiti | mithyAdR^igbhirhi tathA shrutA iti santIti cha pratItAH, na tu j~nAninAmityarthaH | ayaM chArthastattvapradIpanyAyadIpikAsUktaH | na chAshrutA ramAdichintyAH santi chet 'anuktaM paJNchabhirvedairna vastvasti kutashcha na' ityuktivirodha iti vAchyam | sAmAnyataH shrutAH vishiShyAshrutA ityarthasyeha vivakShitatvena virodhAbhAvAt | iyaM cha gItAtAtparyoktarItyA R^igvede sauparNashAkhAshrutiH | gItAbhAShye tu iyaM jAbAlikhilashrutirityuktam | suparNadR^iShTAyA api shruterjAbAlidR^iShTatvasambhavAdavirodhaH ||
|| iti sarvadharmopapatyadhikaraNam || 11||
iti shrImatparamahaMsaparivrAjakAchAryANAM sarvatantrasvatantrANAM 
shrImadraghunAthatIrthapUjyapAdAnAM shiShyeNa
shrImajjagannAthayatinA kR^itAyAM 
shrImadbrahmasUtrabhAShyadIpikAyAM
dvitIyAdhyAyasya prathamaH pAdaH
|| OM ||
