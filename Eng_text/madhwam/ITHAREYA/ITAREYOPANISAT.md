aitareyopaniShat 
eSha panthA etat karmaitad brahmaitat satyaM tasmAnna pramAdyet taM nAtIyAnna hyatyAyan pUrve ye.atyAyaMste parAbabhUvuH || 1 || 
taduktamR^iShiNA prajA ha tisro atyAyamIyurnyAanyA arkamabhito vivishre | bR^ihaddha tasthau bhuvaneShvantaH pavamAno harita A vivesheti || 2 || 
prajA ha tisro atyAyamIyuriti yA vai tA imAH prajAstisro atyAyamAyaMstAnImAni vayAMsi vaN^gAvagadhAshcherapAdA nyanyA arkamabhito vivishra iti || 3 || 
tA imAH prajA arkamabhito niviShTA iyamevAgniM bR^ihaddha tasthau bhuvaneShvantarityada u eSha bR^ihad bhuvaneShvantarasAvAdityaH pavamAno harita A vivesheti || 4 || 
vAyureva pavamAno disho harita AviShTaH || 5 || 
|| iti prathamaM brAhmaNam || 
ukthamukthamiti vai prajA vadanti tadidamevokthamiyameva pR^ithivIto hIdaM sarvamuttiShThati yadidaM kiJNcha tasyAgnirarko.annamashItayo.annena hIdaM sarvamashnute antarikShamevokthamantarikShaM vA anu patantyantarikShamanu dhAvayanti || 1 || 
tasya vAyurarko.annamashItayo.annena hIdaM sarvamashnute.asAveva dyaurukthamamutaH pradAnAddhIdaM sarvamuttiShThati yadidaM kiJNcha || 2 || 
tasyAsAvAdityo.arko.annamashItayo.annena hIdaM sarvamashnuta ityadhidaivatamathAdhyAtmam || 3 || 
puruSha evokthamayameva mahAn prajApatirahamukthamasmIti vidyAt tasya mukhamevokthaM yathA pR^ithivI tathA tasya vAgarko.annamashItayo.annena hIdaM sarvamashnute || 4 || 
nAsike evokthaM yathA.antarikShaM tathA tasya prANo.arko.annamashItayo.annena hIdaM sarvamashnute tadetad bradhnasya viShTapaM yadetannAsikAyai vinatamiva lalATamevoktham || 5 || 
|| iti dvitIyaM brAhmaNam ||
yathA dyaustathA tasya chakShurannamashItayo.annena hIdaM sarvamashnute || 1 || 
samAnamashItayo.adhyAtmaM chaivAdhidaivataM chAnnamevAnnena hImAni sarvANi bhUtAni samanantI3 || 2 || 
annenemaM lokaM jayatyannenAmuM tasmAt samAnamashItayo.adhyAtmaM chAdhidaivataM chAnnameva tadidamannamannAdamiyameva pR^ithivIto hIdaM sarvamuttiShThati yadidaM kiJNcha || 3 || 
yaddha kiJNchedaM pretA3ha || 4 || 
tadasau sarvamatti yadu kiJNchAtaH praitI3 tadiyaM sarvamatti seyamityAdyA.attrUyattA havA Adyo bhavati na tasyeshe yaM nAdyAd yadvainaM nAdyuH || 5 || 
athAto retasaH sR^iShTiH prajApate reto devA devAnAM reto varShaM varShasya reta oShadhaya oShadhInAM reto.annamannasya reto reto retaso retaH prajAH prajAnAM reto hR^idayaM hR^idayasya reto mano manaso reto vAg vAcho retaH karma || 6 || 
tadidaM karmakR^itamayaM puruSho brahmaNo lokaH sa irAmayo yaddhIrAmayAstasmAddhiraNmayo hiraNmayo havA amuShmin loke sambhavati hiraNmayaH sarvebhyo bhUtebhyo dadR^ishe ya evaM veda taM prapadAbhyAM prApadyata brahmemaM puruShaM yat prapadAbhyAM prApadyata brahmemaM puruShaM tasmAt prapade tasmAt prapade ityAchakShate || 7 || 
shaphAH khurA ityanyeShAM pashUnAM tadUrdhvamudasarpat tAvUru abhavatAmuru gR^iNIhItyabravIt tadudaramabhavadurveva me kurvityabravIt taduro.abhavadudaraM brahmeti shArkarAkShyA upAsate hR^idayaM brahmetyAruNayo brahmA haiva tA3ha || 8 || 
|| iti tR^itIyaM brAhmaNam ||
UrdhvaM tvevodasarpat tachChiro.ashrayata yachChiro.ashrayata tachChiro.abhavat tachChirasaH shirastvam || 1 || 
tA etAH shIrShaJNChri2yaH shritAshchakShuH shrotraM mano vAk prANaH shrayante.asmiJNChri2yo ya evametachChirasaH shirastvaM veda || 2 || 
tA ahiMsantAhamukthamasmyahamukthamasmIti tA abruvan hantAsmAchCharIrAdutkrAmAma tad yasmin na utkrAnta idaM sharIraM patsyati tadukthaM bhaviShyatIti || 3 || 
vAgudakrAmadavadannashnan pibannAstaiva chakShurudakrAmadapashyannashnan pibannAstaiva shrotramudakrAmadashR^iNvannashnan pibannAstaiva || 4 || 
mana udakrAmanmIlita ivAshnan pibannAstaiva || 5 || 
prANa udakrAmat tat prANa utkrAnte.apadyata tadashIryatAshArItI3 || 6 || 
tachCharIramabhavat tachCharIrasya sharIratvaM shIryate havA asya dviShan pApmA bhrAtR^ivyaH parA.asya dviShan pApmA bhrAtR^ivyo bhavati ya evaM veda || 7 || 
tA ahiMsantaivAhamukthamasmyahamukthamasmIti tA abruvan hantedaM punaH sharIraM pravishAma tad yasmin naH prapanna idaM sharIramutthAsyati tadukthaM bhaviShyatIti vAk prAvishadashayadeva chakShuH prAvishadashayadeva shrotraM prAvishadashayadeva manaH prAvishadashayadeva || 8 || 
prANaH prAvishat tat prANe prapanna udatiShThat tadukthamabhavat tadetadukthaM prANa eva prANa ukthamityeva vidyAt taM devA abruvan tvamukthamasi tvamidaM sarvamasi || 9 || 
tava vayaM smastvamasmAkamasIti tadapyetadR^iShiNoktaM tvamasmAkaM tava smasIti || 10 || 
taM devAH prANayanta sa praNItaH prAtAyata prAtAyItI3 tat prAtarabhavat samAgAditI3 tat sAyamabhavadahareva prANo rAtrirapAno vAgagnishchakShurasAvAdityashchandramA mano dishaH shrotraM sa eSha prahitAM saMyogo.adhyAtmamimA devatA ada u Aviradhidaivatamityetat taduktaM bhavatyetaddha smavai taddhi dvAnAha hiraNyadan baido na tasyeshe yaM mahyaM na dadyuriti || 11 || 
prahitAM vA ahamadhyAtmaM saMyogaM niviShTaM vedaitaddha tadanIshAnAni havA asmai bhUtAni baliM haranti ya evaM veda || 12 || 
tat satyaM saditi prANastItyannaM yamityasAvAdityastadetat trivR^it trivR^idiva vai chakShuH shuklM kR^iShNaM kanIniketi sa yadi havA api mR^iShA vadati satyaM haivAsyoditaM bhavati ya evametat satyasya satyatvaM veda || 13 || 
tasya vAk tantirnAmAni dAmAni tadasyedaM vAchA tantyA nAmabhirdAmabhiH sarvaM sitaM sarvaM hIdaM nAmAnI3 || 14 || 
sarvaM vAchA.abhivadati vahanti havA enaM tantisambaddhA ya evaM veda || 15 || 
tasyoShNig lomAni tvag gAyatrI triShTup mAMsamanuShTup snAvAnyasthi jagatI paN^ktirmajjA prANo bR^ihatI sa chChandobhishChanno yachChandobhishChannastasmAchChandAMsItyAchakShate chChAdayanti havA enaM ChandAMsi pApAt karmaNo yasyAM kasyaJNchid dishi kAmayate ya evametachChandasAM ChandastvaM veda ||16|| 
taduktamR^iShiNA | apashyaM gopAmityeSha vai gopA eSha hIdaM sarvaM gopAyatyanipadyamAnamiti nahyeSha kadAchana saMvishatyA cha parA cha pathibhishcharantamityA cha hyeSha parA cha pathibhishcharati ||17|| 
sa sadhrIchIH sa viShUchIrvasAna iti sadhrIchIshcha hyeSha viShUchIshcha vatsa imA eva disha avarIvarti bhuvaneShvantarityeSha hyantarbhuvaneShvAvarIvartyatho AvR^itAso.avatAso na katR^irbhiriti || 18 || 
sarvaM hIdaM prANenA.avR^itaM so.ayamAkAshaH prANena bR^ihatyA viShTabdhastadyathA.ayamAkAshaH prANena bR^ihatyA viShTabdha evaM sarvANi bhUtAnyA pipIlikAbhyaH prANena bR^ihatyA viShTabdhAnItyeva vidyAm || 19 || 
|| iti chaturthaM brAhmaNam ||
athAto vibhUtayo.asya puruShasya vAchA sR^iShTau pR^ithivI chAgnishchAsyAmoShadhayo jAyante.agnirenAH svadayatIdamAharatedamAharatetyevametau vAchaM pitaraM paricharataH pR^ithivI chAgnishcha yAvadanu pR^ithivI yAvadanvagnistAvAnasya loko bhavati nAsya tAvalloko jIryate yAvadetayorna jIryate pR^ithivyAshchAgneshcha ya evametAM vAcho vibhUtiM veda prANena sR^iShTAvantarikShaM cha vAyushchAntarikShaM vA anu charantyantarikShamanu shR^iNvanti vAyurasmai puNyaM gandhamAvahatyevametau prANaM pitaraM paricharato.antarikShaM cha vAyushcha yAvadanvantarikShaM yAvadanu vAyustAvAnasya loko bhavati nAsya tAvalloko jIryate yAvadetayorna jIryate.antarikShasya cha vAyoshcha ya evametAM prANasya vibhUtiM veda || 1 || 
chakShuShA sR^iShTau dyaushchA.adityashcha dyaurhAsmai vR^iShTimannAdyaM samprayachChatyAdityo.asya jyotiHprakAshaM karotyevametau chakShuH pitaraM paricharato dyaushchA.adityashcha yAvadanu dyauryAvadanvAdityastAvAnasya loko bhavati nAsya tAvalloko jIryate || 2 || 
yAvadetayorna jIryate divashchA.adityasya cha ya evametAM chakShuSho vibhUtiM veda || 3 || 
shrotreNa sR^iShTA dishashcha chandramAshcha digbhyo hainamAyantI3 ||4||
digbhyo vishR^iNoti chandramA asmai pUrvapakShAparapakShAn vichinoti puNyAya karmaNa evamete shrotraM pitaraM paricharanti dishashcha chandramAshcha yAvadanu disho yAvadanu chandramAstAvAnasya loko bhavati nAsya tAvalloko jIryate yAvadeteShAM na jIryate dishAM cha chandramasashcha ya evametAM shrotrasya vibhUtiM veda ||5|| 
manasA sR^iShTA Apashcha varuNashchA.apo hAsmai shraddhAM sannamante puNyAya karmaNe varuNo.asya prajAM dharmeNa dAdharaivamete manaH pitaraM paricharantyApashcha varuNashcha yAvadanvApo yAvadanu varuNastAvAnasya loko bhavati nAsya tAvalloko jIryate yAvadeteShAM na jIryate.apAM cha varuNasya cha ya evametAM manaso vibhUtiM veda || 6 || 
|| iti paJNchamaM brAhmaNam ||
ApA ityApa iti tadidamApa evedaM vai mUlamadastUlamayaM pitaite putrA yatra ha kvachana putrasya tat pituryatra vA pitumAn putrasyetyetat taduktaM bhavatyetaddha smavaitad vidvAnAha mahidAsa aitareya A.ahaM mAM devebhyo vedA o mad devAn vedetaH pradAnA hyeta itaH sambhR^itA iti sa eSha girishchakShuH shrotraM mano vAk prANastaM brahmagirirityAchakShate girati havai dviShantaM pApmAnaM bhrAtR^ivyaM parA.asya dviShan pApmA bhrAtR^ivyo bhavati ya evaM veda ||1||
sa eSho.asuH sa eSha prANaH sa eSha bhUtishchAbhUtishcha taM bhUtiriti devA upAsAJNchakrire te babhUvustasmAddhApyetarhi supto bhUrbhUrityeva prashvasityabhUtirityasurAste ha parA babhUvurbhavatyAtmanA parA.asya dviShan pApmA bhrAtR^ivyo bhavati ya evaM veda || 2 || 
sa eSha mR^ityushchaivAmR^itaM cha taduktamR^iShiNA | apAN^ prAN^eti svadhayA gR^ibhIta ityapAnena hyayaM yataH prANo na parAN^ bhavatyamartyo martyenA sayonirityetena hIdaM sarvaM sayoni martyAni hImAni sharIrANI3 || 3 || 
amR^itaiShA devatA tA shashvantA viShUchInA viyantA nyanyaM chikyurna nichikyuranyamiti nichinvanti haivemAni sharIrANI3 || 4 || 
amR^itaivaiShA devatA.amR^ito havA amuShmin loke sambhavatyamR^itaH sarvebhyo bhUtebhyo dadR^ishe ya evaM veda ya evaM veda || 5 || 
|| iti shrImahaitareyopaniShadi prathamapraghaTTake ShaShTho.adhyAyaH || 
|| iti prathamaH praghaTTakaH || 
upaniShat 
eSha imaM lokamabhyArchat puruSharUpeNa ya eSha tapati prANo vAva tadabhyArchat prANo hyeSha ya eSha tapati taM shataM varShANyabhyArchat tasamAchChataM varShANi puruShAyuSho bhavanti taM yachChataM varShArNyabhyArchat tasmAchChatarchinastasmAchChatarchinaityAchakShata etameva santam || 1 || 
sa idaM sarvaM madhyato dade yadidaM kiJNcha sa idaM sarvaM madhyato dadhe yadidaM kiJNcha tasamAnmadhyamAstasmAnmadhyamA ityAchakShata etameva santam || 2 || 
prANo vai gR^itso.apAno madaH sa yat prANo gR^itso.apAno madastasmAd gR^itsamadastasmAd gR^itsamada ityAchakShata etameva santam || 3 || 
tasyedaM vishvaM mitramAsId yadidaM kiJNcha tad yadasyedaM vishvaM mitramAsId yadidaM kiJNcha tasmAd vishvAmitrastasmAd vishvAmitra ityAchakShata etameva santam || 4 || 
taM devA abruvannayaM vai naH sarveShAM vAma iti tasmAd vAmadevastasmAd vAmadeva ityAchakShata etameva santam || 5 || 
sa idaM sarvaM pApmano.atrAyata yadidaM kiJNcha sa yadidaM sarvaM pApmano.atrAyata yadidaM kiJNcha tasmAdatrayastasmAdatraya ityAchakShata etameva santam || 6 || 
|| iti prathamaM brAhmaNam ||
eva u eva vibhradvAjaH prajA vai vAjastA eSha bibharti yad bibharti tasmAd bhAradvAjastasmAd bhAradvAja ityAchakShata etameva santam || 1 || 
taM devA abruvannayaM vai naH sarveShAM vashiShTha iti taM yad devA abruvannayaM vai naH sarveShAM vashiShTha iti tasmAd vasiShThastasmAd vasiShTha ityAchakShata etameva santam || 2 || 
sa idaM sarvamabhi prAgAd yadidaM kiJNcha sa yadidaM sarvamabhi prAgAd yadidaM kiJNcha tasmAt pragAthAstasmAt pragAthA ityAchakShata etameva santam || 3 || 
sa idaM sarvamabhyapavayata yadidaM kiJNcha sa yadidaM sarvamabhyapavayata yadidaM kiJNcha tasmAt pAvamAnyastasmAt pAvamAnya ityAchakShata etameva santam || 4 || 
so.abravIdahamidaM sarvamasAni yachcha kShudraM yachcha mahaditi ||5||
te kShudrasUktAshchAbhavan mahAsUktashcha tasmAt kShudrasUktAstasmAt kShudrasUktA ityAchakShata etameva santam || 6 || 
sUktaM batAvochateti tat sUktamabhavat tasmAt sUktaM tasmAt sUktamityAchakShata etameva santam || 7 || 
eSha vA R^igeSha hyebhyaH sarvebhyo bhUtebhyo.archata sa yadebhyaH sarvebhyo bhUtebhyo.archata tasmAdR^ik tasmAdR^igityAchakShata etameva santam || 8 || 
eSha vA ardharcha eSha hyebhyaH sarvebhyo.ardhebhyo.archata sa yadebhyaH sarvebhyo.ardhebhyo.archata tasmAdardharchastasmAdardharcha ityAchakShata etameva santam || 9 || 
eSha vai padameSha hImAni sarvANi bhUtAni pAdi sa yadimAni sarvANi bhUtAni pAdi tasmAt padaM tasmAt padamityAchakShata etameva santam || 10 || 
eSha vA akSharameSha hyebhyaH sarvebhyo bhUtebhyaH kSharati nachainamati kSharanti sa yadebhyaH sarvebhyo bhUtebhyaH kSharati nachainamati kSharanti tasmAdakSharaM tasmAdakSharamityAchakShata etameva tathA santam || 11 || 
tA vA etAH sarvA R^ichaH sarve vedAH sarve ghoShA ekaiva vyAhR^itiH prANa eva prANa R^icha ityeva vidyAt || 12 || 
vishvAmitraM hyetadahaH shaMsipyantamindra upaniShasAda sa hAnnamityabhivyAhR^itya bR^ihatIsahasraM shashaMsa tenendrasya priyaM dhAmopeyAya tamindra uvAcha || 13 || 
R^iShe priyaM vai me dhAmopAgAH sa vA R^iShe dvitIyaM shaMseti sa hAnnamityevAbhivyAhR^itya bR^ihatIsahasraM shashaMsa tenendrasya priyaM dhAmopeyAya tamindra uvAcha R^iShe priyaM vai me dhAmopAgAH sa vA R^iShe tR^itIyaM shaMseti sahAnnamityevAbhivyAhR^itya bR^ihatIsahasraM shashaMsa tenendrasya priyaM dhAmopeyAya tamindra uvAcha || 14 || 
R^iShe priyaM vai me dhAmopAgA varaM te dadAmIti sa hovAcha tvAmeva jAnIyAmiti tamindra uvAcha prANo vA ahamasmyR^iShe prANastvaM prANaH sarvANi bhUtAni prANo hyeSha ya eSha tapati sa etena rUpeNa sarvA disho viShTo.asmi || 15 || 
tasya me.annaM mitraM dakShiNaM tad vaishvAmitrameSha tapannevAsmIti hovAcha || 16 || 
|| iti dvitIyaM brAhmaNam ||
taddhA idaM bR^ihatIsahasraM sampannaM tasya yAni vyaJNjanAni tachCharIraM yo ghoShaH sa AtmA ya UShmANaH sa prANa etaddha sma vai tad vidvAn vasiShTho vasiShTho babhUva tata etannAmadheyaM lebha etadu haivendro vishvAmitrAya provAchaitadu haivendro bhAradvAjAya provAcha tasmAt sa tena bandhunA yaj~neShu hUyate || 1 || 
tad vA idaM bR^ihatIsahasraM sampannaM tasya vA etasya bR^ihatIsahasrasya sampannasya ShaTtriMshatamakSharANAM sahasrANi bhavanti tAvanti shatasaMvatsarasyAhnAM sahasrANi bhavanti vyaJNjanaireva rAtrIrApnuvanti svarairahAni tad vA idaM bR^ihatIsahasraM sampannaM tasya vA etasya bR^ihatIsahasrasya sampannasya parastAt praj~nAmayo devatAmayo.amR^itamayaH sambhUya devatA apyeti ya evaM veda tad yo.ahaM so.asau yo.asau so.aham | taduktamR^iShiNA || 2 || 
sUrya AtmA jagatastasthuShashchetyetadu haivopekShetopekSheta || 3 || 
|| iti tR^itIyaM brAhmaNam || 
|| iti shrImahaitarayopaniShadi dvitIyapraghaTTake prathamo.adhyAyaH ||

yo havA AtmAnaM paJNchavidhamukthaM veda yasmAddhIdaM sarvamuttiShThati sa samprativit pR^ithivI vAyurAkAsha Apo jyotIMShItyeSha vA AtmokthaM paJNchavidhametasmAddhIdaM sarvamuttiShThatyetamevApyetyayanaM havai samAnAnAM bhavati ya evaM veda || 1 || 
tasmin yo.annaM chAnnAdaM cha vedA hAsminnannAdo jAyate bhavatyasyAnnamApashcha tasmin yo.annaM chAnnAdaM cha vedA hAsminnannAdo jAyate bhavatyasyAnnamApashcha pR^ithivI chAnnametanmayAni hyannAni bhavanti || 2 || 
jyotishcha vAyushchAnnAdametAbhyAM hIdaM sarvamannamattyAvapanamAkAsha AkAshe hIdaM sarvaM samopyata AvapanaM havai samAnAnAM bhavati ya evaM veda || 3 || 
tasmin yo.annaM chAnnAdaM cha vedA hAsminnannAdo jAyate bhavatyasyAnnamoShadhivanaspatayo.annam || 4 || 
prANabhR^ito.annAdamoShadhivanaspatIn hi prANabhR^ito.adanti teShAM ya ubhayatodantAH puruShasyAnuvidhAM vihitAste.annAdA annamitare pashavastasmAt ta itarAn pashUnadhIva charantyadhIva hyanne.annAdo bhavatyadhIva samAnAnAM jAyate ya evaM veda || 5 ||
|| iti prathamaM brAhmaNam ||
tasya ya AtmAnamavistarAM vedAshnute hA.avirbhUya oShadhivanaspatayo yachcha kiJNcha prANabhR^it sa AtmAnamAvistarAM vedauShadhivanaspatiShu hi raso dR^ishyate || 1 || 
chittaM prANabhR^itsu prANabhR^itsu tvevA.avistarAmAtmA teShu hi raso.api dR^ishyate na chittamitareShu || 2 || 
puruShe tvevA.avistarAmAtmA sa hi praj~nAnena sampannatamo vij~nAtaM vadati vij~nAtaM pashyati veda shvastanaM veda lokAlokau || 3 || 
martyenAbhR^itamIpsatyevaM sampanno.athaitareShAM pashUnAmashanApipAsa evAbhivij~nAnaM na vij~nAtaM vadanti na vij~nAtaM pashyanti na viduH shvastanaM na lokAlokau ta etAvanto bhavanti yathApraj~naM hi sambhavAH || 4 || 
|| iti dvitIyaM brAhmaNam ||
sa eSha puruShaH samudraH sarvaM lokamati yaddha kiJNchAshnute.atyenaM manyate yadyantarikShalokamashnute.atyenaM manyate yadyamuM lokamashnuvItAtyevainaM manyeta || 1 || 
sa eSha puruShaH paJNchavidhastasya yaduShNaM tajjyotiryAni khAni sa AkAsho.atha yallohitaM shleShmA retasA Apo yachCharIraM sA pR^ithivI yaH prANaH sa vAyuH sa eSha vAyuH paJNchavidhaH prANo.apAno vyAna udAnaH samAnastA etA devatAH prANApAnayoreva niviShTAshchakShuH shrotraM mano vAgiti prANasya hyanvapAyametA apiyanti || 2 || 
sa eSha vAchashchittasyottarottarikramo yad yaj~naH sa eSha yaj~naH paJNchavidho.agnihotraM darshapUrNamAsau chAturmAsyAni pashuH somaH sa eSha yaj~nAnAM sampannatamo yat soma etasmin hyetAH paJNchavidhA adhigamyante yat prAk savanebhyaH saikA vidhA trINi savanAni yadUrdhvaM sA paJNchamI || 3 || 
|| iti tR^itIyaM brAhmaNam ||
yo havai yaj~ne yaj~naM vedAhanyahardeveShu devamadhyULhaM sa samprativideSha vai yaj~ne yaj~no.ahanyahardeveShu devo.adhyULho yadetanmahadukthaM tadetat paJNchavidhaM trivR^it paJNchadashaM saptadashamekaviMshaM paJNchaviMshamiti stomato gAyattraM rathantaraM bR^ihad bhadraM rAjAnamiti sAmato gAttryuShNig bR^ihatI triShTup dvipadeti chChandastaH shiro dakShiNaH pakSha uttaraH pakShaH puchChamAtmetyAkhyAnam || 1 || 
paJNchakR^itvaH prastauti paJNchakR^itva udgAyati paJNchakR^itvaH pratiharati paJNchakR^itva upadravati paJNchakR^itvo nidhanamupayAnti || 2 || 
tat stobhasahasraM bhavatyevaM hyetAH paJNchavidhA anushasyante yat prAk tR^ichAshItibhyaH saikA vidhA tisrastR^ichAshItayo yadUrdhvaM sA paJNchamI || 3 || 
tadetat sahasraM tat sarvaM tAni dasha dasheti vai sarvametAvatI hi saN^khyA dasha dashatastachChataM dasha shatAni || 4 || 
tat sahasraM tat sarvaM tAni trINi chChandAMsi bhavanti tredhA vihitaM vA idamannamashanaM pAnaM khAdastadetairApnoti || 5 || 
|| iti chaturthaM brAhmaNam ||
tad vA idaM bR^ihatIsahasraM sampannaM taddhaitadeke nAnAchChandasAM sahasraM pratijAnate kimanyat sadanyad brUyAmeti triShTupsahasrameke jagatIsahasrameke.anuShTupsahasrameke || 1 || 
taduktamR^iShiNA | anuShTubhamanu charchUryamANamindraM nichikyuH kavayo manISheti || 2 || 
vAchi vai tadaindraM prANaM nyachAyannityetat taduktaM bhavati sa heshvaro yashasvI kalyANakIrtirbhavitorIshvaro ha tu purA.a.ayuShaH praitoriti ha smA.ahA || 3 || 
kR^itsno hyeSha AtmA yad vAgabhi hi prANena manasesyamAno vAchA nAnubhavati bR^ihatImabhisampAdayedeSha vai kR^itsna AtmA yad bR^ihatI || 4 || 
so.ayamAtmA sarvataH sharIraiH parivR^itastad yathA.ayamAtmA sarvataH sharIraiH parivR^ita evameva bR^ihatI sarvatashChandobhiH parivR^itA madhyaM hyeShAmaN^gAnAmAtmA madhyaM ChandasAM bR^ihatI saheshvaro yashasvI kalyANakIrtirbhavitorIshvaro ha tu purA.a.ayuShaH praitoriti ha smA.aha kR^itsno hyeSha AtmA yad bR^ihatI tasmAd bR^ihatImevAbhisampAdayet || 5 || 
|| iti paJNchamaM brAhmaNam || 
tad vA idaM bR^ihatIsahasraM sampannaM tasya vA etasya bR^ihatIsahasrasya sampannasyaikAdashAnuShTubhAM shatAni bhavanti ||1|| 
paJNchaviMshatishchAnuShTubha AttaM vai bhUyasA kanIyaH | taduktamR^iShiNA || 2 || 
vAchamaShTApadImahamityaShTau hi chaturakSharANi bhavanti navasraktimiti bR^ihatI sampadyamAnA navasraktyR^itaspR^ishamiti satyaM vai vAgR^ichA spR^iShTendrAt pari tanvaM mama iti || 3 || 
tad yadevaitad bR^ihatIsahasramanuShTupsampannaM bhavati tasmAt tadaindrAt prANAd bR^ihatyai vAchamanuShTubhaM tanvaM saMnirmimIte ||4|| 
sa vA eSha vAchaH vikAro yadetanmahadukthaM tadetat paJNchavidhaM mitamamitaM svaraH satyAnR^ite ityR^ig gAthA kumvyA tanmitam ||5|| 
yajurnigado vR^ithA vAk tadamitaM sAmAtho yaH kashcha geShNaH sa svara omiti satyaM netyanR^itaM tadetat puShpaM phalaM vAcho yat satyaM sa heshvaro yashasvI kalyANakIrtirbhavitoH puShpaM hi phalaM vAchaH satyaM vadatyathaitanmUlaM vAcho yadanR^itam || 6 || 
tad yathA vR^ikSha AvirmUlaH shuShyati sa udvartata evamevAnR^itaM vadannAvirmUlamAtmAnaM karoti sa shuShyati sa udvartate tasmAdanR^itaM na vaded dayeta tvenena parAg vA etad riktamakSharaM yadetadomiti || 7 || 
tad yatkiJNchomityAhAtraivAsmai tad richyate sa yat sarvamoN^kuryAd richyAdAtmAnaM sa kAmebhyo nAlaM syAdarthaitat pUrNamabhyAtmaM yanneti || 8 || 
sa yat sarvaM neti brUyAt pApikA.asya kIrtirjAyeta sainaM tatraiva hanyAt tasmAt kAla eva dadyAt kAle na dadyAt tat satyAnR^ite mithunIkaroti tayormithunAt pra jAyate bhUyAn bhavati || 9 || 
yo vai tAM vAchaM veda yasyA eSha vikAraH sa sampratividakAro vai sarvA vAk saiShA sparshoShmabhirvyajyamAnA bahvI nAnArUpA bhavati || 10 || 
tasyai yadupAMshu sa prANo.atha yaduchchaistachCharIraM tasmAt tat tira iva tira iva hyasharIramasharIro hi prANo.atha yaduchchaistachCharIraM tasmAt tadAvirAvirhi sharIram || 11 || 
tad vA idaM bR^ihatIsahasraM sampannaM tadyashaH sa indraH sa bhUtAnAmadhipatiH sa ya evametamidraM bhUtAnAmadhipatiM veda visrasA haivAsmAllokAt praitIti ha smA.aha mahidAsa aitareyaH || 12 || 
pretyendro bhUtvaiShu lokeShu rAjati tadAhuryadanena rUpeNAmuM lokamabhisambhavavatI3 || 13 || 
atha kena rUpeNemaM lokamA bhavatI3 tad yadetat striyAM lohitaM bhavatyagnestad rUpam || 14 || 
tasmAt tasmAnna bIbhatsetAtha yadetat puruShe reto bhavatyAdityasya tadrUpaM tasmAt tasmAnna bIbhatseta so.ayamAtmemamAtmAnamamuShmA Atmane samprayachChatyasAvAtmA.amumAtmAnamasmA Atmane samprayachChati tAvanyonyamabhisambhavato.anenA ha rUpeNAmuM lokamabhisambhavatyamunA rUpeNemaM lokamA bhavati || 15 || 
|| iti ShaShThaM brAhmaNam ||
tatraite shlokAH yadakSharaM paJNchavidhaM sameti yujo yuktA abhi yat saM vahanti | satyasya satyamanu yatra yujyate tatra devAH sarva ekaM bhavanti || 1 || 
yadakSharAdakSharameti yuktaM yujo yuktA abhi yat saM vahanti | satyasya satyamanu yatra yujyate tatra devAH sarva ekaM bhavanti || 2 || 
yad vAcha omiti yachcha neti yachchAsyAH krUraM yadu cholpaviShNu | tad viyUyA kavayo.anvavindan nAmayattA samatR^ipyaJNChR^ite.adhi | yasminnAmA samatR^ipyaJNChR^ite.adhi tatra devAH sarvayujo bhavanti || 3 || 
tena pApmAnamapahatya brahmaNA svaga lokamapyeti vidvAn | nainaM vAchA striyaM bruvan nainamastrIpumAn bruvan || 4 || 
pumAMsaM na bruvannenaM vadan vadati kashchana | aH iti brahma tatrA.agatamahamiti tadvA idaM bR^ihatIsahasraM sampannaM tasya vA etasya bR^ihatIsahasrasya sampannasya ShaTtriMshatamakSharANAM sahasrANi bhavanti tAvanti puruShAyuSho.ahnAM sahasrANi bhavanti || 5 || 
jIvAkShareNaiva jIvAharApnoti jIvahnA jIvAkSharamityanakAmamAro.atha devarathastasya vAguddhiH shrotre pakShasI chakShuShI yukte manaH saN^grahItA tadayaM prANo.adhitiShThati | taduktamR^iShiNA || 6 || 
A tena yAtaM manaso javIyasA nimiShashchijjavIyaseti javIyaseti || 7 || 
|| iti saptamaM brAhmaNam || 
|| iti shrImahaitareyopaniShadi dvitIyapraghaTTake dvitIyo.adhyAyaH ||
AtmA vA idameka evAgra AsInnAnyat kiJNchana miShatsa IkShatemAn lokAnnu sR^ijA iti sa imAn lokAnasR^ijatAmbho marIchIrmaramApo.ado.ambhaH pareNadivaM dyauH pratiShThA.antarikShaM marIchayaH pR^ithivI maro yA adhastAt tA ApaH sa IkShateme nu lokA lokapAlAnnu sR^ijA iti || 1 || 
so.adbhya eva puruShaM samuddhR^ityAmUrChayat tamabhyatapan tasyAbhitaptasya mukhaM nirabhidyata yathA.aNDaM mukhAd vAg vAcho.agnirnAsike nirabhidyetAm || 2 || 
nAsikAbhyAM prANaH prANAd vAyurakShiNI nirabhidyetAmakShibhyAM chakShushchakShuSha AdityaH karNau nirabhidyetAM karNAbhyAM shrotraM shrotrAd dishastvaN^nirabhidyata tvacho lomAni lomabhya oShadhivanaspatayo hR^idayaM nirabhidyata hR^idayAnmano manasashchandramA nAbhirnirabhidyata nAbhyA apAno.apAnAnmR^ityuH shishnaM nirabhidyata shishnAt reto retasa ApaH || 3 || 
|| iti prathamaM brAhmaNam ||
tA etA devatAH sR^iShTA asmin mahatyarNave prApataMstamashanApipAsAbhyAmanvavArjat tA enamabruvavannAyatanaM naH prajAnIhi || 1 || 
yasmin pratiShThitA annamadAmeti tAbhyo gAmAnayat tA abruvan navai no.ayamalamiti tAbhyo.ashvamAnayat tA abruvan navai no.ayamalamiti tAbhyaH puruShamAnayat tA abruvan sukR^itaM bateti puruSho vAva sukR^itaM tA abravId yathAyatanaM pravishatetyagnirvAg bhUtvA mukhaM prAvishad vAyuH prANo bhUtvA nAsike prAvishadAdityashchakShurbhUtvA.akShiNI prAvishad dishaH shrotraM bhUtvA karNau prAvishannoShadhivanaspatayo lomAni bhUtvA tvachaM prAvishaMshchandramA mano bhUtvA hR^idayaM prAvishat || 2 || 
mR^ityurapAno bhUtvA nAbhiM prAvishadApo reto bhUtvA shishnaM prAvishaMstamashanApipAse abrUtAmAvAbhyamabhiprajAnIhIti te abravIdetAsveva vAM devatAsvAbhajAmyetAsu bhaginyau karomIti || 3 || 
tasmAd yasyai kasyai cha devatAyai havigR^irhyate bhAginyAvevAsyAmashanApipAse bhavataH || 4 || 
|| iti dvitIyaM brAhmaNam ||
sa IkShateme nu lokAshcha lokapAlAshchAnnamebhyaH sR^ijA iti ||1|| 
so.apo.abhyatapat tAbhyo.abhitaptAbhyo mUrtirajAyata yA vai sA mUrtirajAyatAnnaM vai tat tadetat parAN^atyajighAMsat tad vAchA.ajighR^ikShat tannAshaknod vAchA gR^ihItuM sa yaddhainad vAchA.agrahaiShyadabhivyAhR^itya haivAnnamatrapsyat tat prANenAjighR^ikShat tannAshakrot prANena grahItuM sa yaddhainat prANenAgrahaiShyadabhiprANya haivAnnamatrapsyat tachchakShuShA.ajighR^ikShat tannAshaknochchakShuShA grahItum || 2 || 
sa yaddhainachchakShuShA.agrahaiShyad dR^iShdvA haivAnnamatrapsyat tachChra2otreNAjighR^ikShat tannAshaknochChra2otreNa grahItum || 3 || 
sa yaddhainachChra2otreNAgrahaiShyachChatvA haivAnnamatrapsyat tat tvachA.ajighR^ikShat tannAshaknot tvachA grahItum || 4||
sa yaddhainat tvachA.agrahaiShyat spR^iShdvA haivAnnamatrapsyat tanmasA.ajighR^ikShat tannAshaknonmanasA grahItum || 5|| 
sa yaddhainanmanasA.agrahaiShyad dhyAtvA haivAnnamatrapsyat tachChishnenAjighR^ikShat tannAshaknochChishnena grahItuM sa yaddhainachChishnenAgrahaiShyad visR^ijya haivAnnamatrapsyat tadapAnenAjighR^ikShat tadAvayat saiSho.annasya graho yad visR^ijya haivAnnamatrapsyat tadapAnenAjighR^ikShat tadAvayat saiSho.annasya graho yad vAyurannAyurvA eSha yad vAyuH || 6 || 
sa IkShata kathaM nvidaM madR^ite syAditi IkShata katareNa prapadyA iti || 7 || 
i IkShata yadi vAchA.abhivyAhR^itaM yadi prANenAbhiprANitaM yadi chakShuShA dR^iShTaM yadi shrotreNa shrutaM yadi tvachA spR^iShTaM yadi manasA dhyAtaM yadyapAnenAbhyapAnitam || 8 || 
yadi shishnena visR^iShTamatha ko.ahamiti sa etameva sImAnaM vidaryaitayA dvArA prApadyata saiShA vidR^itirnAma dvAstadetannAndanaM tasya traya AvasathAstrayaH svapnA ayamAvasatho.ayamAvasatho.ayamAvasatha iti || 9 || 
sa jAto bhUtAnyabhivyaikhyat kimihAnyaM vAvadiShaditi sa etameva puruShaM brahma tatamamapashyadidamadarshamitI3 || 10 || 
tasmAdindro nAmedandro havai nAma tamidandraM santamindra ityAchakShate parokSheNa parokShapriyA iva hi devAH parokShapriyA iva hi devAH || 11 || 
|| iti tR^itIyaM brAhmaNam || 
|| iti shrImahaitareyopaniShadi dvitIyapraghaTTake tR^itIyo.adhyAyaH || 
OM|| (apakrAmantu garbhiNyaH) puruSho havA ayamAdito garbho bhavati yadetad retastadetat sarvebhyo.aN^gebhyastejaH sambhUtamAtmanyevA.atmAnaM bibharti tad yadA striyAM siJNchatyathainaJNjayati || 1 ||
tadasya prathamaM janma tat striyA AtmabhUyaM gachChati || 2 ||
yathA svamaN^gaM tathA tasmAdenAM na hinasti sA.asyaitamAtmAnamatragatataM bhAvayati sA bhAvayitrI sA bhAvayitavyA bhavati || 3 ||
taM strIgarbhaM bhimarti so.agra eva kumAraM janmano.agre.adhibhAvayati sa yat kumAraM janmano.agre.adhibhAvayatyAtmAnameva tad bhAvayatyeShAM lokAnAM santatyA evaM santatA hIme lokAstadasya dvitIyaM janma || 4 ||
so.asyAyamAtmA puNyebhyaH karmabhyaH prati dhIyate tathA.asyAyamitara AtmA kR^itakR^ityo vayogataH praiti sa itaH prayanneva punarjAyate tadasya tR^itIyaM janma || 5 ||
taduktamR^iShiNA garbhe tu sannanveShAmavedamahaM devAnAM janimAne vishvA || 6 ||
shataM mA pura AyasIrarakShannadhaH shyeno javasA niradIyamiti || 7 ||
garbha evaitachChayAno vAmadeva evamuvAcha sa evaM vidvAnasmAchCharIrabhedAdUrdhvaM utkramyAmuShmin svarge loke sarvAn kAmAnAptvA.amR^itaH samabhavan samabhavat || 8 || (yathAsthAnaM garbhiNyaH)
|| iti shrImahaitareyopaniShadi dvitIyapraghaTTake chaturtho.adhyAyaH || 
OM|| ko.ayamAtmeti vayamupAsmahe || 1 ||
kataraH sa AtmA yena vA pashyati yena vA shR^iNoti yena vA gandhAnAjighrati yena vA vAchaM vyAkaroti yena vA svAdu chAsvAdu cha vijAnAti yadetaddhR^idayaM manashchaitat saJNj~nAnamAj~nAnaM vij~nAnaM praj~nAnaM bhedhA dR^iShTidhR^itirmatirmanIShA jUtiH smR^itiH saN^kalpaH kraturasuH kAmo.avasha iti sarvANyevaitAni praj~nAnasya nAmadheyAni bhavanti || 2 ||
eSha brahmaiSha indra eSha prajApatirete sarve devA imAni cha paJNchamahAbhUtAni pR^ithivI vAyurAkAsha Apo jyotIMShItyetAnImAni cha kShudramishrANIva bIjAnItarANi chetarANi chANDajAni cha jArujAni cha svedajAni chodbhijAni chAshvA gAvaH puruShA hastino yat kiJNchedaM prANijaN^gamaM cha patattri cha yachcha sthAvaraM sarvaM tat praj~nAnetraM praj~nAne pratiShThitaM praj~nAnetro.alokaH praj~nA pratiShThA praj~nAnaM brahma || 3 ||
sa etena praj~nenA.atmanA.asmAllokAdutkramyAmuShmin svarge loke sarvAn kAmAnAptvA.amR^itaH samabhavan samabhavat || 4 ||
|| iti shrImahaitareyopaniShadi dvitIyapraghaTTake paJNchamo.adhyAyaH ||
OM|| vAN^ me manasi pratiShThitA mano me vAchi pratiShThitamAvirAvIrma edhi vedasya ma ANIstha shrutaM me mA prahAsIranenAdhItenAhorAtrAn sandadhAmyR^itaM vadiShyAmi satyaM vadiShyAmi tanmAmavatu tad vaktAramavatu | avatu mAm avatu vaktAram || 1 ||
|| iti prathamaM brAhmaNam ||
|| iti shrImahaitareyopaniShadi dvitIyapraghaTTake ShaShTho.adhyAyaH ||
OM|| athAtaH saMhitAyA upaniShat || 1 ||
pR^ithivI pUrvarUpaM dyauruttararUpaM vAyuH saMhiteti mANDUkeya AkAshaH saMhitetyasya mAkShavyo vedayAJNchakre ||2||
sa hA viparihR^ito mene na me.asya putreNa samagAditi samAne vai tatparihR^ito mena ityAgastyaH || 3 ||
samAnaM hyetad bhavati vAyushchA.akAshashchetdhidaivatamathAdhyAtmam || 4 ||
vAk pUrvarUpaM mana uttararUpaM prANaH saMhiteti shUravIro mANDUkeyo.atha hAsya putra Aha jyeShTho manaH pUrvarUpaM vAguttararUpaM manasA vA agre saN^kalpayatyatha vAchA vyAharati tasmAnmana eva pUrvarUpaM vAguttararUpaM prANastveva saMhiteti samAnamenayoratra pitushcha putrasya cha || 5 ||
sa eSho.ashvarathaH praShTivAhano manovAkprANasaMhataH || 6 ||
sa ya evametAM saMhitAM veda sandhIyate prajayA pashubhiryashasA brahmavarchasena svargeNa lokena || 7 ||
sarvamAyuretIti nu mANDUkeyAnAm || 8 ||
|| iti prathamaM brAhmaNam ||
atha shAkalyasya pR^ithivI pUrvarUpaM dyauruttararUpaM vR^iShTiH sandhiH parjanyaH sandhAtA tadutApi yatraitad balavadanUdgR^ihNan sandadhadahorAtre varShati || 1 ||
dyAvApR^ithivyau samadhAtAmityutApyAhuritI nvadhidaivatamathAdhyAtmam || 2 ||
puruSho havA ayaM sarva AnandaM dve vidale bhavata ityAhustasyedameva pR^ithivyA rUpamidaM divastatrAyamantareNA.akAsho yathA.asau dyAvApR^ithivyAvantareNA.akAshastasmin hAsminnAkAshe prANa Ayatto yathA.amuShminnAkAshe vAyurAyatto yathA.amUni trINi jyotIMShItyevamimAni puruShe trINi jyotIMShi yathA.asau divyAditya evamidaM shirasi chakShuryathA.asAvantarikShe vidyudevamidamAtmani hR^idayaM yathA.ayamagniH || 3 ||
pR^ithivyAmevamidamupasthe reta evamu hasma sarvalokamAtmAnamanu vidhAyA.ahedameva pR^ithivyArUpamidaM divaH sa ya evametAM saMhitAM veda || 4 ||
sandhIyate prajayA pashubhiryashasA brahmavarchasena svargeNa lokena sarvamAyureti || 5 ||
|| iti dvitIyaM brAhmaNam ||
athAto nirbhujapravAdAH || 1 ||
pR^ithivyAyatanaM nirbhujaM divyAyatanaM pratR^iNNamantarikShAyatanamubhayamantareNAtha yadyenaM nirbhujaM bruvantamupavadedachyoShThA avarAbhyAM sthAnAbhyAmityenaM brUyAdatha yadyenaM pratR^iNNaM bruvantamupavadedachyoShThA uttarAbhyAM sthAnAbhyAmityenaM brUyAd yastvevobhayamantareNA.aha tasya nAstyupavAdo yaddhi sandhiM vivartayati tannirbhujasya rUpamatha yachChra2uddhe akShare abhivyAharati tat pratR^iNNasyAgra u pratR^iNNamubhayakAma ubhayamantareNAtha yadyenaM nirbhujaM bruvantaM para upavadet pR^ithivIM devatAmAraH pR^ithivI tvA devatA riShyatItyenaM brUyAdatha yadyenaM pratR^iNNaM bu्ravantaM para upavaded divaM devatAmAro dyaustvA devatA riShyatItyenaM brUyAdatha yadyenamubhayamantareNa bruvantaM para upavadedantarikShaM devatAmAro.antarikShaM tvA devatA riShyatItyenaM brUyAd yathAtukathAcha bruvan vA bruvantaM vA brUyAdabhyAshameva yat tathA syAnna tvevAnyat kushalAd brAhmaNaM brUyAdidyumna eva brAhmaNaM brUyAnnAtidyumne chana brAhmaNaM brUyAnnamo astu brAhmaNebhya iti ha smA.aha shUravIro mANDUkeyaH ||
|| iti tR^itIyaM brAhmaNam ||
athAto.anuvyAhArAH | prANo vaMsha iti vidyAt sa ya enaM prANaM vaMshamupavadechChaknuvantaM chenmanyeta prANaM vaMshaM samadhA3ँ || 1 ||
prANaM mAM vaMshaM sandadhataM na shaknoShItyAha prANastvA vaMsho hAsyatItyenaM brUyAdatha chedashaknuvantaM manyeta prANaM vaMshaM samadhitsiShantaM nAshakaH sandhAtuM prANastvA vaMsho hAsyatItyenaM brUyAd yathAtukathAcha bruvan vA bruvantaM vA brUyAdabhyAshameva yat tathA syAnnatvevAnyatkushalAd brAhmaNaM brUyAdatidyumna eva brAhmaNaM brUyAnnAtidyumne chana brAhmaNaM brUyAnnamo astu brAhmaNebhya iti ha smA.aha shUravIro mANDUkeyaH || 2 ||
|| iti chaturthaM brAhmaNam ||
atha khalvAhurnirbhujavaktrAH pUrvamakSharaM pUrvarUpamuttararUpaM yo.avakAshaH pUrvarUpottararUpe antareNa sA saMhiteti || 1 ||
sa ya evametAM saMhitAM veda sandhIyate prajayA pashubhiryashasA brahmavarchasena svargeNa lokena sarvamAyuretyatha vayaM brUmo nirbhujavaktrA iti ha smA.aha hvasvo mANDUkeyaH || 2 ||
pUrvamevAkSharaM pUrvarUpamuttaramuttararUpaM yo.avakAshaH pUrvarUpottararUpe antareNa yena sandhiM vivartayati yena svarAsvaraM vijAnAti yena mAtrAmAtrAM yibhajate sA saMhiteti || 3 ||
sa ya evametAM saMhitAM veda sandhIyate prajayA pashubhiryashasA brahmavarchasena svargeNa lokena sarvamAyuretyatha hAsya putra Aha madhyamaH prAtIbodhIputro.akShare khalvime avikarShannanekIkurvan yathAvarNamAha || 4 ||
tad yA.asau mAtrA pUrvarUpottararUpe antareNa sandhivij~napanI sAma tad bhavati sAmaivAhaM saMhitAM manya iti || 5 ||
tadapyetadR^iShiNoktaM bR^ihaspate na paraH sAmno viduriti || 6 ||
sa ya evametAM saMhitAM veda sandhIyate prajayA pashubhiryashasA brahmavarchasena svargeNa lokena savamAyureti || 7 ||
|| iti paJNchamaM brAhmaNam ||
bR^ihadrathantayo rUpeNa saMhitA sandhIyata iti tAkrShyo vAg vai rathantarasya rUpaM prANo bR^ihata ubhAbhyAmu khalu saMhitA sandhIyate vAchA cha prANena chaitasyAM hasmopaniShadi saMvatsaraM gA rakShayate tAkrShya etasyAM ha sma mAtrAyAM saMvatsaraM gA rakShayate tAkrShya || 1 ||
tadapyetadR^iShiNoktaM rathantaramAjabhArA vasiShThaH | bharadvAjo bR^ihadA chakre agneriti sa ya evametAM saMhitAM veda sandhIyate prajayA pashubhiryashasA brahmavarchasena svargeNa lokena sarvamAyureti vAk prANena saMhiteti kauNTharavyaH || 2 ||
prANaH pavamAnena pavamAno vishvairdevairvishve devAH svargeNa lokena svargAe loko brahmaNA saiShA.avaraparA saMhitA sa yo haitAmavaraparAM saMhitAM vedaivaM haiva sa prajayA pashubhiryashasA brahmavarchasena svargeNa lokena sandhIyate || 3 ||
yathaiShA saMhitA sa yadi pareNa vopasR^itaH svena vA.arthenAbhivyAharedabhivyAhArShanneva vidyAd divaM saMhitA.agamad viduShAM devAnAmevaM bhaviShyatIti shashvat tathA syAt sa ya evametAM saMhitAM veda sandhIyate prajayA pashubhiryashasA brahmavachasena svargeNa lokena sarvamAyureti vAk saMhiteti paJNchAlachaNDo vAchA vai vedAH sandhIyante vAchA chChandAMsi vAchA mitrANi sandadhati || 4 ||
vAchA sarvANi bhUtAnyatho vAgevedaM sarvamiti || 5 ||
tad yatraitadadhIte vA bhAShate vA vAchi tadA prANo bhavati vAk tadA prANaM reLhyatha tUShNIM vA bhavati svapiti vA prANe tadA vAg bhavati prANastadA vAchaM reLhi tAvanyonyaM rILho vAg vai mAtA prANaH putrastadapyetadR^iShiNoktam || 6 ||
ekaH suparNaH sa samudramA vivesha sa idaM vishvaM bhuvanaM vi chaShTe | taM pAkena manasA.apashyamantitastaM mAtA reLhi sa u reLhi mAtaramiti || 7 ||
sa ya evametAM saMhitAM veda sandhIyate prajayA pashubhiryashasA brahmavarchasena svargeNa lokena sarvamAyureti || 8 ||
athAtaH prajApatisaMhitA jAyA pUrvarUpaM patirUttararUpaM putraH sandhiH prajananaM sandhAnaM saiShA.aditiH saMhitA.aditirhIdaM sarvaM yadidaM kiJNcha || 9 ||
pitA cha mAtA cha putrashcha prajananaM cha tadapyetadR^iShiNoktam || 10 ||
aditirmAtA sa pitA sa putra iti sa ya evametAM saMhitAM veda sandhIyate prajayA pashubhiryashasA brahmavarchasena svargeNa lokena sarvamAyureti sarvamAyureti || 11 ||
|| iti ShaShThaM brAhmaNam ||
|| iti shrImahaitareyayopaniShadi dvitIyapraghaTTake saptamo.adhyAyaH ||
OM|| prANo vaMsha iti sthaviraH shAkalyastadyathA shAlAvaMshe sarve.anye vaMshAH samAhitAH syurevamasmin prANe chakShuH shrotraM mano vAgindriyANi sharIraM sarva AtmA samAhitastasyaitasyA.atmanaH prANa UShmarUpamasthIni sparsharUpaM maJNjAnaH svararUpaM mAMsaM lohitamityetadanyachchaturthamantasthArUpamiti ha smA.aha hvasvo mANDUkeyaH || 1 ||
trayaM tveva na etat proktaM tasyaitasya trayasyAsthnAM majj~nAM parvaNAmiti trINItaH ShaShTishatAni trINItastAni saptaviMshatishatAni bhavanti || 2 ||
sapta cha vai shatAni viMshatishcha saMvatsarasyAhorAtrAH sa eSho.ahaHsaMmAnashchakShurmayaH shrotramayashChandomayo manomayo vAN^maya AtmA sa ya evamatemahaHsaMmAnaM chakShurmayaM shrotramayaM ChandomayaM manomayaM vAN^mayamAtmAnaM vedAhnAM sAyujyaM sarUpatAM salokatAmashnute putrI pashumAn bhavati sarvamAyureti || 3 ||
|| iti prathamaM brAhmaNam ||
atha kauNDaravyastrINi ShaShTishatAnyakSharANAM trINi ShaShTishatAnyUShmaNAM trINi ShaShTishatAni sandhInAm ||1||
yAnyakSharANyavochAmAhAni tAni yAnUShmaNo.avochAma rAtrayastA yAn sandhInavochAmAhorAtrANAM te sandhaya ityadhidaivatamathAdhyAtmam || 2 ||
yAnyakSharANyadhidaivatamavochAmAsthIni tAnyadhyAtmam || 3 ||
yAnUShmaNo.adhidaivatamavochAma maJNjAnaste.adhyAtmameSha haiva samprati prANo yanmajjaitadreto na havA R^ite prANAd retaH sichyate yad vA R^ite prANAd retaH sichyeta || 4 ||
pUyenna sambhaved yAn sandhInadhidaivatamavochAma parvANi tAnyadhyAtmam || 5 ||
tasyaitasya trayasyAsthnAM majj~nAM parvaNAmiti || 6 ||
paJNchetashchatvAriMshachChatAni paJNchetastadashItisahasraM bhavatyashItisahasraM vA arkalino bR^ihatIharabhisampAdayanti || 7 ||
sa eSho.akSharasammAnashchakShurmayaH shrotramayashChandomayo manomayo vAN^maya AtmA sa ya evametamakSharasammAnaM chakShurmayaM shrotramayaM ChandomayaM manomayaM vAN^mayamAtmAnaM vedAkSharANAM sAyujyaM sarUpatAM salokatAmashnute putrI pashumAn bhavati sarvamAyureti || 8 ||
|| iti dvitIyaM brAhmaNam ||
chatvAraH puruShA iti bAdhvaH sharIrapuruShashChandaHpuruSho vedapuruSho mahApuruSha iti sharIrapuruSha iti || 1 ||
yamavochAma sa evAyaM daihika AtmA tasya yo.ayamasharIraH praj~nAtmA sa rasashChandaHpuruSha iti yamavochAmAkSharasamAmnAya eva tasyaitasyAkAro raso vedapuruSha iti yamavochAma yena vedAn veda || 2 ||
R^igvedaM yajurvedaM sAmavedaM tasyaitasya brahmA rasastasmAd brahmANaM brahmiShTha kurvIta || 3 ||
yo yaj~nasyolbaNaM pashyenmahApuruSha iti yamavochAma saMvatsara eva pradhvaMsayannanyAni bhUtAnyaivakyAbhAvayannanyAni tasyaitasyAsAvAdityo rasaH || 4 ||
sa yashchAyamasharIraH praj~nAtmA yashchAsAvAditya ekametaditi vidyAt tasmAt puruShaM puruShaM pratyAdityo bhavati || 5 ||
tadapyetadR^iShiNoktaM chitraM devAnAmudagAdanIkaM chakShurmitrasya varuNasyAgneH || 6 ||
A prA dyAvApR^ithivI antarikShaM sUrya AtmA jagatastasthuShashchetyetAmanuvidhAM saMhitAM sandhIyamAnAM manya iti bAdhva etAM hyeva bahvR^ichA mahatyukthe mImAMsanta etamagnAvadhvaryava etaM mahAbrate chChandogA etamasyAmetaM divyetaM vAyAvetamAkAsha etamapsvetamoShadhIShvetaM chandramasyetaM nakShatreShvetaM sarveShu bhUteShvetameva brahmetyAchakShate || 7 ||
sa eSha saMvatsarasammAnashchakShurmayaH shrotramayashChandomayo manomayo vAN^maya AtmA sa ya evametaM saMvatsarasammAnaM chakShurmayaM shrotramayaM ChandomayaM manomayaM vAN^mayamAtmAnaM parasmai shaMsati || 8 ||
|| iti tR^itIyaM brAhmaNam ||
dugdhadohA asya vedA bhavanti na tasyAnUkte bhAgo.asti na veda sukR^itasya panthAnamiti tadapyetadR^iShiNoktam || 1 ||
yastityAja sachividaM sakhAyaM na tasya vAchyapi bhAgo asti | yadIM shR^iNotyalakaM shR^iNoti nahi pra veda sukR^itasya panthAnamiti || 2 ||
na tasyAnUkte bhAgo.asti na veda sukR^itasya panthAnamityetat taduktaM bhavati || 3 ||
tasmAdevaM vidvAn na parasmA agniM chinuyAnna parasmai mahAvratena stuvIta na parasmA etadahaH shaMset kAmaM pitre vA.a.achAryAya vA shaMsedAtmana evAsya tat kR^itaM bhavati || 4 ||
sa yashchAyamasharIraH praj~nAtmA yashchAsAvAditya ekametadityavochAma || 5 ||
tau yatra vihIyete chandramA ivA.adityo dR^ishyate na rashmayaH prAdurbhavanti lohinI dyaurbhavati yathA maJNjiShThA vyastaH pAyuH kAkakulAyagandhikamasya shiro vAyati || 6 ||
sampareto.asyA.atmA na chiramiva jIviShyatIti vidyAt sa yat karaNIyaM manyeta tat kurvIta || 7 ||
yadanti yachcha dUraka iti japedAdit pratnAsya retasa ityekA || 8 ||
yatra brahmA pavamAneti ShaLudvayaM tamasasparItyekA.athApi yatra chChidra ivA.adityo dR^ishyate rathanAbhirivAbhikhyAyeta || 8 ||
ChidrAM vA chChAyAM pashyet tadapyevameva vidyAdathApyAdarshe vodake vA jihmashirasaM vA.a.ashirasaM vA.a.atmAnaM pashyed viparyaste vA kanyAke jihve navA dR^ishyeyAtAM tadapyevameva vidyAdathApyapidhAyAkShiNI upekSheta tad yathA OMTarakANi sampatantIva dR^ishyante || 10 ||
tAni yadA na pashyet tadapyevameva vidyAdathApyapidhAya karNAvupashR^iNuyAt sa eSho.agneriva prajvalato rathasyevopabdistaM yadA na shR^iNuyAt tadapyevameva vidyAdathApi yatra nIla ivAgnidR^irshyate yathA mayUragrIvA ||11||
meghe vA vidyutaM pashyenmeghe vA vidyutaM na pashyenmahAmeghe vA marIchIriva pashyeta tadapyevameva vidyAdathApi yatra bhUmiM jvalantImiva pashyeta tadapyevameva vidyAditi pratyakShadarshanAni atha svapnAH || 12 ||
puruShaM kR^iShNaM kR^iShNadantaM pashyati sa enaM hanti varAha enaM hanti markaTa enamAskandayatyAshu vAyurenaM pravahati suvarNaM svAditvA.apagirati madhvashnAti visAni bhakShayati puNDarIkaM dhArayati || 13 ||
kharairvarAhairyuktairyAti kR^iShNAM dhenuM kR^iShNavatsAM naladamAlI dakShiNAmukho vrAjayati || 14 || sa yadyeteShAM kiJNchit pashyedupoShya pAyasaM sthAlIpAkaM shrapayitvA rAtrisUktena pratyR^ichaM hutvA.anyenAnnena brAhmaNAn bhojayitvA charuM svayaM prAshnIyAt sa yo.ato.ashruto.agato.amato.anato.adR^iShTo.avij~nAto.anAdiShTaH || 15 ||
shrotA mantA draShTA.a.adeShTA ghoShTA vij~nAtA praj~nAtA sarveShAM bhUtAnAmantarapuruShaH sama Atmeti vidyAt ||16||
|| iti chaturthaM brAhmaNam ||
atha khalvidaM sarvasyai vAcha upaniShat sarvA hyevemAH sarvasyai vAcha upaniShada imAM tvevA.achakShate || 1 ||
pR^ithivyA rUpaM sparshA antarikShasyoShmANo divaH svarA agne rUpaM sparshA vAyorUShmANa Adityasya svarA R^igvedasya rUpaM sparshA yajurvedasyoeShmANaH sAmavedasya svarAshchakShuSho rUpaM sparshAH || 2 ||
shrotrasyoShmANo manasaH svarAH prANasya rUpaM sparshA apAnasyoShmANo vyAnasya svarAH || 3 ||
|| iti paJNchamaM brAhmaNam ||
atha khalviyaM daivI vINA bhavati tadanukR^itirasau mAnuShI vINA bhavati || 1 ||
yathA.asyAH shira evamamuShyAH shiro yathA.asyA udaramevamamuShyA ambhaNaM yathA.asyai jihvaivamamuShyai vAdanam || 2 ||
yathA.asyAstantraya evamamuShyA aN^gulayo yathA.asyA svarA evamamuShyAH svarA yathA.asyAH sparshA evamamuShyAH sparshA yathA hyeveyaM shabdavatI tadamrvatyevamasau shabdavatI tadamrvatI || 3 ||
yathA hyeveyaM lomashena charmaNA pihitA bhavatyevamasau lomashena charmaNA pihitA lomashena ha smavai charmaNA purA vINA apidadhati sa yo haitAM daivIM vINAM veda || 4 ||
shrutavadano bhavati bhUmiprA.asya kIrtirbhavati yatra kva chA.aryA vAcho bhAShante vidurenaM tatrAthAto vAg raso yasyAM saMsadyadhIyamAno vA bhAShamANo vA na viruruchuSheta || 5 ||
tatraitAmR^ichaM japet oShThA pidhAnA na kulI dantaiH pari vR^itA paviH || 6 ||
sarvasyai vAcha IshAnA chAru mAmiha vAdayet iti vAgrasaH || 7 ||
|| iti ShaShThaM brAhmaNam ||
atha hasmA etat kR^iShNahArIto vAgbrAhmaNamivopodAharati || 1 ||
prajApatiH prajAH sR^iShdvA vyasraMsata saMvatsaraH sa chChandobhirAtmAnaM samadadhAt yachChandobhirAtmAnaM samadadhAt tasmAt saMhitA || 2 ||
tasyaiva vA etasyai saMhitAyai NakAro balaM ShakAraH prANa AtmA sa yo haitau NakAraShakArAvanusaMhitamR^icho veda || 3 ||
sabalAM saprANAM saMhitAM vedA.ayuShyamiti vidyAt sa yadi vichikitset saNakAraM bravANI3?? || 4 ||
aNakArA3?? iti saNakArameva brUyAt saShakAraM bravANI3?? aShakArA3?? iti || 5 ||
saShakArameva brUyAt te yad vayamanusaMhitamR^icho.adhImahe || 6 ||
yachcha mANDUkeyIyamadhyAyaM prabrUmastena no NakAraShakArAvupAptAviti ha smA.aha hvasvo mANDUkeyo.atha yad vayamanusaMhitamR^icho.adhImahe yachcha mANDUkeyIyamadhyAyaM prabrUmastena no NakAraShakArAvupAptAviti ha smA.aha sthaviraH shAkalya etaddha smavai tad vidvAMsa ahuR^irShayaH kAvaSheyAH kimarthA vayamadhyeShyAmahe kimarthA vayaM yakShyAmahe || 7 || vAchi hi prANaM juhumaH | prANe vAchaM yo hyeva prabhavaH sa evApyayastA etAH saMhitA nAnantevAsine prabrUyAnnAsaMvatsaravAsine nApravaktra ityAchAryA AchAryAH || 8 ||
|| iti saptamaM brAhmaNam ||
|| iti shrImahaitayopaniShadi dvitIyapraghaTTake.aShTamo.adhyAyaH ||
|| iti dvitIyaH praghaTTakaH samAptaH |