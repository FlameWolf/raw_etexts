anena yachchakShuryaddhrANamityAdi tadvedaye chAkAshagandhAdi padoktA rUpa prabhR^itayo viShayAstAMshcha vedeti yojanA sUchitA | aMjasaivetyevAnvayaH | paramo j~neya ityanena idaM vAkyajAtaM sa uttamaH puruSha ityuktamuttamatvaM upapAdayituM pravR^ittamiti saMgatiH sUchiteti j~nAtavyam.h | atra chakShurghrANAdi shabdaiH tadabhimAni devatA api vivakShitA iti darshayannuktaM vishadayati || devatA iti || yo vedetyanvayaH | darshanAya chakShuH gandhAya ghrANamityAdeH arthAntaramAha || sa iti || anena gandhAdi shabdaiH tatsAdhyobhogolakShyata ityuktaM bhavati | jIvendriyANi vihAya viShNuH bhogAnanubhavitumashaktaH kiM netyAha || svarUpeNaiveti || lIlayaiveti bhAvaH | nanvevaM svayamindriyashUnya ityApannam.h | tathAcha sahasrAkShaH sahasrapAdityAdi virodha ityAMkAparihArAya prAptasya asya daivaM chakShurityAdeH tAtparyamAha || Churitairiti || svakairindriyaiH ChuritaiH vyaptaiH | tathAcha daivaM chakShurityetadupalakShaNamityuktaM bhavati | nanvevaM duShyaviShayabhogopi bhagavataH syAdityAshaMkAmuktaM vishadayan.h pariharati || jIvamiti || svakaiH indriyaiH iti vartate | svarUpeNeti cha | tathAcha jIvaM prANaM cha svarUpeNa tattadindriyANi svakaiH indriyaDhaH evaM uktarItyA vyApyeti yojyam.h | guNAn.h shubhavaShiyAn.h | doShAn.h duShyAn.h ashubhaviShayAniti yAvat.h | taM vA etaM devA iti vAkyaM vyAchaShye || tametamiti || vAyvAdyA ityanena deva padamasharIrovAyurityAdi vAkyaM prakR^itadeva paramiti sUchayati | tasmAt.h teShAM sarve cha lokA ityAdi phalavAkyaM vyAchaShye || tametamiti || yathetyasya yathAvaditi vAyathAyogyamiti vArthaH | anuvidya vijAnAtItyanayoH atharmedamAha || j~nAtvApashyediti || sarvakAmAMshchetyAdAvapi yateti yojyam.h | yathAyogyamityarthaH | evaM brahmopadeshAt.h dehapratibimbameva brahma | bimbapratibimbayoH chaikyaM tachchoktarItyA dehAbhimAni jIvaikye paryavasyati rato jIvAtmApi brahmaiva ataH sa evaM ahayya ityabhiprAyo brahmaNa iti mAyAvAda eva virochanena avabuddhaH | mAyAvAdibhiH api vA AtmanoH brahmAbhedAMgIkArAt.h | sa eva chAsurebhya upadiShyaH | indreNa tu jIvasya jAgradAdyavasthApravartakaH sharIrAbhimAnarahitaH priyApriyAspR^iShyo muktagamyodeharatho jIva prANendriyAdyAshrayaH sakalashubhabhoktA vAyvAdyupAsya AtmA | jIvastvanevaM vidhaH | iti bhedavAda evAvabuddhaH | sa evopadiShyaH surebhya iti pramANena vyAkhyAya tatparishuddhaye AtmA deha evaM ahayyaH dehAtiriktAtmano.abhAvAditi lokAyatamataM avabuddhaM upadiShyaM cha viroChaneneti kechit.h | tatrAnupapattyuktyA tanneti vadannuktarItyA mAyAvAda evAvabuddha upadiShyashchetyAha || ubhAviti || nAtravirochanena lokAyatamataM avabuddha muktaM chAsurebhya iti vaktuM yuktam.h | ubhau lokau avApnotI maMchAmuMcheti tadIyaphalavAkya virodhAt.h | na hi lokAyata pakSheparalokAsti | tarhi kimavabuddhamuktaM cha teneti pR^ichChati || kiMtviti || uttaramAha || bimbeti || bimbapratibimbayoH yadaikyaM taduktarItyA bimbabhUta dehAbhimAni jIvaikye paryavasyatItyabhiprAyeNetyarthaH | kiMcha yadyatra virochanena avabuddha AtmAlokAyatarItyA dehaH syAttarhi indrAvabuddhaH sadehAtirikto jIva eveti vAchyam.h | omiti chettatrAha || nachAtreti || atrendraM prati brahmopadeshe | kuto neti chet.h | indraM prati brahmopadiShyasya Atmano.amR^itatvA sharIratva jIvadehAdhiShThatR^itva priyApriyA spR^iShyatvAdi jIvavyAvR^ittadharmavattvena jIvasya chAtAdR^ishatvena uktatayA jIvavilakShaNatvAdityAha || tadasyAmR^itasyetyAdinA || liMgabAhulyAt.h satAtparyamityuktam.h | bhedAbhidhAnAt.h jIvavailakShaNyAbhidhAnAt.h | nanvatroktaM priyApriyAspR^iShyatvaM tadanubhavarUpaM jIvasyaiva kiM na syAt.h | na syAt.h | tathAtve priyApriyAnubhavatR^itvaM jIvAdanyasya sharIrasya vAchyaM syAt.h | nacha tatsambhavatItyAha || nahIti || navayaM jIvasya priyAdyaspR^iShyatve tadatiriktasya sharIrasya tatspR^iShyatvaM brUmo yena asambhavaH syAt.h | kintu jIsyaiva saMsAradashAyAM prayAdyanubhavo muktau tu neti | ataH kathamidaM jIvavyAvR^ittamityata Aha || nacha muktasyApiti || evaM cha muktasyApi priyasadbhAvAt.h natadaspR^iShyatvaM jIvesAvakAshamiti bhAvaH | nanvevaM priyAdyaspR^iShyatvaM viShNvapyanavakAshaM tasyApi priyasadbhAvAdityata Aha || nacheti || tadupapAdayati || parAdhIneti || muktetatspR^iShyatva muktamupapAdayati || muktAnAM tviti || priyAdyaspR^iShyatvaM na jIvesAvakAshaM kiM tu bhagavanmAtra niShThamityatra pramANamAha || jIvAmuktA ityAdinA || muktA amuktAshcha jIvAH priyavantaH kutaH | parAdhInaratitvataH | evaM cha teShAM na priyApahatiH kvapItyarthaH | svAtantAdaparAdhInatvAt.h | nanvathApi priyAdyaspR^iShyatvaM na viShNumAtraniShTham.h | jIva visheSheShu vAyvAdiShvasharIratvasya uktatvena tatprayuktapriyAdyaspR^iShyatvyApi sambhavAdityAshaMkAyAM teShvapi na mukhyaM priyAdyaspR^iShyatvamapi tu gauNamevetyetaddR^iShyAntairAha || harerityAdinA || brahmavAyuvoH sukhasyeti sheShaH | atrovaN^AdeshaH chChAndasaH | apriyatApi‡•çrayAspR^iShyatA | amukhyeti sheShaH | evamagre.api | evaM priyAspR^iShyatvasya bhagavanmAtra niShThatvAt.h tathAtve nendraM pratyukto bhagavAnevetyuktam.h | itashchaivamevetyAha || sa eSha ityAdinA || sa eSha samprasAda ityAdinA svaprAptyAmukta jIvasvabhAvAnandAnubhava pradatvamuchyate | nachedaM jIvesambhAvitamapItyarthaH | kiMchendraM pratyukta AtmA sa uttamaH puruSha iti jIvAduttamatayochyate ato na jIva ityAha ||  sa uttama iti || nanu sa uttamaH puruSha ityuktamuttamatvaM jIvepi sambhavati | nacha sa uttamatvAvadhireva na svayamuttama iti vAchyam.h | jaDasyaiva tadavadhitva sambhavAdityata Aha || apareti || tathAcha puruShashabda samabhivyAhArabalena aparapuruShasyaiva avadhitvaM na jaDasya | tathAtve puruShashabda vaiyarthyAditi bhAvaH | na kevalaM uttamatvAvadhitvena puruSha eva vaktavya iti nyAya prAptaM api tu gItAyAM abhihitaM chetyAha || uttama iti || anyaH purvoktAbhyAM kSharAkSharapuruShAbhyAm.h | evaM cha atra kSharAkSharapuruShayoH uttamatvAvadhitvaM spaShyamiti bhAvaH | nanvidamuttamatvaM yadyapi asmadAdi svasambhavi tathApi brahmAdiShu jIvavisheSheShu sambhAvitaM bhaviShyati | tathAcha asmadAdaya evottamatvAvadhaya iti na puruShashabdavaiyarthyamityAshaMkAyAM nottamapuruShatvaM anyatra kutrApi sAvakAshamityAgamAbhyAmAha || brahmeshAnAdibhiH ityAdinA || yatkaivalyaM sarvottamatvaM brahmeshAnAdibhiH prAptuM naivashakyate tatkaivalyaM yasya svabhAvaH sa bhavAn.h kevalaH sarvottama ityarthaH | mahitvaM sarvottamatvAdikam.h | nanu yaduktamaparapuruShAvadhikameva uttamatvamatrochyata iti tadayuktam.h | muktyavasthAyAM hIdamuchyate | nacha muktAva parapuruShasadbhAvaH prAmANikaH | pratyutaparevyaye sarva ekIbhavantItyAdinA aikyasyaiva tadAvagamAdityAshaMkAyAM mokShepi aparapuruShasadbhAve pramANAnyudAharati || idaM j~nAnamityAdinA || ityAdeH cha aparapuruShasadbhAvomokShepi avagamyata iti sheShaH | atrArthe etadupaniShadgatavAkye api udAharati || satatretyAdinA || bhedena avasthAnu shruteH | mokShe puruShANAmiti sheShaH | kiMcha sa uttamaH puruSha ti vAkyaM yatra shrUyate tatraiva muktavaparapuruSha sadbhAva j~nApakamastItyAha || upashabdAditi || antarashabdAchcheti shAkhAntarapAThaM anusR^ityoktam.h | tathAcha hupramANavirodhAt.h aikyapratipAdakaM vAkyaM sthAnaikyAdi viShayatayA sAvakAshamiti bhAvaH | itopi nendraM pratyupadiShyo jIvAtmetyAha || nacheti || atra hi taM vA etaM devA atmAnaM upAsata iti devopAsyatvaM pratIyate na cha tajjIve sambhavatIti bhAvaH | nanu jIvAnAmapi pratIkatvAdinA devopAsyatvaM astayevetyata uktam.h || mAtramiti || bhagavantaM vinetyarthaH | kuto neti chet.h | viShNoH eva tadupAsyatvaM shruteH ityAha || Urjamiti || pUrvordhagataM devaiH ityetat.h vibhaktivipariNAmenAtrAnuvartate | tathAcha devAH pR^ithivyA UjarmannaM bhaktvAya bhoktumurugAyaM upAsata iti yojanA | urugAyashcha viShNuH iti prasiddhameva | iti shrutiH viShNoH devopAsyatvaM aheti sheShaH | kiMcha chaturmukhopAsyatve taditarasarvadevopAsyatvaM kaimutyenaiva siddhamityAshayena devottama chaturmukhopAsyatvaM bhAgavate bhihitamityAha || bheda dR^iShyayeti || bheda dR^iShyayA jIvAdibhinnatvena bhagavadupAsanayA | abhimAnena pUrNaj~nAnena | kartR^itvAt.h saguNaM brahmapuruShaM puruSharShabham.h | sasaMgatvetyuttareNa anvayaH | yadvA sa uttamaH puruSha ityuktamuktagamyasya sakalapuruShottamatvaM bhAgavatasaMmatyA draDhayati || bheda dR^iShyayeti || atra hyuttarArdhe puruSharShabhamityanena muktagamyasya puruShottamatvaM spaShyamuchyate | nanvatra darshanAya chakShugarndhAya ghrANamityAdi nendriyaiH viShayabhoktR^itvamindraM pratyupadiShyasya Atmana uchyate | nacha tajajIvabhinnasya sambhavati | bhagavataH pUrNatvena viShayabhogAsambhavAt.h | ato jIva evendraM pratyupadiShya Atmeti shaMkAyAM bhagavata pUrNatvepi lIlayAmukhyaM viShaya bhoktR^itvamapyastItyAshayena tatra bhAgavatavAkyaM paThati || bhUtairityAdinA || yat.h yasmAt.h amUShupUSharushete ataH chakShurAdidarshendriyANAM mana AdipaMchAnAM sAkShiNAshcha ShoDashaguNAn.h viShayAn.h ShoDashAtmakaH uktaShoDashavyApIsan.h bhuMkte | atra nutimapyAha || R^itaM pibantAviti || yau sukR^itanirmita sharIre hR^idayaguhAM praviShyau tatrApi savarjIvottame.ati pUrNe vAyau praviShyau sukataphalaM bhuMjAnau tau brahmavidaH chChAyAtapau vadantIti sambandhaH | nanvasyAH shruteH ayamarthaH kuta ityapekShAyAM sUtrakR^itAtatA nirNItatvAdityAshayena etachChatyarthanirNAyakaM sUtraM paThati || guhAM praviShyAviti || guhAM praviShyau pibantau viShNurupe eva | dharmA samanteti taddarshanAditi sUtrArthaH | nanu yo vedaM jighrANItyAdinA viShayabhoktR^itvAnusandhAtR^itvaM jIvaliMgaM pratIyate |ato viShayabhoktR^itvamapi jIvasyaiva vAchyamityataH tadanusandhAtR^itvamapi na mukhyato jIvagatamapi tu bhagavanniShThameveti pramANenaivAha || idamiti || pashyAmItyanena chAkShuSha ityasya tAtparyamuktamityavagantavyam.h | viduH mukhyataH | sa uttamaH puruSha iti || kuta ityataH sUtrakR^itA tathoktatvAdityAha || anyArtha iti || paramAtmArthashcha sa iti parAmarsha ityarthaH | gItAsamAkhyayApyuttamapuruSho bhagavAnevetyAha || uttamaH puruSha iti || pUrvamuttamatvaM aparapuruShAvadhikamityathar idamudAhR^itam.h | idAnIM tu bhagavata evottamatve | ato na paunaruktyam.h | nanvevamapi bhagavAnevottama puruShobhimata iti kathaM nirNayaH | jIvaprApakanirantara prakR^iterapi sadbhAvena jIvasyApi tathAtva prApterityataH tatra bAdhakamAha || jagadvayApAravarjamiti || alpaishvaryasya chottamapuruShatvaM na yuktamiti bhAvaH | evaM parAmarshasya jIvAnya viShayatvaM prasAdhyedAnIM upasaMhAravyAjena tadvAkyArthamAha || ata iti || parAmarshaH parAmarshavAkyArthaH || kiMcha nendraM pratyupAdiShya AtmA jIvaH tasya svapne mahIyamAna iti svapnAvasthAyAM pUjyatayA charaNashabhidhAnAt.h | yatretatsupta iti suptajIvAshrayatvokteH chetyAshayenAha || svapnemahIyamAna ityAdinA || bhedokteH bhedakadhamarokteH na jIva Atmeti sheShaH | svapnemahIyamAnatvaM na jIvagamityupapAdayati || nahIti || duHkhAnubhavasyApi sadbhAvAditi bhAvaH | atra mahiyamAna eva charatItyAvadhAraNamabhipretam.h | saMmugdhoktitvAdavadhAraNoktayabhava iti j~nAtavyam.h | suptAshrayatvaM cha bhagavanmAtra niShThamiti satAsomya tadA sampanno bhavatItyupapAditamiti bhAvaH | sayathA prAyogya ityAdikaM yathaiva sArathiriti pramANena vyAkhyAtam.h | tadupapAdayituM anuvadati || prAyogyaH sArathiriti || etena pramANena sArathipadavyAkhyeya padamapi darshitaM bhavati | sArathiH kayAvR^ittyA prAyogyapadapratipAdya iti jij~nAsAyAM yogena rUDhyocheti krameNAha || prayogenetyAdinA || anena prayujyata iti prayogyo.ashvobalIvardovetyapavyAkhyAnamityuktaM bhavati | asya daivaM chakShurityetat.h daivashabdArthA pratItyA vyAchaShye || anyebhya iti || mano grahaNena chakShurityetadupalakShaNamiti sUchayati || idamapi sarvendriyopalakShaNamiti j~nAtavyam.h | ya ete brahma loke ityasyAnyApratIteH taM darshayati || ya eta iti || anuvidyavijAnAtItyetat.h | yathA j~nAtvApashye dviShNumiti pramANena vyAkhyAtamupapAdayituM vishadayannanuvadati || anuvidyeti || abhidAnoktyA tadupapAdayati || vedanamiti || khaM-12 || tatashchAyaM khaNDaShaT.hkArthaH || AkhyAyikAM vaktuM bhUmikAmArachayati shrutiH || ya AtmetyAdinA || vyAkhyAtametat.h | ya
odhikArItamuktaguNamAtmAnaM anuvidyashAstrAchAryAdyanusAreNa parokShato j~nAtvA vijAnAtyAparokShyeNa sa sarvAn.h lokAn.h viShNulokAdIn.h sarvAn.h kAmAn.h ichChAviShayAMshcha yogyatA anusAreNa ApnotIti prajApatiruvAcha | kadAchiddaivAsurasamakShamiti sheShaH || 1 || tadanutadanantaram.h | tat.h Atmaj~nAnaM sarvalokAdi sAdhanamityetat.h | ubhaye kete devAsurAH | bubudhireboddhumArebhiH ehakila | katham.h | yamAtmAnaM anviShyaparokShAparokShaj~nAne sampadya sarvAn.h lokAn.h kAmAMshcha yathAyogyamApnoti taM AtmAnaM vayamanviShyAmomImAMsayA tatparokShaj~nAnAdikaM sampadayiShyAmaH | hantetyAsvAdane | etAdR^ishaphalasAdhanamAtmaj~nAnaM konasampAdayediti | ityuchuH hakila | indra virochanau pratIti sheShaH | ata evendrodevAnAM arthe teShAM upadeshAyeti yAvat.h | svayaM taM AtmAnaM shrotuM prajApatiM abhiprati pravavrAja prajApati sakAshaM jagAma | havai prasiddhametadityarthaH | evameva virochanopi asurANAM arthe prajApatiM abhipravavrAja | ekagurukula vAsArthinoH tayoH gamanakArale parasparaM prItiH abhUtkiM netyAha || tAviti || tA vindravirochanau asaMvidAnAveva samprIti rahitAveva anyoyaM saMvidamakurvANAviti vA | ha Ashcharyam.h | tasminnapi samaye tayoH prItiH nAbhUditi | vidyArthitA j~nApanAya samitpANI santau AjagmatuH Agatavantau || 2 || gatvA cha tAvuktaguNakAtmashravaNAya dvAtriMshataM dvAtriMshatsaMkhyAkAni varShANi brahmacharyaM guhyendriya niyamanAdi vrataM charantAvUShatuH hakila | tatraiveti sheShaH | tau evaM nayamena svasamIpa vAsinau prajApatiH uvAcha || kimiti || kimichChantau yuvAmatra avAstamiti | tAvevaM pR^iShyA vuchatuH ha | ya AtmetyAdiH pUvarokta prajApativAkyAnuvAdaH | iti evaM rUpaM bhagavataH pUjyasya tava vachovAkyaM tadarta bhUtaM AtmAnaM vedayante vettumichChanti devAsurA iti sheShaH | ataH tamAtmAnaM tebhya upadeShyuM tvattoj~nAtumichChantAvA vAmavAH tamavAtsva | gurubhayAt.h puruSha vyatyAsenoktiH | iti hochaturityanvayaH || 3 || tAvevaM prakaTitAbhiprAyau prajApatiH uvAcha | svasya nR^itavaktR^itA parihAya virochanasya samyak.h j~nAnAprAptaye cha indrasya shuddhabhAvena punarAgamanaM jAnan.h saMmugdhamevopAdidesha | hetyAshcharye | ayogyAnAM mahAnto na samyagupadishantIti | kimiti | ya eShaH jAgR^idavasthAprerako kShaNi antaH puruShaH pUrNa ShaD.hguNo vishvanAmA dR^ishyate divyadR^iShyayA sa eSha AtmA sarvalokAdi sAdhanaj~nAnaviShayatvena viShayatvena mayoktopahatapApmatvAdi guNaka AtmA iti hovAcheti pUrveNAnvayaH | nanu kutosya chakShurantaH sthasya paramAtmatvamityata Aha || hovAchetyAdinA || etat.h chakShurantasthaM amR^itaM nityamuktaM abhayaM kutopi bhayashaThUnyaM brahmapUrNaguNam.h | iti hovAcheti chArthe | evaM sopapattikamakShistha bhagavadabhiprAyeNa brahmaNokte virochanoyA.agyatvAt.h ya eShontarakShaNipuruSho deha prati bimbo dR^ishyate asmAbhiH eSha AtmA prAguktApahata pApmatvAdiguNaka Atmeti brahmaNobhiprAyaH | iti mattve mama abhiprAyaM bhUyodarshanena nishchetuM indra sahita eva punarapi pR^ichChati || atheti || indropi tasya viparItaj~nAnaya tadanusAreNaiva paprachCheti j~nAtavyam.h | atheti prashne | bho bhagavaH pUjya yoyaM puruSho dehapratibimbo.apsuparikhyAyate | yashchAyaM Adarshe eSha dehapratibimbaH katamaH kiM uktarItyApahatapApmatvAdi guNakAtmaivotatadanyaH iti virochanAbhiprAyaH | indrasya tu yomabAdhiShu puruShaH pratibimbAdi pravartako divyadR^iShyayA parikhyAyate eSha katamaH kimakShistha tayA prakR^ito harireva otanya ityabhiprAyaH | ityUchaturiti sheShaH | saMmugdhamevottaramAha || eSha iti || eShaH jAgradavasthA prerakatayA prakR^ito kShisthaH u eva utkR^iShyo harirevaiShu pUrvokteShvabAdiShvanteShu sthAneShu pratibimbAdi prerakatayA parikhyAyate samaMtAt.h j~nAyate divyadR^iShyayetyAbhiprAyaNa uvAcha prajApatiH | evaM haryabhiprAyeNa uktepi ayogyatvAdvirochanaH eSha eva dehapratibimba evaiShu sarveShu anteShu abAdiShu apahatapApmatvAdi guNakAtmatayA parikhyAyata iti mattvA deha pratibimba eva sarvatrApahatapApmatvAdi guNaka Atmeti brahmAbhiprAya iti nishchitavAn.h || 4 || saptamaH khaNDaH || 7 || anantaraM prajApatiH nedaM dR^ishyamAnaM dehapratibimbaM brahma | tasya dehaguNena guNavattvamiva dehadoSheNa duShyatvamapi bhaviShyati nyayasAmyAdityabhiprAyeNa pratibimbe doShAn.h sUchayitumAha || udasharAva ityAdinA || udapUrNa sharAve AtmAnamAtmAvachChinnaM dehamavekShyAvalokya yadA Atmano vidyamAnaM aMgAdikaM na vijAnIthaH tadaj~nAtamaMgAdikaM me prabrUtamityuvAcha | tau chodapUrNasharAve AtmAnaM avekShAMchakrAte iti shruteH svavAkyam.h | bho bhagavaH imau AvAM sarvamevAtmAnaM pashyAvaH | sarvamityaktameva vishadamAhatuH || Alomabhya ityAdi || lomaparyantaM nakhaparyantaM yat.h dehapratibimbaM tatpashyAva ityUchaturiti sambandhaH || 1 || pariShkR^itAvanulepanAdimantau | na khalomAdi rahitAvityapi kashchit.h || 2 || yathaivedaM pUrvoktaM | kiM tadityataH stadeva vishadayataH || AvAM bhagava ityAdi || ityUchatuH | anantaraM eSha eva bimbavAnurUpa pratibimbasraShyA AtmetyAdyuvAcha prajApatiH | evaMharyabhiprAyeNa pratibimbasya abrahmatAyAM nyAya sAmyena doShasUchanAyoktepi ayogyatvAt.h virochanaH pratirUpameva brahmatatpUjAyai svAtmapUjaiva kAryeti mattvAprajApati sUchitamapi doShamapashyannindreNa saha jagAmetyAha shrutiH || 3 || tau heti || shAntahR^idayau samyagbrahmaNA AtmatatvamupadiShyamityabhiprAyavantau tau gachChantAvanvIkShya prajApatiH svamAdhyasthyaj~nApanAya yovAcha || kimiti || AtmAnaM apahatapApmatvAdi guNakamupalabhya samyak.h shravaNAdito.ananu vidyAparokShataH yato vrajatotaH yatareyekechit.h | etadevAha devA vA asurA vA etadupaniShadaH etadupaniShadApapAtapratItArthavettAro bhaviShyanta te parAbhaviShyanti | madabhipretArthasya duravagAhatvAt.h | ityuvAcheti sambandhaH | evamuktopi savirochanaH shAntahR^idaya eva kimatra gahanamityabhiprAya evA.asurAn.h pratijagAma | hetyAshcharye | evaM balIyasIyogyateti | etAM ya eShontarakSharItyevaM rUpaM dehapratibimbaM eva brahma | bimbapratibimbayoH chaikyam.h | tachchoktarItyA dehAbhimAni jIvaikyeparyavasyati | ato jIvAtmApi brahmaiva ataH sa evaM ahayyaH iti svAbhipretamarthaM darshayati || Atmaiveti || iha jagati | AtmA jIva evaM ahyaH pUjyo alaMkArAdinA | AtmA jIvaH paricharyaH sevyaH | parabrahmapUjAdyarthibhiH iti sheShaH | uktarItyA jIvasya brahmatvAt.h | evaM jIvapUjAdikaraNe phalamAha || AtmAnamevetyAdinA || imaM chAmuMchetyabhAvityanvayaH | brahmapUjAdikaM eva ubhayalokasAdhanatvena shrutyAdisiddham.h | jIvashchektarItyA brahmeti bhAvaH | anena sa sarvAMshcha lokAnApnotItyAdi brahmoktameva phalamuktamiti j~nAtavyam.h || 4 || idaM virochanena avabuddhamasuramatamityupapAdayati shrutiH || tasmAdapIti || tasmAdasurapakShe jIvasyaiva brahmatayA pUjyatvAt.h adyApi idAnImapi adadAnaM jIvAtirikteshvaraprItiM uddishya dAnashUnyaM ashraddadhAnaM jIvAtirikteshvarostIti shraddhArahitaM ayajamAnaM jIvAtirikteshvaraprItiM uddishya yaj~nAkAriNaM cha kevalaM svAtmapUjAdiratamiti yAvat.h | dR^iShTvA sajjanAH ete AsurAbata AshcharyaM hariM sarvottamaM na jAnantItyAhuH | kutaH hi yasmAdeSho upaniShat.h evaM upaniShadarthaj~nAnamasurANAM prasiddhaM ata ityarthaH | etadeva vishadayati || pretasyeti || pretasya tyakta dehasyApi jIvasya sambandhisharIraM shavamapi bhikShayA yathA kathaMchit.h bhikShAdinA prAptena vasanenAlaMkAreNa cha iti uktarItyA pratirUpabhUta brahmabhinna jIvasambandhisharIrAlaMkR^ityA brahmaNopi tR^iptiH syAdityabhiprAyeNa saMskurvanti pUjayantyasurAH | kimujIvachCharIramiti bhAvaH | etena bimbabhUta jIvachCharIrapUjAdinA amuM lokam.h | upalakShaNamatat.h | imaM chetyapi grAhyam.h || 5 || aShyamaH khaNDaH || 8 || evaM jAgradavasthA prerakaM akShisthaM pratibimbAdi bAhyapadArtha sraShyaraM apahatapApmatvAdi guNakAtmatayA vagatya virochanAvagataM pratibimbaM tu nApahatapApmatvAdi guNakamityupapAdayati || atheti || atrendasya virochanena saha gamanAdikaM brahmaNopi tadanusAreNa vachanamasuramohAdyatharmiti bhAShye spaShyam.h | atha virochanagamanAnantaraM indro devA na prApyamadhya evaitat.h vakShyamANaM bhayaM bhayaM karaM nyAya sAmyena brahmAbhipretaM doShaM dadarsha | hetyAsvAdane | mahadabhiprAyogyAnAmeva sphuratinA yogyAnAmiti | nyAyasAmyaM darshayan.h bhayaM dadarshetyuktameva vishadayati || yathaivetyAdinA || ayaM pratibimbabhUto dehaH asminbibaM bhUte dehesrAme chakShurnAsikAvAyasya sadA sravati srAmastasmin.h satItyarthaH | parivR^ikNe hastAt.h ichChedavati | atraitajj~nAna sati bhogyamupAdayaM yanmokShAdi na pashyAmi | nahi idR^ishavastu j~nAnena mokShAdi tasya niravayavaj~nAnasAdhyatvAditi bhAvaH | upalakShaNametat.h | etadamR^itamabhayametat.h brahmetyuktA amR^itatvAdInAM pratibimbe anupapattishcha draShyavyA | iti bhayaM dadarshetyanvayaH || 1 || ato na virochanAvagataM pratibimbaM brahma kintu madavagatameveti nishchityemamarthaM brahmaNe nivedya tanmukhenApi pratibimbasya abrahamatAM dR^iDhIkartuM svapnAvasthA pravartakatva rUpamuktAtmano mAhAtmyAntaraM shrotuM cha punarAjagAmendra ityAha || sasamitpANirityAdinA || shiShyaM spaShyam.h || 2 || he maghavan.h yashastivannindra eSha pratibimbaH emeva tvadukta prakAreNa doShavAneva ato nAyaM madabhipretaH kintu yastvayAvabuddhaH sa eva | etaM jAgradavasthAprerakatvAdinoktaM AtmAnameva tu visheShaNa svapnAdyavasthA prerakatvAdirUpeNa anutvadyogyatAnusAreNa | shiShyaM samAnam.h || 3 || navamaH khaNDaH || 9 || eShaH kaNThadeshasthaH svapne jIvasya svapnAvasthAyAM mahIyamAnaH indriyadevaiH praNAdibhiH pUjyamAna eva charati chArayatyavagamayati svasR^iShyAn.h gajaturagAdIn.h jIvena svayaM chAvagachChati | eShaH evaM vidhamAhAtmyaH AtmAmaduktaH etadamR^itamityAdi pUrvavat.h | evaM brahmopadeshena svapnAvasthAprerakaM brahmAbhipretamAtmAnaM samyak.h j~nAtvA ApAtataH pratIyamAnaM svApnasharIrAvachChinnasya apahatapApmatvAdi guNakAtmatvaM na yuktamityupapAdayati || sahAprApyetyAdinA || tadidaM sharIraM svApnapadArtha draShyR^ijIvasharIraM bAhyaM yadapi yadyapi saH svapnepratIyamAno vAsanAmayadeho.anandhAdiH bhavati | yato ato naivaiSho.asyetyAdIti hetuhetumadbhAvena yojyaM || 1 || anena pratibimbasya brahmatApakSheyodoShobhihitaH sotra yadyapi nAstItyuktaM bhavati | asya draShyR^ijIvasharIrasya doSheNa hastAdichChedarUpeNa | tathApi doShAntaramastItyAha || ghnantIti || asyAdau tathApIti grAhyam.h | enaM svapnepratIyamAna dehAvachChinnameva | anyechorAH | tu visheSheNa | evashabda ivArthe | ghnantIva vichChAdayantIva visheSheNachChAdayanti gartAdau | vichChayayantIti pAThe vigatachChAyaM kurvantItyarthaH | apriyavettAduHkhajanakaviShayabhoktA | api doShAntaramapi | atra sarvatra bAhyavailakShyaNyAdiva shabdaH | iti bhayaM dadarshetyAnvayaH || 2 || ato na svapnepratIyamAna vAsanAmayadehAvachChinnasyApahatapApmAtvAdi guNakAtmatvaM brahmAbhipretam.h | kintu svApnAnekapadArtha nirmAtuH prANAdi pUjyasya taijasasveveti nishchitye mamarthaM brahmaNe nivedya tanmukhenApyApAtapratItArtho na madabhipreta iti dR^iDhIkartuM suptyavasthAprerakatvarUpa mAhAmyAntaraM shrotuM chendraH punarAgata ityAha || sasamitpArityAdinA || shiShyaM samAnam.h | atra yadyapi indreNa brahmasamIpa eva sthitvA.a.apAtapratItArtha dUShaNAdikaM kartuM shakyaM tathApi kiMchiddUraM gatvA tatra doShadarshanena punarAgata ityAdikathanamindreNa kathaMchidevedaM j~nAtamityasuramohanAyeti bhAShye spaShyam.h || 3-4 || tashamaH khaNDaH || 10 || tattasyAmavasthAyAM yatra yasmin.h prAj~ne etat.h eShaH suptaH samastaH saMkuchitendriya vyApAraH samprasannaH svarUpasukhavAn.h tadanubhavavAniti yAvat.h | svapnaM vijanAti | kimujAgratpadArtamiti bhAvaH | eShaH suptAdhAraH prAj~na AtmA | evaM suptajIvAshraye paramAtmaninirUpite taM jIvavailakShaNye na samyak.h j~nAtumAsuramatamavalambya suptyavasthAyAM jIva
Ashraya ishvarAbhAvaM tAvadyuktyAsAdhayati || nAhaM khalvityAdinA || samprati suptyavasthAyAM ahaM khalu tAvat.h AtmAnaM paramAtmAnaM ayaM paramAtmanA evaM suptasya svAtmAnaM tadAshrayatvena pradarshayatItati kiM nasyAdityata Aha || ayamahamasmIti || ayaM jIvAshrayohaM asmItyayamanyo bhagavAnapi AtmAnaM svAtmAnaM na jAnAti na j~nApayatIti | nanvekena jIvena svAshrayasya bhagavataH suptAva dR^iShyatvepi na tadabhAvaH | itareShAM tajj~nAna sambhavAdityAshaMkAyAmAha || no evemAnIti || imAni bhUtAnyapi suptyavasthAyAM svAshrayaM no eva jAnanti | ato anupalambhAtsanAstIti bhAvaH | nanu tadA jIva Ishvaro vA jIvepraviShya iti nAshrayAshrayibhAvopalabdhishrarityata Aha || vinAshameveti || yadi jIva Ishvare.apItaH praviShyaH tarhi shaMvinaiva bhavati bhavet.h | svarUpasukhAnusandhAtA na syAt.h | nahi paragR^ihaM gatasya sukhabhogosti | tathAcha tasya sukhamahamasvApsamityuttarakAlIna parAmarshAyogaH | yadi vA Ishvaro jIvepraviShyaH tarhi shaMvinaiva bhavet.h | tathAcha tasya sadA sukhabhoktR^itva pratipAdaka shrutyAdi virodha ityarthaH | tathAcha jIveshvarau nAnyonyasminnapi ayantau bhedena cha nopalabhyete | sukhamahamasvApsamityuttarakAlIna parAmarsha balena cha jIva evopalabhyate ato jIvAtirikte ishvaronupalambhAnnAstIti bhayaM bhayahetuM pUrvapakShaM dadashar || 1 || imaM cha pUrvapakShaM brahmaNe nivedya samyak.h vailakShaNyena paramAtmAnaM j~nAtuM punarAgata ityAha || sasamitpANityAdinA || 2 || he maN^avan.h eShaH paramAtmA evameva suptyAdau jIva vilakShaNatayA pratyakSheNa nopalabhyata eva | kintu jIvavailakShyaNyaM jIvavyAvR^ittadharmaiH anumeyameva ataH te etaM jIva vyAvR^ittadharmavantaM vyAkhyAsyAmi | etasmAtpunaH kiMchitkAlaM brahmacharyA charaNarUpAdbratAdanyatra tasmAdR^ita iti yAvat.h | no eva naiva vyAkhyAsyAmiyato to vasAparANi paMchavarShANItyuvAcha prajApatiH | sa evaM AdiShya indro parANi paMchavarShANyuvAsaha | evaM mindrasya chaturvAraM gurukalavAse kiyanti varShANi sampannAnItyapekShAyAM shrutiH svayamevAha || tAnIti || tAnIndreNoShitAni varShANi ekashataM ekena adhikaM shatamekAdhikashata saMkhyAkAni sampeduH sampannAni babhUvuH | ayamartaH prasiddha ityAha || etattaditi || yadAhuH j~nAninaH ekashataM varShANi maghavAn.h prajApatau brahmacharyaM uvAseti tadetat.h dvAtriMshatamityAdinA darshitamityAkhyAyikAnte upasaMhR^itya shrutyochyate | tasmai anuShThita brahmacharyAyasaH prajApatiH uvAchopadidesha | jIvavyAvR^ittadharmajAtaM jIvavailakShaNyAnumApakamiti sheShaH || 2-3 || ekAdashaH khaNDaH || 11 || tava tAvajjarAmR^ityuparIta sharIritvAbhAva rUpaM bhagavato jIvavyAvR^ittadharmaM vaktuM jIve jarAmR^ityuparItatvasharIritve tAvadAha || maghavannityAdinA | he maghavan.h idaM jIvajAtaM matyaM vAva maraNashIlameva upalakShaNametat.h | jarAgrastaM cha | sharIraM sharIra sambandhi tadabhimAnIti yAvat.h | martyatvaM upapAdayati || Attamiti || idAnIM bhagavataH tadabhAvaM vadan.h sharIrAdhiShThAtR^itvamapi asAdhAraNaM dharmAntaramAha || tadasyeti || tjIvAbhimataM sharIraM amR^itasya jarAmR^ityurahita nityasharIrasya asharIrasya sharIrAbhimAnashUnyasya asya pUrvoktaguNasya AtmanaH paramAtmano.adhiShThAnam.h | evaM bhUtopi lIlayAmartya sharIramadhitiShThatIti yAvat.h | jIvastu na tadadhitiShThatIti vakShyati | priyApriyAspR^iShyatvarUpaM jIvavyAvR^ittadharmAntaraM vaktuM jIvetAt.h tadabhAvamAha || Atta ityAdinA || yaH sasharIrojIvaH saH priyapriyAbhyAmAttaH sambandhaH | etadupapAdayati || na havA iti || apahatirapagamonAsti havainAstyeva khalu | muktAnAmapi priyasadbhAvAditi bhAvaH | atra priyaM nAmapareNeyaM prApyaM sukhaM apriyaM tu pareNeyamabhadraM akArasya niShedhArtatvena abhadravAchitvAt.h | priyashabdasya cha pareNeyatvavAchitvAt.h | tathA cha pareNeyaM aapriyamiti paranipAta iti j~neyam.h | idAnIM bhagavati tadaspR^iShyatvamAha || asharIramiti || asharIraM sadA sharIrAbhimAnashUnyaM paramAtmAnaM priyApriye navAva naiva spR^ishataH | abhadraM bhagavati nAstveva | sukhamapi na paraprApyamastIti bhAvaH || 1 || bhagavataH priyAdyaspR^iShyatvaM kaimutyena sAdhayitumAha || asharIra ityAdinA || vAyuH mukhyaH asharIraH j~nAnavaisheShyeNana atyantaM dehena saMgataH | abhraMbrahmA | vyAptatvAt.h amnAmAviShNuH tenaiva bhriyamANatvAt.h | vidyut.h vAyupatnI | visheSheNa dyotanAt.h | stanayitnuH brahmANI | sarvashabdatmakatvAt.h tasyAH | etAni abhrAdIni asharIrANi j~nAnavaisheShyeNa sharIreNa atyantaM na sambaddhAni | ata eva na priyApriyavanti | etachcha bhAShye spaShyam.h | evaM cha yadA kadAchitkathaMchit.h asharIrANA priyAdyasparshaH tadAkimuvAchyaM sarvathAsavardAsharIreNa asambaddhasyetyuktaM bhavati | muktaprAyatvAt.h cha bhagavAn.h jIvavilakShaNa ityAshayenAha | tadyathaitAnItyAdinA || tat.h vakShyamANaM nidarshanaM yathA | etAni vAyvAdIni amuShmAdAkAshAt.h asammatAt.h kAshamAnAt.h paramAtmanaH tatprasAdAditi yAvat.h | samutthAya sharIrAditi sheShaH | paraMjyotiH paraM brahma upasampadya tatsamIpaM gatvA svenarUpeNa svasvarUpAnandAdinA bhiniShpadyante samyak.h sampannAni bhavanti || 2 || evamevaiSho paropi muktaH samprasAdaH samyak.h viShNuprasAdavAn.h asmAt.h charamatAt.h sharIrAt.h samutyAya yatparaM jyAtirupasampadya svena rUpeNa abhiniShpadyate sa uttamaH puruShaH | anena uttamapuruShatvenApi jIvavailakShaNyamuktamiti j~nAtavyam.h | kechittu vailINya siddhArtha pradarshanAya idamityAhuH | mukta bhogapradatvenApi jIvavailakShaNyamityAshayenAha || satatreti || saH prAptanijAnandAvirbhAvaH tatra bhagavalloke tadanugraheNaiva paryeti parito gachChati | jakShan.h bhakShayan.h hasanvAj~nAtibhiH sahamuktaiH aj~nAtibhiH pUrvamuktaiH | ramaNAtishayaprakAramAha || nopajanamiti || upajanaM svasamIpavartijanam.h | svasyedaM sharIraM cha na smaran.h ramamANaH payetItyanvayaH | kevalaM haryanusandhAnenaiva paramasukhabhoktR^iNAM teShaM upajanarshanAdikamapi nAstIti bhAvaH | tadamR^itasya asharIrasya atmano adhiShThAnamityanena uktaM sharIrAdhiShThAtR^itvaM kathaM jIvavyAvartakamityAshaMkAparihArAya sharIrAdhiShThAtR^itvaM vishadayan.h bhAvanArthamIshvarasya rathikasAmyamapyAha || sayathetyAdinA || saH vakShyamANo dR^iShyAnto yathA | yAnaprayoktR^itvAt.h prayogyaH sArathiH | AcharatyanenetyAcharaNe rathe AcharaNe tatpravR^ittyartham.h yukto niyuktaH svAminA evameva ayaM prANosmin.h sharIrAkhye rathe tadAcharaNArtaM yukto niyukta IshvareNa | sharIrarathe prANaH sArathisthAnIya ityarthaH | upalakShaNametat.h | yathArathIyathAnyarathaga ityAdi grAhyam.h | tathAcha yathA rathI evameva ayaM asmin.h sharIre prANaH prakR^iShyAnandarUpatvAt.h tannAmAviShNuH rathAdhiShThAtA | yathAya rathagaH anyasvAmikarathagaH kashchit.h pumAn.h evamevAyaM asmin.h sharIre prANaH tadvAn.h jIvaH | iti yojanA || indriyANi hayasthAnIyAnItyapi grAhyam.h | evaM cha jIvasya anyarathagopamatvAt.h na sharIrAdhiShThAtR^itvamiti tajjIva vyAvartakaM bhavatyeveti bhAvaH || 3 || prakR^itaprANendriya viShayajIvAshrayatvaM sarvendriyaiH tattadviShaya bhoktR^itvarUpaM jIvavyAvR^ittadharmAntaraM vadannuktamuttamapuruShatvaM upapAdayati || atha yatretyAdinA || atha shabdo sAdhAraNadharmAntarakathana prArambhArthaH | evamuttaratrApi | yatra viShNau etat.h AkAshaM prakAshamAnaM rUpamanuviShaNNaM tatsambaddhaM chakShuH | svaviShayeNa sahachakShuH indriyaM yatra shritamityarthaH | yasya cha darshanAyabhogAya chakShuH | yashcha chAkShuShaH chakShuShedaM pashyAmIti svAtanteNa vedanAnyaH | idaM cha taddarshanAya chakShuH kuta ityAshaMkAyAM tasyaiva tadbhoktR^itvAnusandhAnavattvAdityupapAdanAtharM uktamiti j~nAtavyam.h | evamagre.api | ghrANAdIndriyaM tadbhogAyakuta ityAshaMkAyAM tasyaiva tattadviShaya bhoktR^itvAnusandhAnavattvAdityupapAdanAya yovededaM jighrANItyAdikaM iti draShyavyam.h | yashchakShuH indriyaM tadviShayAdikaM cha vedetyapi grAhyam.h | sa umattaH puruSha iti sambandhaH evaM yatra gandhAdi sahitaM ghrANAdi AshritaM yasya cha gandhAdi bhogAya ghrANAdi yashchedaM puShpAdikaM jighrANItyAdi vedAnyaH yashcha ghrANAdIndriyaM tadviShayAdikaM cha samyak.h veda sa AtmA uttamapuruShaH | iti mananAyamana ityantaM yojyam.h | evaM yatra prANe jIvevA svasvaviShayasambaddhaM chakShurAdIndriyaM yasya cha prANasya jIvasya vA bhogAyachakShurAdikaM yashcha prANo jIvovA idaM pashyAmItyAdyanusandhAnavAn.h sa AtmA prANo jIvo vA yatra sa uttamapuruShaH | iti prANa jIvaparatayApi idaM vAkya jAtaM yojyam.h | tayoH api yathAkramaM amukhyatayA viShaya bhoktR^itvAt.h | atra chakShurAdi shabdAH tadabhimAni devatA parA pratIti draShyavyam.h | nanvevaM jIvendriyaiH bhagavato viShayabhoge svayamindriyashUnya ityApannam.h | tathAcha sahasrAkSha ityAdi shrutivirodha satyata Aha || asya daivaM chakShariti || asya bhagavataH chakShuH chakShurAdikaM indriyaM anyebhyo dIpyamAnatvAt.h daivaM svarUpAtmakamastItyarthaH | kiMtata ityataH taiH viShayabhogaprakAramAha || sa vA iti || sa eSha paramAtmA etena svasvarUpAtmakena daivena dIpyamAnena chakShuShA manasetyAdyanta grahaNena sarvendriyaiH iti sUchitam.h | jIvendriyaniviShyena iti sheShaH | tathAcha svakIyendriya vyAptai jIvendriyaiH etAn.h purovasthitAn.h kAmAn.h viShayAn.h pashyannityupalakShaNam.h | jighrAnnityAdi draShyavyam.h | ramate svechChAyA || 4-5 || nanvevaM ashubhaviShaya bhogopi bhagavataH syAdityata Aha || ya eta iti || ya ete kAmAH brahmaloke shubhaviShayopalakShaNametat.h | teShu ramata ityarthaH | tathAcha shubhamAtra bhokteti bhAvaH | athAvA svasvarUpendriyaiH jIrvendriyAnadhiShThitaiH viShayabhogaH kutretyapekShAyAmAha || ya eta iti || ya ete brahmaloke vaikuNThAdau kAmAH viShayAH santi teShu daivena chakShuShA manasetarendriyaiH cha svarUpabhUtaiH eva ramata ityarthaH | vAyvAdi devato upAsyatvarUpamapi jIvavyAvartakaM dharmAntaraM vadannuktopAsanAyAH phalaM parakR^iti rUpArthavAdapUrvakamAha || taM vA etamiti | tamapahatapApmatvAdinA uktametaM sarvabhoktR^itvane prakR^itamAtmAnaM paramAtmAnaM devAH pUrvoktavAyvAdyAH upAsate | tasmAt.h upAsanA sAdhyabhagavatprasAdAt.h teShAM vAyvAdInAM devAnAM sarvecha lokAH janAH bhuvanAni cha sarvekAmAshcha AttAH adhInAH | tasmAt.h adyatanopi yastamuktaguNamAtmAnaM shravaNAdinA anuvidyAparokShato vijAnAti sopi sarvAn.h lokAn.h sarvAn.h kAmAMshcha yogyatAnusAreNa apnoti | evaM prajApatinA uktamAtmopadeshamupasaMharati vedapuruShaH || itIti || dviruktiravadhAraNArthA || 6 || dvAdashaH khaNDaH || 12 || hR^idayAdisthasya bhagavato rUpavisheShavattvenopAstimAhAnena khaNDena | tatra shyAmAdeH adhiShThAnavisheShApratIteH taddarshayan.h vyAchaShye || shyAma iti || hR^idisthito viShNurityasya pUrveNottareNa cha sambandhaH | shyAmaH shyAmarUpavAn.h | shabala ityanUdya vishvarUpavAniti vyAkyAnam.h | nAnArUpasamAhAravAnityarthaH | evaM cha shyAmashabalarUpavantau bhagavan.h mUrtivisheShau hR^idisthitau tayoH cha upAsanAyAM na kramaH | kintu shyAmAt.h tadupAsanAt.h | anantaraM shabalaM prapadye | athavA shabalAt.h tadupAsanAnantaraM shyAmaM prapadya ityaniyama evetyAha vedapuruSha ityuktaM bhavati | idamulakShaNamityAshayenAha || jIva varNa iti || jIvavaNarH jIvoyAdR^ishavarNaH tAdR^isharUpavAnityarthaH | anena gAyatrI vidyAyAM yajjIvavyApi bhagavat.h svarUpamuktaM tajjIvavarNamityupAsyaM ityuktaM bhavati | ya eShontarakShaNItyuktaH chakShuShisthito bhagavAn.h lohito lohitarUpavAn.h upAsya ityarthaH | evaM hR^idayAdigata mUrtInAM rUpavisheShavattvena pratipattimabhidhAya tatpratipattikAle kartavyaM unusandhAna prakAramAha vedapuruShaH || ashva ityAdinA || ashvoromANIva pApamaprArabdhaM anAyAyenaiva vidhUya chandra iva rAhoH mukhAt.h prArabdhapApAt.h shanaiH bhogena kShIyamANAt.h pramuchya sharIraM sthUlaM sUkShmaM cha dhR^itvA vihAya kR^itAtmA AvirbhUtasvarUpomahakR^itaM nityaM brahmalokaM abhisambhavAmigantAsmItyanena abhiprAyeNa prapadye ityAhaveda puruShaH | nanvidaM ayuktam.h | hayagrIvasya ramAyA vA etadupaniShaddraShyR^itvAt.h ubhayoH cha nityamuktatvenaitAdR^ishAbhiprAyA sambhavAt.h adataH kathaM etatadityatotropapattiM pramANenaivAha || hayagrIveti || 