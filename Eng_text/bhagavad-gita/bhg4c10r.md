Bhagavadgita 10
with the commentaries of Sridhara, Madhusudana, Visvanatha and Baladeva

Input by ... (Gaudiya Grantha Mandira)

___________________________________________________________________

THIS TEXT FILE IS FOR REFERENCE PURPOSES ONLY!
COPYRIGHT AND TERMS OF USAGE AS FOR SOURCE FILE.
            
Text converted to Ronald E. Emmerick's encoding for WordPerfect 5.1 DOS 
and related utility programmes BHELA, CARAKA etc. (DOS versions):
            
description             character  =ASCII
            
long a                  A             195
long A                  ù             249
long i                  I             197
long I                  ý             253
long u                  U             198
long U                  ô             244
vocalic r               R^i             173
vocalic R               ã             227
long vocalic r          Ì             204
vocalic l               Ê             202
long vocalic l          Ë             203
velar n                 Ç             199
velar N                 §             167
palatal n               ¤             164
palatal N               ¥             165
retroflex t             T             194
retroflex T             è             232
retroflex d             D             172
retroflex D             Ö             214
retroflex n             N             239
retroflex N             ×             215
palatal s               sh             211
palatal S               Á             193
retroflex s             Sh             171
retroflex S             å             229
anusvara                M             230
capital anusvara        õ             245
visarga                 H             247
capital visarga         ê             234

Other characters of the REE encoding table are not included.
Unless indicated otherwise, accents have been dropped in order 
to facilitate word search.             

For a comprehensive list of REE and other GRETIL encodings 
and formats see:
www.sub.uni-goettingen.de/ebene_1/fiindolo/gretil/gretdiac.pdf
and
www.sub.uni-goettingen.de/ebene_1/fiindolo/gretil/gretdias.pdf
___________________________________________________________________





BhG 10.1

shrI-bhagavAn uvAca
bhUya eva mahAbAho shR^iNu me paramaM vacaH |
yat te 'haM prIyamANAya vakShyAmi hitakAmyayA ||1||

shrIdharaH : 
uktAH saN^kShepataH pUrvaM saptamAdau vibhUtayaH |
dashame tA vitanyante sarvatreshvara-dR^iShTaye ||

evaM tAvat saptamAdibhir adhyAyair bhajanIyaM parameshvara-tattvaM nirUpitam | tad-vibhUtayash ca saptame raso 'ham apsu kaunteya [GItA 7.8] ity AdinA saN^kShepato darshitAH | aShTame ca adhiyaj~no 'ham evAtra [GItA 8.4] ity AdinA | navame ca ahaM kratur ahaM yaj~na [GItA 9.16] ity AdinA | idAnIM tA eva vibhUtIH prapa¤cayiShyan sva-bhaktesh cAvashya-karaNIyatvaM varNayiShyan bhagavAn uvAca bhUya eveti | mahAntau yuddhAdi-svadharmAnuShThAne mahat-paricaryAyAM vA kushalau bAhU yasya tathA he mahAbAho ! bhUya eva punar api me vacaH shR^iNu | kathambhUtam ? paramaM paramAtma-niShTham | mad-vacanAmR^itenaiva prItiM prApunvate te tubhyaM hita-kAmyayA hitecchayA yad ahaM vakShyAmi ||1||

madhusUdanaH : evaM saptamAShTama-navamais tat-padArthasya bhagavatas tattvaM sopAdhikaM nirupAdhikaM ca darshitam | tasya ca vibhUtayaH sopAdhikasya dhyAne nirupAdhikasya j~nAne copAya-bhUtA raso 'ham apsu kaunteya [GItA 7.8] ity AdinA saptame, ahaM kratur ahaM yaj~na [GItA 9.16] ity AdinA navame ca saN^kShepeNoktAH | athedAnIM tAsAM vistaro vaktavyo bhagavato dhyAnAya tattvam api durvijNiyatvAt punas tasya vaktavyaM j~nAnAyeti dashamo 'dhyAya Arabhyate | tatra prathamam arjunaM protsAhayitum bhUya eveti | bhUya eva punar api he mahAbAho shR^iNu me mama paramaM prakR^iShTaM vacaH | yat te tubhyaM prIyamANAya mad-vacanAd amR^ita-pAnAd iva prItam anubhavate vakShyAmy ahaM paramAptas tava hita-kAmyayeShTa-prAptIcchayA ||1||

vishvanAthaH :
aishvaraM j~nApayitvoce bhaktiM yat saptamAdiShu | 
sa-rahasyaM tad evoktaM dashame sa-vibhUtikam ||

ArAdhyatva-j~nAna-kAraNam aishvaryaM yad eva pUrvatra saptamAdiShUktam | tad eva sa-visheShaM bhakti-matAm AnandArthaM prapa¤cayiShyan parokSha-vAdA R^iShayaH parokShaM ca mama priyam [BhP 11.21.35] iti nyAyena ki¤cid durbodhatayaivAha bhUya iti | punar api rAja-vidyA-rAja-guhyam idam ucyate ity arthaH | he mahAbAho ! iti yathA bAhu-balaH sarvAdhikyena tvayA prakAshitaM, tathaivaitad buddhyA buddhi-balam api savArdhikyena prakAshayitavyam iti bhAvaH | shR^iNv iti shR^iNvantam api taM vakShyamANe 'rthe samyag avadhAraNArtham | paramaM pUrvoktAd apy utkR^iShTam | te tvAm ativismitIkartuM kriyArthopapadasya ca [PAN 2.3.14] iti caturthI | yataH prIyamANAya premavate ||1||

baladevaH : 
saptamAdau nijaishvaryaM bhakti-hetuM yad Iritam |
vibhUti-kathanenAtra dashame tat prapuShyate ||

pUrva-pUrvatra svaishvarya-nirUpaNa-saMbhinnA saparikarA sva-bhaktir upadiShTA | idAnIM tasyA utpattaye vivR^iddhaye ca svAsAdharaNIH prAk saMkShipyoktAH sva-vibhUti-vistareNa varNayiShyan bhagavAn uvAca bhUya iti | he mahAbAho ! bhUya eva punar api me paramaM vacaH shR^iNu | shR^iNvantaM prati shR^iNv ity uktir upadeshye 'rthe samavadhAnAya | paramaM shrImat mad-divya-vibhUti-viShayakaM yad vacas te tubhyam ahaM hita-kAmyayA vakShyAmi | kriyArthopapada ity Adi sUtrAc caturthI | vij~nam api tvAM vismitaM kartum ity arthaH | hita-kAmyayA mad-bhakty-utpatti-tad-vR^iddhi-rUpa-tvat-kalyANa-vA¤chA | te kIdR^ishAyety Aha prIyamANAyeti pIyUSha-pAnAd iva mad-vAkyAt prItiM vindate ||1||


__________________________________________________________

BhG 10.2

na me viduH sura-gaNAH prabhavaM na maharShayaH
aham Adir hi devAnAM maharShINAM ca sarvashaH ||2||

shrIdharaH : uktasyApi punar vacane durj~neyatvaM hetum Aha na me vidur iti | me mama prakR^iShTaM bhavaM janma-rahitasyApi nAnA-vibhUtibhir AvirbhAvaM sura-gaNA api maharShayo 'pi bhR^igv-Adayo na jAnanti | tatra hetuH -- ahaM hi sarva-devAnAM maharShINAM cAdiH kAraNam | sarvashaH sarvaiH prakAraiH utpAdakatvena buddhy-Adi-pravartakatvena ca | ato mad-anugrahaM vinA mAM ke 'pi na jAnantIty arthaH ||2||

madhusUdanaH : prAg-bahudhoktam eva kim arthaM punar vakShyasIty ata Aha na me vidur iti | prabhavaM prabhAvaM prabhu-shakty-atishayaM prabhavanam utpattim aneka-vibhUtibhir AvirbhAvaM vA sura-gaNA indrAdayo maharShayash ca bhR^igv-AdayaH sarvaj~nA api na me viduH | teShAM tad-aj~nAne hetum Aha ahaM hi yasmAt sarveShAM devAnAM maharShINAM ca sarvashaH sarvaiH prakArair utpAdakatvena buddhyAdi-pravartakatvena ca nimittatvenopAdAnatvena ceti vAdiH kAraNAt | ato mad-vikArAs te mat-prabhAvaM na jAnantIty arthaH ||2||

vishvanAthaH : etac ca kevalaM mad-anugrahAtishayenaiva vedyaM nAnyathety Aha na me iti | mama prabhavaM prakR^iShTaM sarvaM vilakShaNaM bhavaM devakyAM janma deva-gaNA na jAnanti, te viShayAviShTatvAn na jAnantu | R^iShayas tu jAnIyus tatrAha na maharShayo 'pi | tatra hetuH aham AdiH kAraNaM sarvashaH sarvair eva prakAraiH | na hi pitur janma-tattvaM putrA jAnantIti bhAvaH | na hi te bhagavan vyaktiM vidur devA na dAnavA [GItA 10.14] ity agrimAnuvAdAd atra prabhava-shabdasyAnyArthatA na kalpyA ||2||

baladevaH : etac ca mad-bhaktAnukampAM vinA durvij~nAnam iti bhAvavAn Aha na me iti | sura-gaNA brahmAdayo maharShayash ca sanakAdayaH me prabhavaM prabhutvena bhavam anAdi-divya-svarUpa-guNa-vibhUti-mattayAvartanam iti yAvat na vidur na jAnanti | kuta ity Aha aham Adir iti | yad ahaM teShAm AdiH pUrva-kAraNaM sarvashaH sarvaiH prakArair utpAdakatayA buddhy-Adi-dAtR^itayA cety arthaH | devatvAdikam aishvaryAdikaM ca mayaiva tebhyas tat-tad-ArAdhana-tuShTena datta-mataH sva-pUrva-siddhaM mAM mad-aishvaryaM ca te na viduH | shrutish caivam Aha - 

ko addhA veda ka iha prAvocat 
kuta A jAtA kuta iyaM visR^iShTiH | 
arvAg-devA asya visarjanAya 
athA ko veda yata AbabhUva [Rv 8.7.17, Taitt.Br. 2.8.9.76] iti, 

naitad devA Apnuvan pUrvam arshat iti caivam AdyA ||2||

__________________________________________________________

BhG 10.3

yo mAm ajam anAdiM ca vetti lokamaheshvaram
asaMmUDhaH sa martyeShu sarvapApaiH pramucyate ||3||

shrIdharaH : evambhUtAtma-j~nAne phalam Aha yo mAm iti | sarva-kAraNatvAd eva na vidyata AdiH kAraNaM yasya tam anAdim | ataevAjaM janma-shUnyaM lokAnAM maheshvaraM ca mAM yo vetti sa manuShyeShv asaMmUDhaH saMmoha-rahitaH san sarva-pApaiH pramucyate ||3||

madhusUdanaH : mahAphalatvAc ca kashcid eva bhagavataH prabhAvaM vettIty Aha yo mAm iti | sarva-kAraNatvAn na vidyata AdiH kAraNaM yasya tam anAdim anAditvAd ajaM janma-shUnyaM lokAnAM mahAntam IshvaraM ca mAM yo vetti sa martyeShu madhye 'saMmUDhaH saMmoha-varjitaH sarvaiH pApair mati-pUrva-kR^itair api pramucyate prakarSheNa kAraNocchedAt tat-saMskArAbhAva-rUpeNa mucyate mukto bhavati ||3||

vishvanAthaH : nanu para-brahmaNaH sarva-desha-kAlAparicchinnasya tavaitad dehasyaiva janma devA R^iShayash ca jAnanty eva | tatra sva-tarjanyA sva-vakShaH spR^iShTvAha yo mAm iti | yo mAm ajaM vetti | kiM parameShThinaM na anAdiM satyaM tarhi anAditvAd ajam ajanyaM parmAtmAnaM tvAM vetty eva  tatrAha ceti | ajam ajanyaM vasudeva-janyaM ca mAm anAdim eva yo vetti ity arthaH | mAm iti padena vasudeva-janyatvaM budhyate janma karma ca me divyam [GItA 4.9] iti mad-ukteH | mama janmavattvaM paramAtmatvAt sadaivAjatvaM ca ity ubhayam api me paramaM satyaM acintya-shakti-siddham eva | yad uktaM ajo 'pi sann avyayAtmA… sambhavAmi [GItA 4.6] iti | tathA coddhava-vAkyaM karmANy anIhasya bhavo 'bhavasya te ity Ady-anantaraM khidyati dhIr vidAm iha [BhP 3.4.16] iti | atra shrI-bhAgavatAmR^ita-kArikA ca-

tat tan na vAstavaM cet syAd vidAM buddhi-bhramas tadA |
na syAd evety ato 'cintyA shaktir lIlAsu kAraNam || [LBhAg 1.5.119]

tasmAd yathA mama bAlye dAmodaratva-lIlAyAm ekadaiva kiN^kiNyA bandhanAt paricchinnatvaM dAmnA svAbandhAd aparicchinnatvaM cAtarkyam eva tathaiva mamAjatva-janmavattve cAtarkye eva | durbodham aishvaryaM cAha loka-maheshvaraM tava sArathim api sarveShAM lokAnAM mahAntam IshvaraM yo veda sa eva martyeShu madhye asaMmUDhaH | sarva-pApair bhakti-virodhibhiH | yas tu ajatvAnAditva-sarveshvaratvAny eva vAstavAni syur janmavattvAdIni tu anukaraNa-mAtra-siddhAnIti vyAcaShTe | sa saMmUDha eva sarva-pApair na pramucyata ity arthaH ||3||

baladevaH : idaM tAdR^isha-mad-viShayakaM j~nAnaM kasyacid eva bhavatIti bhAvenAha yo mAm iti | martyeShu yatamAneShv api sahasreShu madhye yo yAdR^icchika-mattatvavit sat-prasaN^gI kashcij jano mAm anAdim ajaM loka-maheshvaraM ca vetti | so 'saMmUDhaH sarva-pApaiH pramucyata iti sambandhaH | atra ajam ity anena pradhAnAd acid-vargAt saMsAri-vargAc ca bhedaH | Adyasya sva-pariNAmenAntasya deha-janmanA ca janmitvAt | anAdim ity anena vishesite tu mukta-cid-vargAc ca bhedas tasyAjatvam Adima-deva-deha-sambandhena janmitvasya pUrva-vR^ittitvAt loka-maheshvaram ity anena nitya-mukta-cid-vargAt prakR^iti-kAlAbhyAM ca bhedas teShAm anAdy-ajatve saty api loka-maheshvaratvAbhAvAt | punar anAdima ity anena visheShite vidhi-rudrAdibhyAM ca bhedas tayor loka-maheshvaratAyAH sAditvAt sarvaishvareNaiva tayoH sety anyatra vistaraH | itthaM ca sarvadA heya-sambandhAbhAvAn nitya-siddha-sArvaishvaryAc ca sarvetara-vilakShaNaM yo vetti, sa mad-bhakty-utpatti-pratIpair nikhilaiH karmabhir vimukto mad-bhaktiM vindati | asaMmUDho 'nya-sajAtIyatayA maj-j~nAnaM saamohas tena vivarjitaH | na ca devakyAM jAtasya te katham ajatvaM tasyAm ajatvam avihAyaiva jAtatvAt ||3||

__________________________________________________________

BhG 10.4-5

buddhir j~nAnam asaMmohaH kShamA satyaM damaH shamaH
sukhaM duHkhaM bhavo 'bhAvo bhayaM cAbhayam eva ca ||4||
ahiMsA samatA tuShTis tapo dAnaM yasho 'yashaH |
bhavanti bhAvA bhUtAnAM matta eva pR^ithagvidhAH ||5||

shrIdharaH : loka-maheshvaratAm eva sphuTayati buddhir iti tribhiH | buddhiH sArAsAra-viveka-naipuNyam | j~nAnam Atma-viShayam | asaMmoho vyAkulatvAbhAvaH | kShamA sahiShNutvam | satyaM yathArtha-bhAShaNam | damo bAhyendriya-saMyamaH | shamo 'ntaHkaraNa-saMyamaH | sukhaM mano 'nukUla-saMvedanIyam | duHkhaM ca tad-viparItam | bhava udbhavaH | abhAvas tad-viparItam | bhayaM trAsaH | abhayaM tad-viparItam | asya shlokasya matta eva bhavatIty uttareNAnvayaH ||4||

kiM ca ahiMseti |  ahiMsA para-pIDAniviR^ittiH | samatA rAga-dveShAdi-rAhityam | tuShTir daiva-labdhena santoShaH | tapaH shAstrIyAdi-vakShyamANam | dAnaM nyAyArjitasya dhanAdeH pAtre 'rpaNam | yashaH sat-kIrtiH | ayasho duShkIrtiH | ete buddhir j~nAnam ity Adayas tad-viparItAsh cAbuddhy-Adayo nAnA-vidhA bhAvAH prANinAM matto mat-sakAshAd eva bhavanti ||5||

madhusUdanaH : Atmano loka-maheshvaratvaM prapa¤cayati buddhir iti dvAbhyAm | buddhir antaHkaraNasya sUkmArtha-viveka-sAmarthaym | j~nAnam AtmAnAtma-sarva-padArthAvabodhaH | asaMmohaH pratyutpanneShu bodhavyeShu kartavyeShu vyAkulatayA vivekena pravR^ittiH | kShamAkruShTasya tADitasya vA nirvikAra-cittatA | satyaM pramANenAvabuddhasyArthasya tathaiva bhAShaNam | damo bAhyendriyANAM sva-viShayebhyo nivR^ittiH | shamo 'ntaHkaraNasya shamatA | sukhaM dharmAsAdhAraNa-kAraNakam anukUla-vedanIyam | duHkham adharmAsAdhAraNa-kAraNakaM pratikUla-vedanIyam | bhava utpattiH | bhAvaH sattA | abhAvo 'satteti vA | bhayaM ca trAsas tad-viparItam abhayam | eva ca ekash ca-kAra ukta-samuccayArthaH | aparo 'nuktAbuddhy-aj~nAnAdi-samuccayArthaH | evety ete sarva-loka-prasiddhA evety arthaH | matta eva bhavatIty uttareNAnvayaH ||4||

ahiMsA prANinAM pIDAyA niviR^ittiH | samatA cittasya rAga-dveShAdi-rahitAvasthA | tuShTir bhogyeShv etAvatAlam iti buddhiH | tapaH shAstrIya-mArgeNa kAyendriya-shoShaNam | dAnaM deshe kAle shraddhayA yathA-shakty-arthAnAM sat-pAtre samarpaNam | yasho dharma-nimittA loka-shlAghA-rUpA prasiddhiH | ayashas tv adharma-nimittA loka-nindA-rUpA prasiddhiH | ete buddhy-Adayo bhAvAH kArya-visheShAH sa-kAraNakAH pR^ithag-vidhA dharmAdharmAdi-sAdhana-vaicitryeNa nAnA-vidhA bhUtAnAM sarveShAM prANinAM mattaH parameshvarAd eva bhavanti nAnyasmAt tasmAt kiM vAcyaM mama loka-maheshvaratvam ity arthaH ||5||

vishvanAthaH : na ca shAstra-j~nAH sva-buddhy-Adibhir mattatvaM j~nAtuM shaknuvanti, yato buddhy-AdInAM sattvAdivan-mAyA-guNa-janyatvAn matta eva jAtAnAm api guNAtIte mayi nAsti svataH praveshayogyatety Aha buddhiH sUkShmArtha-nishcaya-sAmarthyam | j~nAnam AtmAnAtma-vivekaH | asaMmoho vaiyagryAbhAvaH | ete trayo bhAvA mat-tattva-j~nAna-hetutvena sambhAvyamAnA iva, na tu hetavaH | prasaN^gAd anyAn api bhAvAn lokeShu dR^iShTAn na svata evodbhUtAn Aha kShamA sahiShNutvam | satyaM yathArtha-bhAShaNam | damo bAhyendriya-nigrahaH | shamo 'ntarindriya-nigrahaH | ete sAttvikAH | sukhaM sAttvikam | duHkhaM tAmasam | bhavAbhAvau janma-mR^ityu-duHkha-visheShau, bhayaM tAmasam abhayaM j~nAnotthaM sAttvikam | rAjasAdy-utthaM rAjasam | samatAtmaupamyena sarvatra sukha-duHkhAdi-darshanam ahiMsA samate sAttvikyau | tuShTiH santuShTiH | sA nirupAdhiH sAttvikI | sopAdhis tu rAjasI | tapo-dAne 'pi sopAdhi-nirupAditvAbhyAM sAttvika-rAjase, yasho 'yashasy api tathA | matta iti ete man-mAyAto bhavanto 'pi shakti-shaktimator aikyAt matta eva ||4-5||

baladevaH : athAtmanaH sarvAditvaM sarveshvaratvaM ca prapa¤cayati buddhir iti dvAbhyAm | buddhiH sUkShmArtha-vivecana-sAmarthyam | j~nAnam cid-acid-vastu-vivecanam | asaMmoho vyagratvAbhAvaH | kShamA sahiShNutA | satyaM yathA-dR^iShTArtha-viShayaM para-hita-bhAShaNam | damo 'nartha-viShayAc chokAder niyamanam | shamas tasmAn manasaH | sukhaM AnukUlyena vedyam | duHkhaM tu prAtikUlyena vedyam | bhavo janma | abhAvo mR^ityuH | bhayam AgAmi-duHkha-kAraNa-vIkShaNAd vitrAsaH san nivR^ittiH | abhayam ahiMsA parapIDanAjanakatA | samatA rAga-dveSha-shUnyatA | tuShTiH adR^iShTa-labdhena santoShaH | tapaH vedokta-kAya-kleshaH | dAnaM svabhogyasya sat-pAtre 'rpaNam | yashaH sAdguNya-khyAtiH | tad-viparItaM ayashaH evam Adayo bhAvA bhUtAnAM deva-mAnavAdInAM matto mat-saN^kalpAd eva bhavantIty aham eva teShAM hetur ity arthaH | pR^ithag-vidhA bhinna-lakShaNA ||4-5||

__________________________________________________________

BhG 10.6

maharShayaH sapta pUrve catvAro manavas tathA
mAnasA jAtA yeShAM loka imAH prajAH ||6||

shrIdharaH : kiM ca maharShaya iti | sapta maharShayo bhR^igv-AdayaH sapta brahmANa ity ete purANe nishcayaM gatAH [Mbh 12.201.5] ity Adi purANa-prasiddhAH | tebhyo 'pi pUrve anye catvAro maharShayaH sanakAdayaH | tathA manavaH svAyambhuvAdayaH | mad-bhAvA madIyo bhAvaH prabhAvo yeShu te | hiraNyagarbhAtmano mamaiva manasaH saN^kalpa-mAtrAj jAtAH | prabhAvam evAha yeShAm iti | yeShAM bhR^igv-AdInAM sanakAdInAM manUnAM cemA brAhmaNAdyA loke vardhamAnA yathAyathaM putra-pautrAdi-rUpAH shiSha-prashiShyAdi-rUpAsh ca prajA jAtAH pravartante ||6||

madhusUdanaH : itash caitad evam maharShaya iti | maharShayo veda-tad-artha-draShTAraH sarvaj~nA vidyA-sampradAya-pravartakA bhR^igv-AdyAH sapta pUrve sargAdya-kAlAvirbhUtAH | tathA ca purANe -

     bhR^iguM marIcim atriM ca pulastyaM pulahaM kratum |
     vasiShThaM ca mahAtejAH so 'sR^ijan manasA sutAn |
     sapta brahmaNa ity ete purANe nishcayaM gatAH || iti |[*ENDNOTE] [Mbh 12.201.4-5]

tathA catvAro manavaH sAvarNA iti prasiddhAH | athavA maharShayaH sapta bhR^igv-AdyAH | tebhyo 'pi pUrve prathamAsh catvAraH sanakAdyA maharShayaH | manavas tathA svAyambhuvAdayash caturdasha mayi parameshvare bhAvo bhAvanA yeShAM te mad-bhAvA mac-cintana-parA mad-bhAvanAvashAd AvIribhUta-madIya-j~nAnaishvarya-shaktaya ity arthaH | mAnasA manasaH saN^kalpAd evotpannA na tu yonijAH | ato vishuddha-janmatvena sarva-prANi-shreShThA matta eva hiraNyagarbhAtmano jAtAH sargAdya-kAle prAdurbhUtAH | yeShAM maharShINAM saptAnAM bhR^igv-AdInAM catUrNAM ca sanakAdInAM manUnAM ca caturdashAnAm asmin loke janmanA ca vidyayA ca santati-bhUtA imA brAhmaNAdyAH sarvAH prajAH ||6||

vishvanAthaH : buddhi-j~nAnAsaMmohAn sva-tattva-j~nAne 'samarthAnuktvA tattvato 'pi tatrAsamarthAn Aha maharShayaH sapta marIcy-Adayas tebhyo 'pi pUrve 'nye catvAraH sanakAdayo manavash caturdasha svAyambhuvAdayo matta eva hiraNyagarbhAtmanaH sakAshAd bhavo janma yeShAM marIcy-AdInAM sanakAdInAM cemA brAhmaNAdyA loke vartamAnAH prajAH putra-pautrAdi-rUpAH shiShya-prashiShya-rUpAsh ca ||6||

baladevaH : itash caitad evam ity Aha maharShaya iti | sapta bhR^igv-Adayas tebhyo 'pi pUrve prathamAsh catvAraH sanakAdaya ekAdashaite maharShayas tathA manavash caturdasha svAyambhuvAdaya evaM pa¤caviMshatir ete mAnasA hiraNyagarbhAtmano mama manaH-prabhR^ityebhyo jAtA mad-bhAvA mac-cintana-parAs tat-prabhAvenopalabdha-maj-j~nAnaishvarya-shaktaya ity arthaH | yeShAM bhR^igv-AdInAM pa¤caviMshater imA brAhmaNa-kShatriyAdayaH prajA janmanA vidyayA ca santati-rUpA bhavanti ||6||

__________________________________________________________

BhG 10.7

etAM vibhUtiM yogaM ca mama yo vetti tattvataH |
so 'vikampena yogena yujyate nAtra saMshayaH ||7||

shrIdharaH : yathokta-vibhUty-Adi-tattva-j~nAnasya phalam Aha etAm iti | etAM bhR^igv-Adi-lakShaNAM mama vibhUtim | yogaM caishvarya-lakShaNam | tattvato yo vetti, so 'vikalpena niHsaMshayena yogena samyag-darshanena yukto bhavati nAsty atra saMshayaH ||7||

madhusUdanaH : evaM sopAdhikasya bhagavataH prabhAvam uktvA taj-j~nAna-phalam Aha etAm iti | etAM prAg uktAM buddhy-Adi-maharShy-Adi-rUpAM vibhUtiM vividha-bhAvaM tat-tad-rUpeNAvasthitiM yogaM ca tat-tad-artha-nirmANa-sAmarthyaM paramaishvaryam iti yAvat | mama yo vetti tattvato yathAvat so 'vikampenApracalitena yogena samyag-j~nAna-sthairya-lakShaNena samAdhinA yujyate nAtra saMshayaH pratibandhaH kashcit ||7||

vishvanAthaH : kintu bhaktyAham ekayA grAhyaH [BhP 11.14.11] iti mad-ukter mad-ananya-bhakta eva mat-prasAdAn mad-vAci dR^iDham AstikyaM dadhAno mat-tattvaM vettIty Aha etAM saN^kShepeNaiva vakShyamANAM vibhUtiM yogaM bhakti-yogaM ca yas tattvato vetti | mat-prabhoH shrI-kR^iShNasya vAkyatvAd idam eva paramaM tattvam iti dR^iDhatarAstikyavAn eva yo vetti saH | avikalpena nishcalena yogena mat-tattva-j~nAna-lakShaNena yujyate yukto bhaved atra nAsti ko 'pi sandehaH ||7||

baladevaH : uktArtha-j~nAna-phalam Aha etAm iti | etAM vidhi-rudrAdi-devatA-sanakAdi-maharShi-svAyambhuvAdi-manu-pramukhaH kR^itsn-prapa¤co mad-adhIna-sthiti-pravR^itti-j~nAnaishvarya-shaktiko bhavatIty evaM pAramaishvarya-lakShaNAM vibhUtim | yogam anAdy-ajatvAdibhiH kalyANa-guNa-ratnair mama sambandhaM ca yo vetti sarveshvareNa sarvaj~nena vAsudevenopadiShTam idaM tAttvikaM bhavatIti dR^iDha-vishvAsena yo gR^ihNAti sa avikalpena sthireNa yogena mad-bhakti-lakShaNena yujyate sampanno bhavati | etAdR^ishatayA  maj-j~nAnaM mad-bhakter utpAdakaM vivardhakaM ceti bhAvaH ||7||

__________________________________________________________

BhG 10.8

ahaM sarvasya prabhavo mattaH sarvaM pravartate |
matvA bhajante mAM budhA bhAva-samanvitAH ||8||

shrIdharaH : yathA ca vibhUti-yogayor j~nAnena samyag-j~nAnAvAptis tad darshayati aham ity Adi-caturbhiH | ahaM sarvasya jagataH prabhavo bhR^igv-Adi-manv-Adi-rUpa-vibhUti-dvAreNotpatti-hetuH | matta eva ca sarvasya buddhir j~nAnam asaMmoha ity Adi sarvaM pravartata iti | evaM matvAvabudhya budhA vivekino bhAva-samanvitAH prIti-yuktA mAM bhajante ||8||

madhusUdanaH : yAdR^ishena vibhUti-yogayor j~nAnenAvikampa-yoga-prAptis tad darshayati aham ity Adi-caturbhiH | ahaM paraM brahma vAsudevAkhyaM sarvasya jagataH prabhava utpatti-kAraNam upAdAnaM nimittaM ca sthiti-nAshAdi ca sarvaM satta eva pravartate bhavati | mayaivAntaryAmiNA sarvaj~nena sarva-shaktinA preryamANaM sva-sva-maryAdAm anatikramya sarvaM jagat pravartate ceShTata iti vA | ity evaM matvA budhA vivekenAvagata-tattva-bhAvena paramArtha-tattva-grahaNaa-rUpeNa premNA samanvitAH santo mAM bhajante ||8||

vishvanAthaH : tatra mahaishvarya-lakShaNAM vibhUtim Aha ahaM sarvasya prAkR^itAprAkR^ita-vastu-mAtrasya prabhavaH utpatti-prAdurbhAvayor hetuH | matta evAntaryAmi-svarUpAt sarvaM jagat pravartate cesTate | tathA matta eva nAradAdy-avatarAtmakAt sarvaM bhakti-j~nAna-tapaH-karmAdikaM sAdhanaM tat tat sAdhyaM ca pravR^ittaM bhavati | aikAntika-bhakti-lakShaNaM yogam Aha iti matvA Astikyato j~nAnena nishcitya ity arthaH | bhAvo dAsya-sakhyAdis tad-yuktAH ||8||

baladevaH : atha catuHshlokyA paramaikAntinAM bhaktiM bruvan tasyA janakaM poShakaM cAtma-yAthAtmyaM tAvad Aha aham iti | svayaM bhagavAn kR^iShNo 'haM sarvasyAsya vidhi-rudra-pramukhasya prapa¤casya prabhavo hetuH | evam evAtharvasu paThyate - yo brahmANaM vidadhAti pUrvaM yo vai vedAMsh ca gApayati sma kR^iShNaH [GTU 1.22] iti | atha puruSho ha vai nArAyaNo 'kAmayata prajAH sR^ijaye ity upakramya nArAyaNAd brahmA jAyate nArAyaNAt prajApatiH prajAyate nArAyaNAd indro jAyate nArAyaNAd aShTau vasavo jAyante nArAyaNAd ekAdasha rudrA jAyante nArAyaNAd dvAdashAdityAH ity Adi | eSha nArAyaNaH kR^iShNo bodhyaH brahmaNyo devakI-putraH ity Ady-uttara-pAThAt | tad AhuH - eko vai nArAyaNa AsIn na brahmA na IshAno nApo nAgI samau neme dyAv-ApR^ithivI na nakShatrANi na sUryaH sa ekAkI na ramate tasya dhyAnAntaHsthasya yatra chAndogaiH kriyamANAShTakAdi-saJNj~nakA stuti-stomaH stomam ucyate ity Ady upakramya pradhAnAdi-sR^iShTim abhidhAyAtha punar eva nArAyaNaH so 'nyat kAmo manasA dhyAyata tasya dhyAnAtaHsthasya tal-lalATAttrakShyaH shUlapANiH puruSho 'jAyata bibhrac chriyaM satyaM brahmacaryaM tapo-vairAgyam iti | tatra catur-mukho jAyate ity Adi ca | R^ikShu ca yaM kAmaye taM tam ugraM kR^iShNomi taM brahmANaM tam R^iShiM taM sumedhasam ity Adi | mokSha-dharme ca -

prajApatiM ca rudraM cApy aham eva sR^ijAmi vai |
tau hi mAM vijAnIto mama mAyA-vimohitau || iti |

vArAhe ca -
nArAyaNaH paro devas tasmAj jAtash caturmukhaH |
tasmAd rudro 'bhavad devaH sa ca sarvaj~natAM gataH || iti |

mad-anya-nikhila-niyantA cAham ity uktam | iti matvA mamedR^ishatvaM sad-guru-mukhAn nishcitya bhAvena premNA samanvitAH santo budhA mAM bhajante ||8||

__________________________________________________________

BhG 10.9

mac-cittA mad-gata-prANA bodhayantaH parasparam |
kathayantash ca mAM nityaM tuShyanti ca ramanti ca ||9||

shrIdharaH : prIti-pUrvakaM bhajanam Aha mac-cittA iti | mayy eva cittaM yeShAM te mac-cittAH | mAm eva gatAH prAptAH prANA indriyANi yeShAM te mad-gata-prANAH | mad-arpita-jIvanA iti vA | evaMbhUtAs te budhA anyonyaM mAM nyAyopetaiH shruty-Adi-pramANair bodhayanto buddhyA ca mAM kathayantaH saN^kIrtayantaH santas te nityaM tuShyanty anumodanena tuShTiM yAnti | ramanti ca nirvR^itiM yAnti ||9||

madhusUdanaH : prema-pUrvakaM bhajanam eva vivR^iNoti mac-cittA iti | mayi bhagavati cittaM yeShAM te mac-cittAH | tathA mad-gatA mAM prAptAH prANAsh cakShur-Adayo yeShAM te mad-gata-prANAH mad-bhajana-nimitta-cakShur-Adi-vyApArA mayy upasaMhR^ita-sarva-karaNA vA | athavA mad-gata-prANA mad-bhajanArtha-jIvanA mad-bhajanAtirikta-prayojana-shUnya-jIvanA iti yAvat | vidvad-goShThIShu parasparam anyonyaM shrutibhir yuktibhish ca mAm eva bodhayantas tattva-bubhutsu-kathayA j~nApayantaH | tathA sva-shiShyebhyash ca mAm eva kathayanta upadishantash ca | mayi cittArpaNaM tathA bAhya-karaNArpaNaM tathA jIvanArpaNam evaM samAnAm anyonyaM mad-bodhanaM sva-nyUnebhyash ca mad-upadeshanam ity evaM rUpaM yan mad-bhajanaM tenaiva tuShyanti ca | etAvataiva labdha-sarvAthA vayam alam anyena labdhavyenety evaM-pratyaya-rUpaM santoShaM prApnuvanti ca | tena santoSheNa ramanti ca raante ca priya-saMgamenevottamaM sukham anubhavanti ca | tad uktaM pata¤jalinA santoShAd anuttamaH sukha-lAbhaH [Ys 2.42] iti | uktaM ca purANe -

yac ca kAma-sukhaM loke yac ca divyaM mahat sukham |
tR^iShNA-kShaya-sukhAyaite nArhataH ShoDashIM kalAm || iti ||

tR^iShNA-kShayaH santoShaH ||9||

vishvanAthaH : etAdR^ishA ananya-bhaktA eva mat-prasAdAl labdha-buddhi-yogaH pUrvokta-lakShaNaM durbodham api mat-tattva-j~nAnaM prApnuvantIty Aha mac-cittA mad-rUpa-nAma-guNa-lIlA-mAdhuryAsvAdeShv eva lubdha-manaso, mad-gata-prANA mAM vinA prANAn dhartum asamarthA anna-gata-prANA narA itivat | bodhayantaH bhakti-svarUpa-prakArAdikaM sauhArdena j~nApayantaH | mAM mahA-madhura-rUpa-guNa-lIlA-mahodadhiM kathayanto mad-rUpAdi-vyAkhyAnenot-kIrtanAdikaM kurvanta ity evaM sarva-bhaktiShv atishraiShThyAt smaraNa-shravaNa-kIrtanAny uktAni | tuShyanti ca ramanti ceti bhaktyaiva santoShash ca ramaNaM ceti rahasyam | yad vA sAdhana-dashAyAm api bhAgya-vashAt bhajane nirvighne sampadyamAne sati tuShyanti | tadaiva bhAvi-svIya-sAdhya-dashAm anusmR^itya ramanti ca manasA sva-prabhuNA saha ramanti ceti rAgAnugA bhaktir dyotitA ||9||

baladevaH : bhaktiH prakAram Aha mac-cittA iti | mac-cittA mat-smR^iti-parA mad-gata-prANA mAM vinA prANAn dhartum akShamA mInA vinAmbhaH | parasparaM mad-rUpa-guNa-lAvaNyAdi bodhayantas tathA mAM sva-bhakta-vAtsalya-nIradhim ativicitra-caritaM kathayantash cety evaM smaraNa-shravaNa-kIrtana-lakShaNair bhajanaiH sudhApAnair iva tuShyanti | tathaiva teShv eva ramante ca yuvati-smita-kaTAkShAny uktAni | tuShyanti ca ramanti ceti bhaktyaiva santoShash ca ramaNaM ceti rahasyam | yad vA sAdhana-dashAyAm api bhAgya-vashAt bhajane nirvighne sampadyamAne sati tuShyanti | tadaiva bhAvi-svIya-sAdhya-dashAm anusmR^itya ramanti ca manasA sva-prabhuNA saha ramanti ceti rAgAnugA bhaktir dyotitA ||9||


__________________________________________________________

BhG 10.10

teShAM satata-yuktAnAM bhajatAM prIti-pUrvakam |
dadAmi buddhi-yogaM taM yena mAm upayAnti te ||10||

shrIdharaH : evaMbhUtAnAM ca samyag-j~nAnam ahaM dadAmIty Aha teShAm iti | evaM satata-yuktAnAM mayy Asakta-cittAnAM prIti-pUrvakaM bhajatAM teShAM taM buddhi-rUpaM yogam upAyaM dadAmi | tam iti kam ? yenopAyena te mad-bhaktA mAM prApnuvanti ||10||

madhusUdanaH : ye yathoktena prakAreNa bhajante mAM teShAm iti | satataM sarvadA yuktAnAM bhagavaty ekAgra-buddhInAm | ataeva lAbha-pUjA-khyAty-Ady anabhisandhAya prIti-pUrvakam eva bhajatAM sevamAnAnAM teShAm avikampena yogeneti yaH prAg uktas taM buddhi-yogaM mattatva-viShayaM samyag-darshanaM dadAmi utpAdayAmi | yena buddhi-yogena mAm Ishvaram AtmatvenopayAnti ye mac-cittatvAdi-prakArair mAM bhajante te ||10||

vishvanAthaH : nanu tuShyanti ca ramanti ca iti tvad-uktyA tvad-bhaktAnAM bhaktyaiva paramAnando guNAtIta ity avagataM, kintu teShAM tvat-sAkShAt-prAptau kaH prakAraH ? sa ca kutaH sakAshAt tair avagantavya ity apekShAyAm Aha teShAm iti | satata-yuktAnAM nityam eva mat-saMyogAkAN^kShaNAM taM buddhi-yogaM dadAmi teShAM hR^id-vR^ittiShv aham eva udbhAvayAmIti | sa buddhi-yogaH svato 'nyasmAc ca kutashcid apy adhigantum ashakyaH kintu mad-eka-deyas tad-eka-grAhya iti bhAvaH | mAm upayAnti mAm upalabhante sAkShAn man-nikaTaM prApnuvanti ||10||

baladevaH : nanu svarUpeNa guNair vibhUtibhish cAnantaM tvAM kathaM gurUpadesha-mAtreNa te grahItuM kShamerann iti cet tatrAha teShAm iti | satata-yuktAnAM nityaM mad-yogaM vA¤chatAM prIti-pUrvakaM mama yAthAtmya-j~nAnajena ruci-bhareNa bhajatAM taM buddhi-yogaM sva-bhakti-rasiko dadAmy arpayAmi | yena te mAm upayAnti tad-buddhiM tathAham udbhAvayAmi yathAnanta-guNa-vibhUtiM mAm gR^ihItvopAsya ca prApnuvanti ||10||

__________________________________________________________

BhG 10.11

teShAm evAnukampArtham aham aj~nAnajaM tamaH |
nAshayAmy Atma-bhAva-stho j~nAna-dIpena bhAsvatA ||11||

shrIdharaH : buddhi-yogaM dattvA ca tasyAnubhava-paryantaM tam AviShkR^ityAvidyA-kR^itaM saMsAraM nAshayAmIty Aha teShAm iti | teShAm anukampArtham anugrahArtham evAj~nAnAj jAtaM tamaH saMsArAkhyaM nAshayAmi | kutra sthitaH san kena vA sAdhanena tamo nAshayasi ? ata Aha Atma-bhAva-stho buddhi-vR^ittau sthitaH san | bhAsvatA visphuratA j~nAna-lakShaNena dIpena nAshayAmi ||11||

madhusUdanaH : dIyamAnasya buddhi-yogasyAtma-prAptau phalaM madhya-vartinaM vyApAram Aha teShAm iti | teShAm eva kathaM shreyaH syAd ity anugrahArtham Atma-bhAvasya AtmAkArAntaH-karaNa-vR^ittau viShayatvena sthito 'haM sva-prakAsha-caitanyAnandAdvaya-lakShaNa AtmA tenaiva mad-viShayAntaHkaraNa-pariNAma-rUpeNa j~nAna-dIpena dIpa-sadR^ishena j~nAnena bhAsvatA cid-AbhAsa-yuktenApratibaddhena aj~nAna-jam aj~nAnopAdAnakaM tamo mithyA-pratyaya-lakShaNaM sva-viShayAvaraNam andhakAraM tad-upAdAnAj~nAna-nAshena nAshayAmi sarva-bhramopAdAnasyAj~nAnasya j~nAna-nivartyatvAd upAdAna-nAsha-nivartyatvAc copAdeyasya |

yathA dIpenAndhakAre nivartanIye dIpotpattim antareNa na karmaNo 'bhyAsasya vApekShA vidyamAnasyaivaa ca vastuno 'bhivyaktis tato nAnutpannasya kasyacid utpattis tathA j~nAnenAj~nAne nivartanIye na j~nAnotpattim antareNAnyasya karmaNo 'bhyAsasya vApekShA vidyamAnasyaiva ca brahma-bhAvasya mokShasyAbhivyaktis tato nAnutpannasyotpattir yena kShayitvaM karmAdi-sApekShatvaM vA bhaved iti rUpakAlaN^kAreNa sUcito 'rthaH | bhAsvatety anena tIvra-pavanAder ivAsaMbhAvanAdeH pratibandhakasyAbhAvaH sUcitaH | j~nAnasya ca dIpa-sAdharmyaM sva-viShayAvaraNa-nivartakatvaM sva-vyavahAre sajAtIya-parAnapekShatvaM svotpatty-atirikta-sahakAry-anapekShatvam ity Adi rUpaka-bIjaM draShTavyam ||11||

vishvanAthaH : nanu ca vidyAdi-vR^ittiM vinA kathaM tvad-adhigamaH ? tasmAt tair api tad-arthaM yatanIyam eva ? tatra nahi nahIty Aha teShAm eva na tv anyeShAM yoginAm anukapArthaM mad-anukampA yena prakAreNa syAt tad-artham ity arthaH | tair mad-anukampA-prAptau kApi cintA na kAryA yatas teShAM mad-anukampA-prApty-artham aham eva yatamAno varta eveti bhAvaH | Atma-bhAvasthas teShAM buddhi-vR^ittaau sthitaH | j~nAnaM mad-eka-prakAshyatvAn na sAttvikaM nirguNatve 'pi bhakty-uttha-j~nAnato 'pi vilakShaNaM yat tad eva dIpas tena | aham eva nAshayAmIti taiH kathaM tad-arthaM prayatanIyam ? teShAM nityAbhiyuktAnAM yoga-kShemaM vahAmy ahaM [GItA 9.22] iti mad-uktes teShAM vyavahArikaH pAramArthikash ca sarvo 'pi bhAro mayA voDham aN^gIkR^ita eveti bhAvaH | 

shrImad-gItA sarva-sAra-bhUtA bhUtApatApa-hR^it |
catuH-shlokIyam AkhyAtA khyAtA sarva-nisharma-kR^it ||11||

baladevaH : nanu cirantanasyAvidyA-timirasya sattvAt teShAM hR^idi kathaM tat-prakAshaH syAd iti cet tatrAha teShAm eveti | teShAm eva mAM vinA prANAn dhartum asamarthAnAM mad-ekAntinAm eva, na tu sa-niShThAnAm anukampArthaM mat-kR^ipA-pAtratvArtham | aham evAtma-bhAvastho 'ravinda-koShe bhR^iN^ga iva tad-bhAve sthito divya-svarUpa-guNAMs tatra prakAshayaMs tad-viShayaka-j~nAna-rUpeNa bhAsvatA dIpena j~nAna-virodhy-anAdi-karma-rUpAj~nAna-jaM mad-anya-viShaya-spR^ihA-rUpaM tamo nAshayAmi | teShAm ekAnta-bhAvena prasAdito 'haM yoga-kShemavad buddhi-vR^itter udbhAvanaM tad-varti-tamo-vinAshaM ca karomIti tat-sarva-nirvAha-bhAro mamaiveti na taiH kutrApy arthe prayatitavyam ity uktam | 

navamAdi-dvaye gItA-garbhe 'smin yat prakIrtitam | 
tad eva gItA-shAstrArtha-sAraM bodhyaM vicakShaNaiH ||11||

__________________________________________________________

BhG 10.12-13

arjuna uvAca
paraM brahma paraM dhAma pavitraM paramaM bhavAn |
puruShaM shAshvataM divyam Adidevam ajaM vibhum ||12||
Ahus tvAm R^iShayaH sarve devarShir nAradas tathA |
asito devalo vyAsaH svayaM caiva bravIShi me ||13||

shrIdharaH :saMkShepeNoktAM vibhUtiM vistareNa jij~nAsuH bhagavantaM stuvann arjuna uvAca paraM brahmeti saptabhiH | paraM dhAma cAshrayaH | paramaM ca pavitraM ca bhavAn eva | kuta iti ? ata Aha yataH shAshvataM nityaM puruSham | tathA divyaM dyotanAtmakaM svayaM prakAsham | Adish cAsau devash ceti tam | devAnAm Adi-bhUtam ity arthaH | tathAjam ajanmAnam | vibhuM ca vyApakam | tvAm evAhuH | ke ta iti ? Aha Ahur iti | R^iShayo bhR^igv-AdayaH sarve | devarShish ca nAradaH | asitash ca devalash ca vyAsash ca svayaM tvam eva ca sAkShAn me mahyaM bravIShi ||12-13||

madhusUdanaH : evaM bhagavato vibhUtiM yogaM ca shrutvA paramotkaNThito 'rjuna uvAca paraM brahmeti saptabhiH | paraM brahma paraM dhAma AshrayaH prakAsho vA | paramaM pavitraM pAvanaM ca bhavAn eva | yataH puruSham paramAtmAnaM shAshvataM sadaika-rUpaM divi parame vyomni sva-svarUpe bhavaM divyaM sva-prapa¤cAtItam AdiM ca sarva-kAraNaM devaM ca dyotanAtmakaM sva-prakAsham Adi-devam ata evAjaM vibhuM sarva-gataM tvAm Ahur iti sambandhaH ||12||

AhuH kathayanti tvAm ananta-mahimAnam R^iShayas tattva-j~nAna-niShThAH sarve bhR^igu-vashiShThAdayaH | tathA devarShi-nArado 'sito devalash ca dhaumyasya jyeShTho bhrAtA | vyAsash ca bhagavAn kR^iShNa-dvaipAyanaH | ete 'pi tvAM pUrvokta-visheShaNaM me mahyam AhuH sAkShAt kim anyair vaktR^ibhiH svayam eva tvaM ca mahyaM bravIShi | atra R^iShitve 'pi sAkShAd-vaktÌNAM nAradAdInAm ativishiShTatvAt pR^ithag-grahaNam ||13||

vishvanAthaH : saN^kShepeNoktam arthaM vistareNa shrotum icchan stuti-pUrvakam Aha param iti | paraM sarvotkR^iShTaM dhAma shyAmasundaraM vapur eva paraM brahma | gR^iha-dehatviT-prabhAvA dhAmAni ity amaraH | tad dhAmaiva bhavAn bhavati | jIvasyeva tava deha-dehi-vibhAgo nAstIti bhAvaH | dhAma kIdR^isham ? paraM pavitraM draShTÌNAm avidyA-mAlinya-haram ataeva R^iShayo 'pi tvAM shAshvataM puruSham AhuH puruShAkArasyAsya nityatvaM vadanti ||12-13||

baladevaH : saN^kShepeNa shrutAM vibhUtiM vistareNa shrotum icchann arjuna uvAca param iti | bhavAn eva satyaM j~nAnam anantaM brahma iti shrUyamANaM paraM brahma | bhavAn eva tasminn evAshritAH sarve tad u nAtyeti kashcana iti shrUyamANaM paraM dhAma nikhilAshraya-bhUtaM vastu | bhavAn eva paramaM pavitraM j~nAtvA devaM mucyate sarva-pApaiH sarvaM pApmAnaM tarati nainaM pApmA tarati ity Adi shrUyamANaM smartur akhila-pApa-haraM vastu ity ahaM vedmi | tathA sarve tad-anukampitA R^iShayas teShu pradhAna-bhUtA nAradAdayash ca tasmAt kR^iShNa eva paro devas taM dhyAyet taM raset taM bhajet taM yajet [GTU 1.48] iti | oM tat sat iti janma-jarAbhyAM bhinnaH sthANur ayam acchedyo 'yaM [GTU 2.22] iti shruty-artha-vidas tvAM divyaM puruSham Adidevam ajaM vibhum Ahus [GItA 10.12] tat-kathA-saMvAdeShu purANeShv itihAseShu ca svayaM ca vravIShIti ajo 'pi sann avyayAtmA [GItA 4.6] iti yo mAm ajam anAdiM ca [GItA 10.3] iti ahaM sarvasya prabhavaH [GItA 10.8] ity AdibhiH ||12-13||

__________________________________________________________

BhG 10.14

sarvam etad R^itaM manye yan mAM vadasi keshava |
na hi te bhagavan vyaktiM vidur devA na dAnavAH ||14||

shrIdharaH : ato mamedAnIM tvadIyaishvaryo 'sambhAvanA nivR^ittety Aha sarvam etad iti | etad-bhAvena paraM brahmety Adi sarvam apy R^itaM satyaM manye | yan mAM prati tvaM kathayasi na me viduH sura-gaNA ity Adi | tad api satyam eva manya ity Aha na hIti | he bhagavan tava vyaktiM  devA na viduH | asmad-anugrahArtham iyam abhivyaktir iti na jAnanti | dAnavAsh cAsmin nigrahArtham iti na vidur eveti ||14||

madhusUdanaH : sarvam etad uktam R^iShibhish ca tvayA ca tad-R^itaM satyam evAhaM manye yan mAM prati vadasi keshava | nahi tvad-vacasi mama kutrApy aprAmANya-shaN^kA | tac ca sarvaj~natvAt tvaM jAnAsIti keshau brahma-rudrau sarveshAv apy anukampyayA vAtyavagacchatIti vyutpattim Ashritya niratishayaishvarya-pratipAdakena keshava-padena sUcitam | ato yad uktaM na me viduH sura-gaNAH prabhavaM na maharShayaH [GItA 10.2] ity Adi tat tathaiva | hi yasmAt | he bhagavan samagraishvaryAdi-sampanna te tava vyaktiM prabhAvaM j~nAnAtishaya-shAlino 'pi devA na vidur nApi dAnavA na maharShaya ity api draShTavyam ||14||

vishvanAthaH : nAtra mama ko 'py avishvAsa ity Aha sarvam iti | kiM ca te R^iShayaH paraM brahma-dhAmAnaM tvAm ajam Ahur eva | na tu te vyaktiM janma viduH | para-brahma-svarUpasya tavAjatvaM janmavattvaM ca kiM prakAram iti tu na vidur ity arthaH | ataeva na me viduH suragaNAH prabhavaM na maharShayaH [GItA 10.2] iti yat tvayoktaM taM sarvam R^itaM satyam eva manye | he keshava ! ko brahmA Isho rudrash ca tAv api vayase svatattvAj~nAnena badhnAsi, kiM punaH deva-dAnavAdyAs tvAM na vidantIti vAcyam iti bhAvaH ||14||

baladevaH : sarvam iti | etat sarvam aham R^itaM satyam eva | na tu prashaMsA-mAtraM manye | he keshaveti | keshau vidhi-rudrau vayase sva-tattvAparij~nAnena nibadhnAsi prajApatiM ca rudraM ca ity Adi tvad-uktaH | he sarveshvara ! he bhagavan ! niravadhikAtishaya-ShaD-aishvarya-nidhe ! te vyaktiM para-brahmatvAdi-guNAM shrI-mUrtiM deva-dAnavAsh ca na vidur yat te 'nya-svajAtIyatva-buddhyA tvAm avajAnanti druhyanti ceti bhAvaH ||14||

__________________________________________________________

BhG 10.15

svayam evAtmanAtmAnaM vettha tvaM puruShottama |
bhUta-bhAvana bhUtesha deva-deva jagat-pate ||15||

shrIdharaH : kiM tarhi ? svayam iti | svayam eva tvam AtmAnaM vettha jAnAsi nAnyaH | tad apy AtmanA svenaiva vettha | na sAdhanAntareNa | atyAdareNa bahudhA sambodhayati he puruShottama ! puruShottamatve hetu-garbhANi visheShaNAni sambodhanAni | he bhUta-bhAvana bhUtotpAdaka | bhUtAnAm Isha niyantaH | devAnAm AdityAdInAM deva prakAshaka | jagat-pate vishva-pAlaka ||15||

madhusUdanaH : yatas tvaM teShAM sarveShAm Adir ashakya-j~nAnash cAtaH svayam iti | svayam evAnyonyapadeshAdikam antareNaiva tvam evAtmAnA svarUpeNAtmAnaM nirupAdhikaM sopAdhikaM ca | nirupAdhikaM pratyaktvenAviShayatayA sopAdhikaM ca niratishaya-j~nAnaishvaryAdi-shaktimattvena vettha jAnAsi nAnyaH kashcit | anyair j~nAtum ashakyam ahaM kathaM jAnIyAm ity AshaN^kAm apanudan premautkaNThyena bahudhA sambodhayati he puruShottama tvad-apekShayA sarve 'pi puruShA apakR^iShTA eva | atas teShAm ashakyaM sarvottamasya tava shakyam evety abhiprAyaH | puruShottamatvam eva vivR^iNoti punash caturbhiH sambodhanaiH | bhUtAni sarvANi bhAvayaty utpAdayatIti he bhUta-bhAvana sarva-bhUta-pitaH | pitApi kashcin neShTas tatrAha he bhUtesha sarva-bhUta-niyantaH | niyantApi kashcin nArAdhyas tatrAha he deva-deva devAnAM sarvArAdhyAnAm apy ArAdhyaH | ArAdhyo 'pi kashcin na pAlayitR^itvena patis tatrAha he jagat-pate hitAhitopadeshaka-veda-praNatR^itvena sarvasya jagataH pAlayitaH | etAdR^isha-sarva-visheShaNa-vishiShTas tvaM sarveShAM pitA sarveShAM guruH sarveShAM rAjAtaH sarvaiH prakAraiH sarveShAm ArAdhya iti kiM vAcyaM puruShottamas tvaM taveti bhAvaH ||15||

vishvanAthaH : tasmAt tvaM svayam evAtmAnaM vettha iti eva-kAreNa tavArjatva-janmavattvAdInAM durghaTAnAm api vAstavatvam eva tvad-bhakto vetti tac ca kena prakAreNeti tu so 'pi na vettIty arthaH | tad apy AtmanA svenaiva vettha na sAdhanAntareNa | ataeva tvaM puruSheShu mahat-sraShTAdiShv api madhya uttamaH | na kevalam uttama eva, yato bhUta-bhAvanaH | bhUtA bhUta-bhAvana-rUpA ye tad-AdayaH parameShThy-antAs teShAm IshaH | na kevalam Isha eva, yato devais tair eva devaH krIDA yasyeti tvat-krIDopakAra-bhUtA eva te ity arthaH | tad apy apArakAruNya-vashAd jagad-vartinA man mAdR^ishAnAm api tvam eva patir bhavasi iti catUrNAM sambodhana-padAnAm arthaH | yad vA puruShottamatvam eva vivR^iNoti he bhUta-bhAvana sarva-bhUta-pitaH ! pitApi kashcin neShTe ? tatrAha he bhUtesha ! bhUtesho 'pi kashcin nArAdhyas tatrAha he devadeva ! devArAdhyo 'pi kashcin na pAlayatIti tatrAha he jagat-pate ||15||

baladevaH : svayam eva tvam AtmAnA svenaiva j~nAnenAtmAnaM saMvettha idam ittham iti jAnAsi | ye deveShu dAnaveShu ca tvad-bhaktAs te tAdR^ishIM tvan-mUrtiM vastu-bhUtAM jAnanty eva tasyAs tathAtve kathaM tAM na jAnantIty eva-kArAt | he puruShottama sarva-puruSheshvara ! puruShottamas tvaM vivR^iNvan sambodhayati he bhUta-bhAvana ! sarva-prANi-janaka ! bhUta-bhAvano 'pi kashcin neShTo, tatrAha he bhUtesha ! sarva-prANi-niyantaH ! bhUtesho 'pi kashcin na pUjyas tatrAha he devadeva ! sarvArAdhyAnAm api devAnAm ArAdhya ! devadevo 'pi kashcin na rakShakas tatrAha he jagat-pate ! hitAhitopadeshena jIvikArpaNena ca vishva-pAlaka ! IdR^ishasya te tattvaM susiddham iti ||15|| 

__________________________________________________________

BhG 10.16

vaktum arhasy asheSheNa divyA hy AtmavibhUtayaH
yAbhir vibhUtibhir lokAn imAMs tvaM vyApya tiShThasi ||16||

shrIdharaH : yasmAt tavAbhivyaktiM tvam eva vetsi na devAdayaH | tasmAt vaktum iti | yA Atmanas tava divyA atyadbhutA vibhUtayas tA sarvA vaktuM tvam evArhasi yogyo 'si | yAbhir iti vibhUtInAM visheShaNaM spaShTArtham ||16||

madhusUdanaH : yasmAd anyeShAM sarveShAM j~nAtum ashakyA avashyaM j~nAtavyAsh ca tava vibhUtayas tasmAt vaktum iti | yAbhir vibhUtibhir imAn sarvAn lokAn vyApya tvaM tiShThasi tAs tavAsAdhAraNA vibhUtayo divyA asarvaj~nair j~nAtum ashakyA hi yasmAt tasmAt sarvaj~nas tvam eva tA asheSheNa vaktum arhasi ||16||

vishvanAthaH : tava tattvaM durgamaM tava vibhUtiShv eva mama jij~nAsA jAyata iti dyotayann Aha vaktum iti | divyA utkR^iShTA yA Atma-vibhUtayas tAvad vaktum arhasIty anvayaH | nanv asheSheNa mad-vibhUtayaH sarvA vaktum ashakyA eva tatrAha yAbhir iti ||16||

baladevaH : tvat-svarUpa-yAthAtmyaM khalu kathaM tathA durgamevAtas tvad-vibhUtiShv eva maj-jij~nAsopajAyata iti sUcayann Aha vaktum iti | divyA utkR^iShTAs tad-asAdhAraNIyAtmano vibhUtIr asheSheNa vaktum arhasi dvitIyArthe prathamA | yAbhir vishiShTas tvam imAn lokAn vyApya niyamya tiShThasi ||16||

__________________________________________________________

BhG 10.17

kathaM vidyAm ahaM yogiMs tvAM sadA paricintayan |
keShu keShu ca bhAveShu cintyo 'si bhagavan mayA ||17||

shrIdharaH : kathana-prayojanaM darshayan prArthayate katham iti dvAbhyAm | he yogin kathaM kair vibhUti-bhedaiH sadA paricintayann ahaM tvAM vidyAM jAnIyAm ? vibhUti-bhedena cintyo 'pi tvaM keShu keShu padArtheShu mayA cintanIyo 'si ? ||17||

madhusUdanaH : kiM prayojanaM tat-kathanasya tad Aha katham iti dvAbhyAm | yogo niratishayaishvaryAdi-shaktiH so 'syAstIti he yogin niratishaishvaryAdi-shakti-shAlinn aham atisthUlamatis tvAM devAdibhir api j~nAtum ashakyaM kathaM vidyAM jAnIyAM sadA paricintayan sarvadA dhyAyan | nanu mad-vibhUtiShu mAM dhyAyan j~nAsyasi tatrAha keShu keShu ca bhAveShu cetanAcetanAtmakeShu vastuShu tvad-vibhUti-bhUteShu mayA cintyo 'si he bhagavan ||17||

vishvanAthaH : yogo yoga-mAyA-shaktir vartate yasya he yogin vanamAlItivat | tvAm ahaM kathaM paricintayan san tvAM sadA vidyAM jAnIyAm ? bhaktyA mAm abhijAnAti yAvAn yash cAsmi tattvataH [BhP 11.14.11] iti tvad-ukteH | tathA keShu bhAveShu padArtheShu tvaM cintyaH tvac-cintana-bhaktir mayA kartavyety arthaH ||17||

baladevaH : nanu kimarthaM tat-kathanM tatrAha katham iti | yogo yoga-mAyA-shaktir asty asyeti he yogin ! tvAM sadA paricintayan saMsmarann ahaM kalyANAnanta-guNa-yoginaM kathaM vidyAM jAnIyAm ? keShu keShu ca bhAveShu padArtheShu prakAshamAnas tvaM mayA cintyo dhyeyo 'si ? tad etad ubhayaM vada | tac ca vibhUty-uddeshenaiva setsyatIti tAm upadishety arthaH ||17||

__________________________________________________________

BhG 10.18

vistareNAtmano yogaM vibhUtiM ca janArdana |
bhUyaH kathaya tR^iptir hi shR^iNvato nAsti me 'mR^itam ||18||

shrIdharaH : tad evaM bahirmukho 'pi citte tatra tatra vibhUti-bhedena tvac-cintaiva yathA bhavet tathA vistareNa kathayaty Aha vistareNeti | Atmanas tava yogaM sarvaj~natva-sarva-shaktitvAdi-lakShaNaM yogaishvaryaM vibhUtiM ca vistareNa punaH kathaya | hi yatas tava vAkyam amR^ita-rUpaM shR^iNvato mama tR^iptir alaM buddhir nAsti ||18||

madhusUdanaH : ataH vistareNeti | Atmanas tava yogaM sarvaj~natva-sarva-shaktitvAdi-lakShaNam aishvaryAtishayaM vibhUtiM ca dhyAnAlambanaM vistareNa saMkShepeNa saptame navame coktam api bhUyaH kathaya sarvair janair abhyudaya-niHshreyasa-prayojanaM yAcyasa iti | he janArdana ! ato mamApi yAc¤A tvayy ucitaiva | uktasya punaH kathanaM kuto yAcase tatrAha tR^iptir alaM-pratyayenecchA-vicchittir nAsti hi yasmAc chR^iNvataH shravaNena pibatas tvad-vAkyam amR^itam amR^itavat pade pade svAdu svAdu | atra tvad-vAkyam ity anukter apahnuty-atishayokti-rUpaka-saN^karo 'yaM mAdhuryAtishayAnubhavenotkaNThAtishayaM vyanakti ||18||

vishvanAthaH : nana ahaM sarvasya prabhavo mattaH sarvaM pravartate [GItA 10.8] ity anenaiva sarve padArthA mad-vibhUtayo mad-uktA eva vibhUtayas tathA iti matvA bhajante mAm iti bhakti-yogash cokta eva | tatrAha vistareNeti | he janArdaneti mAdR^isha-janAnAM tvam eva hitopadesha-mAdhuryeNa lobham utpAdyArdayase yAcayasIti vayaM kiM kurma iti bhAvaH | tvad-upadesha-rUpam amR^itaM shR^iNvataH shruti-rasanayA svAdayataH ||18||

baladevaH : nanu pUrva-pUrvatra ajo 'pi sann [GItA 4.6] ity AdinAjatvAdi-kalyANa-guNa-yogo raso 'ham [GItA 7.8] ity AdinA vibhUtayash cAsakR^it kathitAH, kiM punaH pR^icchasIti cet tatrAha vistareNeti | sphuTArthaM padyam | janArdaneti prAgvat | tvad-vAkyam amR^itaM shR^iNvataH shrotra-rasanayAsvAdayato mama tR^iptir nAsti | atra tvad-vAkyam ity anukter apahnutiH | prathamAtishayoktir vA tayoH saN^karo vAlaN^kAraH ||18||

__________________________________________________________

BhG 10.19

shrI-bhagavAn uvAca
hanta te kathayiShyAmi divyA hy Atma-vibhUtayaH |
prAdhAnyataH kuru-shreShTha nAsty anto vistarasya me ||19||

shrIdharaH : evaM prArthitaH san bhagavAn uvAca hanteti | hantety anukampya sambodhanam | divyA yA mad-vibhUtayas tAH prAdhAnyena te tubhyaM kathayiShyAmi yato 'vAntarasya vibhUti-vistarasya madIyasyAnto nAsti | ataH pradhAna-bhUtAH katicid varNayiShyAmi ||19||

madhusUdanaH : atrottaram | hantety anumatau | yat tvayA prArthitaM tat kariShyAmi mA vyAkulo bhUr ity arjunaM samAshvAsya tad eva kartum Arabhate | kathayiShyAmi prAdhAnyatas tA vibhUtIr yA divyA hi prasiddhA Atmano mamAsAdhAraNA vibhUtayo he kuru-shreShTha ! vistareNa tu kathanam ashakyaM, yato nAsty antyo vistarasya me vibhUtInAm | ataH pradhAna-bhUtAH kAshcid eva vibhUtIr vakShyAmIty arthaH ||19||

vishvanAthaH : hantety anukampAyAM prAdhAnyataH prAdhAnyena yatas tAsAM vistarasyAnto nAsti | vibhUtayo vibhUtIr divyA uttamA eva na tu tR^iNeShTakAdyAH | atra vibhUti-shabdena prAkR^itAprAkR^ita-vastUny evocyate tAni sarvANy eva bhagavac-chakti-samudbhUtatvAd bhagavad-rUpeNaiva tAratamyena dhyeyatvenAbhimatAni j~neyAni ||19||

baladevaH : evaM pR^iShTaH shrI-bhagavAn uvAca hanteti | hantety anukampArthakam | divyA utkR^iShTAH, na tu tR^iNeShTakAdyAH | vibhUtaya iti prAgvat | prAdhAnyataH prAdhAnyena yatas tAsAM vistarasyAnto nAsti | iha vibhUti-shabdena niyAmakatva-rUpANy aishvaryANi bodhyAni vibhUtir bhUtir aishvaryam ity amara-koShAt | prAkR^itAprAkR^itAni ca vastUni bhUtitvena varNyAni | tAni sarvANi sarvesha-shakti-vyaN^gatvAt sarveshAtmnaA tAratamyena bhAvyAni | matAni yAni sAkShAd Ishvara-rUpANi tattvenoktAni | tAni tu tena rUpeNa bhAvanArthAny eva, na tv anyavat tac-chakty-ekadesha-rUpANIti bodhyaM saN^gater iti ||19||

__________________________________________________________

BhG 10.20

aham AtmA guDAkesha sarva-bhUtAshaya-sthitaH |
aham Adish ca madhyaM ca bhUtAnAm anta eva ca ||20||

shrIdharaH : tatra prathamam aishvaraM rUpaM kathayati he guDAkesha ! sarveShAM bhUtAnAm AshayeShv antaHkaraNeShu sarvaj~natvAdi-guNair niyantR^itvenAvasthitaH paramAtmAham | Adir janma | madhyaM sthitiH | antaH saMhAraH | sarva-bhUtAnAM janmAdi-hetush ca aham evety arthaH ||20||

madhusUdanaH : tatra prathamaM tAvan mukhyaM cintanIyaM shR^iNu aham iti | sarva-bhUtAnAm Ashaye hR^id-deshe 'ntaryAmi-rUpeNa pratyag-Atma-rUpeNa ca sthita AtmA caitanyAnanda-ghanas tvayAhaM vAsudeva eveti dhyeyaH | he guDAkesha ! jitanidreti dhyAma-sAmarthyaM sUcayati | evaM dhyAnAsAmarthye tu vakShyamANAni dhyAnAni kAryANi | tatrApy Adau dhyeyam Aha - aham evAdish cotpattir bhUtAnAM prANinAM cetanatvena loke vyavahriyamANAnAM madhyaM ca sthitir antash ca nAshaH sarva-cetana-vargANAm utpatti-sthita-nAsha-rUpeNa tat-kAraNa-rUpeNa cAham eva dhyeya ity arthaH ||20||

vishvanAthaH : atra prathamaM mAm evaikAMshena sarva-vibhUti-kAraNaM tvaM bhAvayety Aha aham iti | AtmA prakR^ity-antaryAmI mahat-sraShTA puruShaH paramAtmA | he guDAkesha jita-nidra iti dhyAna-sAmarthyaM sUcayati ! sarva-bhUto yo vairAjas tasyAshaye sthita iti samaShTi-virAD antaryAmI | tathA sarveShAM bhUtAnAm Ashaye sthita iti vyaShTi-virAD antaryAmI ca | bhUtAnAM Adir janma madhyaM sthitir antaH saMhAraH | tat-tad-dhetur aham ity arthaH ||20||

baladevaH : tatra tAvan mAm eva tvaM mahat-sraShTAdi-tri-rUpeNa svAMshena nikhila-vibhUti-hetuM vicintayety AshayenAha aham Atmeti | he guDAkesheti vijita-nidrasya tad-vicintana-kShamatvaM vyajyate |  AtmA vibhUti-vij~nAnAnando mahat-sraShTAdi-tri-rUpaH paramAtmAham asmac-chabdArthaH sarva-bhUtAshaya-sthitas tvayA vicintyaH | sarva-bhUtA pradhAnAdi-pR^ithivy-anta-tattva-rUpA yA mUla-prakR^itis tasyA  Ashaye 'ntaH-karaNodashaya-rUpeNAham eva prakR^ity-antaryAmI sthitaH | tathA sarva-bhUtaH sarva-jIvAbhimAnI yo vairAjas tasyAshaye garbhodashaya-rUpeNAham eva samaShTi-virAD-antaryAmI sthitaH | sarveShAM bhUtAnAm jIvAnAm Ashaye kShIroda-shaya-rUpeNAham eva vyaShTi-virAD antaryAmI sthita iti tAni trINi rUpANi mad-vibhUtitvena tvayA vincintyAnIty arthaH | subAlopaniShadi prakR^ity-Adi-sarva-bhUtAntaryAmI sarva-sheShI ca nArAyaNaH paThyate | sAtvata-tantre trayaH puruShAvatArAH smR^itAH -

viShNos tu trINi rUpANi puruShAkhyAny atho viduH |
ekaM tu mahataH sraShTR^i dvitIyaM tantu-saMsthitam |
tR^itIyaM sarva-bhUtasthaM tAni j~nAtvA vimucyate || iti |

te ca vAsudevasya kR^iShNasyAvatArAH -

yaH kAraNArNava-jale bhajati sma yoga-
nidrAm ity AdikA brahma-saMhitA-padya-trayAt | (5.47)

bhUtAnAm Adir utpattir madhyaM pAlanam antash ca saMhAras tat-tad-dhetur aham evokta-puruSha-lakShyas tvayA bhAvyaH ||20||

__________________________________________________________

BhG 10.21

AdityAnAm ahaM viShNur jyotiShAM ravir aMshumAn |
marIcir marutAm asmi nakShatrANAm ahaM shashI ||21||

shrIdharaH : idAnIM vibhUtIH kathayati AdityAnAm ity AdinA yAvad-adhyAya-samAptiH | AdityAnAM dvAdashAnAM madhye viShNur nAmAdityo 'ham | jyotiShAM prakAshakAnAM madhye 'MshumAn vishva-vyApi-rashmi-yukto raviH sUryo 'ham | marutAM deva-visheShANAM madhye marIci-nAmAham asmi | yad vA sapta marud-gaNA vAyavaH | teShAM madhya iti | te ca avahaH pravaho vivahaH parAvaha udvahaH saMvaha parivaha iti spata marud-gaNAH | nakShatrANAM madhye candro 'ham ||21||

madhusUdanaH : etad-ashaktena bAhyAni dhyAnAni kAryANIty Aha yAvad-adhyAya-samAptiH | AdityAnAM dvAdashAnAM madhye viShNur visNu-nAmAdityo 'ham vAmanAvatAro vA | jyotiShAM prakAshakAnAM madhye 'haM ravir MshumAn vishva-vyApI prakAshakaH | marutAM sapta-saptakAnAM madhye marIci-nAmAham nakShatrANAm adhipatir ahaM shashI candramAH | nirdhAraNe ShaShThI | atra prAyeNa nirdhAraNe ShaShThI | kvacit sambandhe 'pi yathA bhUtAnAm asmi cetanety Adau | vAmana-rAmAdayash cAvatArAH sarvaishvarya-shAlino 'py anena rUpeNa dhyAna-vivakShayA vibhUtiShu paThyante | vR^iShNInAM vAsudevo 'smIti tena rUpeNa dhyAna-vivakShayA savasyApi sva-vibhUti-madhye pAThavat | ataH paraM ca prAyeNAyam adhyAyaH spaShTArtha iti kvacit kvacid vyAkhyAsyAmaH ||21||

vishvanAthaH : atha nirdhAraNa-ShaShThyA kvacit sambandha-ShaShThyA ca vibhutIr Aha yAvad-adhyAya-samAptiH | AdityAnAM dvAdashAnAM madhye viShNur aham iti tan-nAmA sUryo mad-vibhUtir ity arthaH | evaM sarvatra prakAshakAnAM jyotiShAM madhye aMshumAn mahA-kiraNa-mAlI ravir aham | marIciH pavana-visheShaH ||21||

baladevaH : AdityAnAM dvAdashAnAM madhye viShNur vAmano 'ham | jyotiShAM prakAshAnAM madhye 'MshumAn vishva-vyApi-rashmI ravir aham | marutAm Una-pa¤cAshat-saN^khyakAnAM madhye marIcir aham | nakShatrANAm adhipatiH shashI sudhA-varShI candro 'ham | atra nirdhAraNe ShaShThI prAyeNa kvacit sambandhe 'pIti bodhyam ||21||

__________________________________________________________

BhG 10.22

vedAnAM sAmavedo 'smi devAnAm asmi vAsavaH |
indriyANAM manash cAsmi bhUtAnAm asmi cetanA ||22||

shrIdharaH : vedAnAm iti | vAsava indraH | bhUtAnAM cetanA j~nAna-shaktir aham asmi ||22||

madhusUdanaH : catUrNAM vedAnAM madhye gAna-mAdhuryeNAtiramaNIyaH sAmavedo 'ham asmi | vAsava indraH sarva-devAdhipatiH | indriyANAm ekAdashAnAM pravartakaM manaH | bhUtAnAM sarva-prANi-sambandhinAM pariNAmAnAM madhye cid-abhivya¤jikA buddher vR^ittish cetanAham asmi ||22||

vishvanAthaH : vAsava indraH | bhUtAnAM sambandhinI cetanA j~nAna-shaktiH ||22||

baladevaH : vedAnAM madhye gIta-mAdhuryeNotkarShAt sAmavedo 'ham | devAnAM madhye vAsavas teShAM rAjA indro 'ham | indriyANAM madhye durjayaM teShAM pravartakaM ca mano 'ham | bhUtAnAM sambandhinI cetanA j~nAna-shaktir aham ||22||

__________________________________________________________

BhG 10.23

rudrANAM shaMkarash cAsmi vittesho yakSha-rakShasAm |
vasUnAM pAvakash cAsmi meruH shikhariNAm aham ||23||

shrIdharaH : rudrANAm iti | rakShasAm api krUratvAdi-sAmyAd yakShaiH sahaikIkR^itya nirdeshaH | teShAM madhye vitteshaH kuvero 'smi | pAvako 'gniH | shikhariNAM shikharatAm ucchritAnAM madhye meruH ||23||

madhusUdanaH : rudrANAm ekAdashAnAM madhye shaN^karaH | vittesho dhanAdhyakShaH kubero yakSha-rakShasAM yakShAnAM rAkShasAnAM ca | vasUnAm aShTAnAM pAvako 'smi | meruH sumeruH shikhariNAm shikharavatAm atyucchritAnAM parvatAnAm ||23||

vishvanAthaH : vitteshaH kuveraH ||23||

baladevaH : rudrANAm ekAdashAnAM madhye shaN^karAkhyo rudro 'ham | yakSha-rakShasAm Adhipo vitteshaH kuvero 'ham | vasUnAm aShTAnAM madhye pAvako 'gnir aham  | shikhariNAm atyucchritAnAM madhye meruH svarNAcalo 'ham ||23||


__________________________________________________________

BhG 10.24

purodhasAM ca mukhyaM mAM viddhi pArtha bR^ihaspatim |
senAnInAm ahaM skandaH sarasAm asmi sAgaraH ||24||

shrIdharaH : purodhasAm iti | purodhasAM madhye deva-purohitatvAn mukhyaM bR^ihaspatim mAM viddhi | senAnInAM madhye deva-senApatiH skando 'ham asmi | sarasAm sthira-jalAshayAnAM madhye samudro 'smi ||24||

madhusUdanaH : indrasya sarva-rAja-shreShThatvAt tat-purodhasaM bR^ihaspatiM sarveShAM purodhasAM rAja-purohitAnAM madhye mukhyaM shreShThaM mAm eva he pArtha  viddhi jAnIhi | senAnInAm senApatInAM madhye deva-senApatiH skando guho 'ham asmi | sarasAm deva-khAta-jalAshayAnAM madhye sAgaraH sagara-putraiH khAto jalAshayo 'ham asmi ||24||

vishvanAthaH : senAnInAm ity ArSham | skandhaH kArtikeyaH ||24||

baladevaH : indrasya sarva-rAja-mukhyatvAt tat-purohitaM bR^ihaspatiM sarva-patiM rAja-purohitAnAM mukhyaM mAM viddhIti so 'ham ity arthaH | senAnInAm iti nuDAgamanas tv ArShaH | sarva-rAja-senAnAM madhye skandaH kArttikeyo 'ham | sarasAm sthira-jalAnAM madhye sAgaro 'ham ||24||


__________________________________________________________

BhG 10.25

maharShINAM bhR^igur ahaM girAm asmy ekam akSharam |
yaj~nAnAM japa-yaj~no 'smi sthAvarANAM himAlayaH ||25||

shrIdharaH : maharShINAm iti | girAM vAcAM padAtmikAnAM madhye ekam akSharam oN^kArAkhyaM padam asmi | yaj~nAnAM shrauta-smArtAnAM madhye japa-rUpa-yaj~no 'ham ||25||

madhusUdanaH : maharShINAM sapta-brahmaNAM madhye bhR^igur atitejasvitvAd aham | girAM vAcAM pada-lakShaNAnAM madhya ekam akSharam padam oMkAro 'ham asmi | yaj~nAnAM madhye japa-yaj~no hiMsAdi-doSha-shUnyatvenAtyanta-shodhako 'ham asmi | sthAvarANAM sthitimatAM madhye himAlayo 'haM | shikharavatAM madhye hi merur aham ity uktam ataH sthAvaratvena shikharatvena cArtha-bhedAv adoShaH ||25||

vishvanAthaH : ekam akSharaM praNavaH ||25||

baladevaH : maharShINAM brahma-putrANAM madhye 'titejasvI bhR^igur aham | girAM pada-lakShaNAnAM vAcAM madhye ekam akSharam praNavo 'ham asmi | yaj~nAnAM madhye japa- yaj~no 'smi | tasyAhiMsAtmakatvenotkR^iShTatvAt sthAvarANAM sthitimatAM madhye himAcalo 'haM | atyuccatvenAtisthairyeNa cArtha-bhedAn meru-himAlayayor vibhUtyor bhedaH ||25||


ashvatthaH sarva-vR^ikShANAM devarShINAM ca nAradaH |
gandharvANAM citrarathaH siddhAnAM kapilo muniH ||26||


shrIdharaH : ashvattha iti | devA eva santo ye mantra-darshanena R^iShitvaM prAptAs teShAM madhye nArado 'smi | siddhAnAm utpattitaH eva adhigata-paramArtha-tattvAnAM madhye kapilAkhyo munir asmi ||26||

madhusUdanaH : sarvaeShAM vR^ikShANAM vanaspatInAm anyeShAM ca | devA eva santo ye mantra-darshitvena R^iShitvaM prAptAs te devarShayas teShAM madhye nArado 'ham asmi | gandharvANAM gAna-dharmaNAM deva-gAyakAnAM madhye citraratho 'ham asmi | siddhAnAM janmanaiva vinA prayatnaM dharma-j~nAna-vairAgyaishvaryAtishayaM prAptAnAm adhigata-paramArthAnAM madhye kapilo munir aham ||26||

vishvanAthaH : Nothing. 

baladevaH : pUjyatvena sarva-vR^ikShANAM madhye shreShTho 'shvattho 'haM devarShINAM madhye parama-bhaktatvenotkR^iShTo nArado 'ham | gandharvANAM madhye 'tigAyakatvenotkR^iShTatvAc citraratho 'ham | siddhAnAM svAbhAvikANimAdimatAM kapilaH kArdamir munir aham ||26||

__________________________________________________________

BhG 10.27

uccaiHshravasam ashvAnAM viddhi mAm amR^itodbhavam |
airAvataM gajendrANAM narANAM ca narAdhipam ||27||

shrIdharaH : uccaiHshravasam iti | amR^itArthaM kShIrodadhi-manthanAd udbhUtam uccaiHshravasam nAmAshvaM mad-vibhUtiM viddhi | amR^itodbhavam ity etad airAvate 'pi sambadhyate | narAdhipaM rAjAnaM mAM mad-vibhUtiM viddhi  ||27||

madhusUdanaH : ashvAnAM madhya uccaiHshravasam amR^ita-mathanodbhavam ashvaM mAM viddhi | airAvataM gajam amR^ita-mathanodbhavam gajendrANAM madhye mAM viddhi | narANAM ca madhye narAdhipaM rAjAnaM mAM viddhIty anuShajyate ||27||

vishvanAthaH : amR^itodbhavam amR^ita-mathanodbhUtam ||27||

baladevaH : ashvAnAM madhye uccaiHshravasam | gajendrANAM madhye airAvataM ca mAM viddhi | amR^itodbhavam amR^itArthakAt kShIrAbdhi-mathanAj jAtam iti dvayor visheShaNam | narAdhipaM rAjAnaM asahya-tejasaM dharmiShTham ||27||


__________________________________________________________

BhG 10.28

AyudhAnAm ahaM vajraM dhenUnAm asmi kAmadhuk |
prajanash cAsmi kandarpaH sarpANAm asmi vAsukiH ||28||

shrIdharaH : AyudhAnAm iti | AyudhAnAM madhye vajram asmi | kAmAn dogdhIti kAma-dhuk | prajanaH prajotpatti-hetuH kandarpaH kAmo 'smi | na kevalaM sambhoga-mAtra-pradhAnaH kAmo mad-vibhUtir ashAstrIyatvAt | sarpANAm savidhAnAM rAjA vAsukir asmi ||28||

madhusUdanaH : AyudhAnAM astrANAM madhye vajraM dadhIcer asth-sambhavam astram aham asmi | dhenUnAM dogdhrINAM madhye kAmaM dogdhIti kAma-dhuk | samudra-mathanodbhavA vasiShThasya kAma-dhenur aham asmi | kAmAnAM madhye prajanaH prajanayitA putrotpatty-artho yaH kandarpaH kAmaH so 'ham asmi | ca-kAras tv artho rati-mAtra-hetu-kAma-vyAvR^itty-arthaH | sarpAsh ca nAgAsh ca jAti-bhedAd bhidyante | tatra sarpANAm madhye teShAM rAjA vAsukir aham asmi ||28||

vishvanAthaH : kAma-dhuk kAma-dhenuH | kandarpAnAM madhye prajanaH prajotpatti-hetuH kandarpo 'ham ||28||

baladevaH : AyudhAnAM madhye vajraM pavir aham | kAma-dhuk vA¤chita-pUrayitrI kAma-dhenur aham | prajanaH santAnotpAdakaH kandarpaH kAmo 'ham | rati-sukha-mAtra-hetuH sa nAham iti ca-shabdAt | sarpANAm eka-shirasAM madhye vAsukir aham ||28||


__________________________________________________________

BhG 10.29

anantash cAsmi nAgAnAM varuNo yAdasAm aham |
pitÌNAm aryamA cAsmi yamaH saMyamatAm aham ||29||

shrIdharaH : ananta iti | nAgAnAM nirviShANAM rAjAnantaH sheSho 'ham | yAdasAm jala-carANAM rAjA varuNo 'ham | pitÌNAm rAjAryamAsmi | saMyamatAm niyamanaM kurvatAM madhye yamo 'smi ||29||

madhusUdanaH : nAgAnAM jAti-bhedAnAM madhye teShAM rAjAnantash ca sheShAkhyo 'ham asmi | yAdasAm jala-carANAM madhye teShAM rAjA varuNo 'ham asmi | pitÌNAm madhye 'ryamA nAma pitR^i-rAjash cAham asmi | saMyamatAm saMyamaM dharmAdharma-phala-dAnenAnugrahaM nigrahaM ca kurvatAM madhye yamo 'ham smi ||29||

vishvanAthaH : yAdasAm jala-carANAM | saMyamatAm daNDayatAm ||29||

baladevaH : nAgAnAm aneka-shirasAM madhye 'nantaH sheSho 'ham | yAdasAm jala-jantUnAm adhipo varuNo 'ham | pitÌNAm rAjAryamAkhyaH pitR^i-devo 'ham | saMyamatAm daNDayatAM madhye nyAya-daNDa-kR^it yamo 'haM chAdeshAbhAva ArShaH ||29||

__________________________________________________________

BhG 10.30

prahlAdash cAsmi daityAnAM kAlaH kalayatAm aham |
mR^igANAM ca mR^igendro 'haM vainateyash ca pakShiNAm ||30||

shrIdharaH : prahlAda iti | kalayatAM vashIkurvatAM gaNayatAM vA madhye kAlo 'ham asmi | mR^igendraH siMhaH | pakShiNAM madhye vainateyo garuDo 'smi ||30||

madhusUdanaH : daityAnAM diti-vaMshyAnAM madhye prakarSheNa hlAdayaty Anandayati parama-sAttvikatvena sarvAn iti prahlAdash cAsmi | kalayatAM saN^khyAnaM gaNanaM kurvatAM madhye kAlo 'ham | mR^igendraH siMho mR^igANAM pashUnAM madhye 'ham | vainateyash ca pakShiNAM vinatA-putro garuDaH ||30||

vishvanAthaH : kalayatAM vashIkurvatAm | mR^igendraH siMhaH | vainateyo garuDaH ||30||

baladevaH : daityAnAM diti-vaMshyAnAM madhye teShAm adhipatir bhagavan-niShThAtishayAd varIyAn prahlAdo 'ham | kalayatAM vashIkurvatAM madhye kAlo 'ham | mR^igANAM pashUnAM madhye 'tivikrameNotkR^iShTo mR^igendraH siMho 'ham | pakShiNAM madhye viShNu-rathatvenAtishreShTho vainateyo garuDo 'ham ||30||

__________________________________________________________

BhG 10.31

pavanaH pavatAm asmi rAmaH shastrabhR^itAm aham |
jhaShANAM makarash cAsmi srotasAm asmi jAhnavI ||31||

shrIdharaH : pavana iti | pavatAM pAvayitÌNAM vegavatAM vA madhye vAyur aham asmi | shastra-bhR^itAm vIrANAM rAmo dAsharathiH | yad vA rAmaH parashurAmaH | jhaShANAM matsyAnAM madhye makaro nAma matsya-jAti-visheSho 'ham | srotasAM pravAhodakAnAM madhye bhAgIrathI ||31||

madhusUdanaH : pavatAM pAvayitÌNAM vegavatAM vA madhye pavano vAyur aham asmi | shastrabhR^itAm shastra-dhAriNAM yuddha-kushalAnAM madhye rAmo dAsharathir akhila-rAkShasa-kula-kShaya-karaH parama-vIro 'ham asmi | sAkShAt-svarUpasyApy anena rUpeNa cintanArthaM vR^iShNInAM vAsudevo 'smItivad atra pATha iti prAg uktam | jhaShANAM matsyAnAM madhye makaro nAma taj-jAti-visheShaH | srotasAm vegena calaj-jalAnAM nadInAM madhye sarva-nadI-shreShThA jAhnavI gaN^gAham asmi ||31||

vishvanAthaH : pavatAM vegavatAM pavitrIkurvatAM vA madhye rAmaH parashurAmas tasyAveshAvatAratvAd AveshAnAM ca jIva-visheShatvAd yuktam eva vibhUtitvam | tathA ca bhAgavatAmR^ita-dhR^ita-pAdma-vAkyaM-

etat te kathitaM devi jAmadagner mahAtmanaH |
shaktyAveshAvatArasya caritaM shArN^giNaH prabhoH || [LBhAg 1.4.39]

AviShTo bhArgave cAbhUt iti ca | 

AveshAvatAra-lakShaNaM ca tatraiva bhAgavatAmR^ite yathA-

j~nAna-shakty-Adi-kalayA yatrAviShTo janArdanaH |
ta AveshA nigadyante jIvA eva mahattamAH || [LBhAg 1.1.18] iti |

jhaShANAM matsyAnAM makaro matsya-jAti-visheShaH | srotasAm srotasvatInAm ||31||

baladevaH : pavatAM pAvanAnAM vegavatAM ca madhye pavano vAyur aham | rAmaH parashurAmaH | jhaShANAM matsyAnAM madhye makaras taj-jAti-visheSho 'ham | srotasAm pravahaj-jalAnAM madhye jAhnavI gaN^gAham ||31||

__________________________________________________________

BhG 10.32

sargANAm Adir antash ca madhyaM caivAham arjuna |
adhyAtma-vidyA vidyAnAM vAdaH pravadatAm aham ||32||

shrIdharaH : sargANAm iti | sR^ijyanta iti sargA AkAshAdayaH | teShAm Adivantash ca madhyaM caivAham | aham Adish ca madhyaM cety atra sR^iShTy-Adi-kartR^itvaM pAramaishvaryam uktam | atra tUtpatti-sthiti-pralayA mad-vibhUtitvena dhyeyA ity ucyate iti visheShaH | adhyAtma-vidyAtma-vidyA | pravadatAM vAdinAM sambandhinyo vAda-jalpa-vitaNDAkhyAs tisraH kathAH prasiddhAH | tAsAM madhye vAdo 'ham | yatra dvAbhyAm api pramANatas tarkatash ca svapakShaH sthApyate para-pakShash ca cchala-jAti-nigraha-sthAnais tat-pakShaM dUShayati na tu sva-pakShaM sthApayati, sA vitaNDA nAma kathA | tatra jalpa-vitaNDe vijigIShamANayor vAdinoH shakti-parIkShA-mAtra-phale | vAdas tu vIta-rAgayoH shiShyAcAryayor anyayor vA tattva-nirUpaNa-phalaH | ato 'sau shreShThatvAn mad-vibhUtir ity arthaH ||32||

madhusUdanaH : sargANAm acetana-sR^iShTInAm Adir antash ca madhyaM cotpatti-sthiti-layA aham eva | he arjuna | bhUtAnAM jIvAviShTAnAM cetanatvena prasiddhAnAm evAdir antash ca madhyaM cety uktam upakrame, iha tv acetana-sargANAm iti na paunaruktyam | vidyAnAM madhye 'dhyAtma-vidyA mokSha-hetur Atma-tattva-vidyAham | pravadatAM pravadat-sambandhinAM kathA-bhedAnAM vAda-jalpa-vitaNDAtmakAnAM madhye vAdo 'ham | bhUtAnAm asmi cetanety atra yathA bhUta-shabdena tat-sambandhinaH pariNAmA lakShitAs tatheha pravadac-chabdena tat-sambandhinaH kathA-bhedA lakShyante | ato nirdhAraNopapattiH | yathA shrute tUbhayatrApi sambandhe ShaShThI | tatra tattva-bubhutsvor vItarAgayoH sa-brahmacAriNor guru-shiShyayor vA pramANena tarkeNa ca sAdhana-dUShaNAtmA sa-pakSha-pratipakSha-parigrahas tattva-nirNaya-paryanto vAdaH | tad uktaM pramANa-tarka-sAdhanopAlambhaH siddhAntAviruddhaH pa¤cAvayavopapannaH pakSha-pratipakSha-parigraho vAdaH iti | vAda-phalasaya tattva-nirNayasya durdurUDha-vAdi-nirAkaraNena saMrakShaNArthaM vijigIShu-kathe jalpa-vitaNDe jaya-parAyaja-mAtra-paryante | tad uktam tattvAdhyavasAya-saMrakShaNArthaM jalpa-vitaNDe bIja-praroha-saMrakShaNArthaM kaNTaka-shAkhA-prAvaraNavat [NyAyaD 4.2.47] iti | chala-jAti-nigraha-sthAnaiH para-pakSho dUShyata iti jalpe vitaNDAyAM ca samAnam | tatra vitaNDAyAm ekena sva-pakShaH sthApyata eva, anyena ca sa dUShyata eva | jalpe tUbhAbhyAm api sva-pakShaH sthApyata ubhAbhyAm api para-pakSho dUShyata iti visheShaH | tad uktaM yathoktopapanna-cchala-jAti-nigraha-sthAna-sAdhanopalambho jalpaH sa pratipakSha-sthApanA-hIno vitaNDA iti | ato vitaNDA-dvaya-sharIratvAj jalpo nAma naikA kathA, kintu shakty-atishaya-j~nAnArthaM samaya-bandha-mAtreNa pravartata iti khaNDana-kArAH | tattvAdhyvasAya-paryavasAyitvena tu vAdasya shreShThatvam uktam eva ||32||

vishvanAthaH : sR^ijyanta iti sargA AkAshAdayas teShAm AdiH sR^iShTir antaH saMhAraH | madhyaM pAlanaM ceti sR^iShTi-sthiti-pralayA mad-vibhUtitvena dhyeyA ity arthaH | aham Adish ca madhyaM cety atra sR^iShTy-Adi-kartA parameshvara evoktaH | vidyAnAM j~nAnAnAM madhye aham Atma-vidyA Atma-j~nAnam | pravadatAM sva-pakShaM sthApana-para-pakSha-dUShaNAdi-rUpa-jalpa-vitaNDAdi-kurvatAM vAdas tattva-nirNayaH pravR^itti-siddhAnte yaH so 'ham ||32||

baladevaH : sargANAM mahad-AdInAM jaDa-sR^iShTInAm Adir anto madhyaM cAham iti teShAM sarga-saMhAra-pAlanAni mad-vibhUtitayA bhAvyAnIty arthaH | aham Adish ca ity Adau mat-svAMsha-cetanAnAM bhUtAnAM sargAdi-hetur mad-vibhUtir ity uktamato na punaH punar-uktiH |  

aN^gAni vedAsh catvAro mImAMsA nyAya-vistaraH |
dharma-shAstraM purANaM ca vidyA hy etAsh caturdasha ||

ity uktAnAM vidyAnAM madhye 'dhyAtma-vidyA saparikara-paramAtma-nirNetrI caturlakShaNI vedAnta-vidyAham evety arthaH | pravadatAM sambandhI yo vAdaH so 'ham | teShAM khalu vAda-jalpa-vitaNDAs tisraH kathAH prasiddhAH | tatrobhaya-sAdhanavatI vijigIShu-kathA jalpaH | yatrobhAbhyAM pramANena tarkenNa sva-pakShaH sthApyate chala-jAti-nigraha-sthAnaiH para-pakSho dUShyate sva-pakSha-sthApana-hanA para-pakSha-dUShaNAvasAnA kathA vitaNDA | ete pravadator vijigIShvoH shakti-mAtra-parIkShake niShphale tattva-bubhutsu-kathA vAdaH | sa ca tattva-nirNaya-phalakatvenotkR^iShTatvAn mad-vibhUtir iti ||32||


__________________________________________________________

BhG 10.33

akSharANAm akAro 'smi dvandvaH sAmAsikasya ca |
aham evAkShayaH kAlo dhAtAhaM vishvatomukhaH ||33||

shrIdharaH : akSharANAm iti | akSharANAM varNAnAM madhye akAro 'smi | tasya sarva-vAÇmayatvena shreShThatvAt | tathA ca shrutiH akAro vai sarvA vAk saiShA sparshoShambhir vyajyamAnA bahvI nAnA-rUpA bhavati [Ai.ù. 1.3.6] iti | sAmAsikasya samAsa-samUhasya madhye dvandvaH rAma-kR^iShNAv ity-Adi-sAmAso 'smi | ubhaya-pada-pradhAnatvena shreShThatvAt | akShayaH pravAha-rUpaH kAlo 'ham eva | kAlaH kalayatAm aham ity atrAyur gaNanAtmakaH saMvatsara-shatAdy-AyuH svarUpaH kAla uktaH | sa ca tasminn AyuShi kShINe sati kShIyate | atra tu pravAhAtmako 'kShayaH kAla ucyate iti visheShaH | karma-phala-vidhAtÌNAM madhye vishvatomukho dhAtA | sarva-karma-phala-vidhAtAhaM ity arthaH ||33||

madhusUdanaH : akSharANAM sarveShAM varNAnAM madhye 'kAro 'ham asmi | a-kAro vai sarvA vAk [Ai.ù. 1.3.6] iti shrutes tasya shreShThatvaM prasiddham | dvandvaH samAsa ubhaya-padArtha-pradhAnaH sAmAsikasya samAsa-samUhasya madhye 'ham asmi | pUrva-padArtha-pradhAno 'vyayIbhAva uttara-padArtha-pradhAnas tatpuruSho 'nyapadArtha-pradhAno bahuvrIhir iti teShAm ubhaya-padArtha-sAmyAbhAvenApakR^iShTatvAt | kShayi-kAlAbhimAny akShayaH kAlaH j~naH kAla-kAlo guNI sarva-vidyaH ity Adi-shruti-prasiddho 'ham eva | kAlaH kalayatAm aham ity atra tu kShayI kAla ukta iti bhedaH | karma-phala-vidhAtÌNAM madhye vishvatomukhaH sarvato mukho dhAtA sarva-karma-phala-dAteshvaro 'ham ity arthaH ||33||

vishvanAthaH : sAmAsikasya samAsa-samUhasya madhye dvandvaH ubhaya-padArtha-pradhAnatvena tasya samAseShu shraiShThyAt | akShayaH kAlaH saMhartÌNAM madhye mahAkAlo rudro vishvatomukhash caturbhyo 'haM dhAtA sraShTÌNAM madhye brahmA ||33||

baladevaH : akSharANAM varNAnAM madhye 'ham a-kAro 'smi | a-kAro vai sarvA vAk [Ai.ù. 1.3.6] iti shrutish ca | sAmAsikasya samAsa-samUhasya madhye dvandvo 'ham | avyayIbhAva-tatpuruSha-bahuvrIhiShUbhaya-padArtha-pradhAnatA-virahiShu madhye tasyobhaya-padArtha-pradhAnatayotkR^iShTtatvAt | saMhartÌNAM madhye 'kShayaH | kAlaH saN^karShaNa-mukhotthaH kAlAgnir aham | sraShTÌNAM madhye vishvatomukhash catur-vaktro dhAtA vidhir aham ||33||


__________________________________________________________

BhG 10.34

mR^ityuH sarvaharash cAham udbhavash ca bhaviShyatAm |
kIrtiH shrIr vAk ca nArINAM smR^itir medhA dhR^itiH kShamA ||34||

shrIdharaH : mR^ityur iti | saMhArakAnAM madhye sarvaharo mR^ityur aham | bhaviShyatAM bhAvi-kalyANAnAM prANinAm udbhavo 'bhudayo 'ham | nArINAM madhye kIrty-AdyAH spata-devatA-rUpAH striyo 'ham | yAsAm AbhAsa-mAtra-yogena prANinaH shlAghyA bhavanti tAH kIrty-AdyAH striyo mad-vibhUtayaH ||34||

madhusUdanaH : saMhAra-kAriNAM madhye sarva-haraH sarva-saMhAra-kArI mR^ityur aham | bhaviShyatAM bhAvi-kalyANAnAM ya udbhava utkarShaH sa cAham eva | nArINAM madhye kIrtiH shrIr vAk smR^itir medhA dhR^itiH kShameti ca sapta dharma-patnyo 'ham eva | tatra kIrtir dhArmikatva-nimittA prashastatvena nAnA-dig-deshIya-loka-j~nAna-viShayatA-rUpA khyAtiH | shrIr dharmArtha-kAma-sampat sharIra-shobhA vA kAntir vA | vAk sarasvatI sarvasyArthasya prakAshikA saMskR^itA vANI | ca-kArAn mUrtyAdayo 'pi dharma-patnyo gR^ihyante | smR^itish cirAnubhUtArtha-smaraNa-shaktiH | aneika-granthArtha-dhAraNA-shaktir medhA | dhR^itir avasAde 'pi sharIrendriya-saMghAtottambhana-shaktiH | ucchR^iN^khala-pravR^itti-kAraNena cApala-prAptau tan-nivartana-shaktir vA | kShamA harSha-viShAdayor avikR^ita-cittatA | yAsAm AbhAsa-mAtra-sambandhenApi janaH sarva-lokAdaraNIyo bhavati tAsAM sarva-strIShUttamatvam atiprasiddham eva ||34||

vishvanAthaH : prAtikShaNikAnAM mR^ityUnAM madhye sarvaharaH sarva-smR^iti-haro mR^ityur ahaM yad uktaM mR^ityur atyanta-vismR^itiH iti | bhaviShyatAM bhAvinAM prANi-vikArANAM madhye udbhavaH prathama-vikAro jagmAham | nArINAM madhye kIrtiH khyAtiH | shrIH kAntiH vAk saMsmR^itA vANIti tisras tathA smR^ity-Adayash catasraH ca-kArAt mUrtyAdayash cAnyA dharma-patnyash cAham ||34||

baladevaH : prAtikShaNikAnAM mR^ityUnAM madhye sarva-smR^iti-haro mR^ityur aham | bhaviShyatAM bhAvinAM prANi-vikArANAm udbhavo janmAkhyaH prathama-vikAro 'ham | nArINAM madhye kIrty-AdayaH sapta mad-vibhUtayaH  | daivatA hy etAH | yAsAm AbhAsenApi narAH shlAghyA bhavanti | tatra kIrtir dhArmikatvAdi-sAdguNya-khyAtiH | shrIs tri-varga-sampat kAya-dyutir vA | vAk sarvArtha-vya¤jakA saMskR^ita-bhAShA | smR^itir anubhUtArtha-smaraNa-shaktiH | medhA bahu-shAstrArthAvadhAraNa-shaktiH | dhR^itish cApalya-prAptau tan-nivartana-shaktiH | kShamA harShe viShAde ca prApte nirvikAra-cittatA  ||34||

__________________________________________________________

BhG 10.35

bR^ihat-sAma tathA sAmnAM gAyatrI chandasAm aham |
mAsAnAM mArgashIrSho 'ham R^itUnAM kusumAkaraH ||35||

shrIdharaH : bR^ihat-sAmeti | tvAm iddhi havAmahe [Rv 6.46.1] ity asyAm R^ici gIyamAnaM bR^ihat-sAma | tena cendraM sarveshvaratvena sthUyata iti shraiShThyam | chanda-vishiShTAnAM mantrANAM madhye gAyatrI mantro 'ham | dvijatvApAdakatvena somAharaNe ca shreShThatvAt | kusumAkaro vasantaH ||35||

madhusUdanaH : vedAnAM sAmavedo 'smIty uktaM tatrAyam anyo visheShaH sAmnAm R^ig-akSharArUDhAnAM gIti-visheShANAM madhye tvAm iddhi havAmaha [Rv 6.46.1] ity asyAm R^ici gIti-visheSho bR^ihat-sAma | tac cAtirAtre pR^iShTha-stotraM sarveshvaratvenendra-stuti-rUpam anyataH shreShThatvAd aham | chandasAM niyatAkShara-pAdatva-rUpa-cchando-vishiShTAnAm R^icAM madhye dvijAter dvitIya-janma-hetutvena prAtaH-savanAdi-savana-traya-vyApitvena tirShTubh-jagatIbhyAM somAharaNArthaM gatAbhyAM somo na labdho 'kSharANi ca hAritAni jagatyA trINi triShTubhaikam iti catvAri tair akSharaiH saha somasyAharaNena ca sarva-shreShThA gAyatry-R^ig aham | catur-akSharANi ha vA agre chandAMsy Asutato jagatI somam acchAtpat sA trINy akSharANi hitvA jagAm tatas triShTup somam acchApatat saikam akSharaM hitvApatat tato gAyatrI somam acchApatat sA tAni cAkSharANi haranty Agacchat somaM ca tasmAd aShTAkSharA gAyatrI ity upakramya tadAhur gAyatrANi vai sarvANi savanAni gAyatrI hy evaitad upasR^ijamAnaiH iti shatapatha-shruteH | gAyatrI vA idaM sarvaM bhUtam ity-Adi-chAndogya-shrutesh ca |

mAsAnAM dvAdashAnAM madhye 'bhinivashAli-vAstUka-shAkAdi-shAlI shIrtAtapa-shUnyatvena ca sukha-hetur mArgashIrSho 'ham | R^itUnAM ShaNNAM madhye kusumAkaraH sarva-sugandhi-kusumAnAm Akaro 'tiramaNIyo vasantaH | vasante brAhmaNam upanayIta | vasante brAhmaNo 'gnInAd adhIta | vasante vasante jyotiShA yajeta | tad vai vasanta evAbhyArabheta | vasanto vai brAhamasya rtuH | ity Adi-shAstra-prasiddho 'ham asmi ||35||

vishvanAthaH : vedAnAM sAmavedo 'smIty uktam | tatra sAmnAm api madhye bR^ihat-sAma tvAm iddhi havAmahe [Rv 6.46.1] ity asyAm R^ici vigIyamAnaM bR^ihat-sAma | chandasAM madhye gAyatrI nAma chandaH | kusumAkaro vasantaH ||35||

baladevaH : vedAnAM sAmavedo 'smIty uktaM prAk | tatrAnyaM visheSham Aha bR^ihad iti | sAmnAm R^ig-akShara-rUDhAnAM gIti-visheShANAM madhye tvAm iddhi havAmahe [Rv 6.46.1] ity asyAm R^ici gItiM visheSho bR^ihat-sAma tac cAtirAtre pR^iShTha-stotraM sarveshvaratvendra-stuti-rUpam anya-sAmotkR^iShTatvAd aham | chandasAM niyatAkShara-pAdatva-rUpa-cchando-vishiShTAnAm R^icAM madhye gAyatrI R^ig ahaM dvijAter dvitIya-janma-hetutvena tasyAH shraiShThyAt | gAyatrI vA idaM sarvaM bhUtaM yad idaM kiM ca iti brahmAvatAratva-shravaNAc ca | mArgashIrSho 'ham ity abhinava-dhAnAydi-sampattyA tasyAnyebhyaH shraiShThyAt | kusumAkaro vasanto 'ham iti shItAtapAbhAvena vividha-sugandhi-puShpamayatvena mad-utsava-hetutvena ca tasyAnyebhyaH shraiShThyAt ||35||


__________________________________________________________

BhG 10.36

dyUtaM chalayatAm asmi tejas tejasvinAm aham |
jayo 'smi vyavasAyo 'smi sattvaM sattvavatAm aham ||36||

shrIdharaH : dyUtam iti | chalayatAM anyonya-va¤cana-parANAM sambandhi dyUtam  asmi | tejasvinAm prabhAvavatAM tejaH prabhAvo 'smi | jetÌNAM jayo 'smi | vyavasAyinAm udyamavatAM vyavasAya udyamo 'smi | sattvavatAM sAttvikAnAM sattvam aham ||36||

madhusUdanaH : chalayatAM chalasya para-va¤canasya kartÌNAM sambandhi dyUtam akSha-devanAdi-lakShaNaM sarvasvApahArakAraNam aham asmi | tejasvinAm atyugra-prabhAvavatAM sambandhi tejo 'pratihatAj~natvam aham asmi | jetÌNAM parAjitApekShayotkarSha-lakShaNo jayo 'smi | vyavasAyinAM vyavasAyaH phalAvyabhicAry-udyamo 'ham asmi | sattvavatAM sAttvikAnAM dharma-j~nAna-vairAgyaishvarya-lakShaNaM sattva-kAryam evAtra sattvam aham ||36||

vishvanAthaH : chalayatAm anyo 'nya-va¤cana-parANAM sambandhi dyUtam asmi | jetÌNAM jayo 'smi | vyavasAyinAm udyamavatAM vyavasAyo 'smi | sattvavatAm balavatAM sattvaM balam asmi ||36||

baladevaH : chalatAM mitho va¤canAM kurvatAM sambandhi dyUtaM sarvasva-haram akShadevanAdy aham | tejasvinAm prabhAvatAM sambandhi tejaH prabhAvo 'ham | asmi | jetÌNAM parAjitApekShayotkarSha-lakShaNo jayo 'smi | jetÌNAM sambandhi jayo 'ham | vyavasAyinAm udyaminAM sambandhI vyavasAyaH | phalavAn udyamo 'ham | sattvavatAm balinAM sambandhI sattvaM balam aham ||36||

__________________________________________________________

BhG 10.37

vR^iShNInAM vAsudevo 'smi pANDavAnAM dhanaJNjayaH |
munInAm apy ahaM vyAsaH kavInAm ushanA kaviH ||37||

shrIdharaH : vR^iShNInAm iti | vAsudevo yo 'haM tvAm upadishAmi | dhana¤jayas tvam eva yad vibhUtiH | munInAM vedArtha-manana-shIlAnAM veda-vyAso 'ham | kavInAM krAnta-darshinAm ushanA nAma kaviH shukraH ||37||

madhusUdanaH : sAkShAd IshvarasyApi vibhUti-madhye pAThas tena rUpeNa cintanArtha iti prAg evoktam | vR^iShNInAM madhye vAsudevo vasudeva-putratvena prasiddhas tvad-upadeShTAyam aham | tathA pANDavAnAM madhye dhana¤jayas tvam evAham | munInAM manana-shIlAnAm api madhye veda-vyAso 'ham | kavInAM krAnta-darshinAM sUkShmArtha-vivekinAM madhye ushanA kavir iti khyAtaH shukro 'ham||37||

vishvanAthaH : vR^iShNInAM madhye vAsudevo vasudevo mat-pitA mad-vibhUtiH | praj~nAditvAt svArthiko 'N [PAN 5.4.38] vR^iShNInAm aham evAsmi ity anukter asyAnyArthatA neShTA ||37||

baladevaH : vR^iShNInAM madhye vAsudevo vasudeva-putraH saN^karShaNo 'ham | na ca vAsudevaH kR^iShNo 'ham iti vyAkhyeyaM tasya svayaMrUpasya vibhUtitvAyogAt | mahat-sraShTAdInAM vAmana-kapilAdInAM ca sAkShAd Ishvaratve 'pi vibhUtitvenoktiH svAMshAvatAratvAt tena rUpeNa cintyatva-vivakShayA vA yujyate | svAMshatvaM cAnabhivya¤jita-sarva-shaktitvaM bodhyam | pANDavAnAM madhye dhana¤jayas tvam aham asmi | nAvatAratvenAnyebhyaH shraiShThyAt | munInAM devArtha-manana-parANAM madhye vyAso bAdarAyaNo 'ham | mad-avatAratvena tasyAnyebhyaH shraiShThyAt | kavInAM sUkShmArtha-vivecakAnAM madhye ushanAH shukro 'ham | yaH kavir iti khyAtaH ||37||

__________________________________________________________

BhG 10.38

daNDo damayatAm asmi nItir asmi jigIShatAm |
maunaM caivAsmi guhyAnAM j~nAnaM j~nAnavatAm aham ||38||

shrIdharaH : daNDa iti | damayatAM damana-kartÌNAM sambandhI daNDo 'smi | yenAsaMyatA api saMyatA bhavanti sa daNDo mad-vibhUtiH | jetum icchatAM sambandhinI sAmAd apy upAya-rUpA nItir asmi | guhyAnAM gopyAnAM gopana-hetu-maunam avacanam aham asmi | na hi tUShNIM sthitasyAbhiprAyo j~nAyate | j~nAnavatAM tattva-j~nAninAM yaj j~nAnam tad aham asmi ||38||

madhusUdanaH : damayatAm adAntAn utpathAn pathi pravartayatAm utpatha-pravR^ittau nigraha-hetur daNDo 'ham asmi | jigIShatAM jetum icchatAM nItir nyAyo jayopAyasya prakAshako 'ham asmi | guhyAnAM gopyAnAM gopana-hetur maunaM vAcaM-yamatvam aham asmi | nahi tUShNIM sthitasyAbhiprAyo j~nAyate | guhyAnAM gopyAnAM madhye sa-saMnyAsa-shravaNa-manana-pUrvakam Atmano nididhyAsana-lakShaNaM maunaM vAham asmi | j~nAnavatAM j~nAninAM yac-chravaNa-manana-nididhyAsana-paripAka-prabhavam advitIyAtma-sAkShAtkAra-rUpaM sarvAj~nAna-virodhi j~nAnaM tad aham asmi ||38||

vishvanAthaH : damana-kartÌNAM sambandhI daNDo 'ham ||38||

baladevaH : damayatAM daNDa-kartÌNAM sambandhI daNDo 'ham | yenotpathagAH sat-pathe caranti sa daNDo mad-vibhUtir ity arthaH | jigIShatAM jetum icchatAM sambandhinI nItir nyAyo 'ham | guhyAnAM shravaNAdibhyAM tasya shraiShThyAt | j~nAnavatAM parAvarat-tattva-vidAM sambandhI tat-tad-viShayaka-j~nAnam aham ||38||

__________________________________________________________

BhG 10.39

yac cApi sarva-bhUtAnAM bIjaM tad aham arjuna |
na tad asti vinA yat syAn mayA bhUtaM carAcaram ||39||

shrIdharaH : yac cApIti | yad api ca sarva-bhUtAnAM bIjaM praroha-kAraNaM tad aham | tatra hetuH -mayA vinA yat syAd bhavet tac caram acaraM vA bhUtaM nAsty eveti ||39||

madhusUdanaH : yad api ca sarva-bhUtAnAM praroha-kAraNaM bIjaM tan-mAyopAdhikaM caitanyam aham eva | he arjuna ! mayA vinA yat syAd bhave caram acaraM vA bhUtaM vastu tan nAsty eva yataH sarvaM mat-kAryam evety arthaH ||39||

vishvanAthaH : bIjaM prarohakAraNaM yat tad aham asmi | tatra hetuH -- mayA vinA yat syAt caram acaraM vA tan naivAsti mithyaivety arthaH ||39||

baladevaH : yac ca sarva-bhUtAnAM bIjaM praroha-kAraNaM tad apy aham | tatra hetuH - na tad iti | mayA sarva-shaktimatAM pareshena vinA yac caram acaraM ca bhUtaM tattvaM syAt tan nAsti mR^iShaivety arthaH ||39||

__________________________________________________________

BhG 10.40

nAnto 'sti mama divyAnAM vibhUtInAM paraMtapa |
eSha tUddeshataH prokto vibhUter vistaro mayA ||40||

shrIdharaH : prakaraNArtham upasaMharati nAnto 'stIti | anantatvAd vibhUtInAM tAH sAkalyena vaktuM na shakyate | eSha tu vibhUti-vistara uddeshata saN^kShepataH proktaH ||40||

madhusUdanaH : prakaraNArtham upasaMharan vibhUtiM saMkShipati nAnto 'stIti | he parantapa pareShAM shatrUNAM kAma-krodhya-lobhAdInAM tApa-janaka ! mama divyAnAM vibhUtInAm anta iyattA nAsti | ataH sarvaj~nenApi sA na shakyate j~nAtuM vaktuM vA san-mAtra-viShayatvAt sarvaj~natAyAH | eSha tu tvAM pratyuddeshata eka-deshena prokto vibhUter vistaro vistAro mayA ||40||

vishvanAthaH : prakaraNam upasaMharati nAnto 'stIti eSha tu vistaro bAhulyam uddeshato nAma-mAtrata eva kR^itaH ||40||

baladevaH : prakaraNam upasaMharati nAnto 'stIti | vistaro vistAra uddeshata eka-deshata eka-deshena proktaH ||40||

__________________________________________________________

BhG 10.41

yad yad vibhUtimat sattvaM shrImad Urjitam eva vA |
tat tad evAvagaccha tvaM mama tejo 'MshasaMbhavam ||41||

shrIdharaH : punash ca sAkaN^kShaM prati katha¤cit sAkalyena kathayati yad yad iti | vibhUtimad aishvarya-yuktam | shrImat sampatti-yuktam | UrjitaM kenApi prabhAva-balAdinA guNenAtishayitam | yad yat sattvaM vastu-mAtraM bhavet, tat tad eva mama tejasaH prabhAvasyAMshena sambhUtaM jAnIhi ||41||

madhusUdanaH : anuktA api bhagavato vibhUtIH saN^grahItum upalakShaNam idam ucyate yad yad iti | yad yat sattvaM prANi-vibhUtimad aishvarya-yuktam, tathA shrImat shrIr lakShmIH sampat, shobhA, kAntir vA tayA yuktam | tayorjitaM balAdy-atishayena yuktaM tat tad eva mama tejasaH shakter aMshena sambhUtaM tvam avagaccha jAnIhi ||41||

vishvanAthaH : anuktA api traikAlikIr vibhUtIH saN^grahItum Aha yad yad iti | vibhUtimad aishvarya-yuktam | shrImat sampatti-yuktam UrjitaM bala-prabhAvAdy-adhikaM sattvaM vastu-mAtram ||41||

baladevaH : anuktA vibhUtIH saN^grahItum Aha yad yad iti | vibhUtimad aishvarya-yuktam | shrImat saundaryeNa sampattyA vA yuktam UrjitaM balena yuktaM vA yad yat sattvaM vastu bhavati, tat tad eva mama tejo 'Mshena shakti-leshena sambhavaM siddham avagaccha pratIhIti svAyattatva-svavyApyatvAbhyAM sarve 'bheda-nirdeshA nItA vAmanAdInAM tan-nirdeshAs tu saN^gamitAH santi ||41||

__________________________________________________________

BhG 10.42

atha vA bahunaitena kiM j~nAtena tavArjuna |
viShTabhyAham idaM kR^itsnam ekAMshena sthito jagat ||42|| 

shrIdharaH : athavA kim etena paricchinna-vibhUti-darshanena ? sarvatra mad-dR^iShTim eva kurv ity Aha athaveti | bahunA pR^ithak-j~nAtena kiM tava kAryam ? yasmAd idaM sarvaM jagad ekAMshenaika-desha-mAtreNa viShTabhya dhR^itvA vyApyeti vA aham eva sthitaH | mad-vyatiriktaM kiMcid asti pAdo 'sya vishvA bhUtAni tripAdayAmR^itaM divi [Rv 8.4.17.3] iti shruteH | tasmAt kim anena paricchinna-darshanena sarvatra mad-dR^iShTim eva kurv ity abhiprAyaH ||42||

indriya-dvAratash citte bahir dhAvati saty api |
Isha-dR^iShTi-vidhAnAya vibhUtir dashame 'bravIt ||

iti shrI-shrIdhara-svAmi-kR^itAyAM bhagavad-gItA-TIkAyAM subodhinyAM 
vibhUti-yogo nAma dashamo 'dhyAyaH ||
||10||

madhusUdanaH : evam avayavasho vibhUtim uktvA sAkalyena tAm Aha athaveti | athaveti pakShAntare | bahunaitena sAvasheSheNa j~nAtena kiM tava syAt | he arjuna ! idaM kR^itsnaM sarvaM jagad ekAMshenaikadesha-mAtreNa viShTabhya vidhR^itya vyApya vAham eva sthito na mad-vyatiriktaM kiMcid asti pAdo 'sya vishvA bhUtAni tripAdayAmR^itaM divi iti shruteH | tasmAt kim anena paricchinna-darshanena sarvatra mad-dR^iShTim eva kurv ity abhiprAyaH ||42||

kurvanti ke 'pi kR^itinaH kvacid apy anante
svAntaM vidhAya viShyAntara-shAntim eva |
tvat-pAda-padma-vigalan-makaranda-bindum
AsvAdya mAdyati muhur madhubhin mano me ||

iti shrImat-paramahaMsa-parivrAjakAcArya-shrI-vishveshvara-sarasvatI-pAda-shiShya-shrI-madhusUdana-sarasvatI-viracitAyAM shrImad-bhagavad-gItA-gUDhArtha-dIpikAyAm adhikAri-bhedena vibhUti-yogo nAma dashamo 'dhyAyaH 
||10||


vishvanAthaH : bahunA pR^ithak-pR^ithag-j~nAtena kiM phalaM samuditam eva jAnIhIty Aha viShTabhyeti | ekAMshenaikenaivAMshena prakR^ity-antaryAminA puruSha-rUpeNaivedaM sR^iShTaM jagad viShTabhyAdhiShThAnatvAd vidhR^ityAdhiShThAtR^itvAd adhiShThAya | niyantR^itvAn niyamya vyApakatvAd vyApya kAraNatvAt sR^iShTvA sthito 'smi ||42||

vishvaM shrI-kR^iShNa evAtaH sevas tad-dattayA dhiyA |
sa evAsvAdya-mAdhurya ity adhyAyArtha IritaH ||
iti sArArtha-varShiNyAM harShiNyAM bhakta-cetasAm |
gItAsu dashamo 'dhyAyaH saN^gataH saN^gataH satAm ||10||

baladevaH : evam avayavasho vibhUtIr apavarNya sAmsatyena tAH prAha athaveti | bahunA pR^ithak-pR^ithag-upadishyamAnena vibhUti-viShayakeNa j~nAnena tava kiM prayojanam | he arjuna ! cid-acid-AtmakaM hara-viri¤ci-pramukhaM kR^itsnaM jagad aham ekenaiva prakR^ityAdy-antaryAmiNA puruShAkhyenAMshena viShTabhya sraShTR^itvAt sraShTA dhArakatvAd dhR^itvA vyApakatvAd vyApya pAlakatvAt pAlayitvA ca sthito 'smIti sarjanAdIni mad-vibhUtayo mad-vyApteShu sarveShv aishvaryAdi-sarvANi vastUni mad-vibhUtitayA bodhyAnIti ||42||

yac chakti-leshAt sUryAdyA bhavanty atyugra-tejasaH |
yad-aMshena dhR^itaM vishvaM sa kR^iShNo dashame 'rcayet ||

iti shrImad-bhagavad-gItopaniShad-bhAShye dashamo 'dhyAyaH 
||10||

[*ENDNOTE] marIcir atry-aN^girasau pulastyaH pulahaH kratuH | vasiShThash ca mahAbhAgaH sadR^ishA vai svayambhuvA || sapta brahmANa ity eSha purANe nishcayo gataH || [Mbh 12.201.4-5 (or 12.335.28-29] 
