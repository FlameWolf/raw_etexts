Bhagavadgita 11
with the commentaries of Sridhara, Madhusudana, Visvanatha and Baladeva

Input by ... (Gaudiya Grantha Mandira)


___________________________________________________________________

THIS TEXT FILE IS FOR REFERENCE PURPOSES ONLY!
COPYRIGHT AND TERMS OF USAGE AS FOR SOURCE FILE.
            
Text converted to Ronald E. Emmerick's encoding for WordPerfect 5.1 DOS 
and related utility programmes BHELA, CARAKA etc. (DOS versions):
            
description             character  =ASCII
            
long a                  A             195
long A                  ù             249
long i                  I             197
long I                  ý             253
long u                  U             198
long U                  ô             244
vocalic r               R^i             173
vocalic R               ã             227
long vocalic r          Ì             204
vocalic l               Ê             202
long vocalic l          Ë             203
velar n                 Ç             199
velar N                 §             167
palatal n               ¤             164
palatal N               ¥             165
retroflex t             T             194
retroflex T             è             232
retroflex d             D             172
retroflex D             Ö             214
retroflex n             N             239
retroflex N             ×             215
palatal s               sh             211
palatal S               Á             193
retroflex s             Sh             171
retroflex S             å             229
anusvara                M             230
capital anusvara        õ             245
visarga                 H             247
capital visarga         ê             234

Other characters of the REE encoding table are not included.
Unless indicated otherwise, accents have been dropped in order 
to facilitate word search.             

For a comprehensive list of REE and other GRETIL encodings 
and formats see:
www.sub.uni-goettingen.de/ebene_1/fiindolo/gretil/gretdiac.pdf
and
www.sub.uni-goettingen.de/ebene_1/fiindolo/gretil/gretdias.pdf
___________________________________________________________________




BhG 11.1

arjuna uvAca
mad-anugrahAya paramaM guhyam adhyAtma-saMj~nitam |
yat tvayoktaM vacas tena moho 'yaM vigato mama ||1||

shrIdharaH : 
vibhUti-vaibhavaM procya kR^ipayA parayA hariH |
didR^ikShor arjunasyAtha vishva-rUpam adarshayat ||

pUrvAdhyAyAnte viShTabhyAham idaM kR^itsnam ekAMshena sthito jagat iti vishvAtmakaM pArameshvaraM rUpam utkShiptam | tad-didR^ikShuH pUrvoktam abhinandann arjuna uvAca mad-anugrahAyeti caturbhiH | mad-anugrahAya shoka-nivR^ittaye | paramaM paramAtma-niShThaM guhyaM gopyam api adhyAtma-saMj~nitam AtmAnAtma-viveka-viShayam | yat tvayoktaM vacaH ashocyAn anvashocas tvam ity Adi ShaShThAdhyAya-paryantaM yad vAkyam | tena mamAyaM mohaH - ahaM hantA ete hanyante ity Adi lakShaNo bhramaH | vigato vinaShTaH | AtmanaH kartR^itvAdy-abhAvokteH ||1||

madhusUdanaH : pUrvAdhyAye nAnA-vibhUtIr uktvA viShTabhyAham idaM kR^itsnam ekAMshena sthito jagat iti vishvAtmakaM pArameshvaraM rUpaM bhagavatAbhihitaM shrutvA paramotkaNThitas tat-sAkShAtkartum icchan pUrvoktam abhinandan mad iti | mad-anugrahAya shoka-nivR^itty-upakArAya paramaM niratishaya-puruShArtha-paryavasAyi guhyaM gopyaM yasmai kasmaicid vaktum anarham api | adhyAtma-saMj~nitam adhyAtmam iti shabditam AtmAnAtma-viveka-viShayam ashocyAn anvashocas tvam ity Adi-ShaShThAdhyAya-paryantaM tv apadArtha-pradhAnaM yat tvayA parama-kAruNikena sarvaj~nenoktaM vaco vAkyaM tena vAkyenAham eShAM hantA mayaite hanyanta ity Adivividha-viparyAsa-lakShaNo moho 'yam anubhava-sAkShiko vigato vinaShTo mama | tatrAsakR^id AtmanaH sarva-vikriyA-shUnyatvokteH ||1||

vishvanAthaH :

ekAdashe vishvarUpaM dR^iShTvA sambhrAnta-dhIH stuvan |
pArtha Anandito darshayitvA svaM hariNA punaH ||

pUrvAdhyAyAnte viShTabhyAham idaM kR^itsnam ekAMshena sthito jagat iti sarva-vibhUty-Ashrayam Adi-puruShaM sva-priya-sakhasyAMshaM shrutvA paramAnanda-nimagnas tad-rUpaM didR^ikShamANo bhagavad-uktam abhinandati mad-anugrahAyeti tribhiH | adhyAtmaM iti saptamy-arthe avyayIbhAvAd AtmanIty arthaH | Atmani yA yA saMj~nA vibhUti-lakShaNA sA saMjAtA yasya tad-vacaH | mohas tad-aishvaryAj~nAnam ||1||

baladevaH :

ekAdashe vishva-rUpaM vilokya trasta-dhIH stuvan |
darshayitvA svakaM rUpaM hariNA harShito 'rjunaH ||

pUrvatra aham AtmA guDAkesha sarva-bhUtAshaya-sthitaH iti vibhUti-kathanopakrame viShTabhyAham idaM kR^itsnam iti tad-upasaMhAre ca nikhila-vibhUty-Ashrayo mahat-sraShTA puruShaH svasya kR^iShNasyAvatAraH, sa tu mahat-sraShTAdi-sarvAvatArIti tan-mukhAt pratItya sakhyAnanda-sindhu-nimagno 'rjunas tat-puruSha-rUpaM didR^ikShuH kR^iShNoktam anuvadati mad iti | mad-anugrahAyAdhyAtma-saMj~nitam vibhUti-viShayakaM yad vacas tvayoktaM tena mama mohaH kathaM vidyAm ity-Ady-ukto vigato naShTaH | adhyAtmam Atmani paramAtmani tvayi yA vibhUti-lakShaNA saMj~nA sA jAtA | yasya tad-vacaH vibhakty-arthe 'vyayIbhAvaH | paramaM guhyam atirahasyaM tvad-anyAgamyam ity arthaH ||1||

__________________________________________________________

BhG 11.2

bhavApyayau hi bhUtAnAM shrutau vistarasho mayA |
tvattaH kamala-patrAkSha mAhAtmyam api cAvyayam ||2||

shrIdharaH : kiM ca bhavApyayAv iti | bhUtAnAM bhavApyayau sR^iShTi-pralayau tvattaH sakAshAd eva bhavataH | iti shrutaM mayA | ahaM kR^itsnasya jagataH prabhavaH pralayas tathA ity Adau | vistarashaH punaH punaH | kamalasya patre iva suprasanne vishAle akShiNI yasya tava he kamala-patrAkSha ! mAhAtmyam api cAvyayam akShayaM shrutam | vishva-sR^iShTy-Adi-kartR^itve 'pi sarva-niyantR^itve 'pi shubhAshubha-karma-kArayitR^itve 'pi bandha-mokShAdi-vicitra-phala-dAtR^itve 'pi avikArAvaidharmyAsaN^gaudAsInyAdi-lakShaNam aparimitaM mahattvaM ca shrutam - avyaktaM vyaktim ApannaM manyante mAm abuddhayaH iti | mayA tatam idaM sarvam iti | na ca mAM tAni karmANi nibadhnanti iti | samo 'haM sarva-bhUteShu ity AdinA | atas tvat-paratantratvAd api jIvAnAm ahaM kartety Adir madIyo moho vigata iti bhAvaH ||2||

madhusUdanaH : tathA saptamAd Arabhya dashama-paryantaM tat-padArtha-nirNaya-pradhAnam api bhagavato vacanaM mayA shrutam ity Aha bhavApyayAv iti | bhUtAnAM bhavApyayAv utpatti-pralayau tvatta eva bhavantau tvatta eva vistarasho mayA shrutau na tu saMkShepeNAsakR^id ity arthaH | kamalasya patre iva dIrghe raktAnte parama-manorame akShiNI yasya tava sa tvaM he kamala-patrAkSha ! atisaundaryAtishayollekho 'yaM premAtishayAt | na kevalaM bhavApyayau tvattaH shrutau mahAtmanas tava bhAvo mAhAtmyam atishayaishvaryaM vishva-sR^iShTy-Adi-kartR^itve 'py avikAre tvaM shubhAshubha-karma-kArayitR^itve 'py avaiShamyaM bandha-mokShAdi-vicitra-phala-dAtR^itve 'py asaN^gaudAsInyam anyad api sarvAtmatvAdi sopAdhikaM nirupAdhikam api cAvyayam akShayaM mayA shrutam iti pariNatam anuvartate ca-kArAt ||2|| 

vishvanAthaH : asmin ShaTke tu bhavApyayau sR^iShTi-saMhArau tvatta iti ahaM kR^itsnasya jagataH prabhavaH pralayas tathA ity AdinAvyayaM mAhAtmyaM sR^iShTy-Adi-kartR^itve 'py adhikArAsaN^gAdi-lakShaNaM mayA tatam idaM sarvam iti na ca mAM tAni karmANi nibadhnanti ity AdinA ||2||

baladevaH : kiM ca bhaveti | he kamala-patrAkSha ! kamala-patre ivAtiramye dIrgha-raktAnte cAkShiNI yasyeti premAtishayAt saundaryAtishayollekhaH | tvattas tvad-dhetukau bhUtAnAM bhavApyayau sarga-pralayau mayA tvattaH sakAshAd vistarasho 'sakR^it shrutau ahaM kR^itsnasya jagataH prabhavaH pralayas tathA ity AdinAvyayaM nityaM mAhAtmyam aishvaryaM ca tava sarva-kartR^itve 'pi nirvikAratvaM sarva-niyantR^ite 'py asaN^gatvam ity evam Adi tvatta eva mayA vistarashaH shrutam mayA tatam idaM sarvam ity AdibhiH ||2||

__________________________________________________________

BhG 11.3

evam etad yathAttha tvam AtmAnaM parameshvara |
draShTum icchAmi te rUpam aishvaraM puruShottama ||3||

shrIdharaH : kiM ca evam etad iti | bhavApyayau hi bhUtAnAm ity Adi mayA shrutam | yathA cedAnIm AtmAnaM tvam Attha viShTabhyAham idaM kR^itsnam ekAMshena sthito jagat ity evaM kathayasi he parameshvara | evam eva tat | atrApy avishvAso mama nAsti | tathApi he puruShottama tavaishvarya-shakti-vIrya-tejobhiH sampannaM tad-rUpaM kautUhalAd ahaM draShTum icchAmi ||3||

madhusUdanaH : he parameshvara yathA yena prakAreNa sopAdhikena nirupAdhikena ca niratishaishvaryeNAtmAnaM tvam Attha kathayasi tvam evam etan nAnyathA | tvad-vacasi kutrApi mamAvishvAsa-shaN^kA nAsty evety arthaH | yadyapy evaM tathApi kR^itArthI-bubhUShayA draShTum icchAmi te tava rUpam aishvaraM j~nAnaishvarya-shakti-bala-vIrya-tejobhiH sampannam adbhutaM he puruShottama | sambodhanena tvad-vacasy avishvAso mama nAsti didR^ikShA ca mahatI vartata iti sarvaj~natvAt tvaM jAnAsi sarvAntaryAmitvAc ceti sUcayati ||3||

vishvanAthaH : idAnIm AtmAnaM tvam yathAttha viShTabhyAham idaM kR^itsnam ekAMshena sthito jagat iti, tac caivam eva mama nAtra ko 'py avishvAso 'stIti bhAvaH | kintu tad api saMhR^itArtho bubhUShayA tavaishvaraM tad-rUpaM draShTum icchAmi yenaikAMsheneshvara-rUpeNa tvaM jagat viShTabhya vartase | tasyaiva te rUpam aham idAnIM cakShurbhyAM draShTum icchAmIty arthaH ||3||

baladevaH : evam iti viShTabhyAham idaM ity AdinA yathA tam AtmAnaM svam Attha bravIShi, tad etad evam eva na tava me saMshaya-lesho 'pi tathApi tavaishvaraM sarva-prashAstR^i tad-rUpam ahaM kautukAd draShTum icchAmi | he parameshvara he puruShottameti sambodhayan mama tad-didR^ikShAM jAnAsy eva | tAM pUrayeti vyaJNjayati | madhura-rasAsvAdinaH kaTu-rasa-jighR^ikShAvat-tvan-mAdhuryAnubhavino me tvad-aishvaryAnu-bubh¸uShAbhyudetIti bhAvaH ||3||

__________________________________________________________

BhG 11.4

manyase yadi tac chakyaM mayA draShTum iti prabho |
yogeshvara tato me tvaM darshayAtmAnam avyayam ||4||

shrIdharaH : na cAhaM draShTum icchAmIty etAvataiva tvayA tad-rUpaM darshayitavyam | kiM tarhi ? manyasa iti | yogina eva yogAH | teShAm IshvaraH | mayArjunena tad-rUpaM draShTuM shaktyam iti yadi manyase | tatas tarhi tad-rUpavantam AtmAnam avyayaM nityaM mama darshaya ||4||

madhusUdanaH : draShTum ayogye kutas te didR^ikShety AsaN^kayAha manyasa iti | prabhavati sR^iShTi-sthiti-saMhAra-pravesha-prashAsaneShv iti prabhuH | he prabho sarva-svAmin ! tat tavaishvaraM rUpaM mayArjunena draShTum shakyam iti yadi manyase jAnAsIcchasi vA | he yogeshvara sarveShAm aNimAdi-siddhi-shAlinAM yogAnAM yoginAm Ishvara tatas tvad-icchA-vashAd eva me mahyam atyartham arthite tvaM parama-kAruNiko darshaya cAkShuSha-j~nAna-viShayI-kAraya AtmAnam aishvara-rUpa-vishiShTam avyayam akShayam ||4||

vishvanAthaH : yogeshvareti ayogyasyApi mama tad-darshana-yogyatAyAM tava yogaishvaryam eva kAraNam iti bhAvaH ||4||

baladevaH : aishvarya-darshane bhagavan-saMmatiM gR^ihNAti manyase yadIti | jAnAsIcchasi vety arthaH | he prabho sarva-svAmin ! yogeshvareti sambodhayann ayogyasya me tvad-darshane tvac-chaktir eva hetur iti vyaJNjayati ||4||

__________________________________________________________

BhG 11.5

shrI-bhagavAn uvAca
pashya me pArtha rUpANi shatasho 'tha sahasrashaH |
nAnA-vidhAni divyAni nAnA-varNAkR^itIni ca ||5||

shrIdharaH : evaM prArthitaH sann atyadbhutaM rUpaM darshayiyan sAvadhAno bhavety evam arjunam abhimukhIkaroti shrI-bhagavAn uvAca pashyeti caturbhiH | rUpasyaikatve 'pi nAnA-vidhatvAt rUpANIti bahu-vacanam | aparimitAny aneka-prakArANi | divyAny alaukikAni mama rUpANi pashya | varNAH shukla-kR^iShNAdayaH | AkR^itayo 'vayava-visheShAH | nAnA aneke varNA AkR^itayash ca yeShAM tAni nAnA-varNAkR^itIni ||5||

madhusUdanaH : evam atyanta-bhaktenArjunena prArthitaH san shrI-bhagavAn uvAca pashyeti | atra krameNa shloka-catuShTaye 'pi pashyety AvR^ittyAtyadbhuta-rUpANi darshayiShyAmi tvaM sAvadhAno bhavety arjunam abhimukhIkaroti bhagavAn | shatasho 'tha sahasrasha ity aparimitAni tAni ca nAnA-vidhAny aneka-prakArANi divyAny atyadbhutAni nAnA vilakShaNA varNA nIla-pIta-divya-prakArAs tathAkR^itayash cAvayava-saMsthAna-visheShA yeShAM tAni nAnA-varNAkR^itIni ca me mama rUpANi pashya | arhe loT | draShTum arho bhava he pArtha ||5||

vishvanAthaH : tatash ca svAMshasya prakR^ity-antaryAmiNaH prathama-puruShasya sahasra-shIrShA puruShaH sahasrAkShaH sahasrapAt iti puruSha-sUkta-proktaM rUpaM prathamam idaM darshayAmi | pashcAt prastutopayogitvena tasyaiva kAla-rUpatvam api j~nApayiShyAmIti manasi vimR^iShyArjunaM prati sAvadhAno bhava ity abhimukhIkaroti | pashya iti rUpANIti | ekasminn api mat-svarUpe shatasho mat-svarUpANi mad-vibhUtIH ||5||

baladevaH : evam abhyarthito bhagavAn prakR^ity-antaryAmiNaM sahasra-shirasaM prashAstR^itva-pradhAnaM devAkAraM svAMshaM pradarshayituM prakR^itopayogitvAt tatraiva kAlAtmakatAM ca bodhayitum arjunam avadhApayatIty Aha pashyeti caturShu | pashyeti padAvR^ittir darshanIyAnAM rUpANAm atyadbhutatva-dyotanArthA ca bodhyA | me mama sahasra-shIrShAkAreNa bhAsamAnasyaikasyaiva shatAni sahasrANi ca vibhUti-bhUtAni rUpANi pashya arhe loT tAni praShTum arho bhavety arthaH ||5||

__________________________________________________________

BhG 11.6

pashyAdityAn vasUn rudrAn ashvinau marutas tathA |
bahUny adR^iShTa-pUrvANi pashyAshcaryANi bhArata ||6||

shrIdharaH : tAny eva pashyeti | AdityAdIn mama dehe pashya | maruta ekonapaJNcAshad-devatA-visheShAn | adR^iShTa-pUrvANi tvayA vAnyena vA pUrvam adR^iShTAni rUpANi | AshcaryANy adbhutAni ||6||

madhusUdanaH : divyAni rUpANi pashyety uktvA tAny eva leshato 'nukrAmati dvAbhyAm pashyeti | pashyAdityAn dvAdasha vasUn aShTau rudrAn ekAdasha ashvinau dvau marutaH sapta-saptakAn ekonapaJNcAshat | tathAnyAn api devAn ity arthaH | bahUny anyAny adR^iShTa-pUrvANi pUrvam adR^iShTAni manuShya-loke tvayA tvatto 'nyena vA kenacit | pashyAshcaryANy adbhutAni he bhArata ! atra shatasho 'tha sahasrashaH nAnA-vidhAnIty asya vivaraNaM bahUnIti Adityany ity Adi ca | adR^iShTa-pUrvANIti divyAnIty asya AshcaryANIti nAnA-varNAkR^itInIty asyeti draShTavyam ||6||

vishvanAthaH : Nothing.

baladevaH : kiM cedha mama dehe ekastham eka-desha-sthitaM sa-carAcaraM kR^itsnaM jagattvam adyAdhunaiva pashya | yat tatra tatra paribhramatA tvayA varShAyutair api draShTum ashakyam | tadaikadaivaikatraiva mad-anugrahAd avalokasvety arthaH | yac ca jagad-Ashraya-bhUtaM pradhAna-mahad-Adi-kAraNa-svarUpaM sva-jaya-parAjayAdikaM cAnyad draShTum icchAmi tad api pashya ||6||

__________________________________________________________

BhG 11.7

ihaikasthaM jagat kR^itsnaM pashyAdya sa-carAcaram |
mama dehe guDAkesha yac cAnyad draShTum icchasi ||7||

shrIdharaH : kiM ca ihaikastham iti | tatra tatra paribhramatA varSha-koTibhir api draShTum ashakyaM kR^itsnam api carAcara-sahitaM jagad ihAsmin mama dehe 'vayava-rUpeNaikatraiva svitamadyAdhunaiva pashya | yac cAnyaj jagad-Ashraya-bhUtaM kAraNa-svarUpaM jagatash cAvasthA-visheShAdikaM jaya-parAjayAdikaM ca yad apy anyad draShTum icchasi tat sarvaM pashya ||7||

madhusUdanaH : na kevalam etAvad eva | samastaM jagad api mad-deha-sthaM draShTum arhasIty Aha ihaikastham iti | ihAsmin mama dehe eka-stham ekasminn evAvayava-rUpeNa sthitaM jagat kR^itsnaM samastaM sa-carAcaram jaN^gama-sthAvara-sahitaM tatra tatra parishramatA varSha-koTi-sahasreNApi draShTum ashakyam adyAdhunaiva pashya he guDAkesha ! yac cAnyaj jaya-parAjayAdikaM draShTum icchasi tad api sandehocchedAya pashya ||7||

vishvanAthaH : paribhramatA tvayA varSha-koTibhir api draShTum ashakyaM kR^itsnam api jagat | iha prastAva ekasminn api mad-dehAvayave tiShThaty ekastham | yac cAnyat sva-jaya-parAjayAdikaM ca mamAsmin dehe jagad-Ashraya-bhUta-kAraNa-rUpe ||7||

baladevaH : kiM ceha mama dehe eka-stham eka-desha-sthitaM sa-carAcaraM kR^itsnaM jagat tvam adyAdhunaiva pashya | yat tatra tatra paribhramatA tvayA varShAyutair api draShTum ashakyaM tadaikadaivaikatraiva mad-anugrahAd avalokas tvety arthaH | yac ca jagad-Ashraya-bhUtaM pradhAna-mahad-Adi-kAraNa-svarUpaM sva-jaya-parAjayAdikaM cAnyad draShTum icchasi tad api pashya ||7||

__________________________________________________________

BhG 11.8

na tu mAM shakyase draShTum anenaiva sva-cakShuShA |
divyaM dadAmi te cakShuH pashya me yogam aishvaram ||8||

shrIdharaH : yad uktam arjunena manyase yadi tac chakyam iti tatrAha na tu mAm iti | anenaiva tu svIyena carma-cakShuShA mAM draShTum na shakyase shakto na bhaviShyasi | ato 'haM divyam alaukikaM j~nAnAtmakaM cakShus tubhyaM dadAmi | mama aishvaram asAdhAraNaM yogam yuktim aghaTana-ghaTanA-sAmarthyaM pashya ||8||

madhusUdanaH : yat tUktaM manyase yadi tac chakyaM mayA draShTum iti visheShaNam Aha na tu mAm iti | anenaiva prAkR^itena sva-cakShuShA svabhAva-siddhena cakShuShA mAM divya-rUpaM draShTum na tu shakyase na shaknoShi tu eva | shakyasa iti pAThe shakto na bhaviShyasIty arthaH | sauvAdikasyApi shaknoter daivAdikaH shyaMsh chAndas iti vA | divAdau pATho vety eva sApradAyikam |

tarhi tvAM draShTuM kathaM shaknuyAm ata Aha divyam aprAkR^itaM mama divya-rUpa-darshana-kShamaM dadAmi te tubhyaM cakShus tena divyena cakShuShA pashya me yogam aghaTana-ghaTanA-sAmarthyAtishayam aishvaram Ishvarasya mamAsAdharaNam ||8||

vishvanAthaH : indram indrajAlaM mAyA-mayaM vA rUpam ity arjuna mA manyatAM, kintu sac-cid-Ananda-mayam eva svarUpam antarbhUta-sarva-jagatkam atIndriyatvenaiva vishvasitum ity etad artham Aha na tv iti | anenaiva prAkR^itena sva-cakShuShA mAM cid-ghanAkAraM draShTuM na shakyase na shaknoShIty atas tubhyaM divyam aprAkR^itaM cakShur dadAmi | tenaiva pashyete prAkR^ita-nara-mAninam arjunaM kam api camatkAraM prApayitum eva | yato hy arjuno bhagavat-pArShada-mukhyatvAn narAvatAratvAc ca prAkR^ita-nara iva na carma-cakShukaH | kiM ca sAkShAd-bhagavan-mAdhuryam eva sa sva-cakShuShA sAkShAd anubhavati so 'rjuno bhagavad-aMshaM draShTuM tena ashaknuvan divyaM cakShur gR^ihNIyAd iti kaH khalu nyAyaH ? eke tv evam AcakShate bhagavato nara-lIlAtva-mahAmAdhuryaika-grAhi sarvotkR^iShTaM yad bhavati | tac cakShur ananya-bhakta iva bhagavato deva-lIlAtva-sampadaM naiva gR^ihNAti na hi sitopala-rasAsvAdinI rasanA khaNDaM guDaM vA svAdayituM shaknoti | tasmAd arjunAya tat prArthita-camatkAra-visheShaM dAtuM deva-lIlatvam aishvaryaM jigrAhayiShur bhagavAn prema-rasAn anukUlaM divyam amAnuSham eva cakShur dadAv iti | tathA divya-cakShur dAnAbhiprAyo 'dhyAyAnte vyaktIbhaviShyatIti ||8||

baladevaH : manyase yadi tac chakyam ity arjuna-prArthitaM sampAdayan nirataM, vismitaM kartuM tasmai sva-devAkAra-grAhi divyaM cakShur bhagavAn dadAv ity Aha na tu mAm iti | anenaiva man-mAdhuryaikAntena sva-cakShuShA yugapad-vibhAta-sahasra-sUrya-prakhyaM sahasra-shiraskaM mAM draShTuM na shakyase na shaknoShi | atas te divyaM cakShur dadAmi | yathAham AtmAnam atipravAhAkrAntaM vyanadmi tathA tvac-cakShush ceti bhAvaH | tena mamaishvaraM yogaM rUpaM pashya yujyate 'nena iti vyutpatter yogo rUpaM paramaM rUpam aishvaram ity agrimAc ca | atra divyaM cakShur eva dattaM na tu divyaM mano 'pIti bodhyam | tAdR^ishe manasi datte, tasya tad-rUpe ruci-prasaN^gAd iha divya-dR^iShTi-dAnena liN^gena pArtha-sArathi-rUpAt sahasra-shiraso vishva-rUpasyAdhikyam iti yad vadanti tat tv agre nirasyam ||8||

__________________________________________________________

BhG 11.9

saMjaya uvAca
evam uktvA tato rAjan mahA-yogeshvaro hariH |
darshayAm Asa pArthAya paramaM rUpam aishvaram ||9||

shrIdharaH : evam uktvA bhagavAn arjunAya svarUpaM darshitavAn | tac ca rUpaM dR^iShTvArjunaH shrI-kR^iShNaM vij~nApitavAn itImam arthaM ShaDbhiH shlokair dhR^itarAShTraM prati saJNjaya uvAca evam uktveti | he rAjan dhR^itarAShTra ! mahAn cAsau yogeshvarash ca hariH paramam aishvaraM rUpam darshitavAn ||9||

madhusUdanaH : bhagavAn arjunAya divyaM rUpaM darshitavAn | sa ca tad dR^iShTvA vismayAviShTo bhagavantaM vij~nApitavAn itImaM vR^ittAntam evam uktvety AdibhiH ShaDbhiH shlokair dhR^itarAShTraM prati saMjaya uvAceti | evam na tu mAM shakyase draShTum anena cakShuShA divyaM dadAmi te cakShur ity uktvA tato divya-cakShuH-pradAnAd anantaraM he rAjan dhR^itarAShTra sthiro bhava shravaNAya | mahAn sarvotkR^iShTash cAsau yogeshvarash ceti mahA-yogeshvaro harir bhaktAnAM sarva-kleshApahArI bhagavAn darshanAyogyaM api darshayAmAsa pArthAyaikAnta-bhaktAya paramaM divyaM rUpam aishvaram ||9||

vishvanAthaH : Nothing.

baladevaH : evam uktvA hariH pArthAya vishva-rUpaM darshitavAn | tac ca rUpaM vIkShya pArtho harim evaM vij~nApitavAn itImam arthaM saJNjayaH prAha evam ShaDbhiH | tato divya-cakShur dAnAnantaraM he rAjan dhR^itarAShTra ! mahAMsh cAsau yogeshvarash ca hariH ||9||

__________________________________________________________

BhG 11.10-11

aneka-vaktra-nayanam anekAdbhuta-darshanam |
aneka-divyAbharaNaM divyAnekodyatAyudham ||10||
divya-mAlyAmbara-dharaM divya-gandhAnulepanam |
sarvAshcarya-mayaM devam anantaM vishvato-mukham ||11||

shrIdharaH : kathambhUtaM tad iti ? ata Aha aneka-vaktra-nayanam iti | anekAni vaktrANi nayanAni ca yasmiMs tat | anekAnAm adbhutAnAM darshanam yasmiMs tat | anekAni divyAbharaNAni yasmiMs tat | divyAny anekAny udyatAny AyudhAni yasmiMs tat ||10||

kiM ca divyeti | divyAni mAlyAni ambarANi ca dhArayatIti tat | tathA divyo gandho yasya tAdR^ishaM anulepanaM yasya tat | sarvAshcarya-mayam anekAshcarya-prAyam | devam dyotanAtmakam | anantam aparicchinnam | vishvataH sarvato mukhAni yasmiMs tat ||11||

madhusUdanaH : tad eva rUpaM vishinaShTi aneketi | anekAni vaktrANi nayanAni ca yasmin rUpe | anekAnAm adbhutAnAM vismaya-hetUnAM darshanam yasmin | anekAni divyAny AbharaNAni bhUShaNAni yasmin | divyAny anekAny udyatAny AyudhAni astrANi yasmiMs tat tathArUpam | divyAni mAlyAni puShpa-mayAni ratnamayAni ca tathA divyAmbarANi vastrANi ca dhriyante yena tad-divya-mAlyAmbara-dharaM | divyo gandho 'syeti divya-gandhas tad-anulepanam yasya tat | sarvAshcarya-mayam anekAdbhuta-pracuraM | devam dyotanAtmakam | anantam aparicchinnaM vishvataH sarvato mukhAni yasmiMs tad-rUpaM darshayAmAseti pUrveNa sambandhaH | arjuno dadarshety adhyAhAro vA ||10-11||

vishvanAthaH : vishvataH sarvato mukhAni yasya tat ||11||

baladevaH : aneketi anekAni sahasrANi vaktrANi nayanAni ca yasya tad-rUpaM sahasra-bAho bhava vishva-mUrte ity agrima-vAkyAt | ihAneka-bahu-sahasra-shabdA asaN^khyeyArtha-vAcinaH | vishvatash cakShur uta vishvatomukhaH ity Adi-j~nApakAt | anekAnAm adbhutAnAM darshanam yatra tat divyo gandho yatra tAdR^ig anulepanaM yasya tat | devaM dyotamAnam anantam apAraM vishvataH sarvato mukhAni yasya tat ||10-11||

__________________________________________________________

BhG 11.12

divi sUrya-sahasrasya bhaved yugapad utthitA |
yadi bhAH sadR^ishI sA syAd bhAsas tasya mahAtmanaH ||12||

shrIdharaH : vishva-rUpa-dIpter nirupamatvam Aha divIti | divyAkAshe | sUrya-sahasrasya yugapad utthitasya yadi yugapad utthitA bhAH prabhA bhavet tarhi sA tadA mahAtmano vishvarUpasya bhAsaH prabhAyA kathaJNcit sadR^ishI syAt | anyopamA nAsty evety arthaH | tathAdbhutaM rUpaM darshayAmAseti pUrveNaivAnvayaH ||12||

madhusUdanaH : devam ity uktaM vivR^iNoti divIti | divi antarikShe sUryANAM sahasrasyAparimita-sUrya-samUhasya yugapad uditasya yugapad utthitA bhAH prabhA yadi bhavet tadA sA tasya mahAtmano vishvarUpasya bhAso dIpteH sadR^ishI tulyA yadi syAd yadi vA na syAt tato 'pi nUnaM vishvarUpasyaiva bhA atiricyetety ahaM manye | anyA tUpamA nAsty evety arthaH | atrAvidyamAnAdhyavasAyAt tad-abhAvenopamAbhAva-parAdbhUtopamA-rUpam ArUpeyam atishayoktir utprekShA vyaJNjayantI sarvathA nirupamatvam eva vyanakti ubhau yadi vyomni pR^ithak-pravAhAv ity Adivat ||12||

vishvanAthaH : ekadaiva yadi bhAH kAntir utthitA bhavet tadA tasya mahAtmano vishvarUpa-puruShasya bhAsaH prabhAyAH kAnteH kathaJNcit sadR^ishI bhavet ||12||

baladevaH : tad-dIpter nairupamyam Aha divIti | divi AkAshe yugapad utthitasya sUrya-sahasrasya bhAH kAntish ced yugapad utthitA bhavet tarhi sA tasya mahAtmano vishva-rUpasya harer bhAsa ekasyAH kAnteH sadR^ishI syAt tadeti | sambhAvanAyAM laT | adbhUtopameyam ucyate tayotprekShA | vyaN^gA satI sarvathA tat-kAnter nairupamyaM vyaJNjayati | tAdR^ig-rUpaM darshayAmAseti pUrveNAnvayaH ||12||

__________________________________________________________

BhG 11.13

tatraikasthaM jagat kR^itsnaM pravibhaktam anekadhA |
apashyad deva-devasya sharIre pANDavas tadA ||13||

shrIdharaH : tataH kiM vR^ittam ity apekShAyAm Aha saMjayaH tatreti | anekadhA pravibhaktaM nAnA-vibhAgenAvasthitaM kR^itsnaM jagad devadevasya sharIre tad-avayavatvenaikatraivaa pR^ithag-avasthitaM tadA pANDavo 'rjuno 'pashyat ||13||

madhusUdanaH : ihaikasthaM jagat kR^itsnaM pashyAdya sa-carAcaram iti bhagavad-Aj~naptam apy anubhUtavAn arjuna ity Aha tatraikastham iti | ekastham ekatra sthitaM jagat kR^itsnaM pravibhaktam anekadhA | deva-pitR^i-manuShyAdi-nAnA-prakArair apashyad devadevasya bhagavataH tatra vishvarUpe sharIre pANDavo 'rjunas tadA vishvarUpAshcarya-darshana-dashAyAm ||13||

vishvanAthaH : tatra tasmin yuddha-bhumAv eva devadevasya sharIre jagat brahmANDaM kR^itsnaM sarvam eva gaNayitum ashakyam ity arthaH | pravibhaktaM pR^ithak pR^ithaktayA sthitam ekastham ekadeshasthaM pratiromakUpasthaM pratikukShisthaM vety arthaH | anekadhA mR^inmayaM hiraNmayaM maNimayaM vA paJNcAshat-koTi-yojana-pramANaM shata-koTi-yojana-pramANaM lakSha-koTy-Adi-yojana-pramANaM vety arthaH ||13||

baladevaH : tataH kim abhUd ity apekShAyAm Aha tatreti | tatra yuddha-bhUmau devadevasya kR^iShNasya vyaJNjita-sahasra-shiraske sharIre shrI-vigrahe kR^itsnaM nikhilaM jagad brahmANDaM tadA pANDavo 'pashyat | pravibhaktaM pR^ithak-pR^ithag-bhUtam ekastham iti prAgvat | anekadheti mR^iNmayaM svarNa-mayaM ratna-mayaM vA laghu-madhye bR^ihad-bhUtaM vety arthaH ||13||

__________________________________________________________

BhG 11.14

tataH sa vismayAviShTo hR^iShTa-romA dhanaMjayaH |
praNamya shirasA devaM kR^itAJNjalir abhAShata ||14||

shrIdharaH : evaM dR^iShTvA kiM kR^itavAn iti ? tatrAha tata iti | tato darshanAntaram | visamyenAviShTo vyAptaH san hR^iShTAny utpulakitAni romANi yasya sa dhanaJNjayaH | tam eva devaM shirasA praNamya kR^itAJNjaliH sampuTAkR^ita-hasto bhUtvA | abhAShatoktavAn ||14||
madhusUdanaH : evam adbhuta-darshane 'py arjuno na vibhayAMcakAra nApi netre saMcacAra, nApi saMbhramAt kartavyaM visasmAra, nApi tasmAd deshAd apasasAra, kintv atidhIratvAt tat-kAlocitam eva vyavajahAra, mahati citta-kShobhe 'pIty Aha tata iti | tatas tad-darshanAd anantaraM vismayenAdbhuta-darshana-prabhAvenAlaukika-citta-camatkAra-visheSheNAviShTo vyAptaH | ataeva hR^iShTa-romA pulakitaH san sa prakhyAta-mahAdeva-saN^grAmAdi-prabhAvo dhanaMjayo yudhiShThira-rAjasUya uttara-go-grahe ca sarvAtrAj~no jitvA dhanam AhR^itavAn iti prathita-mahA-parAkramo 'tidhIraH sAkShAd agnir iti vA mahA-tejasvitvAt | devaM tam eva vishvarUpa-dharaM nArAyaNaM shirasA bhUmi-lagnena praNamya prakarSheNa bhakti-shraddhAtishayena natvA namaskR^itya kR^itAJNjaliH sampuTIkR^ita-hasta-yugaH sann abhAShatoktavAn | 

atra vismayAkhya-sthAyi-bhAvasyArjuna-gatasyAlambana-vibhAvena bhagavatA vishvarUpeNoddIpana-vibhAvenAsakR^it-tad-darshanenAnubhAvena sAttvika-romaharSheNa namaskAreNAJNjali-kareNa ca vyabhicAriNA cAnubhAvAkShiptena vA dhR^iti-mati-harSha-vitarkAdinA paripoShAt sa-vAsanAnAM shrotÌNAM tAdR^ishash citta-camatkAro 'pi tad-bhedAnadhyavasAyAt paripoShaM gataH paramAnandAsvAda-rUpeNAdbhuta-raso bhavatIti sUcitam ||14||

vishvanAthaH : Nothing.

baladevaH : evaM kR^iShNa-tattvavid arjunas tasmin sattvena j~nAtaM sahasra-shIrShatvam adhunA vIkShyAdbhutaM rasam anvabhUd ity Aha tata iti | taM vyaJNjalita-tad-rUpaM kR^iShNaM vilokyety arthaH | dhanaMjayeti dhIro 'pi vismayenAviShTo hR^iShTa-romA pulakito devaM shirasA bhU-lagnena praNamya kR^itAJNjaliH sann abhAShata | atra bhaya-netra-saMvaraNAdikaM tasya nAbhUt kintv adbhuto raso 'bhyudaid iti vyaJNjate | iha tAdR^isho harir Alambano muhur muhus tad-vIkShaNam uddIpanaM praNati-pANi-yogAv anubhAvau, romAJNcaH sAttvikas tair AkShiptA matir dhR^iti-harShAdayaH saJNcAriNaH | etair AlambanAdyaiH puShTo vismaya-sthAyi-bhAvo 'dbhuta-rasaH ||14||

__________________________________________________________

BhG 11.15

arjuna uvAca
pashyAmi devAMs tava deva dehe
sarvAMs tathA bhUta-visheSha-saMghAn |
brahmANam IshaM kamalAsana-stham
R^iShIMsh ca sarvAn uragAMsh ca divyAn ||15||

shrIdharaH : bhAShaNam evAha pashyAmIti saptadashabhiH | he deva ! tava dehe devAnAm AdityAdIn pashyAmi | tathA sarvAn bhUta-visheShANAM sthAvarANAM jaN^gamAnAM ca nAnA-saMsthAnAnAM saMghAn samUhAn | tathA brahmANam caturmukham Isham IshitAraM sarveShAM kamalAsana-stham pR^ithvI-padma-madhye meru-karNikAsana-sthaM bhagavan-nAbhi-kamalAsanastham iti vA | tathA R^iShIMsh ca sarvAn vashiShTAdIn brahma-putrAn | uragAMsh ca divyAn prAkR^itAn vAsuki-prabhR^itIn pashyAmIti sarvatrAnvayaH ||15||

madhusUdanaH : yad bhagavatA darshitaM vishvarUpaM tad bhagavad-dattena divyena cakShuShA sarva-lokAdR^ishyam api pashyAmy aho mama bhAgya-prakarSha iti svAnubhavam AviShkurvan arjuna uvAca pashyAmIti | pashyAmi cAkShuSha-j~nAna-viShayIkaromi he deva tava dehe vishvarUpe devAn vasv-AdIn sarvAn | tathA bhUta-visheShANAM sthAvarANAM jaN^gamAnAM ca nAnA-saMsthAnAnAM saMghAn samUhAn | tathA brahmANam caturmukham Isham IshitAraM sarveShAM kamalAsana-stham pR^ithvI-padma-madhye meru-karNikAsana-sthaM bhagavan-nAbhi-kamalAsanastham iti vA | tathA R^iShIMsh ca sarvAn vashiShTAdIn brahma-putrAn | uragAMsh ca divyAn prAkR^itAn vAsuki-prabhR^itIn pashyAmIti sarvatrAnvayaH ||15||

vishvanAthaH : bhUta-visheShANAM jarAyujAdInAM saN^ghAn | kamalAsana-sthaM pR^ithvI-padma-karNikAyAM sumerau sthitaM brahmANam ||15||

baladevaH : kim abhAShata tad Aha pashyAmIti saptadashabhiH | tathA bhUta-visheShANAM jarAyujAdInAM saMghAn pashyAmi | brahmANam caturmukham kamalAsane caturmukhe sthitam tad-antaryAmiNam Isham garbhodaka-shayam urugAn vAsuky-AdIn sarpAn ||15||

__________________________________________________________

BhG 11.16

aneka-bAhUdara-vaktra-netraM
pashyAmi tvA sarvato 'nanta-rUpam |
nAntaM na madhyaM na punas tavAdiM
pashyAmi vishveshvara vishvarUpa ||16||

shrIdharaH : kiM ca aneketi | anekAni bAhv-AdIni yasya tAdR^ishaM tvAM pashyAmi | anantAni rUpANi yasya taM tvAM sarvataH pashyAmi | tava tvaM taM madhyamAdiM ca na pashyAmi ||16||

madhusUdanaH : yatra bhagavad-dehe sarvam idaM dR^iShTavAn, tam eva vishinaShTi aneketi | bAhava udarANi vaktrANi netrANi cAnekAni yasya tam aneka-bAhUdara-vaktra-netraM pashyAmi | tvA tvAM sarvataH sarvatrAnantAni rUpANi yasyeti taM | tava tu punar nAntam avasAnaM na madhyaM nApy AdiM pashyAmi sarva-gatatvAt | he vishveshvara ! he vishva-rUpa ! sambodhana-dvayam atisambhramAt ||16||

vishvanAthaH : he vishveshvara Adi-puruSha ||16||

baladevaH : yatra dehe devAdIn dR^iShTavAMs taM vishinaShTi aneketi | he vishvarUpa prathama-puruSha ! ||16||

__________________________________________________________

BhG 11.17

kirITinaM gadinaM cakriNaM ca
tejorAshiM sarvato dIptimantam |
pashyAmi tvAM durnirIkShyaM samantAd
dIptAnalArka-dyutim aprameyam ||17||

shrIdharaH : kiM ca kirITinam iti | kirITinaM mukuTavantam | gadinaM gadAvantaM | cakriNaM cakravantaM ca | sarvato dIptimantam tejaH-puJNja-rUpaM tathA durnirIkShyaM draShTum ashakyam | tatra hetuH - dIptayor analArkayor dyutir iva dyutis tejo yasya tam | ataevAprameyam evaMbhUta iti nishcetum ashakyaM tvAM samantataH pashyAmi ||17||

madhusUdanaH : tam eva vishvarUpaM bhagavantaM prakArAnantaraM vishinaShTi kirITinam iti | kirITa-gadA-cakra-dhAriNaM ca sarvato dIptimantam tejo-rAshiM ca | ataeva durnirIkShyaM divyena cakShuShA vinA nirIkShitum ashakyam | sayakAra-pAThe duHshabdo 'pahnava-vacanaH | anirIkShyam iti yAvat | dIptayor analArkayor dyutir iva dyutir yasya tam aprameyam iti paricchettum ashakyaM samantAt sarvataH pashyAmi divyena cakShuShA | ato 'dhikAri-bhedAd durnirIkShaM pashyAmIti na virodhaH ||17||

vishvanAthaH : Nothing. 

baladevaH : vidhAntareNa tam eva vishinaShTi kirITinam iti | durnirIkShyam api tvAm ahaM pashyAmi tat-prasAdAd divya-cakShur-lAbhAt | durnirIkShyAyAM hetuH - samantAd dIptAnaleti | aprameyam idam ittham iti pramAtum ashakyam ||17||

__________________________________________________________

BhG 11.18

tvam akSharaM paramaM veditavyaM
tvam asya vishvasya paraM nidhAnam |
tvam avyayaH shAshvata-dharma-goptA
sanAtanas tvaM puruSho mato me ||18||

shrIdharaH : yasmAd evaM tavAtakaishvaryaM tasmAt tvam iti | tvam evAkSharaM paramaM brahma | kathambhUtam ? veditavyaM mumukShubhir j~nAtavyam | tvam evAsya vishvasya paraM nidhAnam | nidhIyate 'sminn iti nidhAnaM prakR^iShTAshrayaH | ataeva tvam avyayo nityaH | shAshvatasya nityasya dharmasya goptA pAlakaH | sanAtanash cirantanaH puruShaH | mato me saMmato 'si mama ||18||

madhusUdanaH : evaM tavAtarkya-niratishayishvarya-darshanAd anuminomi tvam iti | tvam evAkSharaM paramaM brahma veditavyaM mumukShubhir vedAnta-shravaNAdinA | tvam evAsya vishvasya paraM prakR^iShTaM nidhIyate 'sminn iti nidhAnam AshrayaH | ataeva tvam avyayo nityaH | shAshvatasya nitya-veda-pratipAdyatayAsya dharmasya goptA pAlayitA | shAshvateti sambodhanaM vA | tasmin pakShe 'vyayo vinAsha-rahitaH | ataeva sanAtanash cirantanaH puruSho yaH paramAtmA sa eva tvaM me mato vidito 'si ||18||

vishvanAthaH : veditavyaM muktair j~neyam yad akSharaM brahma-tattvam | nidhAnaM laya-sthAnam ||18||

baladevaH : acintya-mahaishvarya-vIkShaNAt tvam aham evaM nishcinomIty Aha tvam iti | atha parA yayA tad akSharam adhigamyate, yat tad adR^ishyam [MuNDU 1.5-6] ity Adi-vedAnta-vAkyair veditavyaM yat paramaM sa-shrIkam akSharaM tattvam eva nidhAnam Ashrayo 'vyayas tvam avinAshI shAshvata-dharma-goptA vedokta-dharma-pAlakas tvam | sa kAraNaM kAraNAdhipAdhipo na cAsya kashcij janitA na cAdhipaH [ÁvetU 6.9] iti mantra-varNoktaH sanAtanaH purANaH puruShas tvam eva ||18||

__________________________________________________________

BhG 11.19

anAdi-madhyAntam ananta-vIryam
ananta-bAhuM shashi-sUrya-netram |
pashyAmi tvAM dIpta-hutAsha-vaktraM
sva-tejasA vishvam idaM tapantam ||19||

shrIdharaH : kiM ca anAdIti | anAdi-madhyAntam utpatti-sthiti-laya-rahitam | ananta-vIryam anantaM vIryaM prabhAvo yasya tam | anantA vIryavanto bAhavo yasya tam | shashi-sUryau netre yasya tAdR^ishaM tvAM pashyAmi | tathA dIpto hutAsho 'gnir vaktreShu yasya tam | svatejasedaM vishvaM vishvam santapantam pashyAmi ||19||

madhusUdanaH : kiM ca anAdIti | Adir utpattir madhyaM sthitir anto vinAshas tad-rahitam anAdi-madhyAntam | anantaM vIryaM prabhAvo yasya tam | anantA bAhavo yasya tam | upalakShaNam etan mukhAdInAm api | shashi-sUryau netre yasya tam | dIpto hutAsho vaktraM yasya vaktreShu yasyeti vA tam | svatejasA vishvaM idaM tapantam santApayantaM tvA tvAM pashyAmi ||19||

vishvanAthaH : kiM ca anAdIty atra mahA-vismaya-rasa-sindhu-nimagnasyArjunasya vacasi paunaruktyaM na doShAya | yad uktaM prasAde vismaye harShe dvi-trir-uktaM na duShyati ||19||

baladevaH : anAdIti | Adi-madhyAvasAna-shUnyam anantAni vIryANi tad-upalakShaNAni samagrANy aishvaryANi ShaT yasya tam ananta-bAhuM sahasra-bhujaM shashi-sUryopamAni netrANi yasya taM | devAdiShu praNateShu prasanna-netraM tad-viparIteShu asurAdiShu krUra-netram ity arthaH | dIpta-hutAshopamAni saMhArAnuguNAni vaktrANi yasya tam | arjunasya vAkye kvacit punar-uktis tasya vismayAviShTatvAn na doShAya | yad uktaM prasAde vismaye harShe dvi-trir-uktaM na duShyati iti ||19||

__________________________________________________________

BhG 11.20


dyAv-ApR^ithivyor idam antaraM hi
vyAptaM tvayaikena dishash ca sarvAH |
dR^iShTvAdbhutaM rUpam idaM tavograM
loka-trayaM pravyathitaM mahAtman ||20||

shrIdharaH : kiM ca dyAv-ApR^ithivyor iti | dyAv-ApR^ithivyor idam antaram antarIkShaM tvayaivaikena vyAptam | dishash ca sarvA vyAptAH | adbhutaM adR^iShTa-pUrvam | tvadIyam idam ugraM ghoraM rUpaM dR^iShTvA loka-trayaM pravyathitam atibhItam | pashyAmIti pUrvasyaivAnuShaN^gaH ||20||

madhusUdanaH : prakR^itasya bhagavad-rUpasya vyAptim Aha dyAv-ApR^ithivyor iti | dyAv-ApR^ithivyor idam antaram antarIkShaM hi tvayaivaikena vyAptam | dishash ca sarvA vyAptAH | dR^iShTvAdbhutam atyanta-vismaya-karam idam ugraM duradhigamaM mahAtejasvitvAt tava rUpam upalabhya loka-trayaM pravyathitam atyanta-bhItaM jAtaM he mahAtman sAdhUnAm abhaya-dAyaka | itaH param idam upasaMharety abhiprAyaH ||20||

vishvanAthaH : atha prastopayogitvAt tasyaiva rUpasya kAla-rUpatvaM darshayAmAsa dyAvety Adi dashabhiH ||20||

baladevaH : atha tasyaiva rUpasya prakR^ityopayogitvena kAla-rUpatAM darshitavAn ity Aha dyAveti dashabhiH | dyAv-ApR^ithivyor antaram antarIkShaM tathA sarvA dishash caikena tvayA vyAptam | tavedam aparimitam adbhutam ugraM ca rUpaM dR^iShTvA loka-trayaM pravyathitam bhItaM saMcalanaM ca bhavati | he mahAtman sarvAshraya ! atredam avagamyate tadA yuddha-darshanAya ye trailokyasthA mitrodAsInA devAsurA gandharva-kinnarAdayH samAgatAs tair api bhaktimadbhir bhagavad-datta-divya-netrais tad-rUpaM dR^iShTaM na tv ekenaivArjunena svapateva svApnika-rathAdIni nijaishvaryasya bahu-sAkShikatArtham etat ||20||

__________________________________________________________

BhG 11.21

amI hi tvA sura-saMghA vishanti
kecid bhItAH prAJNjalayo gR^iNanti |
svastIty uktvA maharShi-siddha-saMghAH
stuvanti tvAM stutibhiH puShkalAbhiH ||21||

shrIdharaH : kiM ca amI hIti | amI sura-saMghA bhItAH santas tvAM vishanti sharaNaM pravishanti | teShAm madhye kecid atibhItA dUrata eva sthitvA kR^ita-sampuTa-kara-yugalAH santo gR^iNanti jaya jaya rakSha rakSheti prArthayante | spaShTam anyat ||21||

madhusUdanaH : adhunA bhU-bhAra-saMhara-kAritvam AtmanaH prakaTayantaM bhagavantaM pashyann Aha amIti | amI hi sura-saMghA vasv-Adi-deva-gaNA bhU-bhArAvatArArthaM manuShya-rUpeNAvatIrNA yudhyamAnAH santas tvA tvAM vishanti pravishanto dR^ishyante | evam asura-saN^ghA iti pada-cchedena bhU-bhAra-bhUtA duryodhanAdayas tvAM vishantIty api vaktavyam | evam ubhayor api senayoH kecid bhItAH palAyane 'py ashaktAH santaH prAJNjalayo gR^iNanti stuvanti tvAm | evaM pratyupasthite yuddha utpAtAdi-nimittAny upalakShya svasty astu sarvasya jagata ity uktvA maharShi-siddha-saN^ghA nArada-prabhR^itayo yuddha-darshanArtham AgatA vishva-vinAsha-parihArAya stuvanti tvAM stutibhir guNotkarSha-pratipAdikAbhir vAgbhiH puShkalAbhiH paripUrNArthAbhiH ||21|| 

vishvanAthaH : tvA tvAm ||21||

baladevaH : amI sura-saN^ghAs tvAM sharaNaM vishanti | teShu kecid bhItA dUrataH sthitvA prAJNjalayaH santo gR^iNanti pAhi pAhi prabho asmAn iti prArthayante | mahatIM bhItim AlakShya maharShi-saN^ghAH siddha-saN^ghAsh ca vishvasya svasty astu ity uktvA stuvanti ||21||

__________________________________________________________

BhG 11.22

rudrAdityA vasavo ye ca sAdhyA
vishve 'shvinau marutash coShmapAsh ca |
gandharva-yakShAsura-siddha-saMghA
vIkShante tvAM vismitAsh caiva sarve ||22||

shrIdharaH : kiM cAnyat rudreti | rudrAdityA vasavo ye ca sAdhyAH | rudrAdayao gaNAH | vishve 'shvinau | vishve devAH | ashvinau ca devau | marutash ca vAyavaH | UShmapAsh ca pitaraH | uShmabhAgA hi pitaraH iti shruteH | smR^itesh ca yAvad uShNaM bhaved annaM tAvad ashnanti vAgvatAH | tAvad ashnanti pitaro yAvan noktA havir guNAH || iti | gandharvAsh ca yakShAsh ca asurAsh ca virocanAdayaH | siddha-saN^ghAH siddhAnAM saN^ghAsh ca | sarva eva vismitAH santa tvAM vIkShanta ity anvayaH ||22||

madhusUdanaH : kiM cAnyat rudreti | rudrAsh cAdityAsh ca vasavo ye ca sAdhyA nAma deva-gaNA vishve tulya-vibhaktika-vishvadeva-shabdAbhyAm ucyamAnA deva-gaNA ashvinau nAsatya-damrau maruta ekonapaJNcAshad-deva-gaNA UShmapAsh ca pitaro gandharvANAM yakShANAM asurANAM siddhAnAM ca saMghAH samUhA vIkShante pashyanti tvA tvAM tAdR^ishAdbhuta-darshanAt te sarva eva vismitAsh ca vismayam alaukika-camatkAra-visheSham Apadyante ca ||22||

vishvanAthaH : uShmANaM pibantIti uShmapAH pitaraH | uShmabhAgA hi pitaraH iti shruteH ||22||

baladevaH : rudreti sphuTam | uShmapAH pitaraH uShmANaM pibanti iti nirukteH | uShmabhAgA hi pitaraH iti shrutesh ca ||22||

__________________________________________________________

BhG 11.23

rUpaM mahat te bahu-vaktra-netraM
mahAbAho bahu-bAhUru-pAdam |
bahUdaraM bahu-daMShTrA-karAlaM
dR^iShTvA lokAH pravyathitAs tathAham ||23||

shrIdharaH : kiM ca rUpam iti | he mahA-bAho mahad atyUrjitaM tava rUpaM dR^iShTvA lokAH sarve pravyathitA atibhItAH | tathAhaM ca pravyathito 'smi | kIdR^ishaM rUpaM dR^iShTvA | bahUni vaktrANi netrANi ca yasmiMs tat | bahavo bAhava UravaH pAdAsh ca yasmiMs tat | bahUny udarANi yasmiMs tat | bahvIbhir daMShTrAbhiH karAlaM vikR^itam | raudram ity arthaH ||23||

madhusUdanaH : loka-trayaM pravyathitam ity uktam upasaMharati rUpam iti | he mahA-bAho te tava rUpaM dR^iShTvA lokAH sarve 'pi prANinaH pravyathitAs tathAhaM pravyathito bhayena | kIdR^ishaM te rUpaM ? mahad atipramANam | bahUni vaktrANi netrANi ca yasmiMs tat | bahavo bAhava UravaH pAdAsh ca yasmiMs tat | bahUny udarANi yasmiMs tat | bahubhir daMShTrAbhiH karAlam atibhayAnakaM dR^iShTvaiva mat-sahitAH sarve lokA bhayena pIDitA ity arthaH ||23||

vishvanAthaH : Nothing.

baladevaH : loka-trayaM pravyathitam ity uktam upasaMharati rUpaM mahad iti | bahubhir daMShTrAbhiH karAlam raudram | sphuTam anyat | tathAham ity asyottareNa sambandhaH ||23||


__________________________________________________________

BhG 11.24


nabhaH-spR^ishaM dIptam aneka-varNaM
vyAttAnanaM dIpta-vishAla-netram |
dR^iShTvA hi tvAM pravyathitAntarAtmA
dhR^itiM na vindAmi shamaM ca viShNo ||24||

shrIdharaH : na kevalaM bhIto 'ham ity etAvad eva | api tu nabhaH-spR^isham iti | nabhaH spR^ishatIti nabhaH-spR^ik tam antarIkSha-vyApinam ity arthaH | dIptaM tejo-yuktam | aneke varNA yasya tam | vyaktAni vivR^itAni AnanAni yasya tam | dIptAni vishAlAni netrANi yasya tam | evambhUtaM hi tvAM dR^iShTvA pravyathitAntarAtmA mano yasya so 'haM dhR^itiM dhairyam upashamaM na labhe ||24||

madhusUdanaH : bhayAnakatvam eva prapaJNcayati nabha iti | na kevalaM pravyathita evAhaM tvAM dR^iShTvA kintu pravyathito 'ntarAtmA mano yasya so 'haM dhR^itiM dhairyaM dehendriyAdi-dhAraNa-sAmarthyaM shamaM ca manaH-prasAdaM na vindAmi na labhe | he viShNo ! tvAM kIdR^ishaM ? nabhaH-spR^isham antarIkSha-vyApinam | dIptaM prajvalitam aneka-varNaM bhayaN^kara-nAnA-saMsthAna-yuktaM vyAttAnanaM vivR^itta-mukhaM dIpta-vishAla-netraM prajvalita-vistIrNa-cakShuShaM tvAM dR^iShTvA pravyathitAntarAtmAhaM dhR^itiM shamaM ca na vvindAmIty anvayaH ||24||

vishvanAthaH : shamam upashamam ||24||

baladevaH : tathaitad-rUpopasaMhAra-phalakaM dainyaM prakAshayann Aha nabhaH-spR^isham iti dvAbhyAm | ahaM ca tvAM dR^iShTvA pravyathitAntarAtmA bhItodvigna-manAH san dhR^itim upashamaM ca na vindAmi na labhe | he viShNo ! kIdR^ishaM ? nabhaH-spR^isham antarIkSha-vyApinam vyAttAnanaM visR^itAsyam | vyaktArtham anyat | atra kAla-rUpatva-darshana-hetuko bhayAnaka-rasaH svasyoktaH ||24||

__________________________________________________________

BhG 11.25

daMShTrA-karAlAni ca te mukhAni
dR^iShTvaiva kAlAnala-saMnibhAni |
disho na jAne na labhe ca sharma
prasIda devesha jagan-nivAsa ||25||

shrIdharaH : daMShTreti | he devesha tava mukhAni dR^iShTvA bhayAveshena disho na jAnAmi | sharma sukhaM ca na labhe | bho jagan-nivAsa prasanno bhava | kIdR^ishAni mukhAni dR^iShTvA ? daMShTrAbhiH karAlAni kAlAnalaH vikR^itatvena pralayAgniH | tat-sadR^ishAni ||25||

madhusUdanaH : daMShTrAbhiH karAlAni vikR^itatvena bhayaN^karANi pralaya-kAlAnala-sadR^ishAni ca te mukhAni dR^iShTvaiva na tu tAni prApya bhaya-vashena dishaH pUrvAparAdi-vivekena na jAne | ato na labhe ca sharma sukhaM tvad-rUpa-darshane 'pi | ato he devesha he jagannivAsa prasIda prasanno bhava mAM prati | yathA bhavAbhAvena tvad-darshanajaM sukhaM prApnuyAm iti sheShaH ||25||

vishvanAthaH : Nothing.

baladevaH : daMShTreti | kAlAnalaH pralayAgnis tat-sannibhAni tat-tulyAni | sharma sukham ||25||

__________________________________________________________

BhG 11.26-27

amI ca tvAM dhR^itarAShTrasya putrAH
sarve sahaivAvani-pAla-saMghaiH |
bhIShmo droNaH sUta-putras tathAsau
sahAsmadIyair api yodha-mukhyaiH ||26||

vaktrANi te tvaramANA vishanti
daMShTrAkarAlAni bhayAnakAni |
kecid vilagnA dashanAntareShu
saMdR^ishyante cUrNitair uttamAN^gaiH ||27||

shrIdharaH : yac cAnyad draShTum icchasIty anenAsmin saN^grAme bhAvi-jaya-parAjayAdikaM ca mama dehe pashyeti yad bhagavatoktaM tad idAnIM pashyann Aha amI ceti paJNcabhiH | amI dhR^itarAShTrasya putrA duryodhanAdayaH sarve | avani-pAlAnAM jayadrathAdInAM rAj~nAM saN^ghaiH samUhaiH sahaiva | tava vaktrANi vishantIty uttareNAnvayaH | tathA bhIShmash ca droNash cAsau sUta-putraH karNash ca | na kevalaM ta eva vishanti | api tu pratiyoddhAro 'smadIyA ye yodha-mukhyAH shikhaNDi-dhR^iShTadyumnAdayas taiH saha ||26||

vakrANIti ye ete sarve tvaramANA dhAvantas tava daMShTrAbhiH karAlAni vikR^itAni bhayN^karANi vaktrANi vishanti teShAM madhye kecic cUrNIkR^itair uttamAN^gaiH shirobhir upalakShitA danta-sandhiShu saMshliShTAH saMdR^ishyante ||27||

madhusUdanaH : asmAkaM jayaM pareShAM parAjayaM ca sarvadA draShTum iShTaM pashya mama dehe guDAkesha yac cAnyad draShTum icchasIti bhagavad-AdiShTam adhunA pashyAmIty Aha amIti paJNcabhiH | amI ca dhR^itarAShTrasya putrA duryodhana-prabhR^itayaH shataM sodarA yuyutsuM vinA sarve tvAM tvaramANA vishantIty agretanenAnvayaH | atibhaya-sUcakatvena kriyA-pada-nyUnatvam atra guNa eva | sahaivAvanipAlAnAM khalv AdInAM rAj~nAM saMghais tvAM vishanti | na kevalaM duryodhanAdaya eva vishanti kintu ajayatvena sarvaiH sambhAvito 'pi bhIShmo droNaH sUta-putraH karNas tathAsau sarvadA mama vidveShTA sahAsmadIyair api parakIyair iva dhR^iShTadyumna-prabhR^itibhir yodha-mukhyais tvAM vishantIti sambandhaH ||26||

amI dhR^itarAShTra-putra-prabhR^itayaH sarve 'pi te tava daMShTrA-karAlAni bhayAnakAni vaktrANi te tvaramANA vishanti | tatra ca kecic cUrNitair uttamAN^gaiH shirobhir vishiShTA dashanAntareShu vilagnA visheSheNa saMlagnA dR^ishyante mayA samyag asandehena ||27||

vishvanAthaH : Nothing. 

baladevaH : yac cAnyad draShTum icchasi ity anenAsmin yuddhe bhaviShyaj-jaya-parAjayAdikaM ca mad-dehe pashyeti yad bhagavatoktaM tad adhunA pashyann Aha amI ceti paJNcabhiH | amI dhR^itarAShTrasya putrA duryodhanAdayaH sarve 'vanipAla-saMghaiH shalya-jayadrathAdi-bhUpa-vR^indaiH saha tvaramANAH santas te vaktrANi vishantIty uttareNAnvayaH | ajeyatvena khyAtA ye bhIShmAdayas te 'pi | asAv iti sarvadaiva mad-vidveShIty arthaH | sUta-putraH karNaH | na kevalaM ta eva kintv asmadIyA ye yodha-mukhyA dhR^iShTadyumnAdayaH taiH saheti te 'pi pravishantIti sahoktir alaN^kAraH | kecid iti teShAM madhye kecic cUrNitair uttamAN^gair mastakaiH sahitA dashanAntareShu danta-sandhiShu vilagnAH saMdR^ishyante mayA ||26-27||

__________________________________________________________

BhG 11.28

yathA nadInAM bahavo 'mbuvegAH
samudram evAbhimukhA dravanti |
tathA tavAmI naralokavIrA
vishanti vaktrANy abhivijvalanti ||28||

shrIdharaH : pravesham eva dR^iShTAntenAha yatheti | nadInAm aneka-mArga-pravR^ittAnAM bahavo 'mbUnAM vArINAM vegAH pravAhAH samudrAbhimukhAH santo yathA samudram eva dravanti vishanti | tathAmI ye nara-loka-vIrAs te vishanti tathaiva lokA ete janA api tava mukhAni pravishanti ||28||

madhusUdanaH : rAj~nAM bhagavan-mukha-praveshane nidarshanam Aha yatheti | yathA nadInAm aneka-mArga-pravR^ittAnAM bahavo 'mbUnAM jalAnAM vegAH vegavantaH pravAhAH samudrAbhimukhAH santaH samudram eva dravanti vishanti tathA tavAmI nara-loka-vIrA vishanti vaktrANy abhitaH sarvato jvalanti abhivijvalantIti vA pAThaH ||28||

vishvanAthaH : Nothing.

baladevaH : praveshe dR^iShTAntAv Aha yatheti dvyAbhyAm | tatra prathamo 'dhI-pUrvake praveshe | dvitIyas tu dhI-pUrvake bodhyaH ||28||

__________________________________________________________

BhG 11.29

yathA pradIptaM jvalanaM pataMgA
vishanti nAshAya samR^iddha-vegAH |
tathaiva nAshAya vishanti lokAs
tavApi vaktrANi samR^iddha-vegAH ||29||

shrIdharaH : avashatvena praveshe nadI-vego dR^iShTAnta uktaH | buddhi-pUrvaka-praveshe dR^iShTAntam Aha yatheti | pradIptaM jvalanam agniM pataN^gAH shalabhA buddhi-pUrvakaM samR^iddho vego yeShAM te yathA nAshAya maraNAyaiva vishanti tathaiva lokA ete janA api tava mukhAni pravishanti ||29||

madhusUdanaH : abuddhi-pUrvaka-praveshe nadI-vegaM dR^iShTAntam uktvA buddhi-pUrvaka-praveshe dR^iShTAntam Aha yatheti | yathA pataN^gAH shalabhAH samR^iddha-vegAH santo buddhi-pUrvaM pradIptaM jvalanaM vishanti nAshAya maraNAyaiva tathaiva nAshAya vishanti lokA ete duryodhana-prabhR^itayaH sarve 'pi tava vaktrANi samR^iddha-vegAH buddhi-pUrvam anAyatyA ||29||

vishvanAthaH : Nothing.

baladevaH : jvalanaM vahnim ||29||

__________________________________________________________

BhG 11.30

lelihyase grasamAnaH samantAl
lokAn samagrAn vadanair jvaladbhiH |
tejobhir ApUrya jagat samagraM
bhAsas tavogrAH pratapanti viShNo ||30||

shrIdharaH : tataH samantAt kim ? ata Aha lelihyasa iti | grasamAno gilam | samagrAn lokAn sarvAn etAn vIrAn | samantAt sarvataH | lelihyase 'tishayena bhakShayasi | kaiH ? jvaladbhir vadanaiH | kiM ca he viShNo tava bhAso dIptayas tejobhir visphUraNaiH samagraM jagad vyApya tIvrAH satyaH pratapanti santApayanti ||30||

madhusUdanaH : yoddhu-kAmAnAM rAj~nAM bhagavan-mukha-pravesha-prakAram uktvA tadA bhagavatas tad-bhAsAM ca pravR^itti-prakAram Aha lelihyasa iti | evaM vegena pravishato lokAn duryodhanAdIn samagrAn sarvAn grasamAno 'ntaH praveshayaj jvaladbhir vadanaiH samantAt sarvatas tvaM lelihyasa AsvAdayasi tejobhir bhAbhir ApUrya jagat samagraM yasmAt tvaM bhAbhir jagad ApUrayasi tasmAt tavogrAs tIvrA bhAso dIptayaH prajvalato jvalanasyeva pratapanti santApaM janayanti | viShNo vyApana-shIla ||30||

vishvanAthaH : Nothing.

baladevaH : yoddhÌNAM tan-mukha-praveshe prakAram uktvA tasya tad-bhAsAM ca tatra pravR^itti-prakAram Aha lelihyasa iti | vegena pravishataH samagrAn lokAn duryodhanAdIn jvaladbhir vadanair grasamAno gilan samantAd roShAveshena lelihasye tad-rudhirokShitam oShThAdikaM muhur muhur lekShi | tavogrA bhAso dIptayo 'sahyais tejobhiH samagraM jagad ApUrya pratapanti | he viShNo ! vishva-vyApin ! tvattaH palAyanaM durghaTam ity arthaH ||30||

__________________________________________________________

BhG 11.31

AkhyAhi me ko bhavAn ugra-rUpo
namo 'stu te devavara prasIda |
vij~nAtum icchAmi bhavantam AdyaM
na hi prajAnAmi tava pravR^ittim ||31||

shrIdharaH : yata evaM tasmAd AkhyAhIti | bhavAn ugra-rUpaH kaH ? ity AkhyAhi AkhyAhi kathaya | te tubhyaM namo 'stu | he deva-vara prasIda prasanno bhava | bhavantam AdyaM puruShaM visheSheNa j~nAtum icchAmi | yatas tava pravR^ittim ceShTAM kim artham evaM pravR^itto 'sIti na jAnAmi | evaM bhUtasya tava pravR^ittiM vArtAm api na jAnAmIti ||31||

madhusUdanaH : yasmAd evaM tasmAd AkhyAhIti | evam ugra-rUpaH krUrAkAraH ko bhavAn ity AkhyAhi kathaya me mahyam atyantAnugrAhyAya | ataeva namo 'stu te tubhyaM sarva-gurave he deva-vara prasIda prasAdaM kraurya-tyAgaM kuru | vij~nAtum visheSheNa j~nAtum icchAmi bhavantam AdyaM sarva-kAraNaM, na hi yasmAt tava sakhApi san prajAnAmi tava pravR^ittim ceShTAm ||31||

vishvanAthaH : Nothing.

baladevaH : evaM vishva-rUpaM vyaJNjita-kAla-shaktiM bhagavantam upavarNya tat-tattva-vid apy arjunaH sva-j~nAna-dArDhyAya pR^icchati AkhyAhIti | darshayAtmAnam avyayam iti sahasra-shIrShAdi-lakShaNam aishvaraM rUpaM darshayitum arthitena bhagavatA tad-rUpaM pradarshya tasya punar atighorA saMhartR^itA pradarshyate | tatrogra-rUpo bhavAn ka ity AkhyAhi kathaya | he deva-vara ! te namo 'stu | prasIda tyajogra-rUpatAm | AdyaM bhavantam ahaM visheSheNa j~nAtum icchAmi | tava pravR^ittiM ceShTAM ca na hi prajAnAmi | kim artham evaM pravR^itto 'sIti tat-prayojanaM cAkhyAhIti ||31||

__________________________________________________________

BhG 11.32

shrI-bhagavAn uvAca
kAlo 'smi loka-kShaya-kR^it pravR^iddho
lokAn samAhartum iha pravR^ittaH |
R^ite 'pi tvA na bhaviShyanti sarve
ye 'vasthitAH pratyanIkeShu yodhAH ||32||

shrIdharaH : evam prArthitaH san bhagavAn uvAca kAla iti tribhiH | lokAnAM kShaya-kartA pravR^iddho 'tyutkaTaH kAlo 'smi | lokAn prANinaH saMhartum iha loke pravR^itto 'smi | ata R^ite 'pi tvAM hantAraM vinApi na bhaviShyanti na jIviShyanti | yadyapi tvayA na hantavyA ete tathApi mayA kAlAtmanA grastAH santo mariShyanty eva | ke te ? pratyanIkeShu anIkAni anIkAni prati | bhIShma-droNAdInAM sarvAsu senAsu ye yodhAro 'vasthitAs te sarve 'pi ||32||

madhusUdanaH : evam arjunena prArthito yaH svayaM yad-arthA ca sva-pravR^ittis tat sarvaM tribhir shlokaiH kAlo 'smIti | kAlaH kriyA-shakty-upahitaH sarvasya saMhartA parameshvaro 'smi bhavAmIdAnIM pravR^iddho vR^iddhiM gataH | yad-arthaM pravR^ittas tac chR^iNu lokAn samAhartum bhakShayituM pravR^itto 'ham ihAsmin kAle | mat-pravR^ittiM vinA katham evaM syAd iti cen nety Aha | R^ite 'pi tvA tvAm arjunaM yoddhAraM vinApi tvad-vyApAraM vinApi mad-vyApAreNaiva na bhaviShyanti vinaN^kShyanti sarve bhIShma-droNa-karNa-prabhR^itayo yoddhum anarhatvena sambhAvitA anye 'pi ye 'vasthitAH pratyanIkeShu pratipakSha-sainyeShu yodhA yodhAraH sarve 'pi mayA hatatvAd eva na bhaviShyanti | tatra tava vyApAro 'kiMcitkara ity arthaH ||32||

vishvanAthaH : Nothing.

baladevaH : evam arthito bhagavAn uvAca kAlo 'smIti | pravR^iddho vyApI | 

yasya brahma ca kShatraM ca ubhe bhavata odanaH |
mR^ityur yasyopasecanaM ka itthA veda yatra saH || [KaThU 1.2.25] 

iti shrutyA yaH kIrtyate sa kAlo 'ham ity arthaH | iha samaye lokAn duryodhanAdIn samAhartuM grasituM pravR^ittaM mAM mat-pravR^itti-phalaM ca jAnIhi | tvAm api yudhiShThirAdIMsh ca R^ite sarve na bhaviShyanti na jIviShyanti | yad vA, nanu raNAn nivR^itte mayi teShAM kathaM kShayaH syAd iti cet tatrAha R^ite 'pIti | tvAM yodhAram R^ite tvad-yuddha-vyApAraM vinApi sarve na bhaviShyanti mariShyanty eva kAlAtmanA mayA teShAM Ayur-haraNAt | ke te sarve ity Aha pratyanIkeShu paramparayor ye bhIShmAdayo 'vasthitAH | yuddhAn nivR^ittasya tava tu svadharma-cyutir eva bhaved iti ||32||

__________________________________________________________

BhG 11.33

tasmAt tvam uttiShTha yasho labhasva
jitvA shatrUn bhuN^kShva rAjyaM samR^iddham |
mayaivaite nihatAH pUrvam eva
nimitta-mAtraM bhava savyasAcin ||33||

shrIdharaH : tasmAd iti | yasmAd evaM tasmAt tvaM yuddhAyottiShTha | devair api durjayA bhIShmAdayo 'rjunena nirjitA ity evaM bhUtaM yasho labhasva prApnuhi | ayatnatash ca shatrUn jitvA samR^iddhaM rAjyam bhuN^kShva | ete ca tava shatravas tvadIya-yuddhAt pUrvam eva mayaiva kAlAtmanA nihata-prAyAH | tathApi tvaM nimitta-mAtram bhava | he savyasAcin ! savyena hastena sAcituM sharAn saMdhAtuM shIlaM yasyeti vyutpattyA vAmenApi vANa-kShepAt savyasAcIty ucyate ||33||

madhusUdanaH : yasmAd evaM tasmAd iti | tasmAt tvad-vyApAram antareNApi yasmAd ete vinaN^kShanty eva tasmAt tvam uttiShThodyukto bhava yuddhAya devair api durjayA bhIShma-droNAdayo 'tirathA jhaTity evArjunena nirjitA ity evambhUtaM yasho labhasva | mahadbhiH puNyair eva hi yasho labhyate | ayatnatash ca jitvA shatrUn duryodhanAdIn bhuN^kShva rAjyaM svopasarjanatvena bhogyatAM prApaya samR^iddhaM rAjyam akaNTakam | ete ca tava shatravo mayaiva kAlAtmanA nihatAH saMhR^itAyuShas tvadIya-yuddhAt pUrvam eva kevalaM tava yasho-lAbhAya rathAn na pAtitAH | atas tvaM nimitta-mAtram arjunenaite nirjitA iti sArvalaukika-kavy-apadeshAspadaM bhava he savyasAcin savyena vAmena hastenApi sharAn sacituM saMdhAtuM shIlaM yasya tAdR^ishasya tava bhIShma-droNAdi-jayo nAsambhAvitas tasmAt tvad-vyApArAnantaraM mayA rathAt pAtyamAneShv eteShu tavaiva kartR^itvaM lokAH kalpayiShyantIty abhiprAyaH ||33||

vishvanAthaH : Nothing.

baladevaH : yasmAd evaM tasmAt tvam uttiShTha svadharmAya yuddhAya yasho labhasva sura-durjayA bhIShmAdayo 'rjunena helayaiva nirjitA iti durlabhAM kIrtiM prApnuhi | pUrvaM draupadyAm aparAdha-samaya eva mayaite nihatAs tvad-yashase yantra-pratimAvat pravartante | tasmAt tvaM nimitta-mAtram bhava | he savyasAcin ! savyenApi hastena bANAn sacituM saMdhAtuM shIlaM asyeti yuddha-nirbhare prApte hastAbhyAm iShu-varShinn ity arthaH ||33||

__________________________________________________________

BhG 11.34

droNaM ca bhIShmaM ca jayadrathaM ca
karNaM tathAnyAn api yodhavIrAn |
mayA hatAMs tvaM jahi mA vyathiShThA
yudhyasva jetAsi raNe sapatnAn ||34||

shrIdharaH : na caite vidmaH kataran no garIyo yad vA jayema yadi vA no jayeyuH ity AshaN^kA sApi na kAryety Aha droNam iti | yebhyas tvaM shaN^kase tAn droNAdIn mayaiva hatAMs tvaM jahi ghAtaya | mA vyathiShThA bhayaM mA kArShIH | sapatnAn shatrUn raNe yuddhe nishcitaM jetAsi jeShyasi ||34||

madhusUdanaH : nanu droNo brAhmaNottamo dhanurvedAcAryo mama guru visheSheNa ca divyAstra-sampannas tathA bhIShmaH svacchanda-mR^ityur divyAstra-sampannash ca parAshurAmeNa dvandva-yuddham upagamyApi na parAjitas tathA yasya pitA vR^iddha-kShatras tapash carati mama putrasya shiro yo bhUmau pAtayiShyati tasyApi shiras tat-kAlaM bhUmau patiShyatIti sa jayadratho 'pi jetum ashakyaH svayam api mahAdevArAdhana-paro divyAstra-sampannash ca tathA karNo 'pi svayaM sUrya-samas tad-ArAdhanena divyAstra-sampannash ca vAsava-dattayA caika-puruSha-ghAtinyA moghIkartum ashakyayA shaktyA shaktyA vishiShTas tathA kR^ipAshvatthAma-bhUrishravaH-prabhR^itayo mahAnubhAvAH sarvathA durjayA evaiteShu satsu kathaM jitvA shatrUn rAjyaM bhokShye kathaM vA yasho lapsya ity AshaN^kAm arjunasyApanetum Aha tad AshaN^kA-viShayAn nAmabhiH kathayan droNam iti | 

droNAdIMs tvad-AshaN^kA-viShayI-bhUtAn sarvAn eva yodha-vIrAn kAlAtmanA mayA hatAn eva tvaM jahi | hatAnAM hanane ko vA parishramaH | ato mA vyathiShThAH katham evaM shakShyAmIti vyathAM bhaya-nimittAM pIDAM mA gA bhayaM tyaktvA yudhyasva | jetAsi jeShyasy acireNaiva raNe saN^grAme sapatnAn sarvAn api shatrUn |

atra droNaM ca bhIShmaM ca jayadrathaM ceti ca-kAra-trayeNa pUrvoktAjeyatva-shaN^kAnUdyate | tathA-shabdena karNe 'pi | anyAn api yodha-vIrAn ity atrApi-shabdena | tasmAt kuto 'pi svasya parAjayaM vadha-nimittaM pApaM ca mA shaN^kiShThA ity abhiprAyaH |

kathaM bhIShmam ahaM saN^khye droNaM ca madhusUdana | iShubhiH pratiyotsyAmi pUjArhau ity atrevAtrApi samudAyAnvayAn antaraM pratyekAnvayo draShTavyaH ||34||

vishvanAthaH : Nothing.

baladevaH : yad vA jayema yadi vA no jayeyuH iti sva-vijaye saMshayam AkArShIr ity AshayenAha droNaM ceti | mayA hatAn hatAyuSho droNAdIMs tvaM jahi mAraya | mA vyatiShThAH | katham etAn divyAstra-sampannAn ekaH shaknomy ahaM vijetum iti bhayaM mA gAH | mR^itAnAM mAraNe kaH shrama ity arthaH | bhayaM hitvA yudhyasva raNa sapatnAn ripUn jetAsi jeShyasi ||34||

__________________________________________________________

BhG 11.35

saMjaya uvAca
etac chrutvA vacanaM keshavasya
kR^itAJNjalir vepamAnaH kirITI |
namaskR^itvA bhUya evAha kR^iShNaM
sa-gadgadaM bhIta-bhItaH praNamya ||35||

shrIdharaH : tato yad vR^ittaM tad eva dhR^itarAShTraM prati saMjaya uvAca etad iti | etat pUrva-shloka-trayAtmakaM keshavasya vacanaM shrutvA vepamAnaH kampamAnaH kirITy arjunaH kR^itAJNjaliH sampuTIkR^ita-hastaH kR^iShNaM namaskR^itya punar apy AhoktavAn | katham Aha ? harSha-bhayAdy-Avesha-vashAt gadgadena kaNTha-kampanena saha vartate iti sa-gadgadaM yathA syAt tathA | kiM ca bhItAd api bhItaH san praNamyAvanato bhUtvA ||35||

madhusUdanaH : droNa-bhIShma-jayadratha-karNeShu jayAshA-viShayeShu hateShu nirAshrayo duryodhano hata evety anusandhAya jayAshAM parityajya yadi dhR^itarAShTraH sandhiM kuryAt tadA shAntir ubhayeShAM bhaved ity abhiprAyavAMs tataH kiM vR^ittam ity apekShAyAM saMjaya uvAca etad iti | etat pUrvoktaM keshavasya vacanaM shrutvA kR^itAJNjaliH kirITIndra-datta-kirITaH parama-vIratvena prasiddho vepamAnaH paramAshcarya-darshana-janitena sambhrameNa kampamAno 'rjunaH kR^iShNaM bhaktAgha-karShaNaM bhagavantaM namaskR^itvA namaskR^itya bhUyaH punar apy AhoktavAn sa-gadgadaM bhayena harSheNa cAshru-pUrNa-netratve sati kapha-ruddha-kaNThatayA vAco mandatva-sakampatvAdir vikAraH sa-gadgadas tad-yuktaM yathA syAt | bhIta-bhIto 'tishayena bhItaH san pUrvaM namaskR^itya punar api  praNamyAtyanta-namro bhUtvAheti sambandhaH ||35||

vishvanAthaH : namaskR^itvety ArSham ||35||

baladevaH : tato yad abhUt tat saMjaya uvAca etad iti | keshavasyaitat padya-trayAtmakaM vacanaM shrutvA kirITI pArthaH vepamAno 'tyadbhutAtyugra-rUpa-darshanajena sambhrameNa sakampaH | namakShTvety ArSham | kR^iShNaM namaskR^itya, punaH praNamya, bhIta-bhIto 'tibhayAkulaH san bhUyaH punaar apy Aha sa-gadgadaM gadgadena kaNTha-kampena sahitaM yathA syAt tathA ||35||

__________________________________________________________

BhG 11.36

arjuna uvAca
sthAne hR^iShIkesha tava prakIrtyA
jagat prahR^iShyaty anurajyate ca |
rakShAMsi bhItAni disho dravanti
sarve namasyanti ca siddha-saMghAH ||36||

shrIdharaH : sthAne ity ekAdashabhir arjunasyoktiH | sthAne ity avyayaM yuktam ity asminn arthe | he hR^iShIkesha yata evaM tvam adbhuta-prabhAvo bhakta-vatsalash ca | atas tava prakIrtyA mAhAtmya-saN^kIrtanena na kevalam aham eva prahR^iShyAmIti, kintu jagat sarvaM prahR^iShyaty prakarSheNa harShaM prApnoti | etat tu sthAne yuktam ity arthaH | tathA jagad anurajyate cAnurAgam upaitIti yat | tathA rakShAMsi bhItAni santi | dishaH prati dravanti palAyante iti yat | sarve yoga-tapo-mantrAdi-siddhAnAM saN^ghA namasyanti praNamanti iti yat | etac ca sthAne yuktam eva | na citram ity arthaH ||36||

madhusUdanaH : ekAdashabhir arjuna uvAca sthAna iti | sthAna ity avyayaM yuktam ity arthe | he hR^iShIkesha ! sarvendriya-pravartaka yatas tvam evam atyantAdbhuta-prabhAvo bhakta-vatsalash ca tatas tava prakIrtyA prakR^iShTayA kIrtyA niratishaya-prAshastyasya kIrtanena shravaNena ca na kevalam aham eva prahR^iShyAmi kintu sarvam eva jagac cetana-mAtraM rakSho-virodhi prahR^iShyati prakR^iShTaM harSham ApnotIti yat tat sthAne yuktam evety arthaH | tathA sarvaM jagad anurajyate ca tad-viShayam anurAgam upaitIti ca yat tad api yuktam eva | tathA rakShAMsi bhItAni bhayAviShTAni santi disho dravanti gacchanti sarvAsu dikShu palAyanta iti yat tad api yuktam eva | tathA sarve siddhAnAM kapilAdInAM saMghA namasyanti ceti yat tad api yuktam eva | sarvatra tava prakIrtyety asyAnvayaH sthAna ity asya ca | ayaM shloko rakShoghna-mantratvena mantra-shAstre prasiddhaH | sa ca nArAyaNAShTAkShara-sudarshanAstra-mantrAbhyAM sampuTito j~neya iti rahasyam ||36||

vishvanAthaH : bhagavad-vigrahasyAtiprasannatvam atighoratvaM cedam unmukha-vimukha-viShayakam iti sahaseva j~nAtvA tad eva tattvaM vyAcakShaNaH stauti sthAna iti | sthAna ity avyayaM yuktam ity arthaH | he hR^iShIkesha ! sva-bhaktendriyAnAM ca svAbhimukhye sva-mukhye ca pravartaka ! tava prakIrtyA prakR^iShTayA tvan-mAhAtmya-saN^kIrtanena jagad idaM prahR^iShyay anurajyate anuraktam bhavatIti yuktam eva jagato 'sya tvad-aunmukhyAd iti bhAvaH | tathA rakShAMsi rakSho 'sura-dAnava-pishAcAdIni bhItAni bhUtvA disho dravanti dishaH prati palAyanta ity etad api sthAne yuktam eva | teShAM tvad-vaimukhyAd iti bhAvaH | tathA tvad-bhaktyA ye siddhAs teShAM saN^ghAH sarve namasyanti cety api yuktam eva | teShAM tvad-bhaktatvAd iti bhAvaH | shloko 'yaM rakShoghna-mantratvena mantra-shAstre prasiddhaH ||36||

baladevaH : pareshasya sakhyuH kR^iShNasyAtiramyatvam atyugratvaM ca tatra raN^gavad yugapad eva vIkShya tad-ubhayaM sva-saMmukha-sva-vimukha-viShayam iti vidvAn arjunas tad-anurUpaM stauti sthAna ity ekAdashabhiH | yuktam ity arthakaM sthAna ity ed-antam avyayam | he hR^iShIkesheti saMmukha-vimukhendriyANAM sAMmukhye vaimukhye capravarakety arthaH | yuddha-darshanAyAgataM deva-gandharva-siddha-vidyAdhara-pramukhaM tvat-saMmukhaM jagat tava duShTa-saMhartatva-rUpayA prakIrtyA prahR^iShyaty anurajyate ceti yuktam etat | duShTa-svabhAvAni tvad-vimukhAni rakShAMsi rAkShasAsura-dAnavAdIni devAdy-udgItayA tat-prakIrtyA bhItAni bhUtvA dishaH prati dravanti palAyanta iti ca yuktam | tava prANi-bhAvAnusAri-rUpa-prakAshitvAd iti bhAvaH | tad itthaM shiShTAshiShTAnugraha-kAritAM tava vIkShya tvad-bhaktAH siddha-saN^ghAH sarve sanakAdayo namasyanti jaya jaya bhagavAn ity udIrayantaH praNamanti ca yuktaM tava bhakta-mano-hAritvAt ||36||

__________________________________________________________

BhG 11.37

kasmAc ca te na nameran mahAtman
garIyase brahmaNo 'py Adi-kartre |
ananta devesha jagannivAsa
tvam akSharaM sad asat tatparaM yat ||37||

shrIdharaH : tatra hetum Aha kasmAd iti | he mahAtman ! he ananta ! he devesha ! he jagannivAsa ! kasmAd dhetos te tubhyaM na nameran na namaskAraM kuryuH ? kathambhUtAya brahmaNo 'py garIyase gurutarAya | Adi-kartre ca brahmaNo 'pi janakAya | kiM ca sad vyaktam asad-vyaktaM tAbhyAM paraM mUla-kAraNaM yad akSharaM brahma | tac ca tvam eva | etair navabhir hetubhis tvAM sarve namasyantIti na citram ity arthaH ||37||

madhusUdanaH : bhagavato harShAdi-viShayatve hetum Aha kasmAc ceti | kasmAc ca hetos te tubhyaM na nameran na namaskuryuH siddha-saN^ghAH sarve 'pi | he mahAtman paramodAra-citta ! he 'nanta sarva-pariccheda-shUnya ! he devesha hiraNyagarbhAdInAm api devAnAM niyantaH ! he jagan-nivAsa sarvAshraya ! tubhyaM kIdR^ishAya brahmaNo 'pi garIyase gurutarAyAdi-kartre tvam brahmaNo 'pi janakAya | niyantR^itvam upadeShTR^itvaM janakatvam ity Adir ekaiko 'pi hetur namaskAryatA-prayojakaH kiM punar mahAtmatvAnantatva-jagan-nivAsatvAdi-nAnA-kalyANa-guNa-samuccita ity anAshcaryatA-sUcanArthaM namaskArasya kasmAc ceti vA-shabdArthash ca-kAraH | kiM ca sat ? vidhi-mukhena pratIyamAnam astIit | asan niShedha-mukhena pratIyamAnaM nAstIti | athavA sad-vyaktam asad-vyaktaM tvam eva | tathA tat-paraM tAbhyAM sad-asadbhyAM paraM mUla-kAraNaM yad akSharaM brahma tad api tvam eva tvad-bhinnaM kim api nAstIty arthaH | tat-paraM yad ity atra yac-chabdAt prAk-ca-kAram api kecit paThanti | etair hetubhis tvAM sarve namasyantIti na kim api citram ity arthaH ||37||

vishvanAthaH : te kasmAn na nameran, api tu namerann eva | Atmanepadam ArSham | sat-kAryam asat-kAraNaM ca tAbhyAM paraM yad akSharaM brahma tat tvam ||37||

baladevaH : atha bhagavataH sarva-namasyatvam abhidadhat sarva-vyApitvAt sarvAtmakatAM pratipAdayati kasmAc ceti caturbhiH | he mahAtman udAra-mate ! he ananta sarva-vyApin ! he devesha sarva-deva-niyantaH ! he jagannivAsa sarvAshraya ! te siddha-saN^ghAs te tubhyaM kasmAd dhetor na nameran ? AtmanepadaM chAndasam | api tu praNameyur eva te | kIdR^ishAyety Aha | brahmaNo 'py garIyase gurutarAya yasmAd Adi-kartre tattva-sR^iShTi-karAyeti namasyatve 'neke hetavaH santIti samuccayAlaN^kAraH | kiM ca yad akSharaM prakR^iti-tattvaM tat-paraM yad iti | tasmAt prakR^iti-saMsR^iShTAj jIvAtma-tattvAt prakR^iti-tattvAc cokta-rUpAt param utkR^iShTaM bhinnaM ca yan-mukta-jIvAtma-tattvaM tac ca tvam eva sarva-rUpa ity arthaH ||37||

__________________________________________________________

BhG 11.38

tvam Adi-devaH puruShaH purANas
tvam asya vishvasya paraM nidhAnam |
vettAsi vedyaM ca paraM ca dhAma
tvayA tataM vishvam ananta-rUpa ||38||

shrIdharaH : kiM ca tvam Adi-deva iti | tvam Adi-devo devAnAm AdiH | yataH purANo 'nAdiH puruShas tvam | ataeva tvam asya paraM nidhAnam laya-sthAnam | tathA vishvasya j~nAtA tvam | yac ca vedyaM vastu-jAtaM paraM ca dhAma vaiShNavaM padaM tad api tvam evAsi | ataeva he ananta-rUpa tvayaivedaM vishvaM tataM vyAptam | etaish ca saptabhir hetubhis tvam eva namaskArya ity arthaH ||38||

madhusUdanaH : bhakty-udrekAt punar api stauti tvam iti | tvam Adi-devo jagataH sarga-hetutvAt | puruShaH pUrayitA | purANo 'nAdiH | tvam asya vishvasya paraM nidhAnam laya-sthAnatvAn nidhIyate sarvam asminn iti | evaM sR^iShTi-pralaya-sthAnatvenopAdAnatvam uktvA sarvaj~natvena pradhAnaM vyAvartayan nimittatAm Aha vettA veditA sarvasyAsi | dvaitApattiM vArayati yac ca vedyaM tad api tvam evAsi vedana-rUpe veditari paramArtha-sambandhAbhAvena sarvasya vedyasya kalpitatvAt | ataeva paraM ca dhAma yat sac-cid-Ananda-ghanam avidyA-tat-kArya-nirmuktaM viShNoH paramaM padaM tad api tvam evAsi | tvayA sad-rUpeNa sphUraNa-rUpeNa ca kAraNena tataM vyAptam idaM svataH-sattA-sphUrti-shUnyaM vishvam kAryaM mAyika-sambandhenaiva sthiti-kAla he 'nantarUpAparicchinna-svarUpa ||38||

vishvanAthaH : nidhAnaM laya-sthAnaM paraM dhAma guNAtItaM svarUpam ||38||

baladevaH : tvam iti | paraM nidhAnam paramAshrayo nidhIyate 'smin iti nirukteH | jagati yo vettA yac ca vedyaM tad ubhayaM tvam eva | kuta evam iti cet tatrAha yat tvayA vishvam idaM tataM tad-vyApitvAd ity arthaH | yac ca paraM dhAma parama-vyomAkhyaM prApya-sthAnam tad api tvam eva parAkhya-tvac-chakti-vaibhavatvAt tasya dhAmnaH ||38||

__________________________________________________________

BhG 11.39

vAyur yamo 'gnir varuNaH shashAN^kaH
prajApatis tvaM prapitAmahash ca |
namo namas te 'stu sahasra-kR^itvaH
punash ca bhUyo 'pi namo namas te ||39||

shrIdharaH : itash ca sarvais tvam eva namaskAryaH sarva-devAtmakatvAd iti stuvan svayam api namaskaroti vAyur iti | vAyv-Adi-rUpas tvam iti sarva-devAtmakatvopalakShaNArtham uktam | prajApatiH pitAmahaH | tasyApi janakatvAt prapitAmahas tvam | atas te tubhyaM sahasrasho namo 'stu | punaH sahasra-kR^itvo namo 'stu | bhUyo 'pi punar api sahasra-kR^itvo namo nama iti ||39||

madhusUdanaH : vAyur yamo 'gnir varuNaH shashAN^kaH sUryAdInAm apy upalakShaNam etat | prajApatir virAD hiraNyagarbhash ca | prapitAmahash pitAmahasya hiraNya-garbhasyApi pitA ca tvam | yasmAd evaM sarva-devAtmakatvAt tvam eva sarvair namaskAryo 'si tasmAn mamApi varAkasya namo namo namas te tubhyam astu sahasrakR^itvaH | punash ca bhUyo 'pi punar api ca namo namas te | bhakti-shraddhAtishayena namaskAreShv alaM-pratyayAbhAvo 'nayA namaskArAvR^ittyA sUcyate ||39||

vishvanAthaH : Nothing.

baladevaH : ataH sarva-shabda-vAcyas tvam ity Aha vAyur iti | sarva-devopalakShaNaM vAyv-Adi-sarva-deva-rUpas tvaM prajApatish caturAsyaH pitAmahas tvaM tat-pitR^itvAt prapitAmahas tvaM bhavasi kaN^kaNAdiShu kanakasyeva cid-acic-chaktimatas tava kAraNasya vAyv-AdiShu vyAptes tat tat sarva-rUpas tvam ataH sarva-namasyo 'sIti mayA tvaM namasyase ity Aha namo namaH ||39||

__________________________________________________________

BhG 11.40

namaH purastAd atha pR^iShThatas te
namo 'stu te sarvata eva sarva
ananta-vIryAmita-vikramas tvaM
sarvaM samApnoShi tato 'si sarvaH ||40||

shrIdharaH : bhakti-shraddhAbhayAtishayena namaskAreShu tR^iptim anadhigacchan punar api bahushaH praNamati nama iti | he sarva sarvAtman sarvAsu dikShu tubhyaM namo 'stu | sarvAtmakam upapAdayann Aha anantaM vIryaM sAmarthyaM yasya tathA | amito vikramaH parAkramo yasya saH | evaM bhUtas tvaM sarvaM vishvaM samyag antar bahish ca samApnoShi vyApnoShi | suvarNam iva kaTaka-kuNDalAdi sva-kAryaM vyApya vartase tataH sarva-svarUpo 'si ||40||

madhusUdanaH : tubhyaM purastAd agra-bhAge namo 'stu tubhyaM puro namaH syAd iti vA | atha-shabdaH samuccaye | pR^iShThato 'pi tubhyaM namaH syAt | namo 'stu te tubhyaM sarvata eva sarvAsu dikShu sthitAya he sarva ! vIryaM sharIra-balaM vikramaH shikShA shastra-prayoga-kaushalam | ekaM vIryAdhikaM manya uttaikaM shikShayAdhikam ity ukter bhIma-duryodhanayor anyeShu caikaikaM vyavasthitam | tvaM tu ananta-vIryash cAmita-vikramash ceti samastam ekaM padam | ananta-vIryeti sambodhanaM vA | sarvaM samastaM jagat samApnoShi samyag ekenaa sad-rUpeNApnoShi sarvAtmanA vyApnoShi tatas tasmAt sarvo 'si tvad-atiriktaM kim api nAstIty arthaH ||40|| 

vishvanAthaH : sarvaM sva-kAryaM jagad ApnoShi vyApnoShi svarNam iva kaTaka-kuNDalAdikam atas tvam eva sarvaH ||40||

baladevaH : bhakty-atishayena namaskAreShv alaM bhAvam avidan bahukR^itvaH praNamati namaH purastAd iti | he sarva ! purastAt pR^iShThataH sarvatash ca sthitAya te namo namo 'stu | ananteti karma-dhArayaH | vIryaM deha-balaM vikramas tu dhI-balaM shastra-prayogAdi-prAvINya-rUpam | ekaM vIryAdhikaM manyataikaM shikShayAdhikam iti bhIma-duryodhanAv uddishyokteH | sarva-rUpatvehe tum Aha sarvaM samApnoShIti | evam evoktaM shrI-vaiShNave -

yo 'yaM tavAgato deva samIpaM devatA-gaNaH | 
sa tvam eva jagat-sraShTA yataH sarva-gato bhavAn || iti ||40|| 

__________________________________________________________

BhG 11.41-42

sakheti matvA prasabhaM yad uktaM 
he kR^iShNa he yAdava he sakheti |
ajAnatA mahimAnaM tavedaM 
mayA pramAdAt praNayena vApi ||41||

yac cAvahAsArtham asatkR^ito 'si 
vihArashayyAsanabhojaneShu |
eko 'tha vApy acyuta tatsamakShaM 
tat kShAmaye tvAm aham aprameyam ||42||

shrIdharaH : idAnIM bhagavantaM kShamApayati sakhetIti dvyAbhyAm | tvaM prAkR^iteH sakhety evaM matvA prasabhaM haThAt tiraskAreNa yad uktaM tat kShAmaye tvAm ity uttareNAnvayaH | kiM tat ? he kR^iShNa he yAdava he sakheti ca | sandhir ArSham | prasabhoktau hetuH - tava mahimAnaM idaM ca vishva-rUpam ajAnatA ca mayA pramAdAt praNayena snehena yad uktam iti ||41||

kiM ca yac ceti | he acyuta ! yac ca parihAsArthaM krIDAdiShu tiraskR^ito 'si | ekatra ekalaH | sakhIn vinA rahasi sthita ity arthaH | athavA tat-samakShaM teShAM parihasatAM sakhInAM samakShaM purato 'pi | tat sarvam aparAdha-jAtaM tvAm aprameyam acintya-prabhAvaM kShAmaye kShamAM kArayAmi ||42||

madhusUdanaH : yato 'haM tvan-mAhAtmyAparij~nAnAd aparAdhAn ajasrAm akArShaM tataH parama-kAruNikaM tvAM praNamyAparAdha-kShamAM kAryAmItyAha sakhetIti dvAbhyAm | tvaM mama sakhA samAna-vayA iti matvA prasabhaM svotkarSha-khyApana-rUpeNAbhibhavena yad uktaM mayA tavedaM vishva-rUpaM tathA mahimAnam aishvaryAtishayam ajAnatA | puM-liN^ga-pATha imaM vishva-rUpAtmakaM mahimAnaM ajAnatA | pramAdAc citta-vikShepAt praNayena snehena vApi kim uktam ity Aha he kR^iShNa he yAdava he sakheti ||41||

yac cAvahAsArtham parihAsArthaM vihAra-shayyAsana-bhojaneShu vihAraH krIDA vyAyAmo vA, shayyA tUlikAdyAstaraNa-visheShaH, AsanaM siMhAsanAdi | bhojanaM bahUnAM paN^kAvashanaM teShu viShaya-bhUteShu asatkR^ito 'si mayA paribhUto 'si ekaH sakhIn vihAya rahasi sthito vA tvam | athavA tat-samakShaM teShAM sakhInAM samakShaM vA, he 'cyuta ! sarvadA nirvikAra ! tat sarvaM vacana-rUpam asat-karaNa-rUpaM cAparAdha-jAtaM kShAmaye kShAmayAmi tvAm aprameyam acintya-prabhAveNa nirvikAreNa ca parama-kAruNikena bhagavatA tvan-mAhAtmyAnabhij~nasya mamAparAdhAH kShantavyA ity arthaH ||42||

vishvanAthaH : hanta hantaitAdR^isha-mahA-mahaishvaryamat tvayy ahaM kR^ita-mahAparAdha-puJNjo 'smIty anutApam AviShkurvann Aha sakhetIti | he kR^iShNeti | tvaM vasudeva-nAmno narasyArdharathatvenApy aprasiddhasya putraH kR^iShNa iti prasiddhaH |  he yAdaveti | yadu-vaMshasya tava nAsti rAjatvaM, mama tu puru-vaMshasyAsty eva rAjatvam | he sakheti | sandhir ArShaH | tad api tvayA saha mama yat sakhyaM tatra tava paitrika-prabhAvo na hetuH | nApi kaulikaH | kintu tAvaka evety abhiprAyato yeat prasabhaM sa-tiraskAram uktaM mayA tat kShAmaye kShamayAmIty uttareNAnvayaH | tavedaM vishva-rUpAtmakaM svarUpam eva mahimAnaM pramAdAd vA praNayena snehena vA parihAsArthaM vihArAdiShv asatkR^ito 'si tvaM satyavAdI niShkapaTaH parama-sarala ity-Adi-vakroktyA tiraskR^ito 'si | tvam ekaH sakhIn vinaiva rahasi | athavA tat samakShaM teShAM parihasatAM sakhInAM samakShaM purato 'si yadA sthitas tadA jAtaM tat sarvam aparAdha-sahasraM kShAmaye | he prabho ! kShamasvety anunayAmIty arthaH ||41-42||

baladevaH : evam arjunaH sahasra-shIrShAdi-lakShaNaM sva-sakhaM kR^iShNaM vilokya saMstutya praNamya ca sva-sakhyasyaishvarya-j~nAna-saMmishratvAt tad-anurUpam anunayati sakheti dvAbhyAm | kR^iShNo bhagavAn me sakhA mitram iti matvA nishcitya tavedaM sahasra-shIrShatvAdi-lakShaNaM mahimAnam ajAnatAnanubhavatA mayA pramAdAd anavadhAnataH praNayena sakhya-premNA vA yat tvAM prati prasabhaM haThAd uktam | tad idAnIM kShAmaye kShamayAmi | kiM tad iti cet tatrAha he kR^iShNety Adi | sakhetIty atra sandhish chAndasaH | etAni trINi sambodhanAny anAdara-garbhANi he kR^iShNety atra shrI-pUrvakatvAbhAvAt | he yAdavety atra rAjya-vaMshyatvAbhAvAvedanAt | he sakhety atra savayastva-mAtra-sUcanAt | kiM ca, yac ca vihArAdiShv avahAsArthaM parihAsAyAsatkR^ito 'si satya-vAk saralo niShkapaTas tvam ity evaM vyaJNjaka-shabdair avaj~nAto 'si | ekaH sakhIn vinA vijane sthitas tat samakShaM vA teShAM parihasatAM sakhInAM purato vA sthita ity arthaH | tat sarva-vacana-rUpam asatkAra-rUpaM vAparAdha-jAtaM kShAmaye kShamasva prabho bhagavann ity anunayAmi | he acyuteti saty apy aparAdhe 'vicyuta-sakhety arthaH | aprameyam atarkya-prabhAvam ||41-42||
 
__________________________________________________________

BhG 11.43

pitAsi lokasya carAcarasya 
tvam asya pUjyash ca gurur garIyAn |
na tvat-samo 'sty abhyadhikaH kuto 'nyo 
loka-traye 'py apratima-prabhAva ||43||

shrIdharaH : acintya-prabhAvatvam evAha piteti | na vidyate pratimA upamA yasya so 'pratimaH | tathAvidhaH prabhAvo yasya tava he apratima-prabhAva | tvam asya carAcarasya lokasya pitA janako 'si | ataeva pUjyash ca gurush ca guror api garIyAn gurutaraH | ato loka-traye 'pi na tvat-sama eva tAvad-anyo nAsti | parameshvarasyAnyasyAbhAvAt | tvatto 'bhyadhikaH punaH kutaH syAt ? ||43||

madhusUdanaH : acintya-prabhAvatAm eva prapaJNcayati pitAsIti | asya carAcarasya lokasya pitA janakas tvam asi | pUjyash cAsi sarveshvaratvAt | gurush cAsi shAstropadeShTA | ataH sarvaiH prakArair garIyAn gurutaro 'si | ataeva na tvat-samo 'sty abhyadhikaH kuto 'nyo loka-traye 'pi | he apratima-prabhAva ! yasya samo 'pi nAsti dvitIyasya parameshvarasyAbhAvAt tasyAdhiko 'nyaH kutaH syAt sarvathA na sambhAvyata evety arthaH ||43||

vishvanAthaH : Nothing.

baladevaH : aprameyatAm Aha pitAsIti | asya lokasya pitA pUjyo guruH shAstropadeShTA ca tvam asi | ataH sarvaiH prakArair garIyAn gurutaras tvam | he 'pratima-prabhAva ! ato 'smin loka-traye nikhile 'pi jagati tvat-sama eva nAsti | dvitIyasya pareshasyAbhAvAd eva tvad-adhiko 'nyaH kutaH syAt ? shrutish caivam Aha na tat-samash cAbhyadhikash ca dR^ishyate iti ||43|| 

__________________________________________________________

BhG 11.44

tasmAt praNamya praNidhAya kAyaM 
prasAdaye tvAm aham Isham IDyam |
piteva putrasya sakheva sakhyuH 
priyaH priyAyArhasi deva soDhum ||44||

shrIdharaH : yasmAd evaM tasmAd iti | tasmAt tvAm IshaM jagataH svAminam | IDyaM tubhyam | prasAdaye prasAdayAmi | kathaM kAyaM praNidhAya dantavan nipAtya | praNamya prakarSheNa natvA | atas tvaM mahAparAdhaM soDhuM kShantum arhati | kasya kva iva ? putrasyAparAdhaM kR^ipayA pitA yathA sahate | sakhur mitrasyAparAdhaM sakhA nirupAdhi-bandhuH sahate | priyash ca priyAyA aparAdhaM tat-priyArthaM yathA sahate tadvat ||44||

madhusUdanaH : yasmAd evaM tasmAd iti | tasmAt praNamya namaskR^itya tvAM praNidhAya prakarSheNa nIcair dhR^itvA kAyaM daNDavad bhUmau patitveti yAvat | prasAdaye tvAm Isham IDyam sarva-stutyam aham aparAdhI | ato he deva ! piteva putrasyAparAdhaM sakheva sakhyur aparAdhaM priyaH priyAyAH pativratAyA aparAdhaM mamAparAdhaM tvaM soDhum kShantum arhasi ananya-sharaNatvAn mama | priyAyArhasIty atreva-shabda-lopaH sandhish ca chAndasaH ||44||

vishvanAthaH : kAyaM praNidhAya bhUmau daNDavan nipAtya priyAyArhasIti sandhir ArShaH ||44||

baladevaH : yasmAd evaM tasmAd iti | kAyaM bhUmau praNidhAya praNamyeti sAShTAN^gaM praNatiM kR^itvA | he deva ! mamAparAdhaM soDhum arhasi | kaH kasyevety Aha piteveti | sakheva sakhyur iti tu tadA mahaishvaryaM vIkShya svasmin dAsatva-mananAt | priyAyArhasIti visarga-lopaH sandhish cArShaH ||44|| 

__________________________________________________________

BhG 11.45

adR^iShTa-pUrvaM hR^iShito 'smi dR^iShTvA 
bhayena ca pravyathitaM mano me |
tad eva me darshaya deva rUpaM 
prasIda devesha jagan-nivAsa ||45||

shrIdharaH : evaM kShamApayitvA prArthayate adR^iShTa-pUrvam iti dvAbhyAm | he deva pUrvam adR^iShTaM tava rUpaM dR^iShTvA hR^iShito hR^iShTo 'smi | tathA bhayena ca me manaH pravyathitaM pracalitam | tasmAn mama vyathA-nivR^intaye tad eva rUpaM darshaya |  he devasha he jagannivAsa prasanno bhava ||45||

madhusUdanaH : evam aparAdha-kShamAM prArthya punaH prAg-rUpa-darshanaM vishvarUpopasaMhareNa prArthayate adR^iShTa-pUrvam iti dvAbhyAm | kadApy adR^iShTa-pUrvaM pUrvam adR^iShTaM vishva-rUpaM dR^iShTvA hR^iShito hR^iShTo 'smi | tad-vikR^ita-rUpa-darshanajena bhayena ca pravyathitaM vyAkulIkR^itaM mano me | atas tad eva prAcInam eva mama prANApekShayApi priyaM rUpaM me darshaya he deva he devesha he jagan-nivAsa prasIda prAg-rUpa-darshana-rUpaM prasAdaM me kuru ||45||

vishvanAthaH : yadyapy adR^iShTa-pUrvam idaM te vishva-rUpAtmakaM vapur dR^iShTvA hR^iShito 'smi tad apy asya ghoratvAd bhayena manaH pravyathitam abhUt | tasmAt tad eva mAnuShaM rUpaM mat-prANa-koTy-adhika-priyaM mAdhurya-pArAvAraM vasudeva-nandanAkAraM me darshaya prasIdety alaM tavaitAdR^ishaishvaryasya darshanAyeti bhAvaH | devesheti tvaM sarvedvAnAm IshvaraH sarva-jagan-nivAso bhavasy eveti mayA pratItam iti bhAvaH | atra vishva-rUpa-darshana-kAle sarva-svarUpa-mUla-bhUtaM narAkAraM kR^iShNa-vapus tatraiva sthitam api yogamAyAcchAditatvAd arjunena na dR^iShTam iti gamyate ||45||

baladevaH : atha kiM vakShi kiM cecchasIti cet tatrAha adR^iShTeti | tvayi kR^iShNe sattvena j~nAtam apIdam aishvaraM rUpaM dR^iShTvAhaM harShito 'smi mat-sakhasyedam asAdhAraNaM rUpam iti mudito 'smi manash ca mama tad-ghoratva-darshana-jena bhayena pravyathitaM bhavati | ata idaM prArthayed evety Adi sarva-deva-niyantA tat-sarvAdhAraH pareshas tvam asIti mayA pratyakShIkR^itam ataHparaM tad-antarbhAvya tad eva mad-abhIShTaM kR^iShNa-rUpaM darshaya prAdurbhAvayety arthaH ||45||

__________________________________________________________

BhG 11.46

kirITinaM gadinaM cakra-hastam 
icchAmi tvAM draShTum ahaM tathaiva |
tenaiva rUpeNa catur-bhujena 
sahasra-bAho bhava vishva-mUrte ||46||

shrIdharaH : tad eva rUpaM visheShayann Aha kirITinam iti | kirITavantam gadAvantaM cakra-hastaM ca tvAM draShTum icchAmi | pUrvaM yathA dR^iShTo 'si tathaiva | ataeva he sahasra-bAho | he vishva-mUrte ! idaM vishva-rUpam upasaMhR^itya tenaiva kirITAdi-yuktena caturbhujena bhavAvirbhava | tad anena shrI-kR^iShNam arjunaH pUrvam api kirITAdi-yuktam eva pashyatIti gamyate | yat tu pUrvam uktaM vishva-rUpa-darshane kirITinaM gadinaM cakriNaM ca pashyAmIti | tad-bahu-kirITAdy-abhiprAyeNa | yad vA etAvantaM kAlaM yaM tvAM kirITinaM gadinaM cakriNaM ca suprasannam apashyaM tam evedAnIM tejo-rAshiM durnirIkShyaM pashyAmIbhy evam atra vacanasya vyaktir ity avirodhaH ||46||

madhusUdanaH : tad eva rUpaM vivR^iNoti kirITinam iti | kirITavantam gadAvantaM cakra-hastaM ca tvAM draShTum icchAmy ahaM tathaiva pUrvavad eva | atas tenaiva rUpeNa catur-bhujena vasudevAtmajatvena bhava he idAnIM sahasra-bAho he vishva-mUrte | upasaMhR^itya vishvarUpaM pUrva-rUpeNaiva prakaTo bhavety arthaH | etena sarvadA caturbhujAdi-rUpam arjunena bhagavato dR^ishyata ity uktam ||46||

vishvanAthaH : visheShayann Aha kirITinam iti | kirITavantam gadAvantaM cakra-hastaM ca tvAM draShTum icchAmi | pUrvaM yathA dR^iShTo 'si tathaiva | ataeva he sahasra-bAho | he vishva-mUrte ! idaM vishva-rUpam upasaMhR^itya tenaiva kirITAdi-yuktena caturbhujena bhavAvirbhava | tad anena shrI-kR^iShNam arjunaH pUrvam api kirITAdi-yuktam eva pashyatIti gamyate | yat tu pUrvam uktaM vishva-rUpa-darshane kirITinaM gadinaM cakriNaM ca pashyAmIti | tad-bahu-kirITAdy-abhiprAyeNa | yad vA etAvantaM kAlaM yaM tvAM kirITinaM gadinaM cakriNaM ca suprasannam apashyaM tam evedAnIM tejo-rAshiM durnirIkShyaM pashyAmIbhy evam atra vacanasya vyaktir ity avirodhaH ||46||
 
baladevaH : tat kIdR^ig ity Aha kirITinam iti | he samprati sahasra-bAho ! he vishva-mUrte ! idaM rUpam antarbhAvya divyAbhinetR^i-naTavat tenaiva caturbhujena rUpeNa vishiShTaH san prAdurbhava ||46||

__________________________________________________________

BhG 11.47

shrI-bhagavAn uvAca
mayA prasannena tavArjunedaM 
rUpaM paraM darshitam Atma-yogAt |
tejo-mayaM vishvam anantam 
AdyaM yan me tvad-anyena na dR^iShTa-pUrvam ||47||

shrIdharaH : evaM prArthitas tam AshvAsayan bhagavAn uvAca mayeti tribhiH | he arjuna kim iti tvaM bibheShi ? yato mayA prasannena kR^ipayA tavedaM param uttamaM rUpaM darshitam | Atmano mama yogAd yoga-mAyA-sAmArthyAt | paratvam evAha tejo-mayam |  vishvam vishvAtmakam | anantam AdyaM ca | yan mama rUpaM tvad-anyena tvAdR^ishAd bhaktAd anyena pUrvaM na dR^iShTaM tat ||47||

madhusUdanaH : evam arjunena prasAdito bhaya-vAdhitam arjunam upalabhyopasaMhR^itya vishva-rUpam ucitena vacanena tam AshvAsayan shrI-bhagavAn uvAca mayeti tribhiH | he 'rjuna mA bhaiShIH | yato mayA prasannena tvad-viShaya-kR^ipAtishayavatedaM vishva-rUpAtmakaM paraM shreShThaM rUpaM tava darshitam Atma-yogAd asAdhAraNAn nija-sAmarthyAt | paratvaM vivR^iNoti tejo-mayaM tejaH-pracuraM vishvam samastam anantam AdyaM ca yan mama rUpaM tvad-anyena kenApi na dR^iShTa-pUrvam pUrvaM na dR^iShTam ||47||

vishvanAthaH : bho arjuna ! draShTum icchAmi te rUpam aishvaraM puruShottama iti tvat-prArthanayaivedaM mayA mad-aMshasya vishva-rUpa-puruShasya rUpaM darshitam | katham atra te manaH pravyathitam abhUt ? yataH prasIda prasIdety uktyA tan-mAnuSham eva rUpaM me didR^ikShase, tasmAt kim idam AshcaryaM brUShe ity Aha mayeti | prasannenaiva mayA tava tubhyam evedaM rUpaM darshitam | nAnyasmai, yatas tvatto 'nyena kenApi etan na pUrvaM dR^iShTam | tad api tvam etan na spR^ihayasi kim iti bhAvaH ||47||
 
baladevaH : evaM prArthito bhagavAn uvAca mayeti | he arjuna ! draShTum icchAmi te rUpam ity Adi tvat-prArthitaM prasannena mayedaM tejo-mayaM paramaishvaraM rUpaM vaidUryavad abhinetR^i-naTavac ca tvad-abhIShTe kR^iShNe mayi sthitam eva tava darshitam | Atma-yogAn nijAcintya-shaktyA me mama yad rUpaM tvad-anyena janena pUrvaM na dR^iShTam | tat-prasaN^gAd idAnIM tv anyair api devAdibhir dR^iShTaM bhakti-dR^ishyaM mama tat-svarUpaM bhaktaM tvAM prati pradarshayatA mayA tvad-dR^iShTasya bahu-sAkShikatvAya devAdibhyo 'pi bhaktimadbhyaH pradarshitam | yat tu gaja-sAhvaye duryodhanAdibhir api vishvarUpaM dR^iShTaM tan nedR^igvidham iti tvad-anyena na dR^iShTa-pUrvam ity uktam ||47||


__________________________________________________________

BhG 11.48

na veda-yaj~nAdhyayanair na dAnair
na ca kriyAbhir na tapobhir ugraiH |
evaM-rUpaH shakya ahaM nR^iloke 
draShTuM tvad-anyena kuru-pravIra ||48||

shrIdharaH : etad-darshanam atidurlabhaM labdhvA tvaM kR^itArtho 'sIty Aha na vedeti | vedAdhyayanam avyatirekeNa yaj~nAdhyayanasyAbhAvAd yaj~na-shabdena yaj~na-vidyAH kalpa-sUtrAdyA lakShyante | vedAnAM yaj~na-vidyAnAM cAdhyayanair ity arthaH | na ca dAnaiH | na ca kriyAbhir agnihotrAdibhiH | na cograis tapobhish cAndrAyaNAdibhiH | evaM-rUpo 'haM tvatto 'nyena manuShya-loke draShTuM shakyaH | api tu tvam eva kevalaM mat-prasAdena dR^iShTvA kR^itArtho 'si ||48||

madhusUdanaH : etad-rUpa-darshanAtmakam atidurlabhaM mat-prasAdaM labdhvA kR^itArtha evAsi tvam ity Aha na vedeti | vedAnAM caturNAm api adhyayanair akShara-grahaNa-rUpaiH, tathA mImAMsAkalpa-sUtrAdi-dvArA yaj~nAnAM veda-bodhita-karmaNAm adhayayanair artha-vicAra-rUpair veda-yaj~nAdhyayanaiH | dAnais tulI-puruShAdibhiH | kriyAbhir agnihotrAdi-shrauta-karmabhiH | tapobhiH kR^icchra-cAndrAyaNAdibhir ugraiH kAyendriya-shoShakatvena duShkarair evaM-rUpo 'haM na shakyo nR^i-loke manuShya-loke draShTuM tvad-anyena mad-anugraha-hInena he kuru-pravIra ! shakyo 'ham iti vaktavye visarga-lopash chAndasaH | pratyekaM na-kArAbhyAso niShedha-dADhyAya | na ca kriyAbhir ity atra ca-kArAd anukta-sAdhanAntara-samuccayaH ||48||

vishvanAthaH : tubhyaM darshitam idaM rUpaM tu vedAdi-sAdhanair api durlabham ity Aha na vedeti | tvatto 'nyena na kenApy aham evaMrUpo draShTuM shakyaH | shakyo 'ham iti | yad-dvaya-lopAv ArShau | tasmAd alabhya-lAbham Atmano matvA tvam asminn eveshvare, sarva-durlabhe rUpe mano-niShThAM kuru | etad-rUpaM dR^iShTvApy alaM te punar me mAnuSha-rUpeNa didR^ikShiteneti bhAvaH ||48||

baladevaH : atha sahasra-shIrShAdi-lakShaNasyaishvara-rUpasya pumarthatAm Aha na vedeti | vedAnAm adhyayanair akShara-grahaNaiH | yaj~nAnAm adhayayanair mImAMshA-kalpa-sUtrebhyo 'rpaNaiH | kriyAbhir agnihotrAdi-karmabhiH | tapobhiH kR^icchrAdibhir ugrair deha-shoShakatvena duShkaraiH | ebhiH kevalair vedAdhyayanAdibhir bhakti-yuktAt tvatto 'nyena bhakti-riktena kenApi puMsA evaM-rUpo 'haM draShTuM na shakyo, bhaktiM vinA bhUtAni vedAdhyayanAdIni mad-darshana-sAdhanAni na bhavantIti | yad uktaM -

dharmaH satyAdayopeto vidyA vA tapasAnvitA |
mad-bhaktyApetam AtmAnaM na samyak prapunAti hi || iti |

tvayA tu bhaktimatA dR^iShTa evAham anyaish ca bhaktimadbhir devAdibhiH | shakyo 'ham iti vaktavye visarga-lopash chAndasaH | na-kArAbhyAso niShedhADhyArthaH | nR^i-loke ity uktes tal-loke tad-bhaktA devA bahavas tad draShTuM shaknuvantIty uktam ||48||

__________________________________________________________

BhG 11.49

mA te vyathA mA ca vimUDha-bhAvo 
dR^iShTvA rUpaM ghoram IdR^iÇ mamedam |
vyapeta-bhIH prIta-manAH punas tvaM 
tad eva me rUpam idaM prapashya ||49||

shrIdharaH : evam api cet tavedaM ghoraM rUpaM dR^iShTvA vyathA bhavati tarhi tad eva rUpaM darshayAmIty Aha mA ta iti | IdR^ig IdR^ishaM ghoraM madIyaM rUpaM dR^iShTvA te A te vyathA mAstu | vimUDha-bhAvo vimUDhatvaM ca mAstu | vigata-bhayaH prIta-manAsh ca san punas tvaM tad evedaM mama rUpaM prakarSheNa pashya ||49||

madhusUdanaH : evaM ghoram IdR^ig aneka-bAhv-Adi-yuktatvena bhayaN^karaM mama rUpaM dR^iShTvA sthitasya te tava yA vyathA bhaya-nimittA pIDA sA mA bhUt | tathA mad-rUpa-darshane 'pi yo vimUDha-bhAvo vyAkula-cittatvam aparitoShaH so 'pi mA bhUt | kintu vyapeta-bhIr apagata-bhayaH prIta-manAsh ca san punas tvaM tad eva caturbhujaM vAsudevatvAdi-vishiShTaM tvayA sadA pUrva-dR^iShTaM rUpam idaM vishva-rUpopasaMhAreNa prakaTIkriyamANaM prapashya prakarSheNa bhaya-rAhityena santoSheNa ca pashya ||49||

vishvanAthaH : bhoH parameshvara ! mAM tvaM kiM na gR^ihNAsi ? yad anicchate 'pi mahyaM punar idam eva balAd ditsasi | dR^iShTvedaM tavaishvaryaM mama gAtrANi vyathante, mano me vyAkulIbhavati | muhur ahaM mUrcchAmi | tavAsmai paramaishvaryAya dUrata eva mama namo namo 'stu, na kadApy ahaM evaM draShTuM prArthayiShye | kShamasva kShamasva | tad eva mAnuShAkAraM vapur apUrva-mAdhurya-dhurya-smita-hasita-sudhA-sAra-varShi-mukha-candraM me darshaya darshayeti vyAkulam arjunaM prati sAshvAsam Aha mA te iti ||49||

baladevaH : yac ca tasminn eva mad-rUpe saMhartR^itvaM mayA pradarshitaM tat khalu drapadI-pragharShaNaM vIkShyApi tuShNIM sthitA bhIShmAdayaH sarve tat-pragharShaNa-kupitena mayaiva nihantavyA na tu tan-nihanana-bhAras taveti bodhayitum atas tena tvaM vyathito mAbhUr ity Aha mA te vyatheti | tad eva caturbhujaM prArthita-rUpam ||49||

__________________________________________________________

BhG 11.50

saMjaya uvAca
ity arjunaM vAsudevas tathoktvA 
svakaM rUpaM darshayAm Asa bhUyaH |
AshvAsayAm Asa ca bhItam enaM 
bhUtvA punaH saumyavapur mahAtmA ||50||

shrIdharaH : evam uktvA prAktanam eva rUpaM mat-sakhaM prasannaM tava saumyaM janArdana idAnIm adhunAsmi saMvR^ittaH saMjAtaH | kim ? sa-cetAH prasanna-cittaH | prakR^itiM svabhAvaM gatash cAsmi ||50||

madhusUdanaH : vAsudevo 'rjunam iti prAg-uktam uktvA yathA pUrvam AsIt tathA svakaM rUpaM kirITa-makara-kuNDala-gadA-cakrAdi-yuktaM caturbhujaM shrIvatsa-kaustubha-vanamAlA-pItAmbarAdi-shobhitaM darshayAmAsa bhUyaH punar AshvAsayAmAsa ca bhItam enam arjunaM bhUtvA punaH pUrvavat saumya-vapur anugra-sharIro mahAtmA parama-kAruNikaH sarveshvaraH sarvaj~na ity Adi-kalyANa-guNAkaraH ||50||

vishvanAthaH : yathA svAMshasya mahogra-rUpaM darshayAmAsa | tathA mahA-madhuraM svakaM rUpaM caturbhujaM kirITa-gadA-cakrAdi-yuktaM tat-prArthitaM madhuraishvarya-mayaM bhUyo darshayAmAsa | tataH punaH sa mahAtmA somya-vapuH kaTaka-kuNDaloShNISha-pItAmbara-dharo dvibhujo bhUtvA bhItam enam AshvAsayAmAsa ||50||

baladevaH : tato yad abhUt tat saMjaya uvAca ity arjunam iti | vAsudevo 'rjunaM prati pUrvoktam uktvA yathA saN^kalpenaiva sahasra-shiraskaM rUpaM darshitavAn tathaiva svakaM nIlotpala-shyAmalatvAdi-guNakaM devakI-putra-lakShaNaM caturbhujaM rUpaM darshayAmAsa evaM saumya-vapuH sundara-vigraho bhUtvA bhItam enam arjunaM punar AshvAsayAmAsa | mahAtmA udAra-manA ||50||

__________________________________________________________

BhG 11.51


arjuna uvAca
dR^iShTvedaM mAnuShaM rUpaM tava saumyaM janArdana |
idAnIm asmi saMvR^ittaH sacetAH prakR^itiM gataH ||51||

shrIdharaH : tato nirbhayaH sann arjuna uvAca dR^iShTvedam iti | sa-cetAH prasanna-cittaH | idAnIM saMvR^itto jAto 'smi | prakR^itiM svAsthyaM ca prApto 'smi | sheShaM spaShTam ||51||

madhusUdanaH : tato nirbhayaH san arjuna uvAca dR^iShTvedam iti | idAnIM sacetA bhaya-kR^ita-vyAmohAbhAvenAvyAkula-cittaH saMvR^itto 'smi tathA prakR^itiM bhaya-kR^ita-vyathA-rAhityena svAsthyaM gato 'smi | spaShTam anyat ||51||

vishvanAthaH : tatash ca mahA-madhura-mUrtiM kR^iShNam AlokyAnanda-sindhu-snAtaH sann Aha idAnIm evAhaM sa-cetAH saMvR^ittaH sa-ceto abhuvaM prakR^itiM gataH svAsthyaM prApto 'smi ||51||

baladevaH : tato nirvyathaH prasanna-manAH sann arjuna uvAca dR^iShTvedam iti | he janArdana tavedaM saumyaM manoj~naM caturbhujaM rUpaM dR^iShTvAham idAnIM sa-cetAH prasanna-cittaH prakR^itiM vyathAdy-abhAvena svAsthyaM ca gataH saMvR^itto jAto 'smi | kIdR^ishaM rUpam ity Aha mAnuSham iti | caitanyAnanda-vigrahaH kR^iShNo vakShyamANa-shruti-smR^itibhyaH | sa hi yaduShu | pANDaveShu dvibhujaH kadAcic caturbhujash ca krIDati | tad-ubhaya-rUpasyAsya mAnuShavat saMsthAnAc ceShTitAc ca | mAnuSha-bhAvenaiva vyapadesha iti prAg abhAShi ||51||

__________________________________________________________

BhG 11.52

shrI-bhagavAn uvAca
sudurdarsham idaM rUpaM dR^iShTavAn asi yan mama |
devA apy asya rUpasya nityaM darshana-kAN^kShiNaH ||52||

shrIdharaH : svakR^itasyAnugrahasyAtidurlabhatvaM darshayana bhagavAn uvAca sudurdarsham iti | yan mama vishva-rUpaM tvaM dR^iShTavAn asi | idaM sudurdarsham atyantaM draShTum ashakyam | yato devA apy asya rUpasya nityaM sarvadA darshanam icchanti kevalam | na punar idaM pashyanti ||52||

madhusUdanaH : sva-kR^itasyAnugrahasyAtidurlabhatvaM darshayan shrI-bhagavAn uvAca sudurdarsham iti caturbhiH | mama yad rUpam idAnIM tvaM dR^iShTavAn asi, idaM vishva-rUpaM sudurdarsham atyantaM draShTum ashakyam | yato devA apy asya rUpasya nityaM sarvadA darshana-kAN^kShiNo na tu tvam iva pUrvaM dR^iShTavanto na vAgre drakShyantIty abhiprAyaH | darshanAkAN^kShAyA nityatvokteH ||52||

vishvanAthaH : darshitasya svarUpasya mAhAtmyam Aha sudurdarsham iti tribhiH | devatA api asya darshanAkAN^kShiNa eva na tu darshanaM labhante | tvaM tu naivedam api spR^ihayasi | man-mUla-svarUpa-narAkAra-mahA-mAdhurya-nityAsvAdine tvac-cakShuse katham etad coratAm ? ataeva mayA divyaM dadAmi te cakShuH iti divyaM cakShur dattam | kintu divya-cakShur iva divyaM mano na dattam ataeva divya-cakShuShApi tvayA na samyaktayA rocitaM man-mAnuSha-rUpa-mahA-mAdhuryaika-grAhi-manaskatvAt | yadi divyaM mano 'pi tubhyam adAsyaM tadA deva-loka iva bhavAn apy etad vishvarUpa pUruSha-svarUpam arocayiShyad eveti bhAvaH ||52||

baladevaH : mayA pradarshitaM na veda-yaj~nAdhyayaniH ity AdinA shlAghitaM ca sahasra-shiraskaM mad-rUpaM shraddadhAno mat-priya-sakho 'rjuno manuShya-bhAva-bhAvite shrI-kR^iShNe mayi kadAcid vishlatha-bhAvo mAbhUd iti bhAvena svaka-rUpasya parama-puruShArthatAm upadishati sudurdarsham iti | sahasra-shiraskaM mad-rUpaM durdarsham eva | idaM ca mama kR^iShNa-rUpaM sudurdarsham | nAhaM prakAshaH sarvasya ity ukteH | yat tvaM sucirAd dR^iShTavAn asi katham evaM praty emIti cet tatrAha devA apy asyeti | etac ca dashamAdau garbha-stuty-AdinA prasiddham eva ||52||

__________________________________________________________

BhG 11.53

nAhaM vedair na tapasA na dAnena na cejyayA |
shakya evaM-vidho draShTuM dR^iShTavAn asi mAM yathA ||53||

shrIdharaH : atra hetum Aha nAham iti | spaShTo 'rthaH ||53||

madhusUdanaH : kasmAd devA etad-rUpaM na dR^iShTavanto na vA drakShyanti mad-bhakti-shUnyatvAd ity Aha nAham iti | na veda-yaj~nAdhyayanair ity AdinA gatArthaH shlokaH parama-durlabhatva-khyApanAyAbhyastaH ||53||

vishvanAthaH : kiM ca yuShmad-aspR^ihaNIyam apy etat svarUpam anye puruShArtha-sAratvena ye spR^ihayanti, tair vedAdhyayanAdibhir api sAdhanair etaj j~nAtuM draShTuM cAshakyam eveti pratIhIty Aha nAham iti ||53||

baladevaH : sudurlabhatAm Aha nAham iti | evaMvidho devakI-sUnush caturbhujas tvat-sakho 'haM vedAdibhir api sAdhanaiH kenApi puMsA bhakti-shUnyena draShTuM na shakyo yathA tvaM mAM dR^iShTavAn asi ||53||

__________________________________________________________

BhG 11.54

bhaktyA tv ananyayA shakya aham evaM-vidho 'rjuna |
j~nAtuM draShTuM ca tattvena praveShTuM ca paraMtapa ||54||

shrIdharaH : tarhi kenopAyena tvaM draShTuM shakya iti | tatrAha bhaktyA tv iti | ananyayA mad-eka-niShThayA bhaktyA tv evambhUto vishvarUpo 'haM tattvena paramArthato j~nAtuM shakyaH shAstrataH draShTuM pratyakShataH praveShTuM ca tAdAtmyena shakyaH | nAnyair upAyaiH ||54||

madhusUdanaH : yadi veda-tapo-dAnejyAbhir draShTum ashakyas tvaM tarhi kenopAyena draShTuM shakyo 'sIty ata Aha bhaktyeti | sAdhanAnantara-vyAvR^ittya-arthas tu-shabdaH | bhaktyaivAnanyayA mad-eka-niShThayA niratishaya-prItyaivaMvidho divya-rUpa-dharo 'haM j~nAtuM shakyo 'nanyayA bhaktyA kintu tattvena draShTuM ca svarUpeNa sAkShAtkartuM ca shakyo vedAnta-vAkya-shravaNa-manana-nididhyAsana-paripAkeNa | tatash ca svarUpa-sAkShAtkArAd avidyA-tat-kArya-nivR^ittau tattvena praveShTuM ca mad-rUpatayaivAsuM cAhaM shakyaH | he parantapa ! aj~nAna-shatru-damaneti pravesha-yogyatA sUcayati ||54||

vishvanAthaH : tarhi kena sAdhanenaivaM prApyata ity ata Aha bhaktyA tv iti | shakyo 'ham iti ca | yad vayalopAvArya | yadi nirvANa-mokShecchA bhavet, tadA tattvena brahma-svarUpatvena praveShTum apy ananyayA bhaktyaiva shakyo nAnyathA | j~nAninAM guNIbhUtApi bhaktir antima-samaye j~nAna-saMnyAsAnAntaram urvaritAllIyasy ananyaiva bhavet tayaiva teShAM sAyujyaM bhaved iti tato mAM tattvato j~nAtvA vishate tad-anantaram ity atra pratipAdayiShyAmaH ||54||

baladevaH : abhimatAM para-bhaktaika-dR^ishyatAM sphuTayann Aha bhaktyeti | evaMvidho devakI-sUnush caturbhujo 'ham ananyayA mad-ekAntayA bhaktyA tu vedAdibhis tattvato j~nAtuM shakyaH | draShTuM pratyakShaM kartuM tattvataH praveShTuM saMyoktuM ca shakyaH | puraM pravishatIty atra pura-saMyoga eva pratIyate | tatra vedo gopAlopaniShat | tapo maj-janmAShTamy-ekAdashy-Ady-upoShaNam | dAnaM mad-bhakta-sampradAnakaM sva-bhogyAnAm arpaNam | ijyA man-mUrti-pUjA | shrutish caivam Aha yasya deve parA bhaktiH ity AdyA | 

tu-shabdo 'tra bhinnopakramArthaH | na ca sudurdarsham ity Adi-trayaM sahasra-shIrSha-rUpa-param iti vAcyam | ity arjunaM ity Adi-dvayasya narAkR^iti-caturbhuja-svarUpa-parasyAvyavahita-pUrvatvAt | tad-dvayena sahasra-shIrSha-rUpasya vyavadhAnAc ca | tatra yasya tad-eka-vAkyatAyAM nAhaM vedaiH ity AdeH paunarukty-Apattesh ca | 

yat tu divya-dR^iShTi-dAnena liN^gena narAkArAc caturbhujAt sahasra-shIrShNo devAkArasyotkarSham Aha tad-avicAritAbhidhAnam eva devAkArasya tasya caturbhuja-narAkArAdhInatvAt | tattvaM ca tasya yuktam eva yaH kAraNArNava-jale bhajati sma yoga-nidrAm iti smaraNAt | idaM narAkR^iti-kR^iShNa-rUpaM saccidAnandaM sarva-vedAnta-vedyaM vibhuM sarvAvatArIti pratyetavyaM -

sac-cid-Ananda-rUpAya kR^iShNAyAkliShTa-kAriNe |
namo vedAnta-vedyAya gurave buddhi-sAkShiNe || [GTU 1.1]

kR^iShNo vai paramaM daivatam [GTU 1.3] | eko vashI sarvagaH kR^iShNa IDyaH  [GTU 1.19] | eko 'pi san bahudhA yo 'vabhAti [GTU 1.19] ity Adi shravaNAt | 

IshvaraH paramaH kR^iShNaH  saccidAnanda-vigrahaH |
anAdir Adir govindaH sarva-kAraNa-kAraNam || [Bs 5.1]

yatrAvatIrNaM kR^iShNAkhyaM paraM brahma narAkR^iti | ete cAMsha-kalAH puMsaH kR^iShNas tu bhagavAn svayaM ity Adi smaraNAc ca | 

atrApi svayam evoktaM mattaH parataraM nAnyat iti, aham Adir hi devAnAM ity Adi ca | arjunena ca - paraM brahma paraM dhAma ity Adi | tasmAd atiprabhAveNa saMkrAnte sahasra-shIrShNi rUpe tena saMkrAntaiva dR^iShTir grAhiNI yuktA, na tv atisaundarya-lAvaNya-nidhi-narAkR^iti-kR^iShNa-rUpAnbhAvinI dR^iShTis tatra grAhiNIti bhAvena kR^iShNa-rUpe sahasra-shIrShatvavad arjuna-cakShuShi tAdR^ig-rUpa-grAhi tejastvam eva saMkramitam iti mantavyam | na tu yuktyAbhAsa-lAbhena haitukatvaM svIkAryam, na cArjuno 'py anya-manuShyavac carma-cakShuShkaH | tasya bhAratAdiShu nara-bhagavad-avatAratvenAsakR^id-ukteH | karmodbhUtayA vidyayA sa-niShThaiH sahasra-shiraskaM rUpaM labhyam iti durdarshaM tat narAkR^iti-kR^iShNa-rUpaM tv ananyayA bhaktyaiveti sudurdarshaM tad uktam ||54||

__________________________________________________________

BhG 11.55

mat-karma-kR^in mat-paramo mad-bhaktaH saN^ga-varjitaH |
nirvairaH sarva-bhUteShu yaH sa mAm eti pANDava ||55||

shrIdharaH : ataH sarva-shAstra-sAraM paramaM rahasyaM shR^iNv ity Aha mat-karma-kR^id iti | mad-arthaM karma karotIti mat-karma-kR^it | aham eva paramaH puruShArtho yasya saH | mamaiva bhakta AshritaH | putrAdiShu saN^ga-varjitaH | nirvairash ca sarva-bhUteShu | evaM bhUto yaH sa mAM prApnoti | nAnya iti ||55||

devair api sudurdarshaM tapo-yaj~nAdi-koTibhiH |
bhaktAya bhagavAn evaM vishva-rUpam adarshayat ||

iti shrI-shrIdhara-svAmi-kR^itAyAM bhagavad-gItA-TIkAyAM subodhinyAM 
vishva-rUpa-darshaM nAma ekAdasho 'dhyAyaH ||
||11||

madhusUdanaH : adhunA sarvasya gItA-shAstrasya sAra-bhUto 'rtho niHshreyasArthinAm anuShThAnAya puJNjIkR^ityocyate mad iti | mad-arthaM karma veda-vihitaM karotIti mat-karma-kR^it | svargAdi-kAmanAyAM satyAM katham evam iti nety Aha mat-paramaH | aham eva paramaH prAptavyatvena nishcito na tu svargAdir yasya saH | ataeva mat-prApty-AshayA mad-bhaktaH sarvaiH prakArair mama bhajana-paraH | putrAdiShu snehe sati katham evaM syAd iti nety Aha saN^ga-varjitaH | bAhya-vastu-spR^ihA-shUnyaH | shatruShu dveShe sati katham evaM syAd iti nety Aha nivairaH sarva-bhUteShu | apakAriShv api dveSha-shUnyo yaH sa mAm ety abhedena | he pANDava ! ayam arthas tvayA j~nAtum iShTo mayopadiShTo nAtaH paraM kiMcit kartavyam astIty arthaH ||55||

shiShya-shrI-madhusUdana-sarasvatI-viracitAyAM shrImad-bhagavad-gItA-gUDhArtha-dIpikAyAm vishva-rUpa-darshana-nirUpaNaM nAma ekAdasho 'dhyAyaH ||
||11||

vishvanAthaH : atha bhakti-prakaraNopasaMhArArthaM saptamAdhyAyAdiShu ye ye bhaktA uktAs teShAM sAmAnya-lakShaNam Aha mat-karma-kR^id iti | saN^ga-varjitaH saN^ga-rahitaH ||55||

kR^iShNasyaiva mahaishvaryaM mamaivAsmin raNe jayaH |
ity arjuno nishcikAyety-adhyAyArtho nirUpitaH ||

iti sArArtha-varShiNyAM harShiNyAM bhakta-cetasAm |
gItAsv ekAdasho 'dhyAyaH saN^gataH saN^gataH satAm ||11||

baladevaH : atha sva-prApti-karIm ananyAM bhaktim upadishann upasaMharati mad iti | mat-sambandhinI man-mandira-nirmANa-tad-vimArjana-mat-puShpa-bATI-tulasI-kAnana-saMskAra-tat-sevanAdIni karmAdIni karotIti mat-karma-kR^it | mat-paramo mAm eva na tu svargAdikaM sva-pumarthaM jAnan | mad-bhakto mac-chravaNAdi-nava-vidha-bhakti-rasa-nirataH | saN^ga-varjito mad-vimukha-saMsargam asahamAnaH | sarva-bhUteShu nirvairaH | teShv api mad-vimukheShu pratikUleShu satsu vaira-shUnyaH | sva-kleshasya sva-pUrvakarma-nimittakatva-vimarshena teShu vaira-nimittAbhAvAt | evambhUto yo mAM narAkAraM kR^iShNam eti labhate, nAnyaH ||55||

pUrNaH kR^iShNo 'vatAritvAt tad-bhaktAnAM jayo raNe |
bhArate pANDu-putrANAm ity ekAdasha-nirNayaH ||

iti shrImad-bhagavad-gItopaniShad-bhAShye ekAdasho 'dhyAyaH 
||11||
