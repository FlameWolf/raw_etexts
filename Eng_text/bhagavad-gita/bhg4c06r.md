Bhagavadgita 6
with the commentaries of Sridhara, Madhusudana, Visvanatha and Baladeva

Input by ... (Gaudiya Grantha Mandira)


___________________________________________________________________

THIS TEXT FILE IS FOR REFERENCE PURPOSES ONLY!
COPYRIGHT AND TERMS OF USAGE AS FOR SOURCE FILE.
            
Text converted to Ronald E. Emmerick's encoding for WordPerfect 5.1 DOS 
and related utility programmes BHELA, CARAKA etc. (DOS versions):
            
description             character  =ASCII
            
long a                  A             195
long A                  ù             249
long i                  I             197
long I                  ý             253
long u                  U             198
long U                  ô             244
vocalic r               R^i             173
vocalic R               ã             227
long vocalic r          Ì             204
vocalic l               Ê             202
long vocalic l          Ë             203
velar n                 Ç             199
velar N                 §             167
palatal n               ¤             164
palatal N               ¥             165
retroflex t             T             194
retroflex T             è             232
retroflex d             D             172
retroflex D             Ö             214
retroflex n             N             239
retroflex N             ×             215
palatal s               sh             211
palatal S               Á             193
retroflex s             Sh             171
retroflex S             å             229
anusvara                M             230
capital anusvara        õ             245
visarga                 H             247
capital visarga         ê             234

Other characters of the REE encoding table are not included.
Unless indicated otherwise, accents have been dropped in order 
to facilitate word search.             

For a comprehensive list of REE and other GRETIL encodings 
and formats see:
www.sub.uni-goettingen.de/ebene_1/fiindolo/gretil/gretdiac.pdf
and
www.sub.uni-goettingen.de/ebene_1/fiindolo/gretil/gretdias.pdf
___________________________________________________________________




BhG 6.1

anAshritaH karma-phalaM kAryaM karma karoti yaH |
sa saMnyAsI ca yogI ca na niragnir na cAkriyaH ||1||

shrIdharaH :
citte shuddhe 'pi na dhyAnaM vinA saMnyAsa-mAtrataH |
muktiH syAd iti ShaShThe 'smin dhyAna-yogo vitanvate ||

pUrvAdhyAye saMkShepeNoktaM yogaM prapa¤cayituM ShaShThAdhyAyArambhaH | tatra tAvat sarva-karmANi manasA saMnyasya [GItA 5.13] ity Arabhya saMnyAsa-pUrvikAyA j~nAna-niShThAyAs tAtparyenAbhidhAnAd duHkha-rUpatvAc ca karmaNaH sahasA saMnyAsAtiprasaN^gaM prAptaM vArayituM saMnyAsAd api shreShThatvena karma-yogaM stauti anAshrita iti dvAbhyAm | karma-phalam anAshrito 'napekShamANaH sann avashya-kAryatayA vihitaM karma yaH karoti, sa eva saMnyAsI yogI ca na tu niragnir agni-sAdhyeShTAkhya-karma-tyAgI | na cAkriyo 'nagni-sAdhya-pUrtAkhya-karma-tyAgI ||1||

madhusUdanaH :
yoga-sUtraM tribhiH shlokaiH pa¤camAnte yad Iritam |
ShaShThas tv Arabhyate 'dhyAyas tad-vyAkhyAnAya vistarAt ||

tatra sarva-karma-tyAgena yogaM vidhAsyaMs tyAjyatvena hInatvam AshaN^kya karma-yogaM stauti anAshrita iti dvAbhyAm | karmaNAM phalam Ashrito 'napekShamANaH phalAbhisaMdhi-rahitaH san kAryaM kartavyatayA shAstreNa vihitaM nityam agnihotrAdi karma karoti yaH sa karmy api san saMnyAsI ca yogI ceti stUyate | 

sannyAso hi thyAgaH | citta-gata-vikShepAbhAvash ca yogaH | tau cAsya vidyete phala-tyAgAt phala-tR^iShNA-rUpa-citta-vikShepAbhAvAc ca | karma-phala-tR^iShNA-tyAga evAtra gauNyA vR^ittyA saMnyAsa-yoga-shabdAbhyAm abhidhIyate sakAmAnapekShya prAshastya-kathanAya | avashyambhAvinau hi niShkAma-karmAnuShThAtur mukhyau saMnyAsa-yogau | tasmAd ayaM yadyapi na niragnir agni-sAdhya-shrauta-karma-tyAgI na bhavati, na cAkriyo 'gni-nirapekSha-smArta-kriyA-tyAgI ca na bhavati | tathApi saMnyAsI yogI ceti mantavyaH |

athavA na niragnir na cAkriyaH saMnyAsI yogI ceti mantavyaH | kintu sAgniH sakriyash ca niShkAma-karmAnuShThAyI saMnyAsI yogI ceti mantavya iti stUyate | apashavo vA anye go-ashvebhyaH pashavo go-ashvAn ity atreva prashaMsA-lakShaNayA na¤-anvayopapattiH | atra cAkriya ity anenaiva sarva-karma-saMnyAsini labdhe niragnir iti vyarthaM syAd ity agni-shabdena sarvANi karmANy upalakShya niragnir iti saMnyAsI kriyA-shabdena citta-vR^ittIr upalakShyAkriya iti niruddha-citta-vR^ittir yogI ca kathyate | tena na niragniH saMnyAsI mantavyo na cAkriyo yogI mantavya iti yathA-saN^khyam ubhaya-vyatireko darshanIyaH | evaM sati na¤-dvayam apy upapannam iti draShTavyam ||1||

vishvanAthaH :
ShaShTheShu yogino yoga-prakAra-vijitAtmanaH |
manasash ca¤calasyApi naishcalyopAya ucyate ||

aShTAN^ga-yogAbhyAse pravR^ittenApi citta-shodhakaM niShkAma-karma na tyAjyam ity Aha karma-phalam Ashrito 'napekShamANaH kAryam avashya-kartavyatvena shAstra-vihitaM karma yaH karoti, sa eva karma-phala-saMnyAsAt saMnyAsI, sa eva viShaya-bhogeShu cittAbhAvAd yogI cocyate | na ca niragnir agnihotrAdi-karma-mAtra-tyAgavAn eva sannyAsy ucyate | na cAkriyo na daihika-ceShTA-shUnyo 'rdha-nimIlita-netra eva yogI cocyate ||1||

baladevaH :
ShaShThe yoga-vidhiH karma-shuddhasya vijitAtmanaH |
sthairyopAyash ca manaso 'sthirasyApIti kIrtyate ||

proktaM karma-yogam aShTAN^ga-yoga-shiraskam upadekShyann Adau tau tad-upAyatvAt taM karma-yogam stauti bhagavAn anAshrita iti dvAbhyAm | karma-phalam pashv-anna-putra-svargAdi-kAmanAshrito 'nicchan kAryam avashya-kartavyatayA vihitaM karma yaH karoti, sa saMnyAsI j~nAna-yoga-niShThaH, yogI cAShTAN^ga-yoga-niShThaH sa eva | karma-yogenaiva tayoH siddhir iti bhAvaH | na niragnir agnihotrAdi-karma-tyAgI yati-veshaH sannyAsI na cAkriyaH sharIra-karma-tyAgI ardha-mudrita-netro yogI | atra yogam aShTAN^gaM cikIrShUNAM sahasA karma na tyAjyam iti matam ||1||

__________________________________________________________

BhG 6.2

yaM saMnyAsam iti prAhur yogaM taM viddhi pANDava |
na hy asaMnyasta-saMkalpo yogI bhavati kashcana ||2||

shrIdharaH : kuta ity apekShAyAM karma-yogasyaiva saMnyAsatvaM pratipAdayann Aha yam iti | saMnyAsam iti prAhuH prakarSheNa shreShThatvenAhuH | nyAsa evAty arecayat ity Adi shruteH | kevalAt phala-saMnyasanAd dhetor yogam eva taM jAnIhi | kuta ity apekShAyAm iti shabdokto hetur yoge 'py astIty Aha na hIti | na saMnyastaH phala-saMkalpo yena sa karma-niShTho j~nAna-niShTho vA kashcid api na hi yogI bhavati | ataH phala-saN^kalpa-tyAga-sAmyAt saMnyAsI ca phala-saN^kalpa-tyAgAd eva citta-vikShepAbhAvAd yogI ca bhavaty eva sa ity arthaH ||2||

madhusUdanaH : asaMnyAse 'pi saMnyAsa-shabda-prayoge nimitta-bhUtaM guNa-yogaM darshayitum Aha yaM saMnyAsam iti | yaM sarva-karma-tat-phala-parityAgaM saMnyAsam iti prAhuH shrutayaH nyAsa evAty arecayat, brAhmaNAH puatraiShaNAyAsh ca vittaiShaNAyAsh ca lokaiShaNAyAsh ca vyutthAyAtha bhikShA-caryaM caranti ity AdyAH | yogaM phala-tR^iShNA-kartR^itvAbhimAnayoH parityAgena vihita-karmAnuShThAnaM taM saMnyAsaM viddhi he pANDava | abrahma-dattaM brahma-dattam ity Aha taM vayaM manyAmahe brahma-datta-sadR^isho 'yam iti nyAyAt para-shabdaH paratra prayujyamAnaH sAdR^ishyaM bodhayati gauNyA vR^ittyA tad-bhAvAropeNa vA | prakR^ite tu kiM sAdR^ishyam ? iti tad Aha nahIti | hi yasmAd asaMnyasta-saMkalpo 'tyakta-phala-saN^kalpaH kashcana kashcid api yogI na bhavati | api tu sarvo yogI tyakta-phala-saN^kalpa eva bhavatIti phala-tyAga-sAmyAt tR^iShNA-rUpa-vitta-vR^itti-nirodha-sAmyAc ca gauNyA vR^ittyA karmy eva saMnyAsI ca yogI ca bhavatIty arthaH | tathA hi - yogash citta-vR^itti-nirodhaH [YogaS 1.2] pramANa-viparyaya-vikalpa-nidrA-smR^itaya [YogaS 1.6] iti vR^ittayaH pa¤ca-vidhAH | tatra pratyakShAnumAna-shAstropamAnArthApatty-abhAvAkhyAni pramANAni ShaD iti vaidikAH | pratyakShAnumAnAgamAH pramANAni [YogaS 1.7] trINIti yogAH | antarbhAva-bahir-bhAvAbhyAM saN^koca-vikAsau draShTavyau | ataeva tArkikAdInAM mata-bhedAH | viparyayo mithyA-j~nAnam tasya pa¤ca bhedA avidyAsmitA-rAga-dveShAbhiniveshaH [YogaS 2.3] ta eva ca kleshAH | shabda-j~nAnAnupAtI vastu-shUnyo vikalpaH [YogaS 1.9] pramA-bhrama-vilakShaNo 'sad-artha-vyavahAraH shasha-viShANam asat-puruShasya catanyam ity AdiH | abhAva-pratyayAlambanA vR^ittir nidrA [YogaS 1.10] na tu j~nAnAdy-abhAva-mAtram ity arthaH | anubhUta-viShayAsaMpramoShaH smR^itiH [YogaS 1.11] pUrvAnubhava-saMskArajaM j~nAnam ity arthaH | sarva-vR^itti-janyatvAd ante kathanam | lajjAdi-vR^ittInAm api A¤casv evAntarbhAvo draShTavyaH | etAdR^ishAM sarvAsAM citta-vR^ittInAM norodho yoga iti ca samAdhir iti ca kathyate | phala-saN^kalpas tu rAgAkhyas tR^itIyo viparyaya-bhedas tan-nirodha-mAtram api gauNyA vR^ittyA yoga iti saMnyAsa iti cocyata iti na virodhaH ||2||

vishvanAthaH : karma-phala-tyAga eva saMnyAsa-shabdArthaH | vastutas tathA viShayebhyash citta-naishcalyam eva yoga-shabdArthaH | tasmAt saMnyAsa-yoga-shabdayor aikyArtham evAgatam ity Aha yam iti | asaMnyasto na saMnyastas tyaktaH saN^kalpaH phalAkAN^kShA viShaya-bhoga-spR^ihA yena saH ||2||

baladevaH : nanu sarvendriya-vR^itti-virati-rUpAyAM j~nAna-niShThAyAM saMnyAsa-shabdash citta-vR^itti-nirodhe yoga-shabdash ca paThyate | sa ca sarvendriya-vyApArAtmake karma-yoge sa saMnyAsI ca yogI ceti bruvatA bhavatA kayA vR^ittyA nIyata iti cet tatrAha yam iti | yaM karma-yogam artha-tAtparya-j~nAH saMnyAsM prAhus tam eva taM yogam aShTAN^gaM viddhi | he pANDava !

nanu siMho mAnavakaH ity Adau shauryAdi-guNa-sAdR^ishyena tathA prayogaH | prakR^iteH kiM sAdR^ishyam iti cet tatrAha na hIti | asaMnyasta-saMkalpaH kashcana kashcid j~nAna-yogy aShTAN^ga-yogI ca na bhavaty api tu saMnyasta-saMkalpa eva bhavatIty arthaH | saMnyastaH parityaktaH saN^kalpaH phalecchA ca yena saH | tathA phala-tyAga-sAdR^ishyAt tR^iShNA-rUpa-citta-vR^itti-nirodha-sAdR^ishyAc ca karma-yoginas tad-ubhayatvena prayogo gauNa-vR^ittyeti ||2||

__________________________________________________________

BhG 6.3

ArurukShor muner yogaM karma kAraNam ucyate |
yogArUDhasya tasyaiva shamaH kAraNam ucyate ||3||

shrIdharaH : tarhi yAvaj-jIvaM karma-yoga eva prApta ity AshaN^kya tasyAvadhim Aha ArurukShor iti | j~nAna-yogam AroDhuM prAtum icchoH puMsas tad-Arohe kAraNaM karmocyate | citta-shuddhi-karatvAt | j~nAna-yogam ArUDhasya tu tasyaiva dhyAna-niShThasya shamaH samAdhish citta-vikShepaka-karmoparamo j~nAna-paripAke kAraNam ucyate ||3||

madhusUdanaH : tat kiM prashastatvAt karma-yoga eva yAvaj-jIvam anuShTheya iti nety Aha ArurukShor iti | yogam antaH-karaNa-shuddhi-rUpaM vairAgyam ArurukShor AroDhum icchor na tvArUDhasya muner bhaviShyataH karma-phala-tR^iShNA-tyAginaH karma shAstra-vihitam agnihotrAdi nityaM bhagavad-arpaNa-buddhyA kR^itaM kAraNaM yogArohaNe sAdhanam anuShTheyam ucyate veda-mukhena mayA | yogArUDhasya yogam antaH-karaNa-shuddhi-rUpaM vairAgyaM prAptavatas tu tasyaiva pUrvaM karmiNo 'pi sataH shamaH sarva-karma-saMnyAsa eva kAraNam anuShTheyatayA j~nAna-paripAka-sAdhanam ucyate ||3||

vishvanAthaH : nanu tarhy aShTAN^ga-yogino yAvaj-jIvam eva niShkAma-karma-yogaH prApta ity AshaN^kya tasyAvadhim Aha ArurukShor iti | muner yogAbhyAsino yogaM nishcala-dhyAna-yogam AroDhuM icchos tad-Arohe kAraNaM karma cocyate citta-shuddhi-karatvAt | tatas tasya yogaM dhyAna-yogam ArUDhasya dhyAna-niShThA-prAptaH shamaH vikShepaka-sarva-karmoparamaH kAraNam | tad evaM samyak-citta-shuddhi-rahito yogArurukShuH ||3||

baladevaH : nanv evam aShTAN^ga-yogino yAvaj jIvaM karmAnuShThAnaM prAptam iti cet tatrAha ArurukShor iti | muner yogAbhyAsino yogaM dhyAna-niShThAm ArurukShos tad-Arohe karma kAraNaM hR^id-vishuddhi-kR^ittvAt | tasyaiva yogArUDhasya dhyAna-niShThasya tad-dADhye shamo vikShepaka-karmoparatiH kAraNam ||3||

__________________________________________________________

BhG 6.4

yadA hi nendriyArtheShu na karmasv anuShajjate |
sarva-saMkalpa-saMnyAsI yogArUDhas tadocyate ||4||

shrIdharaH : kIdR^isho 'yaM yogArUDho yasya shamaH kAraNam ucyata iti ? atrAha yadeti | indriyArtheShv indriya-bhogyeShu shabdAdishu tat-sAdhaneShu ca karmasu yadA nAnuShajjate AsaktiM na karoti | tatra hetuH Asakti-mUla-bhUtAn sarvA bhoga-viShayAn karma-viShayAMsh ca saN^kalpAn saMnyasituM tyaktuM shIlaM yasya saH | tadA yogArUDha ucyate ||4||

madhusUdanaH : kadA yogArUDho bhavatIty ucyate yadeti | yadA yasmiMsh citta-samAdhAna-kAla indriyArtheShu shabdAdishu karmasu ca nitya-naimittika-kAmya-laukika-pratiShiddheShu nAnuShajjate teShAM mithyAtva-darshanenAtmano 'kartr-abhoktR^i-paramAnanadAdvaya-svarUpa-darshanena ca prayojanAbhAva-buddhyAham eteShAM kartA mamaite bhogyA ity abhinivesha-rUpam anuShaN^gaM na karoti | hi yasmAt tasmAt sarva-saN^kalpa-saMnyAsI sarveShAM saN^kalpAnAm idaM mayA kartavyam etat phalaM bhoktavyam ity evaM rUpANAM mano-vR^itti-visheShANAM tad-viShayANAM ca kAmAnAM tat-sAdhanAnAM ca karmaNAM tyAga-shIlaH | tadA shabdAdiShu karmasu cAnuShaN^gasya tad-dhetosh ca saN^kalpasya yogArohaNa-pratibandhakasyAbhAvAd yogaM samAdhim ArUDho yogArUDha ity ucyate ||4||


vishvanAthaH : samyak-shuddha-cittas tu yogArUDhas taj-j~nApakaM lakShaNam Aha yadeti | indriyArtheShu shabdAdiShu karmasu tat-sAdhaneShu ||4||

baladevaH : yogArUDhatva-j~nApakaM cihnam Aha yadeti | indriyArtheShu shabdAdiShu tat-sAdhaneShu karmasu ca yadAtmAnanda-rasikaH san na sajjate | tatra hetuH sarveti | sarvAn bhoga-viShayAn karma-viShayAsh ca saN^kalpAnAsattimUla-bhUtAn saMnyasituM parityaktuM shIlaM yasya saH ||4||

__________________________________________________________

BhG 6.5

uddhared AtmanAtmAnaM nAtmAnam avasAdayet |
Atmaiva hy Atmano bandhur Atmaiva ripur AtmanaH ||5||

shrIdharaH : ato viShayAsakti-tyAge mokShaM tad-Asaktau ca bandhaM paryAlocya rAgAdi-svabhAvaM tyajed ity Aha uddhared iti | AtmanA viveka-yuktenAtmAnaM saMsArAd uddharet | na tv avasAdayed adho na nayet | hi yata Atmaiva manaH-saN^gAdy-uparata AtmanaH svasya bandhur upakArakaH | ripur apakArakash ca ||5||

madhusUdanaH : yo yadaivaM yogArUDho bhavati tadA tenAtmanaivAtmoddhR^ito bhavati saMsArAnartha-vrAtAt | ata uddhared iti | AtmanA viveka-yuktena manasAtmAnaM svaM jIvaM saMsAra-samudre nimagnaM tata uddharet | ut UrdhvaM haret | viShayAsaN^ga-parityAgena yogArUDhatAm ApAdayed ity arthaH | na tu viShayAsaN^genAtmAnam avasAdayet saMsAra-samudre majjayet | hi yasmAd AtmaivAtmano bandhur hitakArI saMsAra-bandhanAn mocana-hetur nAnyaH kashcil laukikasya bandhor api snehAnubandhena bandha-hetutvAt | Atmaiva nAnyaH | kashcit ripuH shatru-rahita-kAri-viShaya-bandhanAgAra-praveshAt koshakAra ivAtmanaH svasya | bAhyasyApi ripor Atma-prayuktatvAd yuktam avadhAraNam Atmaivaa ripur Atmana iti ||5||

vishvanAthaH : yasmAd indriyArthAsaktyaivAtmA saMsAra-kUpe patitas taM yatnenoddhared iti | AtmanA viShayAsakti-rahitena manasAtmAnaM jIvam uddharet | viShayAsakti-sahitena manasA tv AtmAnaM nAvasAdayet na saMsAra-kUpe pAtayet | tasmAd AtmA mana eva bandhur mana eva ripuH ||5||

baladevaH : indriyArthAdy-anAsaktau hetu-bhAvenAha uddhared iti | viShayAdy-Asakta-manaskatayA saMsAra-kUpe nimagnam AtmAnaM jIvam AtmanA viShayAsakti-rahitena manasA tasmAd uddhared UrdhvaM haret | viShayAsaktena manasAtmAnaM nAvasAdayet tatra na nimajjayet | hi nishcaye naivam Atmaiva mana evAtmanaH svasya bandhus tad eva ripuH | smR^itish ca -

     mana eva manuShyANAM kAraNaM bandha-mokShayoH |
     bandhAya viShayAsaN^go muktyai nirviShayaM manaH || iti ||5||

__________________________________________________________

BhG 6.6

bandhur AtmAtmanas tasya yenAtmaivAtmanA jitaH |
anAtmanas tu shatrutve vartetAtmaiva shatruvat ||6||

shrIdharaH : katham-bhUtasyAtmaiva bandhuH ? katham-bhUtasya cAtmaiva ripur ity apekShAyAm Aha bandhur iti | yenAtmanaivAtmA kArya-kAraNa-saN^ghAta-rUpo jito vashIkR^itasya tathAbhUtasyAtmana Atmaiva bandhuH | anAtmano 'jitAtmanas tv AtmaivAtmanaH shatrutve shatruvad apakAra-kAritve varteta ||6||

madhusUdanaH : idAnIM kiM-lakShaNa AtmAtmano bandhuH kiM-lakShaNo vAtmano ripur ity ucyate bandhur iti | AtmA kArya-karaNa-saMghAto yena jitaH sva-vashIkR^ita Atmanaiva viveka-yuktena manasaiva na tu shastrAdinA | tasyAtmA svarUpam Atmano bandhur ucchR^iN^khala-sva-pravR^itty-abhAvena sva-hita-karaNAt | anAtmanas tv ajitAtmana ity etat | shatrutve shatru-bhAve vartetAtmaiva shatruvat | bAhya-shatrur ivocchR^iN^khala-pravR^ittyA svasya svenAniShTAcaraNAt ||6||

vishvanAthaH : kasya sa bandhuH ? kasya sa ripur ity apekShAyAm Aha bandhur iti | yenAtmanA jIvenAtmA mano jitas tasya jIvasya sa AtmA mano bandhuH | anAtmano 'jita-manasas tv Atmaiva mana eva shatruvat shatrutve 'pakArakatve varteta ||6||

baladevaH : kIdR^ishasya sa bandhuH ? kIdR^ishasya sa ripur ity apekShAyAm Aha bandhur iti | yenAtmanA jIvenAtmA mana eva jitas tasya jIvasya sa AtmA mano bandhus tad-upakArI | anAtmano 'jita-manasas tu jIvasyAtmaiva mana eva shatruvat shatrutve 'pakArakatve varteta ||6||

__________________________________________________________

BhG 6.7

jitAtmanaH prashAntasya paramAtmA samAhitaH |
shItoShNa-sukha-duHkheShu tathA mAnApamAnayoH ||7||

shrIdharaH : jitAtmanaH svasmin bandhutvaM sphuTayati jitAtmana iti | jita AtmA yena tasya prashAntasya rAgAdi-rahitasyaiva | paraM kevalam AtmA shItoShNAdiShu satsv api samAhitaH svAtma-niShTho bhavati nAnyasya | yad vA tasya hR^idi paramAtmA samAhitaH sthito bhavati ||7|| 

madhusUdanaH : jitAtmanaH sva-bandhutvaM vivR^iNoti jitAtmana iti | shItoShNa-sukha-duHkheShu citta-vikShepa-kareShu satsv api tathA mAnApamAnayoH pUjA-paribhavayosh citta-vikShepa-hetvoH sator iti teShu samatveneti vA | jitAtmanaH prAg-uktasya jitendriyasya prashAntasya sarvatra sama-buddhayA rAga-dveSha-shUnyasya paramAtmA sva-prakAsha-j~nAna-svabhAva AtmA samAhitaH samAdhi-viShayo yogArUDho bhavati | param iti vA cchedaH | jitAtmanaH prashAntasyaiva paraM kevalam AtmA samAhito bhavati nAnyasya | tasmAj jitAtmA prashAntash ca bhaved ity arthaH ||7|| 

vishvanAthaH : atha yogArUDhasya cihnAni darshayati tribhiH | jitAtmano jita-manasaH prashAntasya rAgAdi-rahitasya yoginaH param atishayena samAhitaH samAdhi-stha AtmA bhavet | shItAdiShu satsv api mAnApamAnayoH prAptayor api ||7|| 

baladevaH : yogArambha-yogyAm avasthAm Aha jiteti tribhiH | shItoShNAdiShu mAnApamAnayosh ca jitAtmano 'vikR^ita-manasaH prashAntasya rAgAdi-shUnyasyAtmA param atyarthaM samAhitaH samAdhistho bhavati ||7|| 


__________________________________________________________

BhG 6.8

j~nAna-vij~nAna-tR^iptAtmA kUTastho vijitendriyaH |
yukta ity ucyate yogI sama-loShTAshma-kA¤canaH ||8||

shrIdharaH : yogArUDhasya lakShaNaM shraiShThyaM coktam upapAdya upasaMharati j~nAneti | j~nAnam aupadeshikaM vij~nAnam aparokShAnubhavaH tAbhyAM tR^ipto nirAkAN^kSha AtmA cittaM yasya | ataH kUTastho nirvikAraH | ataeva vijitAnIndriyANi yena | ataeva samAni loShTAdIni yasya | mR^it-piNDa-pAShANa-suvarNeShu heyopAdeya-buddhi-shUnyaH | sa yukto yogArUDha ity ucyate ||8||

madhusUdanaH : kiM ca j~nAneti | j~nAnaM shAstroktAnAM padArthAnAm aupadeshikaM j~nAnaM vij~nAnaM tad-aprAmANya-shaN^kA-nirAkaraNa-phalena vicAreNa tathaiva teShAM svAnubhavenAparokShIkaraNaM tAbhyAH tR^iptaH saJNjAtAlaM-pratyaya AtmA cittaM yasya sa tathA | kUTAstho viShaya-saMnidhAv api vikAra-shUnyaH | ataeva vijitAni rAga-dveSha-pUrvakAd viShaya-grahaNAdvayAvartitAnIndriyANi yena saH | ataeva heyopAdeya-buddhi-shUnyatvena samAni mR^it-piNDa-pAShANa-kA¤canAni yasya saH | yogI paramahaMsa-parivrAjakaH para-vairAgya-yukto yogArUDha ity ucyate ||8|| 

vishvanAthaH : j~nAnam aupadeshikaM vij~nAnam aparokShAnubhavas tAbhyAM tR^ipto nirAkAN^kSha AtmA cittaM yasya saH | kUTastha ekenaiva svabhAvena sarva-kAlaM vyApya sthitaH sarva-vastuShv anAsaktatvAt | samAni loShTAdIni yasya saH | loShTaM mR^it-piNDaH ||8||

baladevaH : j~nAneti | j~nAnam shAstrajaM vij~nAnam viviktAtmAnubhavas tAbhyAM tR^iptAtmA pUrNa-manAH | kUTastha eka-svabhAvatayA sarva-kAlaM sthitaH | ato vijitendriyaH prakR^iti-viviktAtma-mAtra-niShThatvAt | prAkR^iteShu loShTrAdiShu | loShTaM mR^it-piNDaH | IdR^isho yogI niShkAma-karmI yukta Atma-darshana-rUpa-yogAbhyAsa-yogya ucyate ||8||

__________________________________________________________

BhG 6.9

suhR^in-mitrAry-udAsIna-madhyastha-dveShya-bandhuShu |
sAdhuShv api ca pApeShu sama-buddhir vishiShyate ||9||

shrIdharaH : suhR^in-mitrAdiShu sama-buddhi-yuktas tu tato 'pi shreShTha ity Aha suhR^id iti | suhR^it svabhAvenaiva hitAshaMsI | mitraM sneha-vashenopakArakaH | arir ghAtakaH | udAsIno vivadamAnayor apy upekShakaH | madhya-stho vivadamAnayor ubhayor api hitAshaMsI | dveShyo dveSha-viShayaH | bandhuH saMbandhI | sAdhavaH sad-AcArAH | pApA durAcArAH | eteShu samA rAga-dveShAdi-shUnyA buddhir yasya sa tu vishiShTaH ||9|| 

madhusUdanaH : suhR^in-mitrAdiShu sama-buddhis tu sarva-yogi-shreShTha ity Aha suhR^id iti | suhR^it pratyupakAram anapekShya pUrva-snehaM sambandhaM ca vinaivopakartA | mitraM snehenopakArakaH | ariH svakR^itApakAram anapekShya svabhAva-krauryeNApakartA | udAsIno vivadamAnayor ubhayor apy upekShakaH | madhya-stho vivadamAnayor ubhayor api hitaiShI | dveShyaH sva-kR^itApakAram apekShyApakartA | bandhuH saMbandhenopakartA | eteShu sAdhuShu shAstra-vihita-kAriShu pApeShu shAstra-pratiShiddha-kAriShv api | ca-kArAd anyeShu ca sarveShu sama-buddhiH kaH kIdR^ik-karmety avyApR^ita-buddhiH sarvatra rAga-dveSha-shUnyao vishiShyate sarvatra utkR^iShTo bhavati | vimucyate iti vA pAThaH ||9|| 

vishvanAthaH : suhR^it svabhAvenaiva hitAshaMsI | mitraM kenApi snehena hita-kArI | arir ghAtakaH | udAsIno vivadamAnayor upekShakaH | madhya-stho vivadamAnayor vivAdApahArArthI | dveShyo 'pakArakatvAt dveShArhaH | bandhuH saMbandhI | sAdhavo dhArmikAH | pApA adhArmikAH | eteShu sama-buddhis tu vishiShyate | sama-loShTAshma-kA¤canAt sakAshAd api shreShThaH ||9|| 

baladevaH : suhR^id iti | yaH suhR^id-AdiShu sama-buddhiH, sa sama-loShTAshma-kA¤canAd api yoginaH sakAshAd vishiShyate shreShTho bhavati | tatra suhR^it svabhAvena hitecchuH | mitraM kenApi snehena hita-kR^it | arir nirmitrato 'narthecchuH | udAsIno vivadamAnayor anapekShakaH | madhya-sthas tayor vivAdApahArArthI | dveSho 'pakArikatvAt dveShArhaH | bandhuH saMbandhena hitecchuH | sAdhavo dhArmikAH | pApA adhArmikAH ||9|| 

__________________________________________________________

BhG 6.10

yogI yu¤jIta satatam AtmAnaM rahasi sthitaH |
ekAkI yata-cittAtmA nirAshIr aparigrahaH ||10||

shrIdharaH : evaM yogArUDhasya lakShaNam uktvedAnIM tasya sAN^gaM yogaM vidhatte yogIty AdinA sa yogI paramo mata ity antena granthena yogIti | yogI yogArUDhaH | AtmAnaM manaH | yu¤jIta samAhitaM kuryAt | satataM nirantaram | rahasy ekAnte sthitaH san | ekAkI saN^ga-shUnyaH | yataM saMyataM cittam AtmA dehash ca yasya | nirAshIr nirAkAN^kShaH | aparigrahaH parigraha-shUnyash ca ||10||

madhusUdanaH : evaM yogArUDhasya lakShaNaM phalaM coktvA tasya sAN^gaM yogaM vidhatte yogIty AdibhiH sa yogI paramo mata ity antais trayoviMshatyA shlokaiH | tatraivam uttama-phala-prAptaye yogIti | yogI yogArUDha AtmAnaM cittaM satataM nirantaraM yu¤jIta kShiptam UDha-vikShipta-bhUmi-parityAgenaikAgra-nirodha-bhUmibhyAM samAhitaM kuryAt | rahasi giri-guhAdau yoga-pratibandhaka-durjanAdi-varjite deshe sthita ekAkI tyakta-sarva-gR^iha-parijanaH saMnyAsI | cittam antaH-karaNam AtmA dehash ca saMyatau yoga-pratibandhaka-vyApAra-shUnyau yasya sa yata-cittAtmA | yato nirAshIr vairAgya-dArDhyena vigata-tR^iShNaH | ataeva cAparigrahaH shAstrAbhyanuj~nAtenApi yoga-pratibandhakena parigraheNa shUnyaH ||10||

vishvanAthaH : atha sAN^gaM yogaM vidhatte yogIty AdinA sa yogI paramo mata ity atas tena | yogI yogArUDha AtmAnaM mano yu¤jIta samAdhi-yuktaM kuryAt ||10||

baladevaH : atha tasya sAN^gaM yogam upadishati yogIty Adi trayoviMshatyA | yogI niShkAma-karmI | AtmAnaM manaH satatam aharahar yu¤jIta samAdhi-yuktaM kuryAt | rahasi nirjane niHshabde deshe sthitaH | tatrApy ekAkI dvitIya-shUnyas tatrApi yata-cittAtmA yatau yoga-pratikUla-vyApAra-varjitau citta-dehau yasya saH | yato nirAshIr dR^iDha-vairAgyatayetaratra nispR^ihaH | aparigraho nirAhAraH ||10||

__________________________________________________________

BhG 6.11-12

shucau deshe pratiShThApya sthiram Asanam AtmanaH |
nAtyucchritaM nAtinIcaM cailAjinakushottaram ||11||
tatraikAgraM manaH kR^itvA yata-cittendriya-kriyaH |
upavishyAsane yu¤jyAd yogam Atma-vishuddhaye ||12||

shrIdharaH : Asana-niyamaM darshayann Aha shucAv iti dvAbhyAm | shuddhe sthAne AtmanaH svasya AsanaM sthApayitvA | kIdR^isham ? sthiram acalam | nAtyucchritaM nAtIvonnatam | na cAtinIcam | celaM vastram | ajinaM vyAghrAdi-carma | celAjine kushebhya uttare yasya | kushAnAm upari carma tad upari vastram AstIryetety arthaH ||11||

tatreti | tatra tasminn Asana upavishyaikAgraM vikShepa-rahitaM manaH kR^itvA yogaM yu¤jyAd abhyaset | yatAH saMyatAsh cittasyendriyANAM ca kriyA yasya saH | Atmano manaso vishuddhaya upashAntaye ||12||

madhusUdanaH : tatrAsana-niyamaM darshayann Aha shucau desha iti dvAbhyAm | shucau svabhAvataH saMskArato vA shuddhe jana-samudAya-rahite nirbhaye gaN^gA-taTa-guhAdau deshe sthAne pratiShThApya sthiram nishcalam nAtyucchritaM nAtyuccaM nApy atinIcam cailAjina-kushottaraM cailaM mR^idu-vastram ajinaM mR^idu-vyAghrAdi-carma te kushebhya uttare uparitane yasmiMs tat | Asyate 'sminn ity AsanaM kushamaya-vR^iShy-upari mR^idu-carma tad-upari mR^idu-vastra-rUpam ity arthaH | tathA cAha bhagavAn pata¤jaliH sthira-sukham Asanam iti | Atmana iti parAsana-vyAvR^itty-arthaM tasyApi parecchA-niyamAbhAvena yoga-vikShepa-paratvAt ||11||

evam AsanaM pratiShThApya kim kuryAd iti tatrAha tatraikAgram iti | tatra tasminn Asana upavishyaiva na tu shayAnas tiShThan vA | AsInaH sambhavAt iti nyAyena | yatAH saMyatA uparatAsh cittasyendriyANAM ca kriyA vR^ittayo yena sa yata-cittendriya-kriyaH san yogaM samAdhiM yu¤jItAbhyaset | kim-artham ? Atma-vishuddhaya Atmano 'ntaH-karaNasya sarva-vikShepa-shUnyatvenAtisUkShmatayA brahma-sAkShAtkAra-yogyatAyai | dR^ishyate tv agryayA buddhyA sUkShmayA sUkShma-darshibhiH [KaThU 1.3.12] iti shruteH |

kiM kR^itvA yogam abhyased iti tatrAha ekAgraM rAjasatAmasa-vyutthAnAkhya-prAg-ukta-bhUmi-traya-parityAgenaika-viShayaka-dhArAvAhikAneka-vR^itti-yuktam udrikta-sattvaM manaH kR^itvA dR^iDha-bhUmikena prayatnena sampAdyaikAgratA-vivR^iddhy-arthaM yogaM sampraj~nAta-samAdhim abhyaset | sa ca brahmAkAra-mano-vR^itti-pravAha eva nididhyAsanAkhyaH | tad uktam -

     brahmAkAra-mano-vR^itti-pravAho 'haN^kR^itiM vinA |
     saMpraj~nAta-samAdhiH syAd dhyAnAbhyAsa-prakarShataH || iti |

etad evAbhipretya dhyAnAbhyAsa-prakarShaM vidadhe bhagavAn - yogI yu¤jIta satataM [GItA 6.10] yu¤jyAd yogam Atma-vishuddhaye [GItA 6.12] | yukta AsIta mat-para [GItA 6.14]ity Adi bahu-kR^itvaH ||12||

vishvanAthaH : pratiShThApya stthApayitvA | celAjina-kushottaram iti kushAsanopari mR^iga-carmAsanam | tad upari vastrAsanaM nidhAyety arthaH | Atmano 'ntaH-karaNasya vishuddhatve vikShepa-shUnyatvenAtisUkShmatayA brahma-sAkShAtkAra-yogyatAyai dR^ishyate tv agryayA buddhyA [KaThU 1.3.12] iti shruteH ||11-12||

baladevaH : Asanam Aha shucAv iti dvAbhyAm | shucau svataH saMskAratash ca shuddhe gaN^gA-taTa-giri-guhAdau deshe sthiraM nishcalam | nAtyucchritaM nAtyuccam | nAtinIcam dArvAdi-nirmitam AsanaM pratiShThApya saMsthApya | cailAjine kushebhya uttare yatra tat | cailaM mR^idu-vastram | ajinaM mR^idu-mR^igAdi-carma | kushopari vastram AstIryetety arthaH | Atmana iti parAsanasya vyAvR^ittaye parecchAyau aniyatatvena tasya yoga-pratikUlatvAt | tatreti tasmin pratiShThApite Asane upavishya, na tu tiShThan shayAno vety arthaH | evam Aha sUtrakAraH -- AsInaH sambhavAt [Vs 4.1.7] iti | yatA niruddhAsh cittAdi-kriyA yasya saH mana ekAgram avyAkulaM kR^itvA yogaM yu¤jIta samAdhim abhyaset | Atmano 'ntaHkaraNasya vishuddhaye atinairmalyena saukShmyeNAtma-darshana-yogyatAyai dR^ishyate tv agryayA buddhyA sUkShmayA sUkShma-darshibhiH [KaThU 1.3.12] iti shravaNAt ||11-12||

__________________________________________________________

BhG 6.13-14

samaM kAya-shiro-grIvaM dhArayann acalaM sthiraH |
saMprekShya nAsikAgraM svaM dishash cAnavalokayan ||13||
prashAntAtmA vigata-bhIr brahmacAri-vrate sthitaH |
manaH saMyamya mac-citto yukta AsIta mat-paraH ||14||

shrIdharaH : cittaikAgryApayoginIM dehAdhikAriNAM darshayann Aha samam iti dvAbhyAm | kAya iti dehasya madhya-bhAgo vivakShitaH | kAyash ca shirash ca grIvA ca kAya-shiro-grIvam | mUlAdhArAd Arabhya mUrdhAgra-paryantaM samam avakram | acalaM nishcalam | dhArayan | sthiro dR^iDha-prayatno bhUtvety arthaH | svIyaM nAsikAgraM samprekShya ity ardha-nimIlita-netra ity arthaH | itas tato dishash cAnavalokayan AsIta ity uttareNAnvayaH ||13||

prashAnteti | prashAnta AtmA cittaM yasya | vigatA bhIr bhayaM yasya | brahmacAri-vrate brahmacarye sthitaH san | manaH saMyamya pratyAhR^itya | mayy eva cittaM yasya | aham eva paraM puruShArtho yasya sa mat-paraH | evaM yukto bhUtvAsIta tiShThet ||14||

madhusUdanaH : tad-arthaM bAhyam Asanam uktvAdhunA tatra kathaM sharIra-dhAraNam ity ucyate samam iti | kAyaH sharIra-madhyaM sa ca shirash ca grIvA ca kAya-shiro-grIvaM mUlAdhArAd Arabhya mUrdhAnta-paryantaM samam avakram acalam akampaM dhArayann eka-tattvAbhyAsena vikShepa-saha-bhAvya-aN^gam ekayattvAbhAvaM sampAdayan sthiro dR^iDha-prayatno bhUtvA | kiM ca svaM svIyaM nAsikAgraM saMprekShyaiva laya-vikShepa-rAhityAya viShaya-pravR^itti-rahito 'nimIlita-netra ity arthaH | dishash cAnavalokayann antarAntarA dishAM cAvalokanam akurvan yoga-pratibandhakatvAt tasya | evambhUtaH sann AsInety uttareNa sambandhaH ||13||

kiM ca prashAntAtmeti | nidAna-nivR^itti-rUpeNa prakarSheNa shAnto rAgAdi-doSha-rahita AtmAntaHkaraNaM yasya sa prashAntAtmA shAstrIya-nishcaya-dArDhyAd vigatA bhIH | sarva-karma-parityAgena yuktavAyuktatva-shaN^kA yasya sa vigata-bhIH | brahmacAri-vrate brahmacarya-guru-shushrUShA-bhikShAnna-bhojanAdau sthitaH san | manaH saMyamya viShayAkAra-vR^itti-shUnyaM kR^itvA | mayi parameshvare pratyak-citi sa-guNe nirguNe vA cittaM yasya sa mac-citto mad-viShayaka-dhArAvAhika-citta-vR^ittimAn | putrAdau priye cintanIye sati katham evaM syAd ata Aha mat-paraH | aham eva paramAnanda-rUpatvAt paraH puruShArthaH priyo yasya sa tathA | tad etat preyaH putrAt preyo vittAt preyo 'nyasmAt sarvasmAd antarataraM yad ayam AtmA [BAU 1.4.8] iti shruteH | evaM viShayAkAra-sarva-vR^itti-nirodhena bhagavad-ekAkAra-citta-vR^itti-yuktaH sampraj~nAta-samAdhimAn AsItopavished yathA-shakti, na tu svecchayA vyuttiShThed ity arthaH | 

bhavati kashcid rAgI strI-citto na tu striyam eva paratvenArAdhyatvena gR^ihNAti | kiM tarhi ? rAjAnaM vA devaM vA | ayaM tu mac-citto mat-parash ca sarvArAdhyatvena mAm eva manyata iti bhAShya-kR^itAM vyAkhyA | 

     vyAkhyAtR^itve 'pi me nAtra bhAShya-kAreNa tulyatA |
     gu¤jAyAH kiM nu hemnaika-tulArohe 'pi tulyatA ||14||

vishvanAthaH : kAyo deha-madhya-bhAgaH samam avakram acalaM nishcalaM dhArayan kurvan manaH saMyamya pratyAhR^itya mac-citto mAM caturbhujaM sundarAkAraM cintayan | mat-paro mad-bhakti-parAyaNaH ||13-14||

baladevaH : Asane tasminn upaviShTasya sharIra-dhAraNa-vidhim Aha samam iti | kAyo deha-madhya-bhAgaH | kAyash ca shirash ca grIvA ca teShAM samAhAraH prANy-aN^gatvAt | samam avakram | acalam akampam dhArayan kurvan | sthiro dR^iDha-prayatno bhUtvA sva-nAsikAgraM samprekShya sampashyan mano-laya-vikShepa-nivR^ittaye bhrU-madhya-dR^iShTiH sann ity arthaH | antarAntarA dishash cAnavalokayan | evambhUtaH sann AsItety uttareNa sambandhaH | prashAntAtmA akShubdha-manAH | vigatA bhIr nirbhayaH | brahmacAri-vrate brahmacarye sthitaH | manaH saMyamya viShayebhyaH pratyAhR^itya | mac-cittash caturbhujaM sundarAN^gaM mAM cintayan | mat-paro mad-eka-puruShArthaH | yukto yogI ||13-14||

__________________________________________________________

BhG 6.15

yu¤jann evaM sadAtmAnaM yogI niyata-mAnasaH |
shAntiM nirvANa-paramAM mat-saMsthAm adhigacchati ||15||

shrIdharaH : yogAbhyAsa-phalam Aha yu¤jann evam iti | evam ukta-prakAreNa sadAtmAnaM mano yu¤jan samAhitaM kurvan | niyataM niruddhaM mAnasaM cittaM yasya saH | shAntiM saMsAroparamaM prApnoti | kathambhUtam ? nirvANaM paramaM prApyaM yasyAM tAm | mat-saMsthAM mad-rUpeNAvasthitAm ||15||

madhusUdanaH : evaM saMpraj~nAta-samAdhinAsInasya kiM syAd ity ucyate yu¤jann iti | evaM raho 'vasthAnAdi-pUrvokta-niyamenAtmAnaM mano yu¤jann abhyAsa-vairAgyAbhyAM samAhitaM kurvan yogI sadA yogAbhyAsa-paro 'bhAysAtishayena niyataM niruddhaM mAnasaM mano yena niyatA niruddhA mAnasA mano-vR^itti-rUpA vikArA yeneti vA niyata-mAnasaH san, shAntiM sarva-vR^itty-uparati-rUpAM prashAntavAhitAM nirvANa-paramAM tattva-sAkShAtkArotpatti-dvAreNa sakAryAvidyAn-nivR^itti-rUpa-mukti-paryavasAyinIM mat-saMsthAM mat-svarUpa-paramAnanda-rUpAM niShThAm adhigacchati, na tu sAMsArikANy aishvaryANi anAtma-viShaya-samAdhi-phalAny adhigacchati, teShAm apavargopayogi-samAdhy-upasargatvAt | 

tathA ca tat-tat-samAdhi-phalAny uktvAha bhagavAn pata¤jaliH -- te samAdhAv upasargA vyutthAne siddhayaH [YogaS 3.37] iti, sthAny-upanimantraNe saN^ga-smayAkaraNaM punaH aniShTa-prasaN^gAt [YogaS 3.51] iti ca | sthAnino devAH | tathA coddAlako devair Amantrito 'pi tatra saN^gam AdaraM smayaM garvaM cAkR^itvA devAn avaj~nAya punar aniShTa-prasaN^ga-nivAraNAya nirvikalpakam eva samAdhim akarod iti vasiShThenopAkhyAyate |

mumukShubhir heyash ca samAdhiH sUtritaH pata¤jalinA -- vitarka-vicArAnandAsmitA-rUpAnugamAt saMpraj~nAtaH [YogaS 1.17] | samyak saMshaya-viparyayAnadhyavasAya-rahitatvena praj~nAyate prakarSheNa visheSha-rUpeNa j~nAyate bhAvyasya rUpaM yena sa sampraj~nAtaH samAdhir bhAvanA-visheShaH | bhAvanA hi bhAvyasya viShayAntara-parihAreNa cetasi punaH punar niveshanam | bhAvyaM ca trividhaM grAhya-grahaNa-grahItR^i-bhedAt | grAhyam api dvividhaM sthUla-sUkShma-bhedAt | tad uktaM -- kShINa-vR^itter abhijAtasyeva maNer grahItR^i-grahaNa-grAhyeShu tat-stha-tad-a¤janatA-samApattiH [YogaS 1.41] | kShINA rAjasa-tAmasa-vR^ittayo yasya tasya cittasya grahItR^i-grahaNa-grAhyeShv Atmendriya-viShayeShu tat-sthatA tatraivaikAgratA | tad-a¤janatA tan-mayatA nyag-bhUte citte bhAvyamAnasya evotkarShaM iti yAvat | tathA-vidhA-samApattis tad-rUpaH pariNAmo bhavati | yathAbhijAtasya nirmalasya sphaTika-maNes tat-tad-upAshraya-vashAt tat-tad-rUpApattir evaM nirmalasya cittasya tat-tad-bhAvanIya-vastUparAgAt tat-tad-rUpApattiH samApattiH samAdhir iti ca paryAyaH | yadyapi garhItR^i-grahaNa-grAhyeShv ity uktaM tathApi bhUmikA-krama-vashAd grAhya-grahaNa-grahItR^iShv iti boddhavyam | yataH prathamaM grAhya-niShTha eva samAdhir bhavati tato grahaNa-niShThas tato grahItR^i-niShTha iti | grahItrAdi-kramo 'py agre vyAkhyAsyate | 

tatra yadA sthUlaM mahA-bhUtendriyAtmaka-ShoDasha-vikAra-rUpaM viShayam AdAya pUrvAparAnusandhAnena shabdArthollekhena ca bhAvanA kriyate tadA sa-vitarkaH samAdhiH | asminn evAlambate pUrvAparAnusandhAna-shabdArthollekha-shUnyatvena yadA bhAvanA pravartate tadA nirvitarkaH | etAv ubhAv apy atra vitarka-shabdenoktau | tan-mAtrAntaH-karaNa-lakShaNaM sUkShmaM viShayam Alambya tasya | desha-kAla-dharmAvacchedena yadA bhAvanA pravartate tadA sa-vicAraH | asminn evAlambane desha-kAla-dharmAvacchedaM vinA dharmi-mAtrAvabhAsitvena yadA bhAvanA pravartate tadA nirvicAraH | etAv uabhAv apy atra vicAra-shabdenoktau | tathA ca bhAShyaM vitarkash cittasya sthUla Alambana AbhogaH sUkShme vicAra iti | iyaM grAhya-samApattir iti vyapadishyate | yadA rajas-tamo-leshAnubiddham antaH-karaNa-sattvaM bhAvyate tadA guNa-bhAvAc cic-chakteH sukha-prakAshamayasya sattvasya bhAvayamAnasyodrekAtmAnanadaH samAdhir bhavati | asminn eva samAdhau ye baddha-dhR^itayas tattvAntaraM pradhAna-puruSha-rUpaM na pashyanti te vigata-dehAhaN^kAratvAd videha-shabdenocyate | iyaM grahaNa-sampattiH | tataH paraM rajas-tamo-leshAnabhibhUtaM shuddhaM sattvam AlambanIkR^itya yA bhAvanA pravartate tasyAM grAhyasya sattvasya nyag-bhAvAc citi-shakter udrekAt sattA-mAtrAvasheShatvena samAdhiH sAsmita ity ucyate | na cAhaN^kArAsmitayor abhedaH shaN^kanIyaH | yato yatrAntaHkaraNam ahim ity ullekhena viShayAn vedayate so 'haN^kAraH | yatra tv antarmukhatayA pratiloma-pariNAmena prakR^iti-lIne cetasi sattA-mAtram avabhAti so 'smitA | asminn eva samAdhau ye kR^ita-paritoShAs te paraM puruSham apashyantash cetasaH prakR^itau lInatvAt prakR^iti-layA ity ucyante | seyaM grahItR^i-samApattir asmitA-mAtra-rUpa-grahItR^i-niShThatvAt | ye tu paraM puruShaM vivicya bhAvanAyAM pravartante teShAm api kevala-puruSha-viShayA viveka-khyAtir grahItR^i-samApattir api na sAsmitaH samAdhir vivekenAsmitAyAs tyAgAt |

tatra grahItR^i-bhAna-pUrvakam eva grahaNa-bhAnaM tat-pUrvakaM ca sUkShma-grAhya-bhAnaM tat-pUrvakaM ca sthUla-grAhya-bhAnam iti sthUla-viShayo dvi-vidho 'pi vitarkash catuShTayAnugataH | dvitIyo vitarka-vikalas tritayAnugataH | tR^itIyo vitarka-vicArAbhyAM vikalo dvitayAnugataH | caturtho vitarka-vicArAnandair vikalo 'smitA-mAtra iti caturavastho 'yaM sampraj~nAta iti | evaM sa-vitarkaH sa-vicAraH sAnandaH sAsmitash ca samAdhir antardhAnAdi-siddhi-hetutayA mukti-hetu-samAdhi-virodhitvAd dheya eva mumukShubhiH | grahItR^i-grahaNayor api citta-vR^itti-viShayatA-dashAyAM grAhya-koTau nikShepAd dheyopAdeya-vibhAga-kathanAya grAhya-samApattir eva vivR^itA sUtra-kAreNa | catur-vidhA hi grAhya-samApattiH sthUla-grAhya-gocarA dvividhA sa-vitarkA nirvitarkA ca | sUkShma-grAhya-gocarApi dvivdihA sa-vicArA nirvikArA ca | tatra shabdArtha-j~nAna-vikalpaiH saMkIrNA savitarkA samApattiH [YogaS 1.42] shabdArtha-j~nAna-vikalpa-sambhinnA sthUlArthAvabhAsa-rUpA savitarkA samApattiH sthUla-gocarA savikalpaka-vR^ittir ity arthaH |

smR^iti-parishuddhau svarUpa-shUnyevArtha-mAtra-nirbhAsA nirvitarkA [YogaS 1.43] tasminn eva sthUla Alambane shabdArtha-smR^iti-pravilaye pratyudita-spaShTa-grAhyAkAra-pratibhAsitayA nyag-bhUta-j~nAnAMshatvena svarUpa-shUnyeva nirvitarkA samApattiH sthUla-gocarA nirvikalpaka-vR^ittir ity arthaH | etayaiva savicArA nirvicArA ca sUkShma-viShayA vyAkhyAtA [YogaS 1.44] sUkShmas tan-mAtrAdir viShayo yasyAH sA sUkShma-viShayA samApattir dvividhA sa-vicArA nirvicArA ca savikalpaka-nirvikalpaka-bhedena | etayaiva savitarkayA nirvitarkayA ca sthUla-viShayayA samApattyA vyAkhyAtA | shabdArtha-j~nAna-vikalpa-sahitatvena desha-kAla-dharmAdy-avacchinnaH sUkShmo 'rthaH pratibhAti yasyAM sA sa-vicArA | sa-vicAra-nirvicArayoH sUkShma-viShayatva-visheShaNAt savitarka-nirvitarkayoH sthUla-viShayatvam arthAd vyAkhyAtam | sUkShma-viShayatvaM cAliN^ga-paryavasAnam [YogaS 1.45] sa-vicArAyA nirvicArAyAsh ca samApatter yat sUkShma-viShayatvam uktaM tad-aliN^ga-paryantaM draShTavyam | tena sAnanda-sAsmitayor grahitR^i-grahaNa-samApattyor api grAhya-samApattAv evAntar-bhAva ity arthaH | tathA hi - pArthivasyANor gandha-tanmAtraM sUkShmo viShayaH | ApasyApi rasa-tanmAtraM, taijasasya rUpa-tanmAtram, vAyavIyasya sparsha-tanmAtraM, nabhasaH shabda-tanmAtraM, teShAm ahaN^kAras tasya liN^ga-mAtraM mahat-tattvaM tasyApy aliN^gaM pradhAnaM sUkShmo viShayaH | saptAnAm api prakR^itInAM pradhAna eva sUkShmatA-vishrAntes tat-paryantam eva sUkShma-viShayatvam uktam | yadyapi pradhAnAd api puruShaH sUkShmo 'sti tathApy anvayi-kAraNatvAbhAvAt tasya sarvAnvayi-kAraNe pradhAna eva niratishayaM saukShmyaM vyAkhyAtam | puruShas tu nimitta-kAraNaM sad api nAnanvayi-kAraNatvena sUkShmatAm arhati | anvayi-kAraNatva-vivakShAyAM tu puruSho 'pi sUkShmo bhavaty eveti draShTavyam | tA eva sa-bIjaH samAdhiH [YogaS 1.46] tAsh catasraH samApattayo grAhyeNa bIjena saha vartanta iti sa-bIjaH samAdhir vitarka-vicArAnandAsmitAnugamAt sampraj~nAta iti prAg uktaH | sthUle 'rthe sa-vitarko nirvitarkaH | sUkShme 'rthe sa-vicAro nirvicAra iti |

tatrAntimasya phalam ucyate -- nirvicAra-vaishAradye 'dhyAtma-prasAdaH [YogaS 1.47] sthUla-viShayatve tulye 'pi sa-vitarkaM shabdArtha-j~nAna-vikalpa-saN^kIrNam apekShya tad-rahitasya nirvikalpaka-rUpasya nirvitarkasya prAdhAnyam | tataH sUkShma-viShayasya sa-vikalpaka-pratibhAsa-rUpasya sa-vicArasya | tato 'pi sUkShma-viShayasya nirvikalpaka-pratibhAsa-rUpasya nirvicArasya prAdhAnyam | tatra pUrveShAM trayANAM nirvicArArthatvAn nirvicAra-phalenaiva phalavattvam | nirvicArasya tu prakR^iShTAbhyAsa-balAd vaishAradye rajas-tamo-nabhibhUta-sattvodreke saty adhyAtma-prasAdaH klesha-vAsanA-rahitasya cittasya bhUtArtha-viShayaH kramAnanurodhI sphuTaH praj~nAlokaH prAdurbhavati | tathA ca bhAShyam -

     praj~nA-prasAdam Aruhya ashocyaH shocato janAn | 
     bhUmiShThAn iva shailasthaH sarvAn prAj~no 'nupashyati || iti |

R^itaMbharA tatra praj~nA [YogaS 1.48] tatra tasmin praj~nA-prasAde sati samAhita-cittasya yogino yA praj~nA jAyate sA R^itam-bharA | R^itaM satyam eva bibharti na tatra viparyAsa-gandho 'py astIti yogikyeveyaM samAkhyA | sA cottamo yogaH | tathA ca bhAShyam -

AgamenAnumAnena dhyAnAbhyAsa-rasena ca |
tridhA prakalpayan praj~nAM labhate yogam uttamam || iti | 

sA tu shrutAnumAna-praj~nAbhyAm anya-viShayA visheShArthatvAt [YogaS 1.49] | shrutam Agama-vij~nAnAnaM tat-sAmAnya-viShayam eva | na hi visheSheNa saha kasyacic chabdasya saN^gatir grahItuM shakyate | tathAnumAnaM sAmAnya-viShayam eva | na hi visheSheNa saha kasyacid vyAptir grahItuM shakyate | tasmAc chrutAnumAna-viShayo na visheShaH kashcid asti | na cAsya sUkShma-vyavahita-viprakR^iShTasya vastuno loka-pratyakSheNa grahaNam asti | kiM tu samAdhi-praj~nA-nirgrAhya eva sa visheSho bhavati bhUta-sUkShma-gato vA puruSha-gato vA | tasmAn nirvicAra-vaishAradya-samudbhavAyAM shrutAnumAna-vilakShaNAyAM sUkShma-vyavahita-prakR^iShTa-sarva-visheSha-viShayAyAmR^itaMbharAyAm eva praj~nAyAM yoginA mahAn prayatna Astheya ity arthaH |

nanu kShipta-mUDha-vikShiptAkhya-vyutthAna-saMskArANAm ekAgratAyAm api sa-vitarka-nirvitarka-sa-vicAra-janAnAM saMskArANAM sad-bhAvAt taish cAlyamAnasya cittasya kathaM nirvicAra-vaishAradya-pUrvakAdhyAtma-prasAda-labhya-rtambharA praj~nA pratiShThitA syAd ata Aha -- taj-jaH saMskAro 'nya-saMskAra-pratibandhI [YogaS 1.50] tayA R^itambharayA praj~nayA janito yaH saMskAraH sa tattva-viShayayA praj~nayA janitatvena balavattvAd anyAn vyutthAnajAn samAdhijAMsh ca saMskArAn atattva-viShaya-praj~nA-janitatvena durbalAn pratibadhnAti sva-kAryAkShamAn karoti nAshyatIti vA | teShAM saMskArANAm abhibhavAt tat-prabhavAH pratyayA na bhavanti | tataH samAdhir upatiShThate | tataH samAdhijA praj~nA | tataH praj~nA-kR^itAH saMskArA iti navo navaH saMskArAshayo vardhate | tatash ca praj~nA | taatash ca saMskArA iti |

nanu bhavatu vyutthAna-saMskArANAm atattva-viShaya-praj~nA-janitAnAM tattva-mAtra-viShaya-sampraj~nAta-samAdhi-praj~nA-prabhavaiH saMskAraiH pratibandhas teShAM tu saMskArANAM pratibandhakAbhAvAd ekAgra-bhUmAv eva sa-bIjaH samAdhiH syAn na tu nirbIjo nirodha-bhUmAv iti tatrAha -- tasyApi nirodhe sarva-nirodhAn nirbIjaH samAdhiH [YogaS 1.51] tasya sampraj~nAtasya samAdher ekAgra-bhUmijasya | api-shabdAt kShipta-mUDha-vikShiptAnAm api nirodhe yogi-prayatna-visheSheNa vilaye sati sarva-nirodhAt samAdheH samAdhijasya saMskArasyApi nirodhAn nirbIjo nirAlambano 'saMpraj~nAta-samAdhir bhavati | sa ca sopAyaH prAk sUtritaH -- virAma-pratyayAbhyAsa-pUrvaH saMskAra-sheSho 'nyaH [YogaS 1.18] iti | viramyate 'neneti virAmo vitarka-vicArAnandAsmitAdi-rUpa-cintA-tyAgaH | tasya pratyayaH kAraNaM paraM vairAgyam iti yAvat | virAmash cAsau pratyayash citta-vR^itti-visheSha iti vA | tasyAbhyAsaH paunaHpunyena cetasi niveshanaM tad eva pUrvaM kAraNaM yasya sa tathA saMskAra-mAtra-sheShaH sarvathA nivR^ittiko 'nyaH pUrvoktAt sa-bIjAd vilakShaNo nirbIjo 'saMpraj~nAta-samAdhir ity arthaH | asampraj~nAtasya hi samAdher dvAv upAyAv uktAv abhyAso vairAgyaM ca | tatra sAlambanatvAd abhyAsasya na nirAlambana-samAdhi-hetutvaM ghaTata iti nirAlambanaM paraM vairAgyam eva hetutvenocyate | 

abhyAsas tu sampraj~nAta-samAdhi-dvArA praNADyopayujyate | tad uktaM -- trayam antaraN^gaM pUrvebhyaH [YogaS 3.7] | dhAraNA-dhyAna-samAdhi-rUpaM sAdhana-trayaM yama-niyamAsana-prANAyAma-pratyAhAra-rUpa-sAdhana-pa¤cakApekShayA sa-bIjasya samAdher antaraN^gaM sAdhanam | sAdhana-koTau ca samAdhi-shabdenAbhyAsa evocyate | mukhyasya samAdheH sAdhyatvAt | tad api bahiraN^gaM nirbIjasya [YogaS 3.8] | nirbIjasya tu samAdhes tad api trayaM bahiraN^gaM paramparayopakAri tasya tu paraM vairAgyam evAntaraN^gam ity arthaH |

ayam api dvividho bhava-pratyaya upAya-pratyayash ca | bhava-pratyayo videha-prakR^iti-layAnAm [YogaS 1.19] | videhAnAM sAnandAnAM prakR^iti-layAnAM ca sAsmitAnAM daivAnAM prAg-vyAkhyAtAnAM janma-visheShAd auShadhi-visheShAn mantra-visheShAt tapo-visheShAd vA yaH samAdhiH sa bhava-pratyayaH | bhavaH saMsAra AtmAnAtma-vivekAbhAva-rUpaH pratyayaH kAraNaM yasya sa tathA | janma-mAtra-hetuko vA pakShiNAm AkAsha-gamanavat | punaH saMsAra-hetutvAn mumukShubhir heya ity arthaH | shraddhA-vIrya-smR^iti-samAdhi-praj~nA-pUrvaka itareShAm [YogaS 1.20] | janmauShadhi-mantra-tapaH-siddha-vyatiriktAnAm AtmAnAtma-viveka-darshinAM tu yaH samAdhiH sa shraddhA-pUrvakaH | shraddhAdayaH pUrva upAyA yasya sa tathA | upAya-pratyaya ity arthaH | 

teShu shraddhA yoga-viShaye cetasaH prasAdaH | sA hi jananIva yoginaM pAti | tataH shraddadhAnasya vivekArthino vIryam utsAha upajAyate | samupajAta-vIryasya pAshcAtyAsu bhUmiShu smR^itir utpadyate | tat-smaraNAc ca cittam anAkulaM sat samAdhIyate | samAdhir atraikAgratA | samAhita-cittasya praj~nA bhAvya-gocarA vivekena jAyate | tad-abhyAsAt parAc ca vairAgyAd bhavaty asampraj~nAtaH samAdhir mumukShUNAm ity arthaH | pratikShaNa-pariNAmino hi bhAvA R^ite citi-shakteH iti nyAyena tasyAm api sarva-vR^itti-nirodhAvasthAyAM citta-pariNAma-pravAhas taj-janya-saMskAra-pravAhash ca bhavaty evety abhipretya saMskAra-visheSha ity uktam | 

tasya ca saMskArasya prayojanam uktam -- tataH prashAnta-vAhitA saMskArAt [YogaS 3.10] iti | prashAnta-vAhitA nAmAvR^ittikasya cittasya nirindhanAgnivat pratiloma-pariNAmenopashamaH | yathA samid-AjyAdy-Ahuti-prakShepe vahnir uttarottara-vR^iddhyA prajvalati, samid-Adi-kShaye tu prathama-kShaNe kiMcic chAmyati | uttarottara-kShaNeShu tv adhikam adhikaM shAmyatIti krameNa shAntir vardhate | tathA niruddha-cittasyottarottarAdhikaH prashamaH pravahati | tatra pUrva-prashama-janitaH saMskAra evottarottara-prashamasya kAraNam | tadA ca nirindhanAgnivac cittaM krameNopashAmyad-vyutthAna-samAdhi-nirodha-saMskAraiH saha svasyAM prakR^itau lIyate | tadA ca samAdhi-paripAka-prabhavena vedAnta-vAkyajena samyag-darshanenAvidyAyAM nivR^ittAyAM tad-dhetuka-dR^ig-dR^ishya-saMyogAbhAvAd vR^ittau pa¤ca-vidhAyAm api nivR^ittAyAM svarUpa-pratiShThaH puruShaH shuddhaH kevalo mukta ity ucyate | 

tad uktaM -- tadA draShTuH svarUpe 'vasthAnam [YogaS 1.3] iti | tadA sarva-vR^itti-nirodhe | vR^itti-dashAyAM tu nityApariNAmi-caitanya-rUpatvena tasya sarvadAm shuddhatve 'py anAdinA dR^ishya-saMyogenAvidyakenAntaHkaraNa-tAdAtmyAdhyAsAd antaHkaraNa-vR^itti-sArUpyaM prApnuvan nabhoktApi bhokteva duHkhAnAM bhavati | 

tad uktaM -- vR^itti-sArUpyam itaratra [YogaS 4] | itaratra vR^itti-prAdurbhAve | etad eva vivR^ittaM draShTR^i-dR^ishyoparaktaM cittaM sarvArtham [YogaS 4.23] cittam eva draShTR^i-dR^ishyoparaktaM viShayi-viShaya-nirbhAsaM cetanAcetana-svarUpApannaM viShayAtmakam apy aviShayAtmakam ivAcetanam api cetanam iva sphaTika-maNi-kalpaM sarvArtham ity ucyate | tad anena citta-sArUpyeNa bhrAntAH kecit tad eva cetanam ity AhuH | tad asaMkhyeya-vAsanA-citram api parArthaM saMhatya-kAritvAt [YogaS 4.24] | yasya bhogApavargArthaM tat sa eva parash cetano 'saMhataH puruSho na tu ghaTAdivat saMhatya-kAri cittaM cetanam ity arthaH | evaM ca visheSha-darshina Atma-bhAva-bhAvanA-vinivR^ittiH [YogaS 4.25] | evaM yo 'ntaH-karaNa-puruShayor visheSha-darshI tasya yAntaH-karaNe prAg-aviveka-vashAd Atma-bhAva-bhAvanAsIt sA nivartate | bheda-darshane saty abheda-bhramAnupapatteH |

sattva-puruShayor visheSha-darshanaM ca bhagavad-arpita-niShkAma-karma-sAdhyam | tal-liN^gaM ca yoga-bhAShye darshitam | yathA prAvR^iShi tR^iNAN^kurasyodbhedena tad-bIja-sattAnumIyate thatA mokSha-mArga-shravaNena siddhAnta-ruci-vashAd yasya lomaharShAshru-pAtau dR^ishyete tatrApy asti visheSha-darshana-bIjam apavarga-mArgIyaM karmAbhinirvartitam ity anumIyate | yasya tu tAdR^ishaM karma-bIjaM nAsti tasya mokSha-mArga-shravaNe pUrva-pakSha-yuktiShu rucir bhavaty arucish ca siddhAnta-yuktiShu | tasya ko 'ham AsaM katham aham Asam ity Adir Atma-bhAva-bhAvanA svAbhAvikI pravartate | sA tu visheSha-darshino nivartata iti | 

evaM sati kiM syAd iti tad Aha -- tadA viveka-nimnaM kaivalya-prAg-bhAraM cittam [YogaS 4.26] | nimnaM jala-pravahaNa-yogyo nIca-deshaH | prAg-bhAras tad-ayogya ucca-pradeshaH | cittaM ca sarvadA pravartamAna-vR^itti-pravAheNa pravahaj-jala-tulyaM tat prAg-AtmAnAtmAviveka-rUpa-vimArga-vAhi-viShaya-bhoga-paryantam asyAsIt | adhunA tv AtmAnAtma-viveka-mArga-vAhi-kaivalya-paryantaM sampadyata iti | asmiMsh ca viveka-vAhini citte ye 'ntarAyAs te sa-hetukA nivartanIyA ity Aha sUtrAbhyAm -- tac-chidreShu pratyayAntarANi saMskArebhyaH | hAnam eShAM kleshavad uktam [YogaS 4.27-8] | tasmin viveka-vAhini citte chidreShv antarAleShu pratyayAntarANi vyutthAna-rUpANy ahaM mamety evaMrUpANi vyutthAnAnubhavajebhyaH saMskArebhyaH kShIyamANbhyo 'pi prAdurbhavanti | eShAM ca saMskArANAM kleshAnAm iva hAnam uktam | yathA kleshA avidyAdayo j~nAnAgninA dagdha-bIja-bhAvA ca punash citta-bhUmau prarohaM prApnuvanti tathA j~nAnAgninA dagdha-bIja-bhAvAH saMskArAH pratyayAntarANi na praroDhum arhanti | j~nAnAgni-saMskArAs tu yAvac cittam anusherata iti | 

evaM ca pratyayAntarAnudayena viveka-vAhini citte sthirIbhUte sati prasaMkhyAne 'py akusIdasya sarvathAviveka-khyAter dharma-meghaH samAdhiH [YogaS 4.29] prasaN^khyAnaM sattva-puruShAnyatA-khyAtiH shuddhAtma-j~nAnam iti yAvat | tatra buddheH sAttvike pariNAme kR^ita-saMyamasya sarveShAM guNa-pariNAmAnAM svAmivad AkramaNaM sarvAdhiShThAtR^itvaM teShAm eva ca shAntoditAvyapadeshya-dharmitvena sthitAnAM yathAvad viveka-j~nAnaM sarva-j~nAtR^itvaM ca vishokA nAma siddhiH phalaM tad-vairAgyAc ca kaivalyam uktaM -- sattva-puruShAnyatA-khyAti-mAtrasya sarva-bhAvAdhiShThAtR^itvaM sarva-j~nAtR^itvaM ca [YogaS 3.49] sattva-puruShayoH shuddhi-sAmye kaivalyam [YogaS 3.55] iti sUtrAbhyAm | tad etad ucyate tasmin prasaN^khyAne saty apy akusIdasya phalam alipsoH pratyayAntarANAm anudaye sarva-prakArair viveka-khyAteH paripoShAd dharma-meghaH samAdhir bhavati |

     ijyAcAra-damAhiMsA-dAna-svAdhyAya-karmaNAm |
     ayaM tu paramo dharmo yad yogenAtma-darshanam || iti smR^iteH || 

dharmaM pratyag-brahmaikya-sAkShAtkAraM mehati si¤catIti dharma-meghas tattva-sAkShAtkAra-hetur ity arthaH | tataH klesha-karma-nivR^ittiH | tato dharma-meghAt samAdher dharmAd vA kleshAnAM pa¤ca-vidhAnAm avidyAsmitA-rAga-dveShAbhiniveshAnAM karmaNAM ca kR^iShNa-shuklakR^iShNa-shukla-bhedena trividhAnAm avidyA-mUlAnAm avidyA-kShaye bIja-kShayAd AtyantikI nivR^ittiH kaivalyaM bhavati | kAraNa-nivR^ittyA kArya-nivR^itter AtyantikyA ucitatvAd ity arthaH |

evaM sthite yu¤jann eva sadAtmAnam ity anena sampraj~nAtaH samAdhir ekAgra-bhUmAv uktaH | niyata-mAnasa ity anena tat-phala-bhUto 'sampraj~nAta-samAdhir nirodha-bhUmAv uktaH | shAntim iti nirodha-samAdhija-saMskAra-phala-bhUtA prashAnta-vAhitA | nirvANa-paramam iti dharma-meghasya samAdhes tattva-j~nAna-dvArA kaivalya-hetutvaM, mat-saMsthAm ity anenaupaniShadAbhimataM kaivalyaM darshitam | yasmAd evaM mahA-phalo yogas tasmAt taM mahatA prayatnena sampAdayed ity abhiprAyaH ||15||

vishvanAthaH : AtmAnaM mano yu¤jan dhyAna-yoga-yuktaM kurvan | yato niyata-mAnaso viShayoparata-cittaH | nirvANo mokSha eva paramaH prApyo yasyAM mayy eva nirvisheSha-brahmaNi samyak sthA sthitir yasyAM tAM shAntiM saMsAroparatiM prApnoti ||15||

baladevaH : evam AsInasya kiM syAt tad Aha yu¤jann iti | yogI sadA pratidinam AtmAnaM yu¤jann arpayan | niyata-mAnasaH mat-sparsha-parishuddhatayA niyataM nishcalaM mAnasaM cittaM yasya sa, mat-saMsthAM mad-adhInAM nirvANa-paramAM shAntim adhigacchati labhate | tam eva viditvAtimR^ityum eti [ÁvetU 3.8] ity Adi shravaNAt | nirvANa-paramAM mokShAvadhikAm iti siddhayo 'pi yoga-phalAnIty uktam ||15||

__________________________________________________________

BhG 6.16

nAtyashnatas tu yogo 'sti na caikAntam anashnataH |
na cAtisvapna-shIlasya jAgrato naiva cArjuna ||16||

shrIdharaH : yogAbhyAsa-niShThasyAhArAdi-niyamam Aha nAtyashanata iti dvyAbhyAm | atyantam adhikaM bhu¤jAnasya ekAntam atyantam abhu¤jAnasyApi yogaH samAdhir na bhavati | tathAtinidrA-shIlasyAtijAgratash ca yogo naivAsti ||16||

madhusUdanaH : evaM yogAbhyAsa-niShThasyAhArAdi-niyamam Aha nAtyashanata iti dvyAbhyAm | yad bhuktaM sajjIryati sharIrasya ca kArya-kShamatAM sampAdayati tad-Atma-saMmitam annaM tad atikramya lobhenAdhikam ashnato na yogo 'sti ajIrNa-doSheNa vyAdhi-pIDitatvAt | na caikAntam anashnato yogo 'sti | anAhArAd atyalpAhArAd vA rasa-poShaNAbhAvena sharIrasya kAryAkShamatvAt | yad u ha vA Atma-saMmitam annaM tad avati tan na hinasti yad bhUyo hinasti tad yat kanIyo 'nnaM na tad avati [ÁatapathaB 9.2.1.2] iti shatapatha-shruteH | tasmAd yogI nAtma-saMmitAd annAd adhikaM nyUnaM vAshnIyAd ity arthaH | 

athavA -
     pUrayed ashanenArdhaM tR^itIyam udakena tu |
     vAyoH saÇcaraNArthaM tu caturtham avasheShayet ||

ity Adi yoga-shAstrokta-parimANAd adhikaM nyUnaM vAshnato yogo na sampadyata ity arthaH | tathAtinidrA-shIlasyAtijAgratash ca yogo naivAsti he 'rjuna sAvadhAo bhavety abhiprAyaH | yathA mArkaNDeya-purANe -

     nAdhmAtaH kShudhitaH shrAnto na ca vyAkula-cetanaH |
     yu¤jIta yogaM rAjendra yogI siddhy-artham AtmanaH ||
     nAtIshIte na caivoShNe na dvandve nAnilAnvite |
     kAleShv eteShu yu¤jIta na yogaM dhyAna-tat-paraH || ity Adi ||16||

vishvanAthaH : yogAbhyAsa-niShThasya niyamam Aha nAtyashanata iti dvyAbhyAm | atyashnato 'dhikaM bhu¤jAnasya | yad uktaM -

     pUrayed ashanenArdhaM tR^itIyam udakena tu |
     vAyoH saÇcaraNArthaM tu caturtham avasheShayet || iti ||16||

baladevaH : yogam abhyasyato bhojanAdi-niyamam Aha nAtIti dvyAbhyAm | atyashanam anatyashanaM ca, atisvApo 'tijAgarash ca, yoga-virodhy-ativihArAdi cottarAt ||16||

__________________________________________________________

BhG 6.17

yuktAhAra-vihArasya yukta-ceShTasya karmasu |
yukta-svapnAvabodhasya yogo bhavati duHkha-hA ||17||

shrIdharaH : tarhi kathambhUtasya yogo bhavatIti ? ata Aha - yuktAhAreti | yukto niyata AhAro vihArash ca gatir yasya | karmasu kAryeShu yuktA niyatA ceShTA yasya | yuktau niyatau svapnAvabodhau nidrA-jAgarau yasya | tasya duHkha-nivartako yogo bhavati sidhyati ||17||

madhusUdanaH : evam AhArAdi-niyama-virahiNo yoga-vyatirekam uktvA tan-niyamavato yogAnvayam Aha yuktAhAra iti | Ahriyata ity AhAro 'nnam | viharaNaM vihAraH pAda-kramaH | tau yuktau niyata-parimANau yasya | tathAnyeShv api praNava-japopaniShad-AvartanAdiShu karmasu yuktA niyata-kAlA ceShTA yasya | tathA svapno nidrA avabodho jAgaraNaM tau yuktau niyata-kAlau yasya tasya yogo bhavati | sAdhana-pATavAd Atma-samAdhiH sidhyati nAnyasya | evaM prayanta-visheSheNa sampAdito yogaH kiM-phala iti tatrAha duHkhaheti | sarva-saMsAra-duHkha-kAraNAvidyonmUlana-hetu-brahma-vidyotpAdakatvAt sa-mUla-sarva-duHkha-nivR^itti-hetur ity arthaH | atrAhArasya niyatatvam |

     ardham ashanasya sa-vya¤janasya tR^itIyam udakasya tu |
     vAyoH saMcAraNArthaM tu caturtham avasheShayet ||

ity Adi prAg uktam | vihArasya niyatatvaM yoganAn na paraM gacched ity Adi | karmasu ceShTAyA niyatatvaM vAg-Adi-cApala-parityAgaH | rAtrer vibhAga-trayaM kR^itvA prathamAnyayor jAgaraNaM madhye svapanam iti svapnAvabodhayor niyata-kAlatvam | evam anye 'pi yoga-shAstroktA niyamA draShTavyAH ||17||

vishvanAthaH : yukto niyata evAhAro bhojanaM vihAro gamanaM ca yasya tasya karmasu vyavahArika-pAramArthika-kR^ityeShu yuktA niyatA eva ceShTA vAg-vyApArAdyA yasya tasya ||17|| 

baladevaH : yukteti | mitAhAra-vihArasya karmasu laukika-pAramArthika-kR^ityeShu mita-vAgAdi-vyApArasya mita-svApa-jAgarasya ca sarva-duHkha-nAshako yogo bhavati tasmAd yogI tathA tathA vartate ||17||

__________________________________________________________

BhG 6.18

yadA viniyataM cittam Atmany evAvatiShThate |
niHspR^ihaH sarva-kAmebhyo yukta ity ucyate tadA ||18||

shrIdharaH : kadA niShpanna-yogaH puruSho bhavatIty apekShAyAm Aha yadeti | viniyataM visheSheNa niruddhaM sac-cittam Atmany eva yadA nishcalaM tiShThati | kiM ca sarva-kAmebhya aihikAmuShmika-bhogebhyo niHspR^iho vigata-tR^iShNo bhavati | tadA muktaH prApta-yoga ity ucyate ||18||

madhusUdanaH : evam ekAgra-bhUmau sampraj~nAtaM samAdhim abhidhAya nirodha-bhUmAv asampraj~nAtaM samAdhiM vaktum upakramate yadeti | yadA yasmin kAle para-vairAgya-vashAd viniyataM visheSheNa niyataM sarva-vR^itti-shUnyatAm ApAditaM cittaM vigata-rajas-tamaskam antaHkaraNa-sattvaM svacchatvAt sarva-viShayAkAra-grahaNa-samartham api sarvato-niruddha-vR^ittikatvAd Atmany eva pratyak citi anAtmAnuparakte vR^itti-rAhitye 'pi svataH-siddhasyAtmAkArasya vArayitum ashakyatvAc citer eva prAdhAnyAn nyag-bhUtaM sad avatiShThate nishcalaM bhavati | tadA tasmin sarva-vR^itti-nirodha-kAle yuktaH samAhita ity ucyate | kaH ? yaH sarva-kAmebhyo niHspR^ihaH | nirgatA doSha-darshanena sarvebhyo dR^iShTAdR^iShTa-viShayebhyaH kAmebhyaH spR^ihA tR^iShNA yasyeti paraM vairAgyam asampraj~nAta-samAdher antaraN^gaM sAdhanam uktam | tathA ca vyAkhyAtaM prAk ||18||

vishvanAthaH :yogI niShpanna-yogaH kadA bhaved ity AkAN^kShAyAm Aha yadeti | viniyataM niruddhaM cittam Atmani svasminn evAvatiShThate nishcalI-bhavatIty arthaH ||18||

baladevaH : yogI niShpanna-yogaH kadA syAd ity apekShAyAm Aha yadeti | yogam abhyasyato yoginash cittam yadA viniyataM niruddhaM sadAtmany eva svasminn evAvasthitaM sthiraM bhavati, tad-Atmetara-sarva-spR^ihA-shUnyo yukto niShpanna-yogaH kathyate ||18||

__________________________________________________________

BhG 6.19

yathA dIpo nivAta-stho neN^gate sopamA smR^itA |
yogino yata- cittasya yu¤jato yogam AtmanaH ||19||

shrIdharaH : AtmaikyAkAratayAvasthitasya cittasyopamAnam Aha yatheti | vAta-shUnye deshe sthito dIpo yathA neN^gate na vicalati | sopamA dR^iShTAntaH | kasya ? Atma-viShayaM yogaM yu¤jato 'bhyasyato yoginaH | yataM niyataM cittaM yasya tasya niShkampatayA prakAshakatayA cAca¤calaM tac cittaM tadvat tiShThatIty arthaH ||19||

madhusUdanaH : samAdhau nivR^ittikasya cittasyopamAnam Aha yatheti | dIpa-calana-hetunA vAtena rahite deshe sthito dIpo yathA calana-hetv-abhAvAn neN^gate na calati, sopamA smR^itA sa dR^iShTAntash cintito yogaj~naiH | kasya ? yogina ekAgra-bhUmau sampraj~nAta-samAdhi-mato 'bhyAsa-pATavAd yata-cittasya niruddha-sarva-citta-vR^itter asampraj~nAta-samAdhi-rUpaM yogaM nirodha-bhUmau yu¤jato 'nutiShThato ya AtmAntaHkaraNaM tasya nishcalatayA sattvodrekeNa prakAshakatayA ca nishcalo dIpo dR^iShTAnta ity arthaH |

Atmano yogaM yu¤jata iti vyAkhyAne dArShTAntikAlAbhaH sarvAvasthasyApi cittasya sarvadAtmAkAratayAtma-pada-vaiyarthyaM ca | na hi yogenAtmAkAratA cittasya sampAdyate, kintu svata evAtmAkArasya sato 'nAtmAkAratA nivartyata iti | tasmAd dArShTAntika-pratipAdanArtham evAtma-padam | yata-cittasyeti bhAva-paro nirdeshaH karma-dhArayo vA yatasya cittasyety arthaH ||19||

vishvanAthaH : nivAta-stho nirvAta-desha-sthito dIpo neN^gate na calati yaH sa eva dIpa upamA yathA yathAvad ity arthaH | so 'ci lope cet pAda-pUraNam [PAN 6.1.134] iti sandhiH | kasyopamA ity ata Aha yogina iti |

baladevaH : tadA yogI kIdR^isho bhavatIty apekShAyAm Aha yatheti | nirvAta-desha-stho dIpo neN^gate na calati nishcalaH sa-prabhas tiShThati sa dIpo yathA yathAvad upamA yogaj~naiH smR^itA cintitA | sopamety atra so 'ci lope cet pAda-pUraNam [PAN 6.1.134] iti sUtrAt sandhiH | upamA-shabdenopamAnaM bodhyam | kasyety Aha yogina iti | yata-cittasya niruddha-sarva-citta-vR^itter Atmano yogaM dhyAnaM yu¤jato 'nutiShThataH | nivR^itta-sakaletara-citta-vR^ittir abhyudita-j~nAna-yogI nishcala-sa-pradIpa-sadR^isho bhavatIti ||19||

__________________________________________________________

BhG 6.20-23

yatroparamate cittaM niruddhaM yoga-sevayA |
yatra caivAtmanAtmAnaM pashyann Atmani tuShyati ||20|
sukham AtyantikaM yat tad buddhi-grAhyam atIndriyam |
vetti yatra na caivAyaM sthitash calati tattvataH ||21||
yaM labdhvA cAparaM lAbhaM manyate nAdhikaM tataH |
yasmin sthito na duHkhena guruNApi vicAlyate ||22||
taM vidyAd duHkha-saMyoga-viyogaM yoga-saJNj~nitam |
sa nishcayena yoktavyo yogo 'nirviNNa-cetasA ||23||

shrIdharaH : yaM saMnyAsam iti prAhur yogaM taM viddhi pANDava [GItA 6.2] ity Adau karmaiva yoga-shabdenoktam | nAtyashnatas tu yogo 'sti [GItA 6.16] ity Adau tu samAdhir yoga-shabdenoktaH | tatra mukhyo yogaH ka ity apekShAyAM samAdhim eva svarUpataH phalatash ca lakShayan sa eva mukhyo yoga ity Aha yatreti sArdhais tribhiH | yatra yasmin avasthA-visheShe yogAbhyAsena niruddhaM cittam uparataM bhavatIti yogasya svarUpa-lakShaNam uktam | tathA ca pAta¤jalaM sUtram yogash citta-vR^itti-nirodhaH [YogaS 1.2] iti | iShTa-prApti-lakShaNena phalena tam eva lakShayati | yatra ca yasminn avasthA-visheShe | AtmanA shuddhena manasA AtmAnam eva pashyati na tu dehAdi | pashyaMsh cAtmany eva tuShyati | na tu viShayeShu | yatrety AdInAM yac-chandAnAM taM yoga-saJNj~nitaM vidyAd iti caturthena shlokenAnvayaH ||20|

Atmany eva toShe hetum Aha sukham iti | yatra yasminn avasthA-visheShe yat tat kim api niratishayam AtyantikaM nityaM sukhaM vetti | nanu tadA viShayendriya-sambandhAbhAvAt kutaH sukhaM syAt ? tatrAha atIndriyaM viShayendriya-sambandhAtItam | kevalaM buddhyaivAtmAkAratayA grAhyam | ataeva ca yatra sthitaH saMs tattvata Atma-svarUpAn naiva calati ||21||

acalatvam evopapAdayati yam iti | yam Atma-sukha-rUpaM lAbhaM labdhvA tato 'dhikam aparaM lAbhaM na manyate | tasyaiva niratishaya-sukhatvAt | yasmiMsh ca sthito mahatApi shItoShNAdi-duHkhena na vicAlyate nAbhibhUyate | etenAniShTa-nivR^itti-phalenApi yogasya lakShaNam uktaM draShTavyam ||22||

tam iti | ya evaM-bhUto 'vasthA-visheShas taM duHkha-saMyoga-viyogaM yoga-saJNj~nitaM vidyAt | duHkha-shabdena duHkha-mishritaM vaiShayikaM sukham api gR^ihyate | duHkhasya saMyogena saMsparsha-mAtreNApi viyogo yasmin tam avasthA-visheShaM yoga-saJNj~nitaM yoga-shabda-vAcyaM jAnIyAt | paramAtmAnA kShetraj~nasya yojanaM yogaH | yad vA duHkha-saMyogena viyoga eva shUre kAtara-shabda-vad viruddha-lakShaNayA yoga ucyate | karmaNi tu yoga-shabdas tad-upAyatvAd aupacArika eveti bhAvaH | 

yasmAd evaM mahA-phalo yogas tasmAt sa eva yatnato 'bhyasanIya ity Aha tam iti sArdhena | sa yogo nishcayena shAstrAcAryopadesha-janitena nirveda-rahitena cetasA yoktavyaH | duHkha-buddhyA prayatna-shaithilyaM nirvedaH ||23||

madhusUdanaH : evaM sAmAnyena samAdhim uktvA nirodha-samAdhiM vistareNa vivarItum Arambhate yatreti | yatra yasmin pariNAma-visheShe yoga-sevayA yogAbhyAsa-pATavena jAte sati niruddham eka-viShayaka-vR^itti-pravAha-rUpAm ekAgratAM tyaktvA nirindhanAgnivad upashAmyan nirvR^ittikatayA sarva-vR^itti-nirodha-rUpeNa pariNataM bhavati | yatra ca yasmiMsh ca pariNAme sati AtmanA rajas-tamo 'nabhibhUta-shuddha-sattva-mAtreNAntaH-karaNenAtmAnaM pratyak-caitanyaM paramAtmAbhinnaM sac-cid-Ananda-ghanam anantam advitIyaM pashyan vedAnta-pramANajayA vR^ittyA sAkShAtkurvann Atmany eva paramAnanda-ghane tuShyati, na dehendriya-saMghAte, na vA tad-bhogye 'nyatra | paramAtma-darshane saty atuShTi-hetv-abhAvAt tuShyaty eveti vA | tam antaH-karaNa-pariNAmaM sarva-citta-vR^itti-nirodha-rUpaM yogaM vidyAd iti pareNAnvayaH | yatra kAla iti tu vyAkhyAnam asAdhu tac-chabdAnanvayAt ||20||

Atmany eva toShe hetum Aha sukham iti | yatra yasminn avasthA-visheSha Atyantikam anantaM niratishayaM brahma-svarUpam atIndriyaM viShayendriya-saMyogAnabhivyaN^gyaM buddhi-grAhyaM buddhyaiva rajas-tamo-mala-rahitayA sattva-mAtra-vAhinyA grAhyaM sukhaM yogI vetti anubhavati | yatra ca sthito 'yaM vidvAMs tattvata Atma-svarUpAn naiva calati | taM yoga-saJNj~nitaM vidyAd iti pareNAnvayaH samAnaH |

atrAtyantikam iti brahma-sukha-svarUpa-kathanam | atIndriyam iti viShaya-sukha-vyAvR^ittiH | tasya viShayendriya-saMyoga-sApekShatvAt | buddhi-grAhyam iti sauShupta-sukha-vyAvR^ittiH suShuptau buddher lInatvAt | samAdhau nirvR^ittikAyAs tasyAH sattvAt | tad uktaM gauDa-pAdaiH - lIyate tu suShuptau tan nigR^ihItaM na lIyate iti | tathA ca shrUyate -

     samAdhi-nirdhUta-malasya cetaso
     niveshitasyAtmani yat sukhaM bhavet |
     na shakyate varNayituM girA tadA
     yad etad antaH-karaNena gR^ihyate || iti |

antaHkaraNena niruddha-sarva-vR^ittikenety arthaH | vR^ittyA tu sukhAsvAdanaM gauDAcAryais tatra pratiShiddham - nAsvAdayet sukhaM tatra niHsaN^gaM praj~nayA bhavet iti | mahad idaM samAdhau sukham anubhavAmIti sa-vikalpa-vR^itti-rUpA praj~nA sukhAsvAdaH | taM vyutthAna-rUpatvena samAdhi-virodhitvAd yogI na kuryAt | ataevaitAdR^ishyA praj~nayA saha saN^gaM parityajet tAM nirundhyAd ity arthaH | nirvR^ittikena tu cittena svarUpa-sukhAnubhavas taiH pratipAditaH | svasthaM shAntaM sa-nirvANa-kathyaM sukham uttamam iti spaShTaM caitad upariShThAt kariShyate ||21||

yatra na caivAyaM sthitash calati tattvata ity uktam upapAdayati yaM labdhveti | yaM ca niratishayAtmaka-sukha-vya¤jakaM nirvR^ittika-cittAvasthA-visheShaM labdhvA santatAbhyAsa-paripAkena sampAdyAparaM lAbhaM tato 'dhikaM na manyate | kR^itaM kR^ityaM prAptaM prApaNIyam ity Atma-lAbhAc ca paraM vidyate iti smR^iteH | evaM viShaya-bhoga-vAsanayA samAdher vicalanaM nAstIty uktvA shIta-vAta-mashakAdy-upadrava-nivAraNArtham api tan nAstIty Aha yasmin paramAtma-sukha-maye nirvR^ittika-cittAvasthA-visheShe sthito yogI guruNA mahatA shastra-nipAtAdi-nimittena mahatApi duHkhena na vicAlyate kim uta kShudreNety arthaH ||22||

yatroparamata ity Arabhya bahubhir visheShaNair yo nivR^ittikaH paramAnandAbhivya¤jakash cittAvasthA-visheSha uktas taM citta-vR^itti-nirodhaM citta-vR^itti-maya-sarva-duHkha-virodhitvena duHkha-viyogam eva santaM yoga-saJNj~nitaM viyoga-shabdArtham api virodhi-lakShaNayA yoga-shabda-vAcyaM vidyAj jAnIyAc ca tu yoga-shabdAnurodhAt kaMcit sambandhaM pratipadyetety arthaH | tathA ca bhagavAn pata¤jalir asUtrayat yogash citta-vR^itti-nirodhaH [YogaS 1.2] iti | yogo bhavati duHkhahA [6.17] iti yat prAg uktaM tad etad upasaMhR^itam |

evaM-bhUte yoge nishcayAnirvedayoH sAdhanatva-vidhAnAyAha sa nishcayeneti | sa 

yathokta-phalo yogo nishcayena shAstrAcArya-vacana-tAtparya-viShayo 'rthaH satya evety adhvayasAyena yoktavyo 'bhyasanIyaH | anirviNNa-cetasA etAvatApi kAlena yogo na siddhaH kim ataH paraM kaShTam ity anutApo nirvedas tad-rahitena cetasA | iha janmani janmAntare vA setsyati kiM tvarayety evaM dhairyam uktena manasety arthaH | tad etad gauDa-pAdA udAjahruH -

utseka udadher yadvat kushAgreAika-bindunA |
manaso nigrahas tadvad bhaved aparikhedataH || iti |

utseka utsecanaM shoShaNAdhvasyAyena jaloddharaNam iti yAvat | atra sampradAya-vida AkhyAyikAm AcakShate | kasyacit kila pakShiNo 'NDAni tIra-sthAni taraN^ga-vegena sumudro 'pajahAra | sa ca samudraM shoShayiShAmy eveti pravR^ittaH sva-mukhAgreNaikaikaM jala-bindum upari pracikShepa | tadA ca bahubhiH pakShibhir bandhu-vargair vAryamANo 'pi naivopararAma | yadR^icchayA ca tatrAgatena nAradena nivArito 'py asmin janmani janmAntare vA yena kenApy upAyena samudraM shoShayiShyAmy eveti pratijaj~ne | tatash ca daivAnukUlyAt kR^ipAlur nArado garuDaM tat-sAhAyyAya preShayAmAsa | samudras tvaj-j~nAti-droheNa tvAm avamanyata iti vacanena | tato garuDa-pakSha-vAtena shuShyan samudro bhItas tAny aNDAni tasmai pakShiNe pradadAv iti | evam akhedena mano-nirodhe parama-dharme pravartamAnaM yoginam Ishvaro 'nugR^ihNAti | tatash ca pakShiNa iva tasyAbhimataM sidhyatIti bhAvaH ||23||

vishvanAthaH : nAtyashnatas tu yogo 'stIty Adau yoga-shabdena samAdhir uktaH | sa ca saMpraj~nAto 'saMpraj~nAtash ca | sa-vitarka-sa-vicAra-bhedAt saMpraj~nAto bahu-vidhaH | asaMpraj~nAta-samAdhi-rUpo yogaH kIdR^isha ity apekShAyAm Aha yatrety-Adi-sArdhais tribhiH | yatra samAdhau sati cittam uparamate vastu-mAtram eva na spR^ishatIty arthaH | tatra hetuH niruddham iti | tathA ca pAta¤jala-sUtram - yogash citta-vR^itti-nirodhaH [YogaS 1.2] iti | yatrety-Adi-padAnAM yoga-saJNj~nitaM vidyAd iti caturthenAnvayaH | AtmanA paramAtmAkArAntaHkaraNenAtmAnaM pashyan tasmin tuShyati | tatratyaM sukhaM prApnoti | yad AtyantikaM sukhaM prasiddham | atIndriyaM viShayendriya-samparka-rahitam | ataeva yatra sthitaH san tattvata Atma-svarUpAn naiva calati, ataeva yaM lAbhaM labdhvA tataH sakAshAd aparaM lAbham adhikaM na manyate | duHkhasya saMyogena sparsha-mAtreNApi viyogo yasmin taM yoga-saJNj~ntaM yoga-saJNj~nAM prAptaM samAdhiM vidyAt | yadyapi shIghraM na sidhyati tad apy ayaM me yogaH saMsetsyaty eveti yo nishcayas tena | anirviNNa-cetasaitAvatApi kAlena yogo na siddhaH | kim ataH paraM kaShTenety anutApo nirvedas tad-rahitena cetasA | iha janmani janmAntare vA sidhyatu, kiM me tvarayeti dhairya-yuktena manasety arthaH | tad etad gauDa-pAdA udAjahruH -

utseka udadher yadvat kushAgreAika-bindunA |
manaso nigrahas tadvad bhaved aparikhedataH || iti |

utseka utsecanam | shoShaNAdhyavasAyena jaloddharaNam iti yAvat | atra kAcid AkhyAyikAsti | kasyacit kila pakShiNo 'NDAni tIra-sthitAni taraN^ga-vegena sumudro jahAra | sa ca samudraM shoShayiShAmIty eveti pratij~nAya sva-mukhAgreNaikaikaM jala-bindum upari pracikShepa | taM ca bahubhiH pakShibhir bandhubhir yuktyA vAryamANo 'pi naivopararAma | yadR^icchayA ca tatrAgatena nAradena nivArito 'py asmin janmani janmAntare vA samudraM shoShayiShyAmy eveti tad-agre 'pi punaH pratijaj~ne | tatash ca daivAnukUlyAt kR^ipAlur nArado garuDaM tat-sAhAyyAya preShayAmAsa | samudras tvadIya-j~nAti-droheNa tvAm avamanyata iti vAkyena | tato garuDa-pakSha-vAtena shuShyan samudro 'tibhItas tAny aNDAni tasmai pakShiNe dadAv iti |

evam eva shAstra-vacanAstikyena yoge j~nAne bhaktau vA pravartamAnam utsAhavantam adhyavasAyinaM janaM bhagavAn evAnugR^ihNAtIti nishcetavyam ||20-23||
 
baladevaH : nAtyashnata ity Adau yoga-shabdenoktaM samAdhiM svarUpataH phalatash ca lakShayati yatrety-Adi-sArdha-trayeNa | yac-chabdAnAM taM vidyAd yoga-saJNj~nitam ity uttareNAnvayaH | yogaysa sevayAbhyAsena niruddhaM nivR^ittetara-vR^ittikaM cittaM yatroparamate mahat sukham etad iti sajjati | na tu dehAdi pashyan viShayeShv iti citta-vR^itti-nirodhena svarUpeNeShTa-prApti-lakShaNena phalena ca yogo darshitaH | sukham iti | yatra samAdhau yat tat prasiddham AtyantikaM nityaM sukhaM vetty anubhavati | atIndriyaM viShayendriya-sambandha-rahitaM, buddhyAtmAkArayA grAhyam | ataeva yatra sthitas tattvata Atma-svarUpAn naiva calati, yaM yogaM labdhvaiva tato 'paraM lAbham adhikaM na manyate | guruNA guNavat putra-vicchedAdinA na vicAyate tam iti | duHkha-saMyogasya viyogaH pradhvaMso yatra taM yoga-saJNj~ntaM samAdhim ||20-23||

__________________________________________________________

BhG 6.24

saMkalpa-prabhavAn kAmAMs tyaktvA sarvAn asheShataH |
manasaivendriya-grAmaM viniyamya samantataH ||24||

shrIdharaH : kiM ca saN^kalpeti | saMkalpAt prabhavo yeShAM tAn yoga-pratikUlAn sarvAn kAmAn asheShataH sa-vAsanAMs tyaktvA manasaiva viShaya-doSha-darshinA sarvataH prasarantam indriya-samUhaM visheSheNa niyamya | yogo yoktavya iti pUrveNAnvayaH ||24||

madhusUdanaH : kiM ca kR^itvA yogo 'bhyasnIyaH ? saN^kalpo duShTeShv api viShayeShv ashobhanatvAdarshanena shobhanAdhyAsaH | tasmAc ca saN^kalpAd idaM me syAd idaM me syAd ity evaM-rUpAH kAmAH prabhavanti | tAn shobhanAdhyAsa-prabhavAn viShayAbhilAShAn vicAra-janyAshobhanatva-nishcayena shobhanAdhyAsa-bAdhAd dR^iShTeShu srak-candana-vanitAdiShv adR^iShTeShu cendra-loka-pArijAtApsaraH-prabhR^itiShu shva-vAnta-pAyasavat svata eva sarvAn brahma-loka-paryantAn asheShato niravasheShAn savAsanAMs tyaktvA, ataeva kAma-pUrvakatvAd indirya-pravR^ittes tad-apAye sati viveka-yuktena manasaivendriya-prAptaM cakShur-Adi-karaNa-samUhaM viniyamya samantataH sarvebhyo viShayebhyaH pratyAhR^itya shanaiH shanair uparamed ity anvayaH ||24||

vishvanAthaH : etAdR^isha-yogAbhyAse pravR^ittasya prAthamikaM kR^ityam antyaM ca kR^ityam Aha saN^kalpeti dvAbhyAm | kAmAMs tyaktveti prAthamikaM kR^ityam | na kiMcid api cintayed ity antyaM kR^ityam ||24-25||

baladevaH : sa yogaH prArambha-dashAyAM nishcayena prayatne kR^ite saMsetsyaty evety adhyavasAyena yoktavyo 'nuShTheyaH | Atmany ayogatva-mananaM nirvedas tad-rahitena cetasA hR^itANDArNava-shoShakat-pakShivat sotsAhenety arthaH | etAdR^ishaM yogam ArabhamANasya prAthamikaM kR^ityam Aha saN^kalpeti | saN^kalpAt prabhavo yeShAM tAn yoga-virodhinaH kAmAn viShayAn asheShataH sa-vAsanAMs tyaktvA | sphuTam anyat | manasA viShaya-doSha-darshinA ||24||

__________________________________________________________

BhG 6.25

shanaiH shanair uparamed buddhyA dhR^iti-gR^ihItayA |
Atma-saMsthaM manaH kR^itvA na kiMcid api cintayet ||25||

shrIdharaH : yadi tu prAktana-karma-saMskAreNa mano vicalet tarhi dhAraNayA sthirIkuryAd ity Aha shanair iti | dhR^itir dhAraNA | tayA gR^ihItayA vashIkR^itayA buddhyA | Atma-saMstham Atmany eva samyak sthitaM nishcalaM manaH kR^itvoparamet | tac ca shanaiH shanair abhyAsa-krameNa | na tu sahasA | uparama-svarUpam Aha na kiMcid api cintayet | nishcale manasi svayam eva prakAshamAna-paramAnanda-svarUpo bhUtvAtma-dhyAnAd api nivartetety arthaH ||25||

madhusUdanaH : bhUmikA-jaya-krameNa shanaiH shanair uparamet | dhR^iti-dhairyam akhinnatA tayA gR^ihItA yA buddhir avashya-kartavyatA-nishcaya-rUpA tayA yadA kadAcid avashyaM bhaviShyaty eva yogaH kiM tvarayety evaM-rUpayA shanaiH shanair gurUpadiShTa-mArgeNa mano nirundhyAt | etenAnirveda-nishcayau prAg uktau darshitau | tathA ca shrutiH -

yacched vAÇ-manasI prAj~nas 
tad yacchej j~nAna Atmani |
j~nAnam Atmani mahati niyacchet 
tad yacchec chAnta Atmani || [KaThU 1.3.13] iti |

vAg iti vAcaM laukikIM vaidikIM ca manasi vyApAravati niyacchet | nAnudhyAyAd bahUn shabdAn vAco viglApanaM hi tat [BAU 4.4.21] iti shruteH | vAg-vR^itti-nirodhena mano-vR^itti-mAtra-sheSho bhaved ity arthaH | cakShur-Adi-nirodho 'py etasyAM bhUmau draShTavyaH | manasIti cchAndasaM dairghyam | tan manaH karmedriya-j~nAnendriya-sahakAri nana-vidha-vikalpa-sAdhanaM karaNaM j~nAne jAnAtIti j~nAnam iti vyutpattyA j~nAtary Atmani j~nAtR^itvopAdhAv ahaN^kAre niyacchet | mano-vyApArAn parityajyAhaN^kAra-mAtraM parisheShayet | tac ca j~nAnaM j~nAtR^itvopAdhim ahaN^kAram Atmani mahati mahat-tattve sarva-vyApake niyacchet | dvividho hy ahaN^kAro visheSha-rUpaH sAmAnya-rUpash ceti | ayam aham etasya putra ity evaM vyaktam abhimanyamAno visheSha-rUpo vyaShTy-ahaN^kAraH | asmIty etAvan-mAtram abhimanyamAnaH sAmAnya-rUpaH samaShTy-ahaN^kAraH | sa ca hiraNyagarbho mahAn Atmeti ca sarvAnusyUtatvAd ucyate | tAbhyAm ahaN^kArAbhyAM vivikto nirupAdhikaH shAntAtmA sarvAntash cid-eka-rasas tasmin mahAntam AtmAnaM samaShTi-buddhiM niyacchet | evaM tat-kAraNam avyaktam api niyacchet | tato nirupAdhikas tvaM-pada-lakShyaH shuddha AtmA sAkShAtkR^itau bhavati |

shuddhe hi cid-eka-rase pratyag-Atmani jaDa-shakti-rUpam anirvAcyam avyaktaM prakR^itir upAdhiH | sA ca prathamaM sAmAnyAhaN^kAra-rUpaM mahat tattvaM nAma dhR^itvA vyaktIbhavati | tato bahir visheShAhaN^kAra-rUpeNa | tato bahir mano-rUpeNa | tato bahir vAg-AdIn indriya-rUpeNa | tad etac chrutyAbhihitam -

indriyebhyaH parA hy arthA arthebhyash ca paraM manaH |
manasas tu parA buddhir buddher AtmA mahAn paraH ||
mahataH parama-vyaktam avyaktAt puruShaH paraH |
puruShAn na paraM kiMcit sA kAShThA sA parA gatiH || [KaThU 1.3.10-1] iti |

tatra gavAdiShv iva vAÇ-nirodhaH prathamA bhUmiH | bAla-mugdhAdiShv iva nirmanastvaM dvitIyA | tandryAm ivAhaN^kAra-rAhityaM tR^itIyA | suShuptAv iva mahat-tattva-shAntAtmanor madhye mahat-tattvopAdAnam avyAkR^itAkhyaM tattvaM shrutyodAhAri, tathApi tatra mahat-tattvasya niyamanaM nAbhyadhAyi | suShuptAv iva svarUpa-laya-prasaN^gAt | tasya ca karma-kShaye sati puruSha-prayatnam antareNa svata eva siddhatvAt tattva-darshanAnupayogitvAc ca | dR^ishyate tvam agrayA buddhyA sUkShmayA sUkShma-darshibhiH iti pUrvam abhidhAya sUkShmatva-siddhaye nirodha-samAdher abhidhAnAt | sa ca tattva-didR^ikShor darshana-sAdhanatvena dR^iShTa-tattvasya ca jIvan-mukti-rUpa-klesha-kShayAyApekShitaH |

nanu shAntAtmany avaruddhasya cittasya vR^itti-rahitatvena suShuptivan na darshana-hetutvam iti cet, na | svataH-siddhasya darshanasya nivArayitum ashakyatvAt | tad uktaM -

     AtmAnAtmAkAraM svabhAvato 'sthitaM sadA cittam |
     AtmaikAkAratayA tiraskR^itAnAtma-dR^iShTiM vidadhIta ||

yathA ghaTa utpadyamAnaH svato viyat-pUrNaM evotpadyate | jala-taNDulAdi-pUraNaM tUtpanne ghaTe pashcAt puruSha-prayatnena bhavati | tatra jalAdau niHsArite 'pi viyan-niHsArayituM na shakyate | mukha-pidhAne 'py antarviyad avatiShThata eva tathA cittam utpadyamAnaM caitanya-pUrNam evotpadyate | utpanne tu tasmin mUShAniShikta-druta-tAmravad ghaTa-duHkhAdi-rUpatvaM bhoga-hetu-dharmAdharma-sahakR^ita-sAmagrI-vashAd bhavati | tatra ghaTa-duHkhAdy-anAtmAkAre virAma-pratyayAbhyAsena nivArite 'pi nirnimittash cid-AkAro vArayituM na shakyate | tato nirodha-samAdhinA nirvR^ittikena cittena saMskAra-mAtra-sheShatayAtisUkShmatvena nirupAdhika-cid-Atma-mAtrAbhimukhatvAd vR^ittiM vinaiva nirvighnam AtmAnubhUyate | tad etad Aha Atma-saMsthaM manaH kR^itvA na kiMcid api cintayed iti | Atmani nirupAdhike pratIci saMsthA samAptir yasya tad-Atma-saMsthaM sarva-prakAra-vR^itti-shUnyaM svabhAva-siddhAtmAkAra-mAtra-vishiShTaM manaH kR^itvA dhR^iti-gR^ihItayA viveka-buddhyA sampAdyAsaMpraj~nAta-samAdhi-sthaH san kiMcid api anAtmAnam AtmAnaM vA na cintayet, na vR^ittyA viShayIkuryAt | anAtmAkAra-vR^ittau hi vyutthAnam eva syAt | AtmAkAra-vR^ittau ca sampraj~nAtaH samAdhir ity asampraj~nAta-samAdhi-sthairyAya kAm api citta-vR^ittiM notpAdayed ity arthaH ||25||
vishvanAthaH : See BhG 6.24.

baladevaH : antimaM kR^ityam Aha dhR^iti-gR^ihItayA dhAraNAvashIkR^ityA buddhyA mana Atma-saMsthaM kR^itvAtmAnaM dhyAtvA samAdhAv uparameta tiShThet | Atmano 'nyat kiMcid api na cintayet | etac ca shanaiH shanair abhyAsa-krameNa, na tu haThena ||25||

__________________________________________________________

BhG 6.26

yato yato nishcarati manash ca¤calam asthiram |
tatas tato niyamyaitad Atmany eva vashaM nayet ||26||

shrIdharaH : evam api rajo-guNa-vashAd yadi manaH pracalet tarhi punaH pratyAhAreNa vashIkuryAd ity Aha yato yata iti | svabhAvatash ca¤calaM dhAryamANam apy asthiraM mano yaM yaM viShayaM prati nirgacchati, tatas tataH pratyAhR^ityAtmany eva sthiraM kuryAt ||26||

madhusUdanaH : evaM nirodha-samAdhiM kurvan yogI shabdAdInAM citta-vikShepa-hetUnAM madhye yato yato yasmAd yasmAn nimittAc chabdAder viShayAd rAga-dveShAdesh ca ca¤calaM vikShepAbhimukhaM san mano nishcarati vikShiptaM sad viShayAbhimukhIM pramANa-viparyaya-vikalpa-smR^itInAm anyatamAm api samAdhi-virodhinIM vR^ittim utpAdayati, tathA laya-hetUnAM nidrAsheSha-bahv-ashana-shramAdInAM madhye yato yato nimittAd asthiraM layAbhimukhaM san mano nishcarati lInaM sat samAdhi-virodhinIM nidrAkhyAM vR^ittim utpAdayati, tatas tato vikShepa-nimittAl laya-nimittAc ca niyamyaitan mano nirvR^ittikaM kR^itvAtmany eva sva-prakAsha-paramAnanda-ghane vashaM nayen nirundhyAt | yathA na vikShipyeta na vA lIyeteti | eva-kAro 'nAtma-gocaratvaM samAdher vArayati | etac ca vivR^itaM gauDAcArya-pAdaiH-

     upAyena nigR^ihNIyAd vikShiptaM kAma-bhogayoH |
     suprasannaM laye caiva yathA kAmo layas tathA ||
     duHkhaM sarvam anusmR^itya kAma-bhogAn nivartayet |
     ajaM sarvam anusmR^itya jAtaM naiva tu pashyati ||
     laye sambodhayec cittaM vikShiptaM shamayet punaH |
     sakaShAyaM vijAnIyAt sama-prAptaM na cAlayet ||
     nAsvAdayet sukhaM tatra niHsaN^gaH praj~nayA bhavet |
     nishcalaM nicsharac cittam ekIkuryAt prayatnataH ||
     yadA na lIyate cittaM na ca vikShipyate punaH |
     aniN^ganam anAbhAsaM niShpannaM brahma tat tadA || iti pa¤cabhiH shlokaiH |

upAyena vakShyamANena vairAgyAbhyAsena kAma-bhogayor vikShiptaM pramANa-viparyaya-vikalpa-smR^itInAm anyatamayApi vR^ittyA pariNataM mano nigR^ihNIyAn nirundhyAd Atmany evety arthaH | kAma-bhogayor iti cintyamAnAvasthA-bhujyamAnAvasthA-bhedena dvi-vacanam | tathA lIyate 'sminn iti layaH suShuptaM tasmin suprasannam AyAsa-varjitam api mano nigR^ihNIyAd eva | suprasannaM cet kuto nigR^ihyate ? tatrAha - yathA kAmo viShaya-gocara-pramANAdi-vR^itty-utpAdanena samAdhi-virodhI tathA layo 'pi nidrAkhya-vR^itty-utpAdanena samAdhi-virodhI | sarva-vR^itti-nirodho hi samAdhiH | ataH kAmAdi-kR^ita-vikShepAd iva shramAdi-kR^ita-layAd api mano niroddhavyam ity arthaH | 

upAyena nigR^ihNIyAt kena ? ity ucyate sarvaM dvaitam avidyA-vijR^imbhitam alpaM duHkham evety anusmR^itya -- yo vai bhUmA tat sukhaM, nAlpe sukham asti | [ChAU 7.23.1] atha yad alpaM tan martyaM [ChAU 7.23.1] tad duHkham iti shruty-arthaM gurUpadeshAd anu pashcAt paryAlocya kAmAMsh cintyamAnAvasthAn viShayAn bhogAn bhujyamAnAvasthAMsh ca viShayAn nivartayet | manasaH sakAshAd iti sheShaH | kAmash ca bhogash ca kAma-bhogaM tasmAn mano nivartayed iti vA | evaM dvaita-smaraNa-kAle vairAgya-bhAvanopAya ity arthaH | dvaita-vismaraNaM tu paramopAya ity Aha ajaM brahma sarvaM na tato 'tiriktaM kiMcid astIti shAstrAcAryopadeshAd anantaram anusmR^itya tad-viparItaM dvaita-jAtaM na pashyaty eva | adhiShThAne j~nAne kalpitasyAbhAvAt | pUrvopAyApekShayA vailakShaNya-sUcanArthas tu-shabdaH | 

evaM vairAgya-bhAvanA-tattva-darshanAbhyAM viShayebhyo nivartyamAnaM cittaM yadi dainandina-layAbhyAsa-vashAl layAbhimukhaM bhavet tadA nidrA-sheShAjIrNa-bahv-ashana-shramANAM laya-kAraNAnAM nirodhena cittaM samyak prabodhayed utthAna-prayatnena | yadi punar evaM prabodhyamAnaM dainandina-prabodhAbhyAsa-vashAt kAma-bhogayor vikShiptaM syAt tadA vairAgya-bhAvanayA tattva-sAkShAtkAreNa ca punaH shamayet | evaM punaH punar abhyasyato layAt sambodhitaM viShayebhyash ca vyAvartitam | nApi samaprAptam antarAlAvasthaM cittaM stabdhIbhUtaM, sa-kaShAyaM rAga-dveShAdi-prabala-vAsanA-vashena stabdhIbhAvAkhyena kaShAyeNa doSheNa yuktaM vijAnIyAt samAhitAc cittAd vivekena jAnIyAt | 

tatash ca nedaM samAhitam ity avagamya laya-vikShepAbhyAm iva kaShAyAd api cittaM nirundhyAt | tatash ca laya-vikShepa-kaShAyeShu parihR^iteShu parisheShAc cittena samaM brahma prApyate | tac ca samaprAptaM cittaM kaShAya-laya-bhrAntyA na cAlayet, viShayAbhimukhaM na kuryAt | kintu dhR^iti-gR^ihItayA buddhyA laya-kaShAya-prApter vivicya tasyAm eva sama-prAptAv atiyatnena sthApayet | tatra samAdhau parama-sukha-vya¤jake 'pi sukhaM nAsvAdayet | etAvantaM kAlam ahaM sukhIti sukhAsvAda-rUpAM vR^ittiM na kuryAt samAdhi-bhaN^ga-prasaN^gAt iti prAg eva kR^ita-vyAkhyAnam | praj~nayA yad upalabhyate sukhaM tad apy avidyA-parikalpitaM mR^iShaivety evaM-bhAvanayA niHsaN^go nispR^ihaH sarva-sukheShu bhavet | 

athavA praj~nayA sa-vikalpa-sukhAkAra-vR^itti-rUpayA saha saN^gaM parityajet | na tu svarUpa-sukham api nirvR^ittikena cittena nAnubhavet svabhAva-prAptasya tasya vArayitum ashakyatvAt | evaM sarvato nivartya nishcalaM prayatna-vashena kR^itaM cittaM svabhAva-cA¤calyAd viShayAbhimukhatayA nishcarad bahir nirgacchad ekIkuryAt prayatnataH, nirodha-prayatnena same brahmaNy ekatAM nayet | 

sama-prAptaM cittaM kIdR^isham ? ity ucyate yadA na lIyate nApi stabdhIbhavati tAmasatva-sAmyena laya-shabdenaiva stabdhIbhAvasyopalakShaNAt | na ca vikShipyate punaH, na shabdAdy-AkAra-vR^ittim anubhavati | nApi sukham AsvAdayati, rAjasatva-sAmyena sukhAsvAdasyApi vikShepa-shabdenopalakShaNAt | pUrvaM bheda-nirdeshas tu pR^ithak-prayatna-karaNAya | evaM laya-kaShAyAbhyAM vikShepa-sukhAsvAdAbhyAM ca rahitam aniN^ganam iN^ganaM calanaM sa-vAta-pradIpaval layAbhimukhya-rUpaM tad-rahitaM nivAta-pradIpa-kalpam | anAbhAsaM na kenacid viShayAkAreNAbhAsata ity etat | kaShAya-sukhAsvAdayor ubhayAntarbhAva ukta eva | yadaivaM doSha-catuShTaya-rahitaM cittaM bhavati tadA tac cittaM brahma niShpannaM samaM brahma prAptaM bhavatIty arthaH | 

etAdR^ishash ca yogaH shrutyA pratipAditaH -

yadA pa¤cAvatiShThante j~nAnAni manasA saha |
buddhish ca na viceShTeta tAm AhuH paramAM gatim ||
tAM yogam iti manyante sthirAm indriya-dhAraNAm |
apramattas tadA bhavati yogo hi prabhavApyayau || [KaThU 2.3.11-2] iti |

etan-mUlakam eva ca yogash citta-vR^itti-nirodhaH [YogaS 1.2] iti sUtram | tasmAd yuktaM tatas tato niyamyaitad Atmany evaM vashaM nayed iti ||27||

vishvanAthaH : yadi ca prAktana-doShodgama-vashAd rajo-guNa-spR^iShTaM manash ca¤calaM syAt, tadA punar yogam abhyased ity Aha yato yata iti ||26||

baladevaH : yadi kadAcit prAktana-sUkShma-doShAn manaH pracalet tadA tat pratyAhared ity Aha yata iti | yaM yaM viShayaM prati mano nirgacchati, tatas tata etan mano niyamya pratyAhR^ityAtmany eva niratishaya-sukhatva-bhAvanayA vashaM kuryAt ||26||

__________________________________________________________

BhG 6.27

prashAnta-manasaM hy enaM yoginaM sukham uttamam |
upaiti shAnta-rajasaM brahma-bhUtam akalmaSham ||27||

shrIdharaH : evaM pratyAhArAdibhiH punaH punar mano vashIkurvan rajo-guNa-kShaye sati yoga-sukhaM prApnotIty Aha prashAnteti | evam ukta-prakAreNa shAntaM rajo yasya tam | ataeva prashAntaM mano yasya tam enaM niShkalmaSham brahmatvaM prAptaM yoginaM uttamam sukhaM samAdhi-sukhaM svayam evopaiti prApnoti ||27||

madhusUdanaH : evaM yogAbhyAsa-balAd Atmany eva yoginaH prashAmyati manaH | tatash ca prashAnteti | prakarSheNa shAntaM nirvR^ittikatayA niruddhaM saMskAra-mAtra-sheShaM mano yasya taM prashAnta-manasaM vR^itti-shUnyatayA nirmanaskam | nirmanaskatve hetu-garbhaM visheShaNa-dvayaM shAnta-rajasaM akalmaSham iti | shAntaM vikShepakaM rajo yasya taM vikShepa-shUnyam | tathA na vidyate kalmaSham laya-hetus tamo yasya tam akalmaSham laya-shUnyam | shAnta-rajasam ity anenaiva tamo-guNopalakShaNe ' kalmaSham saMsAra-hetu-dharmAdharmAdi-varjitam iti vA | brahma-bhUtaM brahmaiva sarvam iti nishcayena samaM brahma prAptaM jIvan-muktam enaM yoginam | evam uktena prakAreNeti shrIdharaH | uttamaM niratishayaM sukham upaity upagacchati | manas tad-vR^ittyor abhAve suShuptau svarUpa-sukhAvirbhAva-prasiddhiM dyotayati hi-shabdaH | tathA ca prAg-vyAkhyAtaM sukham AtyantikaM yat tad ity atra ||27||

vishvanAthaH : tatash ca pUrvavad eva tasya samAdhisukhaM syAd ity Aha prashAnteti | sukhaM kartR^i yoginam upaiti prApnoti |

baladevaH : evaM prayatamAnasya pUrvavad eva samAdhi-sukhaM syAd ity Aha prashAnteti | prashAntam Atmany acalaM mano yasya tam | ataevAkalmaShaM dagdha-prAktana-sUkShma-doSham | ataeva shAnta-rajasam | brahma-bhUtaM sAkShAt-kR^ita-viviktAvirbhAvitAShTa-guNakAtma-svarUpaM yoginaM praty uttamam AtmAnubhava-rUpaM mahat sukhaM kartA svayam evopaiti ||27||

__________________________________________________________

BhG 6.28

yu¤jann evaM sadAtmAnaM yogI vigata-kalmaShaH |
sukhena brahma-saMsparsham atyantaM sukham ashnute ||28||

shrIdharaH : tatash ca kR^itArtho bhavatIty Aha yu¤jann iti | evam anena prakAreNa sarvadAtmAnaM mano yu¤jan vashIkurvan | visheSheNa sarvAtmanA | vigataM kalmaShaM yasya saH | yogI sukhenAnAyAsena brahmaNaH saMsparsho 'vidyA-nivartakaH sAkShAtkAras tad evAtyantaM sukham ashnute | jIvanmukto bhavatIty arthaH ||28||

madhusUdanaH : uktaM sukhaM yoginaH sphuTIkaroti yu¤jann iti | evam manasaivendriya-grAmam ity Ady-ukta-krameNAtmAnaM manaH sadA yu¤jan samAdadhad yogI yogena nitya-sambandhI vigata-kalmaSho vigata-malaH saMsAra-hetu-dharmAdharma-rahitaH sukhenAnAyAseneshvara-praNidhAnAt sarvAntarAya-nivR^ittyA brahma-saMsparshaM samyaktvena viShayAsparshena saha brahmaNaH sparshas tAdAtmyaM yasmiMs tad-viShayAsaMsparshi brahma-svarUpam ity etat | atyantaM sarvAnantAn paricchedAn atikrAntaM niratishayaM sukham Anandam ashnute vyApnoti, sarvato-nirvR^ittikena cittena laya-vikShepa-vilakShaNam anubhavati, vikShepe vR^itti-sattvAt, laye ca manaso 'pi svarUpeNAsattvAt | sarva-vR^itti-shUnyena sUkShmeNa manasA sukhAnubhavaH samAdhAv evety arthaH | 

atra cAnAyAsenety antarAya-nivR^ittir uktA | te cAntarAyA darshitA yoga-sUtreNa - vyAdhi-styAna-saMshaya-pramAdAlasyAvirati-bhrAnti-darshanAlabdha-bhUmikatvAnavasthitatvAni citta-vikShepAs te 'ntarAyAH [YogaS 1.30] | cittaM vikShipanti yogAd apanayantIti citta-vikShepA yoga-pratipakShAH | saMshaya-bhrAnti-darshane tAvad vR^itti-rUpatayA vR^itti-nirodhasya sAkShAt-pratipakShau | vyAdhy-Adayas tu sapta vR^itti-sahacaritatayA tat-pratipakShA ity arthaH | vyAdhir dhAtu-vaiShamya-nimitto vikAro jvarAdiH | styAnam akarmaNyatA guruNA shikShyamANasyApy AsanAdi-karmAnarhateti yAvat | yogaH sAdhanIyo na vety ubhaya-koTi-spR^ig-vij~nAnaM saMshayaH | sa cAtad-rUpa-pratiShThatvena viparyayAntargato 'pi sann ubhaya-koTi-sparshitvaika-koTi-sparshitva-rUpAvAntara-visheSha-vivakShayAtra viparyayAd bhedenoktaH | pramAdaH samAdhi-sAdhanAnAm anuShThAna-sAmarthye 'py ananuShThAna-shIlatA viShayAntara vyApratatayA yoga-sAdhaneShv audAsInyam iti yAvat | AlasyaM satyAm apy audAsInya-pracyutau kaphAdinA tamasA ca kAya-cittayor gurutvam | tac ca vyAdhitvenAprasiddham api yoga-viShaye pravR^itti-virodhi | aviratish cittasya viShaya-visheSha aikAntiko 'bhilAShaH | bhrAnti-darshanaM yogAsAdhane 'pi tat-sAdhanatva-buddhis tathA tat-sAdhane 'piy asAdhanatva-buddhiH | alabdha-bhUmikatvaM samAdhi-bhUmer ekAgratAyA alAbhaH | kShipta-mUDha-vikShipta-rUpatvam iti yAvat | anavasthitatvaM labdhAyAm api samAdhi-bhUmau prayatna-shaithilyAc cittasya tatrApratiShThitatvam | ta ete citta-vikShepA nava yogamalA yoga-pratipakShA yogAntarAyA iti cAbhidhIyante |

duHkha-daurmanasyAN^gam ejayatva-shvAsa-prashvAsA vikShepa-saha-bhuvaH [YogaS 1.31] duHkhaM cittasya rAjasaH pariNAmo bAdhanAlakShaNaH | tac cAdhyAtmikaM shArIraM mAnasaM ca vyAdhi-vashAt kAmAdi-vashAc ca bhavati | AdhibhautikaM graha-pIDAdi-janitaM dveShAkhya-viparyaya-hetutvAt samAdhi-virodhi | daurmanasyam icchA-vighAtAdi-balavad duHkhAnubhava-janitash cittasya tAmasaH pariNAma-visheShaH kShobhA-para-paryAyaH stabdhIbhAvaH | sa tu kaShAyatvAl laya-vat samAdhi-virodhI | aN^gam ejayatvam aN^ga-kampanam Asana-sthairya-virodhi | prANena bAhyasya vAyor antaH-praveshanaM shvAsaH samAdhy-aN^ga-recaka-virodhI | prANana koShThyasya vAyor bahir niHsaraNaM prashvAsaH samAdhy-aN^ga-pUraka-virodhI | samAhita-cittasyaite na bhavanti vikShipta-cittasyaiva bhavantIti vikShepa-sahabhuvo 'ntarAyA eva | ete 'bhyAsa-vairAgyAbhyAM niroddhavyAH | Ishvara-praNidhAnena vA | tIvra-saMvegAnAm Asanne [YogaS 1.21] samAdhi-lAbhe prastuta Ishvara-praNidhAnAd vA [YogaS 1.23] iti pakShAntaram uktvA praNidheyam IshvaraM klesha-karma-vipAkAshayair aparAmR^iShTaH puruSha-visheSha IshvaraH | tatra niratishayaM sarvaj~natva-bIjam | sa pUrveShAm api guruH kAlenAnavacchedAt [YogaS 1.24-6] iti tribhiH sUtraiH pratipAdya tat-praNidhAnaM dvAbhyAm asUtrayat -- tasya vAcakaH praNavaH | taj-japas tad-artha-bhAvanam [YogaS 1.27-8] iti | tataH pratyak-cetanAdhigamo 'py antarAyAbhAvash ca [YogaS 1.29] tataH praNava-japa-rUpAt tad-artha-dhyAna-rUpAc ceshvara-praNidhAnAt pratyak-cetanasya puruShasya prakR^iti-vivekenAdhigamaH sAkShAtkAro bhavati | uktAnAm antarAyANAm abhAvo 'pi bhavatIty arthaH |

abhyAsa-vairAgyAbhyAm antarAya-nivR^ittau kartavyAyAm abhyAsa-dArDhyArtham Aha -- tat-pratiShedhArtham eka-tattvAbhyAsaH [YogaS 1.32] | teShAm antarAyANAM pratiShedhArtahm ekasmin kasmiMshcid abhimate tattve 'bhyAsash cetasaH punaH punar niveshanaM kAryam | tathA -- maitrI-karuNA-muditopekShaNAM sukha-duHkha-puNyApuNya-viShayANAM bhAvanAtash citta-prasAdanam [YogaS 1.33] | maitrI sauhArdaM, karuNA kR^ipA, muditA harShaH, upekShaudAsInyam, sukhAdi-shabdais tadvantaH pratipAdyante | sarva-prANiShu sukha-sambhogApanneShu sAdhv etan mama mitrANAM sukhitvam iti maitrIM bhAvayet | na tv IrShyAm | duHkhiteShu kathaM nu nAmaiShA duHkha-nivR^ittiH syAd iti kR^ipAm eva bhAvayet | nopekShAM na vA harSham | puNyavatsu puNyAnumodanena harShaM kuryAn na tu vidveShaM na copekShAm | apuNyavatsu caudAsInyam eva bhAvayen nAnumodanaM na vA dveSham | evam asya bhAvayataH shuklo dharma upajAyate | tatash ca vigata-rAga-dveShAdi-malaM cittaM prasannaM sad ekAgratA-yogyaM bhavati | maitry-Adi-catuShTayaM copalakShaNam abhayaM sattva-saMshuddhir ity AdInAm amAnitvam adambhitvam ity AdInAM ca dharmANAm, sarveShAm eteShAM shubha-vAsanA-rUpatvena malina-vAsanA-nivartakatvAt | rAga-dveShau mahA-shatrU sarva-puruShArtha-pratibandhakau mahatA prayatnena parihartavyAv ity etat-sUtrArthaH | 

evam anye 'pi prANAyAmAdaya upAyAsh citta-prasAdanAya darshitAH | tad etac citta-prasAdanaM bhagavad-anugraheNa yasya jAtaM taM praty evaitad vacanam - sukheneti | anyathA manaH-prashamAnupapatteH ||28||

vishvanAthaH : tatash ca kR^itArtha eva bhavatIty Aha yu¤jann iti | sukham ashnute jIvan-mukta eva bhavatIty arthaH ||28||

baladevaH : evaM svAtma-sAkShAtkArAnantaraM paramAtma-sAkShAtkArash ca labhata ity Aha yu¤jann iti | evam ukta-prakAreNa AtmAnaM svaM yu¤jan yogenAnubhavata tenaiva vigata-kalmaSho dagdha-sarva-doSho yogI sukhenAnAyAsena brahma-saMsparshaM paramAtmAnubhavam atyantam aparimitaM sukham ashnute prApnoti ||28||

__________________________________________________________

BhG 6.29

sarva-bhUta-stham AtmAnaM sarva-bhUtAni cAtmani |
IkShate yoga-yuktAtmA sarvatra sama-darshanaH ||29||

shrIdharaH : brahma-sAkShAtkAram eva darshayati sarva-bhUta-stham iti | yogenAbhyasyamAnena yuktAtmA samAhita-cittaH | sarvatra samaM brahmaiva pashyatIti sama-darshanaH | tathA sa svam AtmAnam avidyAkR^ita-dehAdi-pariccheda-shUnyaM sarva-bhUteShu brahmAdi-sthAvarAnteShv avasthitaM pashyati | tAni cAtmany abhedena pashyati ||29||

madhusUdanaH : tad evaM nirodha-samAdhinA tvaM-pada-lakShye tat-pada-lakShye ca shuddhe sAkShAtkR^ite tadaikya-gocarA tattvam asIti vedAnta-vAkya-janyA nirvikalpaka-sAkShAtkAra-rUpA vR^ittir brahma-vidyAbhidhAnA jAyate | tatash ca kR^itsnAvidyA-tat-kArya-nivR^ittyA brahma-sukham atyantam ashnuta ity upapAdayati tribhiH shlokaiH | tatra prathamaM tva-pada-lakShyopasthitim Aha sarveti |

sarveShu bhUteShu sthAvara-jaN^gameShu sharIreShu bhoktR^itayA sthitam ekam eva vibhum AtmAnaM pratyak-cetanaM sAkShiNaM paramArtha-satyam Ananda-ghanaM sAkShyebhyo 'nR^ita-jaDa-paricchinna-duHkha-rUpebhyo vivekenekShate sAkShAtkaroti | tasmiMsh cAtmani sAkShiNi sarvANi bhUtAni sAkShyANy AdhyAsikena sambandhena bhogyatayA kalpitAni sAkShi-sAkShyayoH sambandhAntarAnupapatter mithyA-bhUtAni paricchinnAni jaDAni duHkhAtmakAni sAkShiNo vivekenekShate | 

kaH ? yoga-yuktAtmA yogena nirvikcAra-vaishAradya-rUpeNa yuktaM prasAdaM prApta AtmAntaHkaraNaM yasya sa tathA | tathA ca prAg evoktaM - nirvicAra-vaishAradye 'dhyAtma-prasAdaH [YogaS 1.47] R^itaMbharA tatra praj~nA [YogaS 1.48] shrutAnumAna-praj~nAbhyAm anya-viShayA visheShArthatvAt [YogaS 1.49] iti | tathA ca shabdAnumAnAgocara-yathArtha-visheSha-vastu-gocara-yoga-pratyakSheNa R^itaMbhara-saJNj~nena yugapat sUkShmaM vyavahitaM viprakR^iShTaM ca sarvaM tulyam eva pashyatIti sarvatra samaM darshanaM yasyeti sarvatra sama-darshanaH sann AtmAnam anAtmAnaM ca yoga-yuktAtmA yathA-sthitam IkShata iti yuktam |

athavA yo yoga-yuktAtmA yo vA sarvatra-sama-darshanaH sa AtmAnam IkShata iti yogi-sama-darshinAv AtmekShaNAdhikAriNAv uktau | yathA hi citta-vR^itti-nirodhaH sAkShi-sAkShAtkAra-hetus tathA jaDa-vivekena sarvAnusyUta-caitanya-pR^ithak-karaNam api | nAvashyaM yoga evApekShitaH | ata evAha vasiShThaH -
 
     dvau kramau citta-nAshasya yogo j~nAnaM ca rAghava |
     yogo vR^itti-nirodho hi j~nAnaM samyag-avekShaNam ||
     asAdhyaH kasyacid yogaH kasyacit tattva-nishcayaH |
     prakArau dvau tato devo jagAda paramaH shivaH || iti |

citta-nAshasya sAkShiNaH sakAshAt tad-upAdhi-bhUta-cittasya pR^ithak-karaNAt tad-adarshanasya | tasyopAya-dvayam - eko 'sampraj~nAta-samAdhiH | sampraj~nAta-samAdhau hi AtmaikAkAra-vR^itti-pravAha-yuktam antaH-karaNa-sattvaM sAkShiNAnubhUyate niruddha-sarva-vR^ittikaM tUpashAntatvAn nAnubhUyata iti visheShaH | dvitIyas tu sAkShiNi kalpitaM sAkShyam anR^itatvAn nAsty eva sAkShy eva tu paramArtha-satyaH kevalo vidyata iti vicAraH | tatra pratamam upAyaM prapa¤ca-paramArthatA-vAdino hairaNyagarbhAdayaH prapedire | teShAM paramArthasya cittasyAdarshanena sAkShi-darshane nirodhAtiriktopAya-sambhavAt | shrImac-chaN^kara-bhagavat-pUjya-pAda-matopajIvinas tv aupaniShadAH prapa¤cAnR^itatva-vAdino dvitIyam evopAyam upeyuH | teShAM hy adhiShThAna-j~nAna-dArDhye sati tatra kalpitasya bAdhitasya cittasya tad-dR^ishyasya cAdarshanam anAyAsenaivopapadyate | ataeva bhagavat-pUjya-pAdAH kutrApi brahma-vidAM yogApekShAM na vyutpAdayAM babhUva | ataeva caupaniShadAH paramahaMsAH shraute vedAnta-vAkya-vicAra eva gurum upasR^itya pravartante brahma-sAkShAtkArAya na tu yoge | vicAreNaiva citta-doSha-nirAkaraNena tasyAnyathA-siddhatvAd iti kR^itam adhikena ||29||

vishvanAthaH : jIvan-muktasya tasya brahma-sAkShAtkAraM darshayati sarva-bhUta-stham AtmAnam iti | paramAtmanaH sarva-bhUtAdhiShThAtR^itvam AtmanIti paramAtmanaH sarva-bhUtAdhiShThAnaM ca | IkShate aparokShatayAnubhavati | yoga-yuktAtmA brahmAkArAntaHkaraNaH | samaM brahmaiva pashyatIti sama-darshanaH ||29||

baladevaH : evaM niShpaNNa-samAdhiH pratyakShita-sva-parAtma-yogI parAtmanaH sarvagatatvaM tad anyAtmanAM druhiNAdInAM sarveShAM tad-AshrayatvaM tasyAviShayamatvaM cAnubhavatIty Aha sarveti | yoga-yuktAtmA siddha-samAdhis tad AtmAnaM AtatatvAc ca mAtR^itvAd AtmA hi paramo hariH iti smR^iteH | yo mAm iti vivaraNAc ca paramAtmAnaM sarva-bhUta-stham nikhilaM jIvAntaryAmiNam IkShate | Atmani tasminn Ashraya-bhUte sarva-bhUtAni ca tam eva sarva-jIvAshrayaM cekShate | sa ity Aha sarvatreti | tat tat-karmAnuguNyenoccAvacatayA sR^iShTeShu sarveShu jIveShu samam vaiShamya-shUnyaM parAtmAnaM pashyatIti tathA ||29||

__________________________________________________________

BhG 6.30

yo mAM pashyati sarvatra sarvaM ca mayi pashyati |
tasyAhaM na praNashyAmi sa ca me na praNashyati ||30||

shrIdharaH : evambhUtAtma-j~nAne ca sarva-bhUtAtmayA mad-upAsanaM mukhyaM kAraNam ity Aha yo mAm iti | mAM parameshvaraM sarvatra bhUta-mAtre yaH pashyati | sarvaM ca prANi-mAtraM mayi yaH pashyati | tasyAhaM na praNashyAmy adR^ishyo na bhavAmi | sa ca mamAdR^ishyo na bhavati | pratyakSho bhUtvA kR^ipA-dR^iShTyA taM vilokyAnugR^ihNAmIty arthaH ||30||

madhusUdanaH : evaM shuddhaM tva-padArthaM nirUpya shuddhaM tat-padArthaM nirUpayati yo mAm iti | yo yogI mAm IshvaraM tat-padArtham asheSha-prapa¤ca-kAraNa-mAyopAdhikam upAdhi-vivekena sarvatra prapa¤ce sad-rUpeNa sphuraNa-rUpeNa cAnusyUtaM sarvopAdhi-vinirmuktaM paramArtha-satyaam Ananda-ghanam anantaM pashyati yoga-jena pratyakSheNAparokShIkaroti | tathA sarvaM ca prapa¤ca-jAtaM mAyayA mayy AropitaM mad-bhinnatayA mR^iShAtvenaiva pashyati | tasyaivaM-viveka-darshino 'haM tat-padArtho bhagavAn na praNashyAmi | IshvaraH kashcin mad-bhinno 'stIti parokSha-j~nAna-viShayo na bhavAmi, kintu yogajAparokSha-j~nAna-viShayo bhavAmi | yadyappi vAkyajAparokSha-j~nAna-viShayatvaM tvaM-padArthAbhedenaiva tathApi kevalasyApi tat-padArthasya yogajAparokSha-j~nAna-viShayatvam upapadyata eva | evaM yogajena pratyakSheNa mAm aparokShIkurvan sa ca me na praNashyati parokSho na bhavati | svAtmA hi mama sa vidvAn atipriyatvAt sarvadA mad-aparokSha-j~nAna-gocaro bhavati | ye yathA mAM prapadyante tAMs tathaiva bhajAmy aham [GItA 4.11] ity ukteH | tathiava shara-shayyA-stha-bhIShma-dhyAnasya yudhiShThiraM prati bhagavatokteH | avidvAMs tu svAtmAnam api santaM bhagavantaM na parshyati | ato bhagavAn pashyann api taM na pashyati | sa enam avidito na bhunakti [BAU 1.4.15] iti shruteH | vidvAMs tu sadaiva saMnihito bhagavato 'nugraha-bhAjanam ity arthaH ||30||

vishvanAthaH : evam aparokShAnubhavinaH phalam Aha yo mAm iti | tasyAhaM brahma na praNashyAmi nApratyakShIbhavAmi | tathA mat-pratyakShatAyAM shAshvatikyAM satyAM sa yogI me mad-upAsako na praNashyati na kadAcid api bhrashyati ||30||

baladevaH : etad vivR^iNvan tathAtva-darshinaH phalam Aha yo mAm iti | tasya tAdR^ishasya yogino 'haM paramAtmA na praNashyAmi nAdR^ishyo bhavAmi | sa ca yogI me na praNashyati nAdR^ishyo bhavati | Avayor mithaH-sAkShAtkR^itiH sarvadA bhavatIty arthaH ||30||

__________________________________________________________

BhG 6.31

sarva-bhUta-sthitaM yo mAM bhajaty ekatvam AsthitaH |
sarvathA vartamAno 'pi sa yogI mayi vartate ||31||

shrIdharaH : na caivaM-bhUto vidhi-kiN^karaH syAd ity Aha sarva-bhUta-sthitam iti | sarva-bhUteShu sthitaM mAm abhedam Asthita Ashrito yo bhajati sa yogI j~nAnI sarvathA karma-parityAgenApi vartamAno mayy eva vartate mucyate | na tu bhrashyatIty arthaH ||31||

madhusUdanaH : evaM tvaM-padArthaM tat-padArthaM ca shuddhaM nirUpya tattvam asIti vAkyArthaM nirUpayati sarva-bhUtam iti | sarveShu bhUteShv adhiShThAnatayA sthitaM sarvAnusyUta-san-mAtraM mAm IshvaraM tat-pada-lakShyaM svena tvaM-pada-lakShyeNa sahaikatvam atyantAbhedam Asthito ghaTAkAsho mahAkAsha ity atrevopAdhi-bheda-nirAkaraNena nishcinvan yo bhajati ahaM brahmAsmIti vedAnta-vAkyajena sAkShAtkAreNAparokShIkaroti so 'vidyA-tat-kArya-nivR^ittyA jIvanmuktaH kR^ita-kR^itya eva bhavati | yAvat tu tasya bAdhitAnuvR^ittyA sharIrAdi-darshanam anuvartate tAvat prArabhda-karma-prAbalyAt sarva-karma-tyAgena vA yAj~navalkyAdivat | vihitena karmaNA vA janakAdivat, pratiShiddhena karmaNA vA dattAtreyAdivat | sarvathA yena kenApi rUpeNa vartamAno 'pi vyavaharann aî sa yogI brahmAham asamIti vidvAn mayi paramAtmany evAbhedena vartate | sarvathA tasya mokShaM prati nAsti pratibandha-shaN^kA tasya ha na devAsh canAbhUtyA Ishata AtmA hy eShAM sa bhavati [BAU 1.4.10] iti shruteH | devA mahA-prabhAvA api tasya mokShAbhavanAya neshate kim utAnye kShudrA ity arthaH | brahma-vido niShiddha-karmaNi pravartakayo rAga-dveShayor asambhavena niShiddha-karmAsambhave 'pi tad aN^gIkR^itya j~nAna-stuty-artham idam uktaM sarvathA vartamAno 'pIti hatvApi sa imAn lokAn na hanti na nibadhyate [GItA 18.17] itivat ||31|| 

vishvanAthaH : evaM mad-aparokShAnubhavAt pUrva-dashAyAm api sarvatra parAtma-bhAvanayA bhajato yogino na vidhi-kaiN^karyam ity Aha sarveti | paramAtmaiva sarva-karaNatvAd eko 'stIty ekatvam AsthitaH san yo bhajati, shravaNa-smaraNAdi-bhajana-yukto bhavati, sa sarvathA shAstroktaM karma kurvann akurvan vA vartamAno mayi vartate, na tu saMsAre ||31||

baladevaH : sa yogI mamAcintya-svarUpa-shaktim anubhavann atipriyo bhavatIty AshayavAn Aha sarveti | sarveShAM jIvAnAM hR^idayeShu prAdesha-mAtrash caturbAhur atasI-puShpa-prabhash cakrAdidharo 'haM pR^ithak pR^ithaÇ nivasAmi | teShu bahUnAM mad-vigrahANAm ekatvam abhedam Ashrito yo mAM bhajati dhyAyati, so yogI sarvathA vartamAno vyutthAna-kAle sva-vihitaM karma kurvann akurvan vA mayi vartate mamAcintya-shaktikatva-dharmAnubhava-mahimnA nirdagdha-kAma-cAra-doSho mat-sAmIpya-lakShaNaM mokShaM vindati, na tu saMsAram ity arthaH | shrutish ca harer acintya-shatkikatAm Aha eko 'pi san bahudhA yo 'vabhAti iti | smR^itish ca - 

eka eva paro viShNuH sarva-vyApI na saMshayaH |
aishvaryAd rUpam ekaM ca sUryavad bahudheyate || iti ||31||

__________________________________________________________

BhG 6.32

Atmaupamyena sarvatra samaM pashyati yo 'rjuna |
sukhaM vA yadi vA duHkhaM sa yogI paramo mataH ||32||

shrIdharaH : evaM ca mAM bhajatAM yoginAM madhye sarva-bhUtAnukampI shreShTha ity Aha Atmaupamyeneti | Atmaupamyena sva-sAdR^ishyena | yathA mama sukhaM priyaM duHkhaM cApriyaM tathAnyeShAM apIti sarvatra samaM pashyan sukham eva sarveShAM yo vA¤chati | na tu kasyApi duHkham | sa yogI shreShTho mamAbhimata ity arthaH ||32||

madhusUdanaH : evam utpanne 'pi tatva-bodhe kashcin mano-nAsha-vAsanA-kShayayor abhAvAj jIvanmukti-sukhaM nAnubhavati citta-vikShepeNa ca dR^iShTa-duHkham anubhavati so 'paramo yogI deha-pAte kaivalya-bhAgitvAt | deha-sad-bhAva-paryantaM ca dR^iShTa-duHkhAnubhavAt | tattva-j~nAna-mano-nAsha-vAsanA-kShayANAM tu yugapad abhyAsAd dR^iShTa-duHkha-nivR^itti-pUrvakaM jIvanmukti-sukham anubhavan prArabdha-karma-vashAt samAdher vyutthAna-kAle kiM syAt ? ity ucyata Atmaupamyeneti |

Atmaivaupamyam upamA tenAtma-dR^iShTAntena sarvatra prANi-jAte sukhaM vA yadi vA duHkhaM samaM tulyaM yaH pashyati svasyAniShTaM yathA na sampAdayati evaM parasyApy aniShTaM yo na sampAdayati pradveSha-shUnyatvAt, sa nirvAsanatayopashAnta-manA yogI brahmavit paramaH shreShTho mataH pUrvasmAt, he arjuna | atas tattva-j~nAna-mano-nAsha-vAsanA-kShayANAm akramam abhyAsAya mahAn prayatna Astheya ity arthaH |

tatredaM sarvaM dvaita-jAtam advitIye cid-AnandAtmani mAyayA kalpitatvAn mR^iShaivAtmaivaikaH paramArtha-satyaH sac-cid-AnandAdvayo 'ham asmIti j~nAnaM tattva-j~nAnaM pradIpa-jvAlA-santAnavad vR^itti-santAna-rUpeNa pariNamamAnam antaH-karaNa-dravyaM mananAtmakatvAn mana ity ucyate | tasya nAshe nAma vR^itti-rUpa-pariNAmaM parityajya sarva-vR^itti-nirodhinA nirodhAkAreNa pariNAmaH | pUrvApara-parAmarsham antareNa sahasotpadyamAnasya krodhAdi-vR^itti-visheShasya hetush citta-gataH saMskAra-visheSho vAsanA pUrva-pUrvAbhyAsena citte vAsyamAnatvAt | tasyAH kShayo nAma viveka-janyAyAM citta-prashama-vAsanAyAM dR^iDhAyAM saty api bAhye nimitte krodhAdy-anutpattiH | tatra tattva-j~nAne sati mithyA-bhUte jagati nara-viShANAdAv iva dhI-vR^itty-anudayAd Atmanash ca dR^iShTatvena punar-vR^itty-anupayogAn nirandhanAgnivan mano nashyati | naShTe ca manasi saMskArodbodhakasya bAhyasya nimittasyApratItau vAsanA kShIyate | kShINAyAM vAsanAyAM hetv-abhAvena krodhAdi-vR^itty-anudayAn mano nashyati | naShTe ca manasi shama-damAdi-sampattyA tattva-j~nAnam udeti | evam utpanne tattva-j~nAne rAga-dveShAdi-rUpA vAsanA kShIyate | kShINAyAM ca vAsanAyAM pratibandhAbhAvAt tattva-j~nAnodaya iti paraspara-kAraNatvaM darshanIyam |

ataeva bhagavAn vasiShTha Aha -

tattva-j~nAnaM mano-nAsho vAsanA-kShaya eva ca |
mithaH kAraNatAM gatvA duHsAdhyAni sthitAni hi || 
tasmAd rAghava yatnena pauruSheNa vivekinA |
bhogecchAM dUratas tyaktvA trayam etat samAshraya || iti |
pauruSho yatnaH kenApy upAyenAvashyaM sampAdayiShyAmIty evaM-vidhotsAha-rUpo nirbandhaH | viveko nAma vivicya nishcayaH | tattva-j~nAnasya shravaNAdikaM sAdhanaM mano-nAshasya yogaH vAsanA-kShayasya pratikUla-vAsanotpAdanam iti | etAdR^isha-viveka-yuktena pauruSheNa prayatnena bhogecchAyAH svalpAyA api haviShA kR^iShNa-vartmeveti nyAyena vAsanA-vR^iddhi-hetutvAd dUrata ity uktam |

dvividho hi vidyAdhikArI kR^itopAstir akR^itopAstish ca | tatra ya upAsya-sAkShAtkAra-paryantAm upAstiM kR^itvA tattva-j~nAnAya pravR^ittas tasya vAsanA-kShaya-mano-nAshaayor dR^iDhataratvena j~nAnAd UrdhvaM jIvan-muktiH svata eva sidhyati | idAnIMtanas tu prAyeNAkR^itopAstir eva mumukShur autsukya-mAtrAt sahasA vidyAyAM pravartate | yogaM vinA cij-jaDa-viveka-mAtreNaiva ca mano-nAsha-vAsanA-kShayau tAtkAlikau sampAdya shama-damAdi-sampattyA shravana-manana-nididhyAsanAni sampAdayati | taish ca dR^iDhAbhyastaiH sarva-bandha-vicchedi tattva-j~nAnam udeti | avidyA-granthi-brahmatvaM hR^idaya-granthiH saMshayAH karmANy asarva-kAmatvaM mR^ityuH punar janma cety aneka-vidho bandho j~nAnAn nivartate | tathA ca shrUyate - yo veda nihitaM guhAyAM so 'vidyA-granthiM vikiratIha somya [] brahma veda brahmaiva bhavati [] 

     bhidyate hR^idaya-granthish chidyante sarva-saMshayAH |
     kShIyante cAsya karmANi tasmin dR^iShTe parAvare || [MuNDU 2.2.8]

satyaM j~nAnam anantaM brahma | yo veda nihitaM guhAyAM parame vyoman | so 'shnute sarvAn kAmAn saha [TaittU 1.1] tam eva viditvAtimR^ityum eti [ÁvetU 3.8] 

     yas tu vij~nAnavAn bhavati sa-manaskaH sadA shuciH |
     sa tu tat-padam Apnoti yasmAd bhUyo na jAyate || [KaThU 1.3.8]

ya evaM vedAhaM brahmAsmIti sa idaM sarvaM bhavati [BAU 1.4.10] ity asarvatva-nivR^itti-phalam udAhAryam | seyaM videha-muktiH saty api dehe j~nAnotpatti-sama-kAlInA j~neyA | brahmaNy avidyAdhyAropitAnAm eteShAM bandhAnAm avidyA-nAshe sati nivR^ittau punar utpatty-asambhavAt | ataH shaithilya-hetv-abhAvAt tattva-j~nAnaM tasyAnuvartate | mano-nAsha-vAsanA-kShayautu dR^iDhAbhyAsAbhAvAd bhoga-pradena prArabdhena karmaNA bAdhyamAnatvAc ca savAta-pradesha-pradIpavat sahasA nivartete | ata idAnIMtanasya tattva-j~nAninaH prAk-siddhe tattva-j~nAne na prayatnApekShA | kiM tu mano-nAsha-vAsanA-kShayau prayatna-sAdhyAv iti | tatra mano-nAshao 'sampraj~nAta-samAdhi-nirUpaNena nirUpitaH prAk | vAsanA-kShayas tv idAnIM nirUpyate |

tatra vAsanA-svarUpaM vasiShTha Aha -

     dR^iDha-bhAvanayA tyakta-pUrvApara-vicAraNam |
     yad AdAnaM padArthasya vAsanA sA prakIrtitA ||

atra ca sva-sva-deshAcAra-kula-dharma-svabhAva-bheda-tad-gatApashabda-su-shabdAdiShu prANinAm abhiniveshaH sAmAnyenodAharaNam | sA ca vAsanA dvividhA malinA shuddhA ca | shuddhA daivI sampat | shAstra-saMskAra-prAbalyAt tattva-j~nAna-sAdhanatvenaika-rUpaiva | malinA tu trividhA loka-vAsanA shAstra-vAsanA deha-vAsanA ceti | sarve janA yathA na nindanti tathaivAcariShyAmIty ashakyArthAbhinivesho loka-vAsanA | tasyAsh ca ko lokam ArAdhayituM samartha iti nyAyena sampAdayitum ashakyatvAt puruShArthAnupayogitvAc ca malinatvam | shAstra-vAsanA tu trividhA pATha-vyasanaM bahu-shAstra-vyasanam anuShThAna-vyasanaM ceti krameNa bharadvAjasya durvAsaso nidAghasya ca prasiddhA | malinatvaM cAsyAH kleshAvahatvAt puruShArthAnupayogitvAd darpa-hetutvAj janma-hetutvAc ca | deha-vAsanApi trividhA Atmatva-bhrAntir guNAdhAna-bhrAntir guNAdhAna-bhrAntir doShApanayana-bhrAntish ceti | tatrAtmatva-bhrAntir virocanAdiShu prasiddhA sArvalaukikI | guNAdhAnaM dvividhaM laukikaM shAstrIyaM ca | samIcIna-shabdAdi-viShaya-sampAdanaM laukikaM, gaN^gA-snAna-shAlagrAma-tIrthAdi-sampAdanaM shAstrIyam | doShApanayanam api dvividhaM laukikaM shAstrIyaM ca | cikitsakoktair auShadhair vyAdhy-Ady-apanayanaM laukikaM, vaidika-snAnAcamanAdibhir ashaucAdy-apanayanaM vaidikam | etasyAsh ca sarva-prakArAyA malinatvam aprAmANikatvAd ashakyatvAt puruShArthAnupayogitvAt punar-janma-hetutvAc ca | tad etal-loka-shAstra-deha-vAsanA-trayam avivekanAm upAdeyatvena pratibhAsamAnam api vividiShor vedanotpatti-virodhitvAd viduSho j~nAna-niShThA-virodhitvAc ca vivekibhir heyam |

tad evaM bAhya-viShaya-vAsanA trividhA nirUpitA | Abhyantara-vAsanA tu kAma-krodha-dambha-darpAdy-Asura-sampad-rUpA sarvAnartha-mUlaM mAnasI vAsanety ucyate | tad evaM bAhyAbhyantara-vAsanA-catuShTayasya shuddha-vAsanayA kShayaH sampAdanIyaH | tad uktaM vasiShThena -

     mAnasIr vAsanAH pUrvaM tyaktvA viShaya-vAsanAH |
maitryAdi-vAsanA rAma gR^ihANAmala-vAsanAH || iti |

tatra viShaya-vAsanA-shabdena pUrvoktAs tisro loka-shAstra-veda-vAsanA vivakShitAH | mAnasa-vAsanA-shabdena kAma-krodha-dambha-darpAdy-Asura-sampad-vivakShitA | yad vA shabda-sparsha-rUpa-rasa-gandhA viShayAH | teShAM bhujyamAnatva-dashA-janyaH saMskAro viShaya-vAsanA | kAmyamAnatva-dashA-janyaH saMskAro mAnasa-vAsanA | asmin pakShe pUrvoktAnAM catasR^iNAm anayor evAntarbhAvaH | bAhyAbhyanara-vyatirekeNa vAsanAntarAsambhavAt | tAsAM vAsanAnAM parityAgo nAma tad-viruddha-maitry-Adi-vAsanotpAdanam | tAsh ca maitry-Adi-vAsanA bhagavatA pata¤jalinA sUtritAH prAk saMkShepeNa vyAkhyAtA api punar vyAkhyAyante |

cittaM hi rAga-dveSha-puNya-pApaiH kaluShIkriyate | tatra sukhAnushayI rAgaH [YogaS 2.7] | mohAd anubhUyamAnaM sukham anushete kashcid dhI-vR^itti-visheSho rAjasaH sarvaM sukha-jAtIyaM me bhUyAd iti | tac ca dR^iShTAdR^iShTa-sAmagry-abhAvAt sampAdayitum ashakyam | ataH sa rAgash cittaM kaluShIkaroti | yadA tu sukhiu prANiShv ayaM maitrIM bhAvayet sarve 'py ete sukhino madIyA iti tadA tat sukhaM svakIyam eva sampannam iti bhAvayatas tatra rAgo nivartate | yathA svasya rAjya-nivR^ittAv api putrAdi-rAjyam eva svakIyaM rAjyaM tadvat | nivR^itte ca rAge varShAvyapAye jalam iva cittaM prasIdati | tathA duHkhAnushayI dveShaH [YogaS 2.8] duHkham anushete kashcd dhI-vR^itti-visheShas tamo 'nugata-rajaH-pariNAma IdR^ishaM sarvaM duHkhaM sarvadA me mA bhUd iti | tac ca shatru-vyAghrAdiShu satsya na nivArayituM shakyam | na ca sarve te duHkha-hetavo hantuM shakyante | ataH sa dveShaH sadA hR^idayaM dahati | yadA tu svasyeva pareShAM sarveShAm api duHkham mA bhUd iti karuNAM duHkhiShu bhAvayet tadA vairyAdi-dveSha-nivR^ittau cittaM prasIdati | tathA ca smaryate -

prANA yathAtmano 'bhIShTA bhUtAnAm api te tathA |
Atmaupamyena bhUteShu dayAM kurvanti sAdhavaH || iti |

etad evehApy uktam - Atmaupamyena sarvatrety Adi | tathA prANinaH svabhAvata eva puNyaM nAnutiShThanti pApaM tv anutiShThanti | tad AhuH -

     puNyasya phalam icchanti puNyaM necchanti mAnavAH |
     na pApa-phalam icchanti pApaM kurvanti yatnataH || iti |

te ca puNya-pApe akriyamANa-kriyamANe pashcAt-tApaM janayataH | sa ca shrutyAnUditaH - kim ahaM sAdhu nAkaravaM kim ahaM pApam akaravam iti | yady asau puNya-puruSheShu muditAM bhAvayet tadA tad-vAsanAvAn svayam evApramatto 'shukla-kR^iShNe puNye pravartate | tad uktaM karmAshukla-kR^iShNaM yoginas trividham itareShAm ayoginAM trividhaM shuklaM shubhaM kR^iShNam ashubhaM shukla-kR^iShNaM shubhAshubham iti | tathA pApa-puruSheShUpekShAM bhAvayan svayam api tad-vAsanAvAn pApAn nivartate | 

tatash ca puNyAkaraNa-pApa-karaNa-nimittasya pashcAt-tApasyAbhAve cittaM prasIdati | evaM sukhiShu maitrIM bhAvayato na kevalaM rAgo nivartate kiMtv asUyerShyAdayo 'pi nivartante | para-guNeShu doShAviShkaraNam asUyA | para-guNAnAm asahanam IrShyA | yadA maitrI-vashAt para-sukhaM svIyam eva sampannaM tadA para-guNeShu katham asUyAdikaM sambhavet | tathA duHkhiShu karuNAM bhAvayataH shatru-vadhAdikaro dveSho yadA nivartate tadA duHkhitva-pratiyogika-svasukhitva-prayukta-darpo 'pi nivartate | evaM doShAntara-nivR^ittir apy UhanIyA vAsiShTha-rAmAyaNAdiShu |

tad evaM tattva-j~nAnaM mano-nAsho vAsanA-kShayash ceti trayam abhyasanIyam | tatra kenApi dvAreNa punaH punas tattvAnusmaraNaM tattva-j~nAnAbhyAsaH | tad uktam -

     tac-cintanaM tat-kathanam anyonyaM tat-prabodhanam |
     etad eka-paratvaM ca brahmAbhyAsaM vidur budhAH ||
     sargAdAv eva notpannaM dR^ishyaM nAsty eva tat sadA |
     idaM jagad ahaM ceti bodhAbhyAsaM viduH param || iti |

dR^ishyAvabhAsa-virodhi-yogAbhyAso mano-nirodhAbhyAsaH | tad uktam -

atyantAbhAva-sampattau j~nAtur j~neyasya vastunaH |
yuktyA shAstrair yatante ye te 'py atrAbhyAsinaH sthitAH || iti |
     
j~nAtR^i-j~neyor mithyAtva-dhIra-bhAva-sampattiH | svarUpeNApy apratItir atyantAbhAva-sampattis tad-artham | yuktyA yogena |

dR^ishyAsambhava-bodhena rAga-dveShAdi-tAnave |
ratir ghanoditA yAsau brahmAbhyAsaH sa ucyate ||

iti rAga-dveShAdi-kShINatA-rUpa-vAsanA-kShayAbhyAsa uktaH | tasmAd upapannam etat tattva-j~nAnAbhyAsena mano-nAshAbhyAsena vAsanA-kShayAbhyAsena ca rAga-dveSha-shUnyatayA yaH sva-para-sukha-duHkhAdiShu sama-dR^iShTiH sa paramo yogI mato yas tu viShama-dR^iShTiH sa tattva-j~nAnavAn apy aparamo yogIti ||32||

vishvanAthaH : kiM ca, sAdhana-dashAyAM yogI sarvatra samaH syAd ity uktam | tatra mukhyaM sAmyaM vyacaShTe Atmaupamyeneti | sukhaM vA duHkhaM veti yathA mama sukhaM priyaM duHkham apriyaM, tathaivAnyeShAm apIti sarvatra samaM pashyan sukham eva sarveShAM yo vA¤chati, na tu kasyApi duHkham, sa yogI shreShTho mamAbhimataH ||32||

baladevaH : sarva-bhUta-hite rataH iti yat prAg uktaM, tad vishadayati Atmaupamyeneti | vyutthAna-dashAyAm Atmaupamyena sva-sAdR^ishyena sukhaM duHkhaM ca yaH sarvatra samaM pashyati | svasyeva parasya sukham evecchati, na tu duHkham, sa sva-para-sukha-duHkha-sama-dR^iShTiH sarvAnukampI yogI mama paramaH shreShTho 'bhimataH | tad-viShama-dR^iShTis tu tattva-j~no 'py aparama-yogIti bhAvaH ||32||

__________________________________________________________

BhG 6.33

arjuna uvAca
yo 'yaM yogas tvayA proktaH sAmyena madhusUdana |
etasyAhaM na pashyAmi ca¤calatvAt sthitiM sthirAm ||33||

shrIdharaH : ukta-lakShaNasya yogasyAsambhavaM manvAno 'rjuna uvAca yo 'yam iti | sAmyena manaso laya-vikShepa-shUnyatayA kevalAtmAkArAvasthAnena | yo 'yaM yogas tvayA proktaH | etasya sthirAM dIrgha-kAlAM sthitiM na pashyAmi | manasash ca¤calatvAt ||33||

madhusUdanaH : uktam artham AkShipan arjuna uvAca yo 'yam iti | yo 'yaM sarvatra samaShTi-lakShaNaH paramo yogaH sAmyena samatvena citta-gatAnAM rAga-dveShAdInAM viShama-dR^iShTi-hetUnAM nirAkaraNena tvayA sarvaj~neneshvareNoktaH | he madhusUdana ! sarva-vaidika-sampradAya-pravartaka ! etasya tvad-uktasya sarva-mano-vR^itti-nirodha-lakShaNasya yogasya sthitiM vidyamAnatAM sthirAM dIrgha-kAlAnuvartinIM na pashyAmi na sambhAvayAmi aham asmad-vidho 'nyo vA yogAbhyAsa-nipuNaH | kasmAn na sambhAvayasi tatrAha ca¤calatvAt, manasa iti sheShaH ||33||

vishvanAthaH : bhagavad-ukta-lakShaNasya sAmyasya duShkaratvam AlakShyovAca yo 'yam iti | etasya sAmyena prAptasya yogasya sthirAM sArvadikIM sthitiM na pashyAmi | eSha yogaH sarvadA na tiShThati kintu tri-catura-dinAny evety arthaH | kutaH ? ca¤calatvAt | tathA hy Atma-duHkha-sukha-samam eva sarva-jagad-varti-janAnAM sukha-duHkhaM pashyed iti sAmyam uktam | tatra ye bandhavas taTasthAsh ca teShu sAmyaM bhaved api, ye ripavo ghAtakA dveShTAro nindakAsh ca teShu na sambhaved eva | na hi mayA svasya yudhiShThirasya duryodhanasya ca sukha-duHkhe sarvathA tulye draShTuM shakyete | yadi ca svasya sva-ripUNAM ca jIvAtma-paramAtma-prANendriya-daihika-bhUtAni samAny eveti vivekena prabalasyAtica¤calasya manaso nigrahaNAshakyatvAt | pratyuta viShayAsaktena tena manasaiva vivekasya grasyamAnatva-darshanAd iti ||33||

baladevaH : uktam AkShipann arjuna uvAca yo 'yam iti | sAmyena sva-para-sukha-duHkha-taulyena yo 'yaM yogas tvayA sarvaj~nena proktas tasya sthirAM sArvadikIM sthitiM niShThAm apy ahaM na pashyAmi, kintu dvi-trANy eva dinAnIty arthaH | kutaH ? ca¤calatvAt | ayam arthaH - bandhuShu udAsIneShu ca tat sAmyaM kadAcit syAt | na ca shatruShu nindakeShu ca kadAcid api | yadi paramAtmAdhiShThAnatvaM sarvatrAvisheSham iti vivekena tad grAhyaM, tarhi na tat sArvadikaM aticapalasya baliShThasya ca manasas tena vivekena nigrahItum ashakyatvAd iti ||33||


__________________________________________________________

BhG 6.34

ca¤calaM hi manaH kR^iShNa pramAthi balavad dR^iDham |
tasyAhaM nigrahaM manye vAyor iva suduShkaram ||34||

shrIdharaH : etaM sphuTayati ca¤calam iti | ca¤calaM svabhAvenaiva capalam | kiM ca pramAthi pramathana-shIlam | dehendriya-kShobha-karam ity arthaH | kiM ca balavad vicAreNApi jetum ashakyam | kiM ca dR^iDhaM viShaya-vAsanAnubaddhatayA durbhedam | ato yathAkAshe dodhUyamAnasya vAyoH kumbhAdiShu nirodhanam ashakyaM tathAhaM tasya manaso nigrahaM nirodhaM suduShkaraM sarvathA kartum ashakyaM manye ||34||

madhusUdanaH : sarva-loka-prasiddhatvena tad eva ca¤calatvam upapAdayati ca¤calaM hIti | ca¤calam atyarthaM calaM sadA calana-svabhAvaM manaH | hi prasiddham evaitat | bhaktAnAM pApAdi-doShAn sarvathA nivArayitum ashakyAn api kR^iShati nivArayati teShAm eva sarvathA prAptum ashayAn api puruShArthAn AkarShati prApayatIti vA kR^iShNaH | tena rUpeNa sambodhayan durnivAram api citta-cA¤calyaM nivArya duShprApam api samAdhi-sukhaM tvam eva prApayituM shaknoShIti sUcayati | na kevalam atyarthaM ca¤calaM kintu pramAthi sharIram indriyANi ca pramathituM kShobhayituM shIlaM yasya tat | kShobhakatayA sharIrendriya-saMghAtasya vivashatA-hetur ity arthaH | kiM ca balavat, abhipretAd viShayAt kenApy upAyena nivArayitum ashakyam | kiM ca, dR^iDhaM viShaya-vAsanA-sahasrAnusyUtatayA bhettum ashakyam, tantu-nAga-vad acchedyam iti bhAShye | tantu-nAgo nAga-pAshaH | tAntanIti gurjarAdau prasiddho mahA-hrada-nivAsI jantu-visheSho vA | tasyAtidR^iDhatayA balavato balavattayA pramAthinaH pramAthitayAtica¤calasya mahA-matta-vana-gajasya nigrahaM nirodhaM nirvR^ittikatayAvasthAnaM suduShkaraM sarvathA kartum ashakyam ahaM manye | vAyor iva | yathAkAshe dodhUyamAnasya vAyor nishcalatvaM sampAdya nirodhanam ashakyaM tadvad ity arthaH |

ayaM bhAvaH |jAte 'pi tattva-j~nAne prArabdha-karma-bhogAya jIvataH puruShasya kartR^itva-bhoktR^itva-sukha-duHkha-rAga-dveShAdi-lakShaNash citta-dharmaH klesha-hetutvAd bAdhitAnuvR^ittyApi bandho bhavati | citta-vR^itti-nirodha-rUpeNa tu yogena tasya nivAraNaM jIvanmuktir ity ucyate | yasyAH sampAdanena sa yogI paramo mata ity uktam | tatredam ucyate | bandhaH kiM sAkShiNo nivAryate kiM vA cittAt | nAdyas tattva-j~nAnenaiva sAkShiNo bandhasya nivAritatvAt | na dvitIyaH svabhAva-viparyayAyogAt | virodhi-sad-bhAvAc ca | na hi jalAd Ardratvam agner voShNatvaM nivArayituM shakyate pratikShaNa-pariNamino hi bhAvA R^ite citi-shakteH iti nyAyena pratikShaNa-pariNama-svabhAvatvAc cittasya prArabdha-bhogena ca karmaNA kR^itsnAvidyA-tat-kArya-nAshane pravR^ittasya tattva-j~nAnasyApi pratibandhaM kR^itvA sva-phala-dAnAya dehendriyAdikam avasthApitam | na ca karmaNA sva-phala-sukha-duHkhAdi-bhogash citta-vR^ittibhir vinA sampAdayituM shakyate | tasmAd yadyapi svAbhAvikAnAm api citta-pariNAmAnAM kathaMcid yogenAbhibhavaH shakyeta kartuM tathApi tattva-j~nAnAd iva yogAd api prArabdha-phalasya karmaNaH prAbalyAd avashyambhAvini cittasya cA¤calye yogena tan-nivAraNam ashakyam ahaM sva-bodhAd eva manye | tasmAd anupapannam etad Atmaupamyena sarvatra sama-darshI paramo yogI mata ity arjunasyAkShepaH |34||

vishvanAthaH : etad evAha ca¤calam iti | nanu AtmAnaM rathinaM viddhi sharIraM ratham eva ca [KaThU 1.3.3] ity Adi shruteH, 

AhuH sharIraM ratham indriyANi 
hayAn abhIShUn mana indriyesham |
vartmAni mAtrA dhiShaNaM ca sUtam [BhP 7.15.41] iti smR^itesh ca

buddher mano niyantR^itva-darshanAd vivekavatyA buddhyA mano vashIkartuM shaktyam eveti ced ata Aha balavat | sva-prashamakam auShudham api balavAn rogo yathA na gaNayati, tathaiva svabhAvAd eva baliShThaM mano vivekavatIm api buddhim | kiM ca dR^iDham atisUkShma-buddhi-sUcyApi loham iva sahasA bhettum ashakyam | vAyor ity AkAshe dodhUyamAnasya vAyor nigrahaM kumbhakAdinA nirodham iva yogenAShTAN^gena manaso 'pi nirodhaM duShkaraM manye ||34||

baladevaH : tad evAha ca¤calaM hIti | manaH svabhAvena ca¤calam | nanu 

AtmAnaM rathinaM viddhi sharIraM ratham eva ca |
buddhiM tu sArathiM viddhi manaH pragraham eva ca ||
indriyANi hayAn Ahur viShayAMs teShu gocarAn |
Atmendriya-mano-yukto bhoktety Ahur manIShiNaH || [KaThU 1.3.3] 

iti shruter buddhi-niyamyaM manaH shrUyate tato vivekinyAM buddhyAM shakyaM tad vashIkartum iti cet tatrAha pramAthIti | tAdR^ishIm api buddhiM pramathati | kutaH ? balavat sva-prashamakam apy auShadhaM yathA balavAn rogo na gaNayati, tadvat | kiM ca dR^iDham sUcyA lauham iva tAdR^ishyApi buddhyA bhettum ashakyam ato yogenApi tasya nigraham ahaM vAyor iva suduShkaraM manye | na hi vAyor muShTinA dhartuM shakyate atas tatropAyaM brUhIti ||34||

__________________________________________________________

BhG 6.35

shrI-bhagavAn uvAca
asaMshayaM mahAbAho mano durNigrahaM calam |
abhyAsena tu kaunteya vairAgyeNa ca gR^ihyate ||35||

shrIdharaH : tad uktaM ca¤calatvAdikam aN^gIkR^ityaiva mano-nigrahopAyaM shrI-bhagavAn uvAca asaMshayam iti | ca¤calatvAdinA mano niroddhum ashakyam iti yad vadasi etan niHsaMshayam eva | tathApi tv abhyAsena paramAtmAkAra-pratyayA vR^ittyA viShaya-vaitR^iShNyena ca gR^ihyate | abhyAsena laya-pratibandhAd vairAgyeNa ca vikShepa-pratibandhAd uparata-vR^ittikaM sat paramAtmAkAreNa tiShThatIty arthaH | tad uktaM yoga-shAstre -

     manaso vR^itti-shUnyasya brahmAkAratayA sthitiH |
     yAsampraj~nAta-nAmAsau samAdhir abhidhIyate || iti ||35||

madhusUdanaH : tam imam AkShepaM pariharan shrI-bhagavAn uvAca asaMshayam iti | samyag viditaM te citta-ceShTitaM mano nigrahItuM shakShyasIti santoSheNa sambodhayati he mahAbAho mahAntau sAkShAn mahAdevenApi saha kR^ita-praharaNau bAhU yasyeti niratishayam utkarShaM sUcayati | prArabdha-karma-prAbalyAd asaMyatAtmanA durnigrahaM duHkhenApi nigrahItum ashakyam | pramAthi balavad dR^iDham iti visheShaNa-trayaM piNDIkR^ityaitad uktam | calaM svabhAva-ca¤calaM mana ity asaMshayaM nAsty eva saMshayo 'tra satyam evaitad bravIShIty arthaH | evaM saty api saMyatAtmanA samAdhi-mAtropAyena yoginAbhyAsena vairAgyeNa ca gR^ihyate nigR^ihyate sarva-vR^itti-shUnyaM kriyate tan mana ity arthaH | anigrahItur asaMyatAtmanaH sakAshAt saMyatAtmano nigrahItur visheSha-dyotanAya tu-shabdaH | mano-nigrahe 'bhyAsa-vairAgyayoH samuccaya-bodhanAya ca-shabdaH | he kaunteyeti pitR^i-ShvasR^i-putras tvam avashyaM mayA sukhI kartavya iti sneha-sambandha-sUcanenAshvAsayati | atra prathamArdhena cittasya haTha-nigraho na sambhavatIti dvitIyArdhena tu krama-nigrahaH sambhavatIty uktam |

dvividho hi manaso nigrahaH | haThena krameNa ca | tatra cakShuH-shrotrAdIni j~nAnendriyANi vAk-pANy-AdIni karmendriyANi ca tad-golaka-mAtroparodhena haThAn nigR^ihyante | tad-dR^iShTAntena mano 'pi haThena nigrahIShyAmIti mUDhasya bhrAntir bhavati | na ca tathA nigrahItuM shakyate tad-golakasya hR^idaya-kamalasya niroddhum ashakyatvAt | ataeva ca krama-nigraha eva yuktas tad etad bhagavAn vasiShTha Aha -

upavishyopavishyaiva cittaj~nena muhur muhuH |
na shakyate mano jetuM vinA yuktim aninditAm ||
aN^kushena vinA matto yathA duShTa-mataN^gajaH |
adhyAtma-vidyAdhigamaH sAdhu-saN^gama eva ca ||
vAsanA-samparityAgaH prANa-spanda-nirodhanam |
etAs tA yuktayaH puShTAH santi citta-jaye kila ||
satIShu yuktiShv etAsu haThAn niyamayanti ye |
cetas te dIpam utsR^ijya vinighnanti tamo '¤janaiH || iti |

krama-nigrahe cAdhyAtma-vidyAdhigama eka upAyaH | sA hi dR^ishyasya mithyAtvaM dR^ig-vastunash ca paramArtha-satya-paramAnanda-svaprakAshatavaM bodhayati | tathA ca saty etan manaH sva-gocareShu buddhvA nirindhanAgnivat svayam evopashAmyati | yas tu bodhitam api tattvaM na samyag budhyate yo vA vismarati tayoH sAdhu-saN^gama evopAyaH | sAdhavo hi punaH punar bodhayanti smArayanti ca | yas tu vidyA-madAdi-durvAsanayA pIDyamAno na sAdhUn anuvartitum utsahate tasya pUrvokta-vivekena vAsanA-parityAga evopAyaH | yas tu vAsanAnAm atiprAbalyAt tAs tyaktuM na shaknoti tasya prANa-spanda-nirodha eva upAyaH | prANa-spanda-vAsanayosh citta-prerakatvAt tayor nirodhe citta-shAntir upapadyate | tad etad Aha sa eva -

dve bIje citta-vR^ikShasya prANa-spandana-vAsane |
ekasmiMsh ca tayoH kShINe kShipraM dve api nashyataH ||
prANAyAma-dR^iDhAbhyAsair yuktyA ca guru-dattayA |
AsanAshana-yogena prANa-spando nirudhyate ||
asaN^ga-vyavahAritvAd bhava-bhAvana-varjanAt |
sharIra-nAsha-darshitvAd vAsanA na pravartate ||
vAsanA-samparityAgAc cittaM gacchaty acittatAm |
prANa-spanda-nirodhAc ca yathecchasi tathA kuru ||
etAvan mAtrakaM manye rUpaM cittasya rAghava | 
yad bhAvanaM vastuno 'ntarvastutvena rasena ca ||
yadA na bhAvyate kiMcid dheyopAdeya-rUpi yat |
sthIyate sakalaM tyaktvA tadA cittaM na jAyate ||
avAsanatvAt satataM yadA na manute manaH |
amanastA tadodeti paramAtma-pada-pradA || iti |

atra dvAv evopAyau paryavasitau prANa-spanda-nirodhArtham abhyAsaH | vAsanA-parityAgArthaM ca vairAgyam iti | sAdhu-saN^gamAdhyAtma-vidyAdhigamau tv abhyAsa-vairAgyopapAdakatayAnyathA-siddhau tayor evAntarbhavataH | ata eva bhagavatAbhyAsena vairAgyeNa ceti dvayam evoktam | ataeva bhagavAn pata¤jalir asUtrayat abhyAsa-vairAgyAbhyAM tan-nirodhaH [YogaS 1.12] iti | tAsAM prAg-uktAnAM pramANa-viparyaya-vikalpa-nidrA-smR^iti-rUpeNa pa¤ca-vidhAnAm anantAnAm Asuratvena kliShTAnAM daivatvenAkliShTAnAm api vR^ittInAM sarvAssAm api nirodho nirindhanAgnivad upashamAkhyaH pariNAmo 'bhyAsena vairAgyeNa ca samuccitena bhavati | tad uktaM yoga-bhAShye - citta-nadI nAmobhayato-vAhinI vahati kalyANAya vahati pApAya ca | tatra yA kaivalya-prAg-bhArA viveka-nimnA sA kalyANa-vahA | yA tv aviveka-nimnA saMsAra-prAg-bhArA sA pApa-vahA | tatra vairAgyeNa viShaya-srotaH khilIkriyate | viveka-darshanAbhyAsena ca kalyANa-srota udghATyate ity ubhayAdhInash citta-vR^itti-nirodha iti | prAg-bhAra-nimna-pade tadA viveka-nimnaM kaivalya-prAg-bhAraM cittam ity atra vyAkhyAyate | yathA tIvra-vegopetaM nadI-pravAhaM setu-bandhanena nivArya kulyA-praNayena kShetrAbhimukhaM tiryak-pravAhAntaram utpAdyate tathA vairAgyeNa citta-nadyA viShaya-pravAhaM nivArya samAdhy-abhyAsena prashAnta-vAhitA sampAdyata iti dvAra-bhedAt samuccaya eva | eka-dvAratve hi brIhi-yava-dvi-kalpaH syAd iti |

mantra-japa-devatA-dhyAnAdInAM kriyA-rUpANAm AvR^itti-lakShaNo 'bhyAsaH sambhavAt | sarva-vyApAroparamasya tu samAdheH ko nAmAbhyAsa iti shaN^kAM nivArayitum abhyAsaM sUtrayati sma tatra sthitau yatno 'bhyAsaH [YogaS 1.13] iti | tatra svarUpAvasthite draShTari shuddhe cid-Atmani cittasyAvR^ittikasya prashAnta-vAhitA-rUpA nishcalatAsthitis tad-arthaM yatno mAnasa utsAhaH svabhAva-cA¤calyAd bahiShpravAha-shIlaM cittaM sarvathA nirotsyAmIty evaM vidhaH | sa AvartyamAno 'bhyAsa ucyate | sa tu dIrgha-kAla-nairantarya-satkArAsevito dR^iDha-bhUmiH [YogaS 1.14] anirvedena dIrgha-kAla-sevito vicchedAbhAvena nirantarAsevitaH sat-kAreNa shraddhAtishayena cAsevitaH | so 'bhyAso dR^iDha-bhUmir viShaya-sukha-vAsanayA cAlayitum ashakyo bhavati | adIrgha-kAlatve dIrghakAlatve 'pi vicchidya vicchidya sevane shraddhAtishayAbhAve ca laya-vikShepa-kaShAya-sukhAsvAdAnAm aparihAre vyutthAna-saMskAra-prAbalyAd adR^iDha-bhUmir abhyAsaH phalAya na syAd iti trayam upAttam |

vairAgyaM tu dvividham aparaM paraM ca | yatmAna-saJNj~nA-vyatireka-saJNj~naikendriya-saJNj~nA-vashIkAra-saJNj~nA-bhedair aparaM caturdhA | tatra pUrva-bhUmi-jayenottara-bhUmi-sampAdana-vivakShayA caturtham evAsUtrayat -- dR^iShTAnushravika-viShaya-vitR^iShNasya vashIkAra-saJNj~nA vairAgyam [YogaS 1.15] iti | striyo 'nnaM pAnam aishvaryam ity Adayo dR^iShTA viShayAH | svargo videhatA prakR^iti-laya ity Adayo vaidikatvenAnushravikA viShayAs teShUbhaya-vidheShv api satyAm eva tR^iShNAyAM viveka-tAratamyena yatamAnAdi-trayaM bhavati | atra jagati kiM sAraM kim asAram iti guru-shAstrAbhyAM j~nAsAmIty udyogo yatamAnam | sva-citte pUrva-vidyamAna-doShANAM madhye 'bhyasyamAna-vivekenaite pakvA ete 'vashiShTA iti cikitsakavad vivecanaM vyatirekaH | dR^iShTAnushravika-viShaya-pravR^itter duHkhAtmatva-bodhena bhair indriya-pravR^ittim ajanayantyA api tR^iShNAyA autsukya-mAtreNa manasy avasthAnam ekendriyam | manasy api tR^iShNA-shUnyatvena sarvathA vaitR^iShNyaM tR^iShNA-virodhinI citta-vR^ittir j~nAna-prasAda-rUpA vashIkAra-saJNj~nA vairAgyaM sampraj~nAtasya samAdher antaraN^gaM sAdhanam asaMpraj~nAtasya tu bahiraN^gam | tasya tv antaraN^ga-sAdhanaM param evaM vairAgyam | tac cAsUtrayat -- tat-paraM puruSha-khyAter guNa-vaitR^iShNyam [YogaS 1.16] iti | sampraj~nAta-samAdhi-pATavena guNa-trayAtmakAt pradhAnAd viviktasya puruShasya khyAtiH sAkShAtkAra utpadyate | tatash cAsheSha-guNa-traya-vyavahAreShu vaitR^iShNyaM yad bhavati tat-paraM shreShThaM phala-bhUtaM vairAgyam | tat-paripAka-nimittAc ca cittopashama-paripAkAd avilambena kaivalyam iti ||35||

vishvanAthaH : uktam artham aN^gIkR^itya samadadhAti ashaMshayam iti | tvayoktaM satyam eva, kintu balavAn api rogas tat-prashamakauShadha-sevayA sad-vaidya-prayukta-prakArayA muhur abhyastayA yathA cira-kAlena shAmyaty eva, tathA durnigraham api mano 'bhyAsena sad-gurUpadiShTa-prakAreNa parameshvara-dhyAna-yogasya muhur anushIlanena vairAgyeNa viShayeShv anAsaN^gena ca gR^ihyate sva-hasta-vashIkartuM shakyata ity arthaH | tathA ca pAta¤jala-sUtram - abhyAsa-vairAgyAbhyAM tan-nirodhaH [YogaS 1.12] iti | mahAbAho iti saN^grAme tvayA yan mahAvIrA api vijIyante, sa ca pinAka-pANir api vashIkR^itas tenApi kim ? yadi mahA-vIra-shiro-maNir mano nAmA prAdhAniko bhaTo mahA-yogAstra-prayogeNa jetuM shakyate, tadaiva mahA-bAhuteti bhAvaH | he kaunteyeti tatra tvaM mA bhaiShIH | mat-pituH svasuH kuntyAH putre tvayi mayA sAhAyyaM vidheyam iti bhAvaH ||35||

baladevaH : uktam artham svIkR^itya bhagavAn uvAca ashaMshayam iti | tathApi sva-prakAsha-sukhaikatAnatvAtma-guNAbhimukhyAbhyAsenAtma-vyatirikteShu viShayeShu doSha-dR^iShTi-janitena vairAgyeNa ca mano nigrahItuM shakyate | tathA cAtmAnandAsvAdhAbhyAsena laya-pratibandhAd viShaya-vaitR^iShNyena ca vikShepa-pratibandhAn nivR^itta-cApalyaM manaH sugrahaM yathA sad-auShadha-sevayA sad-vaidya-prayukta-prakArayA muhur abhyastayA yathA cira-kAlena shAmyaty eva, tathA durnigraham api mano 'bhyAsena sad-gurUpadiShTa-prakAreNa parameshvara-dhyAna-yogasya muhur anushIlanena vairAgyeNa viShayeShv anAsaN^gena ca gR^ihyate sva-hasta-vashIkartuM shakyata ity arthaH | tathA ca pAta¤jala-sUtram - abhyAsa-vairAgyAbhyAM tan-nirodhaH [YogaS 1.12] iti | mahAbAho iti saN^grAme tvayA yan mahAvIrA api vijIyante, sa ca pinAka-pANir api vashIkR^itas tenApi kim ? yadi mahA-vIra-shiro-maNir mano nAmA prAdhAniko bhaTo mahA-yogAstra-prayogeNa jetuM shakyate, tadaiva mahA-bAhuteti bhAvaH | he kaunteyeti tatra tvaM mA bhaiShIH | mat-pituH svasuH kuntyAH putre tvayi mayA sAhAyyaM vidheyam iti bhAvaH ||35||

__________________________________________________________

BhG 6.36

asaMyatAtmanA yogo duShprApa iti me matiH |
vashyAtmanA tu yatatA shakyo 'vAptum upAyataH ||36||

shrIdharaH : etAvAMs tv iha nishcaya ity Aha asaMyateti | ukta-prakAreNAbhyAsa-vairAgyAbhyAm asaMyata AtmA cittaM yasya tena yogo duShprApa prAptum ashakyaH | abhyAsa-vairAgyAbhyAM vashyo vashavartI AtmA cittaM yasya tena puruSheNa punash cAnenaivopAyena prayatnaM kurvatA yogaH prAptuM shakyaH ||36||

madhusUdanaH :  yat tu tvam avocaH prArabdha-bhogena karmaNA tattva-j~nAnAd api prabalena sva-phala-dAnAya manaso vR^ittiShUtpAdyamAnAsu kathaM tAsAM nirodhaH kartuM shakyaM iti tatrocyate asaMshayAtmaneti | HERE

tathA cAha bhagavAn vasiShThaH -

     sarvam eveha hi sadA saMsAre raghunandana |
     samyak prayuktAt sarveNa pauruShAt samavApyate ||
     ucchAstraM shAstritaM ceti pauruShaM dvividhaM smR^itam |
     tatrocchAstram anarthAya paramArthAya shAstritam ||
     
ucchAstraM shAstra-pratiShiddham anarthAya narakAya | shAstritaM shAstra-vihitam antaH-karaNa-shuddhi-dvArA paramArthAya caturShv artheShu paramAya mokShAya |

     shubhAshubhAbhyAM mArgAbhyAM vahantI vAsanA sarit |
     pauruSheNa prayatnena yojanIyA shubhe pathi ||
     ashubheShu samAviShTaM shubheShv evAvatAraya |
     sva-manaH puruShArthena balena balinAM vara ||
     drAg-abhyAsa-vashAd yAti yadA te vAsanodayam |
     tadAbhyAsasya sAphalyaM viddhi tvam ari-mardana ||

vAsanA shubhedti sheShaH |

sandigdhAyAm api bhR^ishaM shubhAm eva samAhara |
shubhAyAM vAsanA-vR^iddhau tAta doSho na kashcana ||
avyutpanna-manA yAvad bhavAn aj~nAta-tatpadaH |
guru-shAstra-pramANais tvaM nirNItaM tAvad Acara ||
tataH pakva-kaShAyeNa nUnaM vij~nAta-vastunA | 
shubho 'py asau tvayA tyAjyo vAsanaugho nirodhinA || iti |

tasmAt sAkShi-gatasya saMsArasyAviveka-nibandhanasya viveka-sAkShAtkArAd apanaye 'pi prArabdha-karma-paryavasthApitasya cittasya svAbhAvikInAm api vR^ittInAM yogAbhyAsa-prayatnenApanaye sati jIvanmuktaH paramo yogI | citta-vR^itti-nirodhAbhAve tu tattva-j~nAnavAn apy aparamo yogIti siddham | avashiShTaM jIvanmukti-viveke sa-vistaram anusandheyam ||36||

vishvanAthaH : atrAyaM parAmarsha ity ata Aha saMyatAtmanAbhyAsa-vairAgyAbhyAM na saMyataM mano yasya tena | tAbhyAM tu vashyAtmanA vashIbhUta-manasApi puMsA yatatA ciraM yatnavataiva yogo mano-nirodha-lakShaNaH samAdhir upAyataH sAdhana-bhUyastvAt prAptuM shakyaH ||36||

baladevaH : asaMyateti | uktAbhyAm abhyAsa-vairAgyAbhyAM na saMyata AtmA mano yasya tena vij~nenApi puMsA citta-vR^itti-nirodha-lakShaNo yogo duShprApaH prAptum ashakyaH | tAbhyAM vashyo 'dhIna AtmA mano yasya tena puMsA, tathApi yatatA tAdR^isha-prayatnavatA sa yogaH prAptuM shakyaH | upAyato mad-ArAdhana-lakShaNAj j~nAnAkArAn niShkAma-karma-yogAc ceti me matiH ||36||

__________________________________________________________

BhG 6.37

arjuna uvAca
ayatiH shraddhayopeto yogAc calita-mAnasaH |
aprApya yoga-saMsiddhiM kAM gatiM kR^iShNa gacchati ||37||

shrIdharaH : abhyAsa-vairAgyAbhAvena katha¤cid aprApta-samyag-j~nAnaH kiM phalaM prApnotIty arjuna uvAca ayatir it | prathamaM shraddhayopeta eva yoge pravR^ittaH, na tu mithyAcAratayA | tataH paraM tv ayatiH samyaÇ na yatate | shithilAbhyAsa ity arthaH | evam abhyAsa-vairAgya-shaithilyAd yogasya saMsiddhiM phalaM j~nAnam aprApya kAM gatiM prApnoti ? ||37||

madhusUdanaH : evaM prAktanena granthenotpanna-tattva-j~nAno 'nutpanna-jIvan-mukti-paramo yogI mataH | utpanna-tattva-j~nAna utpanna-jIvan-muktis tu paramo yogI mata ity uktam | tayor ubhayor api j~nAnAd j~nAna-nAshe 'pi yAvat prArabdha-bhogaM karma dehendriya-saN^ghAtAvasthAnAt prArabdha-bhoga-karmApAye ca vartamAna-dehendriya-saN^ghAtApAyAt punar-utpAdakAbhAvAd videha-kaivalyaM prati kApi nAsty AshaN^kA | yas tu prAk-kR^ita-karmabhir labdha-vividiShA-paryanta-citta-shuddhiH kR^ita-kAryatvAt sarvANi karmANi parityajya prApta-paramahaMsa-parivrAjaka-bhAvaH paramahaMsa-parivrAjakam Atma-sAkShAtkAreNa jIvan-muktaM para-prabodhana-dakShaM gurum upasR^itya tato vedAnta-mahA-vAkyopadeshaM prApya tatrAsambhAvanA-viparIta-bhAvanAkhya-pratibandha-nirAsAya athAto brahma-jij~nAsA [Vs 1.1.1] ity Ady anAvR^ittiH shabdAt [Vs 4.4.23] ity antayA catur-lakShaNa-mImAMsayA shravaNa-manana-nididhyAsanAni guru-prasAdAt kartum Arabhate sa shraddadhAno 'pi sann AyuSho 'lpatvenAlpa-prayatnatvAd alabdha-j~nAna-paripAkaH shravaNa-manana-nididhyAsaneShu kriyamANeShv eva madhye vyApadyate | sa j~nAna-paripAka-shUnyatvenAnaShTAj~nAno na mucyate | nApy upAsanA-sahita-karma-phalaM devalokam anubhavaty arcir-Adi-mArgeNa | nApi kevala-karma-phalaM pitR^i-lokam anubhavati dhUmAdi-mArgeNa | karmaNAm upAsanAnAM ca tyaktatvAt | ata etAdR^isho yoga-bhraShTaH kITAdi-bhAvena kaShTAM gatim iyAd aj~natve sati deva-yAna-pitR^i-yAna-mArgAsambandhitvAd varNAshramAcAra-bhraShTavad athavA kaShTAM gatiM neyAt | shAstra-ninidta-karma-shUnyatvAd vAmadevavad iti saMshaya-paryAkula-manA arjuna uvAca ayatir iti | 

yatir yatna-shIlaH alpArthe na¤ alavaNA yavAgUr ity-Adivat | ayatir alpa-yatnaH | shraddhayA guru-vedAnta-vAkyeShu vishvAsa-buddhi-rUpayopeto yuktaH | shraddhA ca sva-sahacaritAnAM shamAdInAm upalakShaNaM shAnto dAnta uparatas titikShuH shraddhAnvito bhUtvAtmany evAtmAnaM pashyati iti shruteH | tena nityAnitya-vastu-viveka ihAmutra-bhoga-virAgaH shama-damoparati-titikShA-shraddhAdi-sampan-mumukShutA ceti sAdhana-catuShTaya-sampanno gurum upasR^itya vedAnta-vAkya-shravaNAdi kurvann api paramAyuSho 'lpatvena maraNa-kAle cendriyANAM vyAkulatvena sAdhanAnuShThAnAsambhavAd yogAc calita-mAnaso yogAc chravaNAdi-paripAka-labdha-janmanas tattva-sAkShAtkArAc calitaM tat-phalam aprAptaM mAnasaM yasya sa yogAniShpattyaivAprApya yoga-saMsiddhiM tattva-j~nAna-nimittAm aj~nAna-tat-kArya-nivR^ittim apunar-AvR^itti-sahitAm aprApyAtattva-j~na eva mR^itaH san kAM gatiM he kR^iShNa gacchati sugatiM durgatiM vA ? karmaNAM parityAgAj j~nAnasya cAnutpatteH shAstrokta-mokSha-sAdhanAnuShThAyitvAc chAstra-garhita-karma-shUnyatvAc ca ||37||

vishvanAthaH : nanv abhyAsa-vairAgyAbhyAM prayatnavataiva puMsA yogo labhyata iti tvayocyate | yasyaitat tritayam api na dR^ishyate, tasya kA gatir iti pR^icchati | ayatir alpa-yatnaH anavarNAya vAgur itivad alpArthe na¤ | atha ca shraddhayopeto yoga-shAstrAstikyena tatra shraddhayopeto yogAbhyAsa pravR^itta eva, na tu loka-va¤cakatvena mithyAcAraH | kintv abhyAsa-vairAgyayor abhAvena yogAc calitaM viShaya-pravaNI-bhUtaM mAnasaM yasya saH | ataeva yogasya saMsiddhiM samyak siddhim aprApyeti yat ki¤cit siddhiM tu prApta eveti yogArurukShA-bhUmikAto 'grimAM yogAroha-bhUmikAyAH prathamAM kakShAM gata iti bhAvaH ||37||

baladevaH : j~nAna-garbho niShkAma-karma-yogo 'ShTAN^ga-yoga-shirasko nikhilopasarga-vimardanaH sva-paramAtmAvalokanopAyo bhavatIty asakR^id uktam | tasya ca tAdR^ishasya nehAbhikrama-nAsho 'stIti pUrvokta-mahimnas tan-mahimAnaM shrotum arjunaH pR^icchati ayatir iti | abhyAsa-vairAgyAbhyAM prayatnena ca yogaM pumAn labhetaiva | yas tu prathamaM shraddhayA tAdR^isha-yoga-nirUpaka-shruti-vishvAsenopetaH | kintv ayatir alpa-svadharmAnuShThAna-yatnavAn anudArA yuvatiH itivad alpArthe 'tra na¤ | shithila-prayatnatvAd eva yogAd aShTAN^gAc calitaM viShaya-pravaNaM mAnasaM yasya saH | evaM ca svadharmAnuShThAnAbhyAsa-vairAgya-shaithilyAd vividhasya yogasya samyak siddhiM hR^id-vishuddh-lakShaNAm AtmAvalokana-lakShaNAM cAprAptaH kiMcit siddhiM tu prApta eva | shraddhAluH kiMcid anuShThita-svadharmaH prArabdha-yogo 'prApta-yoga-phalo dehAnte kAM gatiM gacchati ? he kR^iShNa ||37||
__________________________________________________________

BhG 6.38

kaccin nobhaya-vibhraShTash chinnAbhram iva nashyati |
apratiShTho mahAbAho vimUDho brahmaNaH pathi ||38||

shrIdharaH : prashnAbhiprAyaM vivR^iNoti kaccid iti | karmaNAm Ishvare 'rpitatvAd ananuShThAnAc ca tAvat karma-phalaM svargAdikaM na prApnoti | yogAniShpattesh ca mokShaM na prApnoti | evam ubhayasmAd bhraShTo 'pratiShTho nirAshrayaH | ataeva brahmaNaH prApty-upAye pathi mArge vimUDhaH san kaccit kiM nashyati ? kiM vA na nashyatIty arthaH | nAshe dR^iShTAntaH - yathA cchinnam abhraM pUrvasmAd abhrAd vishliShTam abhrAntaraM cAprAptaM san madhya eva vilIyate tadvad ity arthaH ||38||

madhusUdanaH : etad eva saMshaya-bIjaM vivR^iNoti kaccid iti | kaccid iti sAbhilASha-prashne | he mahAbAho mahAntaH sarveShAM bhaktAnAM sarvopadrava-nivAraNa-samarthAH puruShArtah-catuShTaya-dAna-samarthA vA catvAro bAhavo yasyeti prashna-nimitta-krodhAbhAvas tad-uttara-dAna-sahiShNutvaM ca sUcitam | brahmaNaH pathi brahma-prApti-mArge j~nAne vimUDho vicittaH, anutpanna-brahmAtmaikya-sAkShAtkAra iti yAvat | apratiShTho deva-yAna-pitR^i-yAna-mArga-gamana-hetubhyAm upAsanA-karmabhyAM pratiShThAbhyAM sAdhanAbhyAM rahitaH sopAsanAnAM sarveShAM karmaNAM parityAgAt | etAdR^isha ubhaya-vibhraShTaH karma-mArgAj j~nAna-mArgAc ca vibhraShTash chinnAbhram iva vAyunA chinnaM vishakalitaM pUrvasmAn meghAd bhraShTam uttaraM megham aprAptam abhraM yathA vR^iShTy-ayogyaM sad-antarAla eva nashyati tathA yoga-bhraShTo 'pi pUrvasmAt karma-mArgAd vicchinna uttaraM ca j~nAna-mArgam aprApto 'ntarAla eva nashyati karma-phalaM j~nAna-phalaM ca labdhum ayogyo na kim iti prashnArthaH | etena j~nAna-karma-samuccayo nirAkR^itaH | etasmin hi pakShe j~nAna-phala-lAbhe 'pi karma-phala-lAbha-sambhavenobhaya-vibhraShTatvAsambhavAt | na ca tasya karma-sambhave 'pi phala-kAmanA-tyAgAt phala-bhraMsha-vacanam avakalpata iti vAcyaM niShkAmAnAm api karmaNAM phala-sad-bhAvasyApastamba-vacanAndy-udAharaNena bahushaH pratipAditatvAt | tasmAt sarva-karma-tyAginaM praty evAyaM prashnaH | anartha-prApti-shaN^kAyAs tatraiva sambhavAt ||38||

vishvanAthaH : kaccid iti prashne | ubhaya-vibhraShTaH karma-mArgAc cyuto yoga-mArgaM ca samyag aprApta ity arthaH | chinnAbhram iveti yathA chinnam abhraM meghaH pUrvasmAd abhrAd vishliShTam abhrAntaraM cAprAptaM sat madhye vilIyate tenAsya iha loke yoga-mArge praveshAd viShaya-bhoga-tyAgecchA samyag-vairAgyAbhAvAd viShaya-bhogecchA ceti kaShTam | para-loke ca svarga-sAdhanasya karmaNo 'bhAvAt | mokSha-sAdhanasya yogasyApy aparipAkAn na svarga-mokShAv ity ubhaya-loka evAsya vinAsha iti dyotitam | ato brahma-prApty-upAye pathi mArge vimUDho 'yam apratiShThaH pratiShThAm Aspadam aprAptaH san kaccit kiM nashyati na nashyati tvaM pR^icchyase ||38||

baladevaH : prashnAshayaM vishadayati kaccid iti prashne | niShkAmatayA karmaNo 'nuShThAnAn na svargAdi-phalaM yogAsiddher nAtmAvalokanaM ca tasyAbhUt | evam ubhayasmAd vibhraShTo 'pratiShTho nirAlambaH san kiM nashyati kiM vA na nashyati ? ity arthaH | chinnAbhram iveti abhraM megho yathA pUrvasmAd abhrAd vicchinnaM param abhraM cAprAptam antarAle vilIyate, tadvad eveti nAshe dR^iShTAntaH | katham evaM shaN^kA ? tatrAha - brahmaNaH pathi prApty-upAye yad asau vimUDhaH ||38||

__________________________________________________________

BhG 6.39

etan me saMshayaM kR^iShNa chettum arhasy asheShataH |
tvad-anyaH saMshayasyAsya chettA na hy upapadyate ||39||

shrIdharaH : tvayaiva sarvaj~nenAyaM mama sandeho nirasanIyaH | tvatto 'nyas tv etat sandeha-nivartako nAsti ity Aha etad iti etad enam | chettvA nivartakaH spaShTam anyat ||39||

madhusUdanaH : yathopadarshita-saMshayApAkaraNAya bhagavantam antaryAmiNam arthayate pArthaH etan ma iti | etad evaM pUrvopadarshitaM me mama saMshayaM he kR^iShNa cchettum apanetum arhasy asheShataH saMshaya-mUlAdharmAdy-ucchedena | mad-anyaH kashcid R^iShir vA devo vA tvadIyam imaM saMshayam ucchetsyatIty AshaN^kyAha tvad-anya iti | tvat parameshvarAt sarvaj~nAc chAstra-kR^itaH parama-guroH kAruNikAd anyo 'nIshvaratvena asarvaj~naH kashcid R^iShir vA devo vAsya yoga-bhraShTa-para-loka-gati-viShayasya saMshayasya cchettA samyag-uttara-dAnena nAshayitA hi yasm¨n nopapadyate na sambhavati tasmAt tvam eva pratyakSha-darshI sarvasya parama-guruH saMshayam etaM mama cchettum arhasIty arthaH ||39||

vishvanAthaH : etad etam ||39||

baladevaH : etad iti klIbtvam ArSham | tvad iti sarveshvarAt sarvaj~natvatto 'nyo 'nIshvaro 'lpaj~naH kashcid R^iShiH ||39||

__________________________________________________________

BhG 6.40

shrI-bhagavAn uvAca
pArtha naiveha nAmutra vinAshas tasya vidyate |
na hi kalyANa-kR^it kashcid durgatiM tAta gacchati ||40||

shrIdharaH : tatrottaraM shrI-bhagavAn uvAca pArtheti sArdhaish caturbhiH | iha-loke nAsha ubhaya-bhraShTAt pAtityam | amutra para-loke nAsho naraka-prAptiH | tad ubhayaM tasya nAsty eva | yataH kalyANa-kR^ic cubha-kArI kashcid api durgatiM na gacchati | ayaM ca shubhakArI shraddayA yoge pravR^ittatvAt | tAteti loka-rItyopalAlayan sambodhayati ||40||

madhusUdanaH : evam arjunasya yoginaM prati nAshAshaN^kAM pariharann uttaraM shrI-bhagavAn uvAca pArtheti | ubhaya-vibhraShTo yogI nashyatIti ko 'rthaH | kim iha loke shiShTa-garhaNIyo bhavati veda-vihita-karma-tyAgAt | yathA kashcid ucchR^iN^khalaH | kiM vA paratra nikR^iShTAM gatiM prApnoti | yathoktaM shrutyA - athaitayoH pathor na katareNacana te kITAH pataN^gA yadi dandashUkam iti | tathA coktaM manunA -- vAntAshy ulkA-mukhaH preto vipro dharmAt svakAc cyutaH [Manu 12.71] ity Adi | tad ubhayam api nety Aha he pArtha pArtha naiveha nAmutra vinAshas tasya yathA-shAstraM kR^ita-sarva-karma-saMnyAsasya sarvato viraktasya gurum upasR^itya vedAnta-shravaNAdi kurvato 'ntarAle mR^itasya yoga-bhraShTasya vidyate |

ubhayatrApi tasya vinAsho nAstIty atra hetum Aha hi yasmAt kalyANa-kR^ic chAstra-vihita-kArI kashcid api durgatim ihAkIrtiM paratra ca kITAdi-rUpatAM na gacchati | ayaM tu sarvotkR^iShTa eva san durgatiM na gacchatIti kim u vaktavyam ity arthaH | tanoty AtmAnaM putra-rUpeNeti pitA tata ucyate | svArthike 'Ni tata eva tAto rAkShasa-vAyasAdivat | pitaiva ca putra-rUpeNa bhajatIti putra-sthAnIyasya shiShyasya tAteti sambodhanaM kR^ipAtishaya-sUcanArtham | yad uktaM yoga-bhraShTaH kaShTAM gatiM gacchati aj~natve sati deva-yAna-pitR^i-yAna-mArgAnyatarAsambandhitvAt svadharma-bhraShTavad iti | tad ayuktam | etasya devayAna-mArga-sambandhitvena hetor asiddhatvAt | pa¤cAgni-vidyAyAM ya itthaM vidur ye cAmI araNye shraddhAM satyam upAsate te 'rcir abhisambhavantIty avisheSheNa pa¤cAgni-vidAm ivAtaskratUnAM shraddhA-satyavatAM mumukShUNAm api deva-yAna-mArgeNa brahma-loka-prApti-kathanAt | shravaNAdi-parAyaNasya ca yoga-bhraShTasya shraddhAnvito bhUtvety anena shraddhAyAH prAptatvAt | shAnto dAnta ity anena cAnR^ita-bhAShaNa-rUpa-vAg-vyApAra-nirodha-rUpasya satyasya labdhatvAt | bahir indiryANAm ucchR^iN^khala-vyApAra-nirodho hi damaH | yoga-shAstre ca ahiMsA-satyAsteya-brahmacaryAparigrahA yamAH [YogaS 2.30] iti yogAN^ga-svenoktatvAt | yadi tu satya-shabdena brahmaivocyate tadApi na kShatiH | vedAnta-shravaNAder api satya-brahma-cintana-rUpatvAt | atat-kratutve 'pi ca pa¤cAgni-vidAm iva brahma-loka-prApti-sambhavAt | tathA ca smR^itiH saMnyAsAd brahmaNaH sthAnam iti | tathA prAtyahika-vedAnta-vAkya-vicArasyApi brahma-loka-prApti-sAdhanatvAt samuditAnAM teShAM tat-sAdhanatvaM kiM citram | ataeva sarva-sukR^ita-rUpatvaM yogi-caritasya taittirIyA Amananti tasyaivaM viduSho yaj~nasya ity AdinA | smaryate ca -

snAtaM tena samasta-tIrtha-salile sarvA 'pi dattAvanir 
yaj~nAnAM ca kR^itaM sahasram akhilA devAsh ca sampUjitAH |
saMsArAc ca samuddhR^itAH sva-pitaras trailokya-pUjyo 'py asau
yasya brahma-vicAraNe kShaNam api sthairyaM manaH prApnuyAt || iti ||40||

vishvanAthaH : iha loke amutra para-loke 'pi kalyANaM kalyANa-prApakaM yogaM karotIti saH ||40||

baladevaH : evaM pR^iShTo bhagavAn uvAca pArtheti | tasyokta-lakShaNasya yogina iha prAkR^itike loke 'mutrAprAkR^itike ca loke vinAshaH svargAdi-sukha-vibhraMsha-lakShaNaH paramAtmAvalokana-vibhraMsha-lakShaNash ca na vidyate na bhavati | kiM cottaratra tat-prAptir bhaved eve | hi yataH | kalyANa-kR^it niHshreyasopAya-bhUta-sad-dharma-yogArambhI durgatiM tad-ubhayAbhAva-rUpAM daridratAM na gacchati | he tAtety ativAtsalyAt saMbodhanam | tenAtyAtmAnaM putra-rUpeNa iti vyutpattes | tataH pitA svArthike 'Ni | tata eva tAtaH putraM shiShyaM cAtikR^ipayA jyeShTas tathA sambodhayati ||40||

__________________________________________________________

BhG 6.41

prApya puNya-kR^itAM lokAn uShitvA shAshvatIH samAH |
shucInAM shrImatAM gehe yoga-bhraShTo 'bhijAyate ||41||

shrIdharaH : tarhi kim asau prApnotIty apekShAyAm Aha prApyeti | puNya-kR^itAM puNya-kAriNAm ashvamedhAdi-yAjinAM lokAn prApya tatra shAshvatIH samAH bahUn saMvatsarAn uShitvA vAsa-sukham anubhUya shucInAM sad-AcArANAM shrImatAM dhaninAm | gehe sa yoga-bhraShTo 'bhijAyate janma prApnoti ||41||

madhusUdanaH : tad evaM yoga-bhraShTasya shubha-kR^ittvena loka-dvaye 'pi nAshAbhAve kiM bhavatIty ucyate prApyeti | yoga-mArga-pravR^ittaH sarva-karma-saMnyAsI vedAnta-shravaNAdi kurvann antarAle mriyamANaH kashcit pUrvopacita-bhoga-vAsanA-prAdurbhAvAd viShayebhyaH spR^ihayati | kashcit tu vairAgya-bhAvanA-dADhyAn na spR^ihayati | tayoH prathamaH prApya puNya-kR^itAm ashvamedha-yAjinAM lokAn arcir-Adi-mArgeNa brahma-lokAn | ekasminn api bhoga-bhUmi-bhedApekShayA bahu-vacanam | tatra coShitvA vAsam anubhUya shAshvatIr brahma-parimANenAkShAyAH samAH saMvatsarAn, tad-ante shucInAM shuddhAnAM shrImatAM vibhUtimatAM mahArAja-cakravartinAM gehe kule bhoga-vAsanAshoSha-sad-bhAvAd ajAtashatru-janakAdivad yoga-bhraShTo 'bhijAyate | bhoga-vAsanA-prAbalyAd brahma-lokAnte sarva-karma-saMnyAsAyogyo mahArAjo bhavatIty arthaH ||41||

vishvanAthaH : tarhi kAM gatim asau prApnotIty ata Aha prApyeti | puNya-kR^itAm ashvamedhAdi-yAjinAM lokAn iti yogasya phalaM mokSho bhogash ca bhavati | tatrApakva-yogino bhogecchAyAM satyAM yoga-bhraMshe sati bhoga eva | paripakva-yoginas tu bhogecchAyA asambhavAn mokSha eva | kecit tu paripakva-yogino 'pi daivAd bhogecchAyAM satyAM kardama-saubharyAdi-dR^iShTyA bhoagam apy Ahur iti | shucInAM sad-AcArANAM shrImatAM dhanika-vaNig-AdInAM rAj~nAM vA ||41||

baladevaH : aihikIM sukha-sampattiM tAvad Aha prApyeti | yAdR^isha-viShaya-spR^ihayA sva-dharme shithilo yogAc ca vicyuto 'yaM tAdR^ishAn viShayAn Atmoddeshyaka-niShkAma-svadharma-yogArambha-mAhAtmyena puNya-kR^itAm ashvamedhAdi-yAjinAM lokAn pApya bhuN^kte tAn bhu¤jAno yAvatIbhis tad-bhoga-tR^iShNA-vinivR^ittis tAvatIH shAshvatIH bahvIH samAH saMvatsarAMs teShu lokeShUShitvA sthitvA tad-bhoga-vitR^iShNas tebhyo lokebhyaH shucInAM sad-dharma-niratAnAM yogArhANAM shrImatAM dhaninAM gehe pUrvArabdha-yoga-mAhAtmyAt sa yoga-shreShTho 'bhijAyata ity alpa-kAlArabdha-yogAd bhraShTasya gatir iyaM darshitA ||41||

__________________________________________________________

BhG 6.42

atha vA yoginAm eva kule bhavati dhImatAm |
etad dhi durlabhataraM loke janma yad IdR^isham ||42||

shrIdharaH : alpa-kAlAbhyasta-yoga-bhraMshe gatir iyam uktA | cirAbhyasta-yoga-bhraMshe tu pakShAntaram Aha athaveti | yoga-niShThAnAM dhImatAM j~nAninAm eva kule jAyate | na tu pUrvoktAnAm ArUDha-yogAnAM kule | etaj janma stauti IdR^ishaM yaj janma etad dhi loke durlabhataraM mokSha-hetutvAt ||42||

madhusUdanaH : dvitIyaM prati pakShAntaram Aha athaveti | shraddhA-vairAgyAdi-kalyANa-guNAdhikye tu bhoga-vAsanA-virahAt puNya-kR^itAM lokAn aprApyaiva yoginAm eva daridrANAM brAhmaNAnAM na tu shrImatAM rAj~nAM gR^ihe yoga-bhraShTa-janma tad api durlabham aneka-sukR^ita-sAdhyatvAn mokSha-paryavasAyitvAc ca | yat tu shucInAM daridrANAM brAhmaNAnAM brahma-vidyAvatAM kule janma | etad dhi prasiddhaM shukAdivat | durlabhataraM durlabhAd api durlabhaM loke yad IdR^ishaM sarva-pramAda-kAraNa-shUnyaM janmeti dvitIyaH stUyate bhoga-vAsanA-shUnyatvena sarva-karma-saMnyAsArhatvAt ||42||

vishvanAthaH : alpa-kAlAbhyasta-yoga-bhraMshe gatir iyam uktA | cira-kAlAbhyasta-yoga-bhraMshe tu pakShAntaram Aha athaveti | yoginAM nimi-prabhR^itInAm ity arthaH ||42||

baladevaH : cirArAbdhAd yogAd bhraShTasya gatim Aha athaveti | yoginAM yogam abhyasatAM dhImatAM yoga-deshikAnAM kule bhavaty utpadyate | dvividhaM janma stauti etad iti | yogArhANAM yogam abhyasatAM ca kule pUrva-yoga-saMskAra-bala-kR^itam etaj janma prAkR^itAnAm atidurlabham ||42||

__________________________________________________________

BhG 6.43

tatra taM buddhi-saMyogaM labhate paurvadehikam
yatate ca tato bhUyaH saMsiddhau kurunandana ||43||

shrIdharaH : tataH kiM ? ata Aha tatreti sArdhena | sa tatra dvi-prakAre 'pi janmani pUrva-dehe bhavaM paurvadehikam | tam eva brahma-viShayayA buddhyA saMyogaM labhate | tatash ca bhUyo 'dhikaM saMsiddhau mokShe prayatnaM karoti ||43||

madhusUdanaH : etAdR^isha-janma-dvayasya durlabhatvaM kasmAt ? yasmAt tatra tam iti | tatra dvi-prakAre 'pi janmani pUrva-dehe bhavaM paurvadehikam sarva-karma-saMnyAsa-gurUpasadana-shravaNa-manana-nididhyAsanAnAM madhye yAvat-paryantam anuShThitaM tAvat paryantam eva taM brahmAtmaikya-viShayayA buddhyA saMyogaM tat-sAdhana-kalApam iti yAvat | labhate prApnoti | na kevalaM labhata eva kintu tatas tal-lAbhAnantaraM bhUyo 'dhikaM labdhAyA bhUmer agrimAM bhUmiM sampAdayituM saMsiddhau saMsiddhir mokShas tan-nimittaM yatate ca prayatnaM karoti ca | yAvan mokShaM bhUmikAH sampAdayatIty arthaH | he kuru-nandana tavApi shucInAM shrImatAM kule yoga-bhraShTa-janama jAtam iti pUrva-vAsanA-vashAd anAyAsenaiva j~nAna-lAbho bhaviShyatIti sUcayituM mahA-prabhAvasya kuroH kIrtanam |

ayam artho bhagavad-vashiShTha-vacane vyaktaH | yathA shrI-rAmaH -

     ekAm atha dvitIyAM vA tR^itIyAM bhUmikAm uta |
     ArUDhasya mR^itakasyAtha kIdR^ishI bhagavan gatiH ||

pUrvaM hi sapta bhUmayo vyAkhyAtAH | tatra nityAnitya-vastu-viveka-pUrvakAd ihAmutrArtha-bhoga-vairAgyAc chama-dama-shraddhA-titikShA-sarva-karma-saMnyAsAdi-puraHsarA mumukShA shubhecchAkhyA prathamA bhUmikA | sAdhana-catuShTaya-sampad iti tAvat | tataH shravaNa-manana-pariniShpannasya tattva-j~nAnasya nirvicikitsanA-rUpA tanu-mAnasA nAma tR^itIyA bhUmikA | nididhyAsana-sampad iti yAvat | caturthI bhUmikA tu tattva-sAkShAtkAra eva | pa¤cama-ShaShTha-saptama-bhUmayas tu jIvanmukter avAntara-bhedA iti tR^itIye prAg-vyAkhyAtam | tatra caturthIM bhUmiM prAptasya mR^itasya jIvan-mukty-abhAve 'pi videha-kaivalyaM prati nAsty eva saMshayaH | tad-uttara-bhUmi-trayaM prAptas tu jIvann api muktaH kim u videha iti nAsty eva bhUmikA-catuShTaye shaN^kA | sAdhana-bhUta-bhUmikA-traye tu karma-tyAgAj j~nAnAlAbhAc ca bhavati shaN^keti tatraiva prashnaH |

shrI-vashiShThaH -

     yoga-bhUmikayotkrAnta-jIvitasya sharIriNaH |
     bhUmikAMshAnusAreNa kShIyate pUrva-duShkR^itam ||
     tataH sura-vimAneShu loka-pAla-pureShu ca |
     merUpavana-ku¤jeShu ramate ramaNI-sakhaH ||
     tataH sukR^ita-saMbhAre duShkR^ite ca purAkR^ite |
     bhoga-kShayAt parikShINe jAyante yogino bhuvi ||
     shucInAM shrImatAM gehe gupte guNavatAM satAm |
     janitvA yogam evaite sevante yoga-vAsitAH ||
     tatra pAg-bhavanAbhyastaM yoga-bhUmi-kramaM budhAH |
     dR^iShTvA paripatanty uccair uttaraM bhUmikA-kramam || iti |

atra prAg-upacita-bhoga-vAsanA-prAbalyAd alpa-kAlAbhyasta-vairAgya-vAsanA-daurbalyena prANotkrAnti-samaye prAdurbhUta-bhoga-spR^ihaH sarva-karma-saMnyAsI yaH sa evoktaH | yas tu vairAgya-vAsanA-prAbalyAt prakR^iShTa-puNya-prakaTita-parameshvara-prasAda-vashena prANotkrAnti-samaye 'nudbhUta-bhoga-spR^ihaH saMnyAsI bhoga-vyavadhAnaM vinaiva brAhmaNAnAm eva brahma-vidAM sarva-pramAda-kAraNa-shUnye kule samutpannas tasya prAktana-saMskArAbhivyaktenAyAsenaiva sambhavAn nAsti pUrvasyaiva mokShaM praty AshaN^keti sa vasiShThena nokto bhagavatA tu parama-kAruNikenAthaveti pakShAntaraM kR^itvokta eva | spaShTam anyat ||43||

vishvanAthaH : tatra dvividhe 'pi janmani buddhyA paramAtma-niShThayA saha saMyogaM paurvadaihikaM pUrva-janma-bhavam ||43||

baladevaH : AmutrikIM sukha-sampattiM vaktuM pUrva-saMskAra-hetukaM sAdhanam Aha tatreti | tatra dvividhe janmani paurvadaihikaM pUrva-dehe bhavam | buddhyA svadharma-svAtma-paramAtma-viShayA saMyogaM sambandhaM labhate | tatash ca hR^id-vishuddhi-sva-paramAtmAvaloka-rUpAyAM saMsiddhau nimitte svApotthitavad bhUyo bahutaraM yatate | yathA punar vighna-hato na syAt ||43||

__________________________________________________________

BhG 6.44

pUrvAbhyAsena tenaiva hriyate hy avasho 'pi saH |
jij~nAsur api yogasya shabda-brahmAtivartate ||44||

shrIdharaH : tatra hetuH pUrveti | tenaiva pUrva-deha-kR^itAbhyAsenAvasho 'pi kutashcid ambharAyAd anicchann api saMhriyate viShayebhyaH purAvR^itya brahma-niShThaH kriyate | tad evaM pUrvAbhyAsa-balena prayatnaM kurvan shanair mucyata itImam arthaM kaimutya-nyAyena sphuTayati jij~nAsur iti sArdhena | yogasya svarUpaM jij~nAsur eva kevalaM na tu prApta-yogaH | evambhUto yoge praviShTa-mAtro 'pi pApa-vashAd yoga-bhraShTo 'pi shabda-brahma vedam ativartate | vedokta-karma-phalAny atikrAmati | tebhyo 'dhikaM phalaM prApya mucyata ity arthaH ||44||

madhusUdanaH : nanu yo brahma-vidAM brAhmaNAnAM sarva-pramAda-kAraNa-shUnye kule samutpannas tasya madhye viShaya-bhoga-vyavadhAnAbhAvAd avyavahita-prAg-bhavIya-saMskArodbodhAt punar api sarva-karma-saMnyAsa-pUrvako j~nAna-sAdhana-lAbho bhavatu nAma | yas tu shrImatAM mahArAja-cakravartinAM kule bahuvidha-viShaya-bhoga-vyavadhAnenotpannas tasya viShaya-bhoga-vAsanA-prAbalyAt pramAda-kAraNa-sambhavAc ca katham ativyavahita-j~nAna-saMskArodbodhaH kShatriyatvena sarva-karma-saMnyAsAnarhasya kathaM vA j~nAna-sAdhana-lAbha iti | tathocyate pUrvAbhyAseneti | aticira-vyavahita-janmopacitenApi tenaiva pUrvAbhyAsena prAg-arjita-j~nAna-saMskAreNAvasho 'pi mokSha-sAdhanAyAprayatamAno 'pi hriyate svavashIkriyate | akasmAd eva bhoga-vAsanAbhyo vyutthApya mokSha-sAdhanonmukhaH kriyate, j~nAna-vAsanAyA evAlpa-kAlAbhyastAyA api vastu-viShayatvenAvastu-viShayAbhyo bhoga-vAsanAbhyaH prAbalyAt | pashya yathA tvam eva yuddhe pravR^itto j~nAnAyApratayamAno 'pi pUrva-saMskAra-prAbalyAd akasmAd eva raNa-bhUmau j~nAnonmukho 'bhUr iti | ataeva prAg uktaM nehAbhikrama-nAsho 'sti [GItA 2.40] iti | aneka-janma-sahasra-vyavahito 'pi j~nAna-saMskAraH sva-kAryaM karoty eva sarva-virodhy-upamardenety abhiprAyaH |

sarva-karma-saMnyAsAbhAve 'pi hi kShatriyasya j~nAnAdhikAraH sthita eva | yathA pATac-careNa bahUnAM rakShiNAM madhye vidyamAnam api ashvAdi-dravyaM svayam anicchad api tAn sarvAn abhibhUya sva-sAmarthya-visheShAd evApahriyate | pashcAt tu kadApahR^itam iti vimarsho bhavati | evaM bahUnAM j~nAna-pratibandhakAnAM madhye vidyamAno 'pi yoga-bhraShTaH svayam anicchann api j~nAna-saMskAreNa balavatA svasAmarthaya-visheShAd eva sarvAn pratibandhakAn abhibhUyAtma-vashI kriyata iti hR^i¤aH prayogena sUcitam | ataeva saMskAra-prAbalyAj jij~nAsur j~nAtum icchur api yogasya mokSha-sAdhana-j~nAnasya viShayaM brahma, prathama-bhUmikAyAM sthitaH saMnyAsIti yAvat | so 'pi tasyAm eva bhUmikAyAM mR^ito 'ntarAle bahUn viShayAn bhuktvA mahArAja-cakravartinAM kule samutpanno 'pi yoga-bhraShTaH prAg-upacita-j~nAna-saMskAra-prAbalyAt tasmin janmani shabda-brahma vedaM karma-pratipAdakam ativartate 'tikramya tiShThati karmAdhikArAtikrameNa j~nAnAdhikArI bhavatIty arthaH | etenApi j~nAna-karma-samuccayo nirAkR^ita iti draShTavyam | samuccaye hi j~nAnino 'pi karma-kANDAtikramAbhAvAt ||44||

vishvanAthaH : hriyata AkR^iShyate | yogasya yogaM jij~nAsur api bhavati | ataH shabda-brahma veda-shAstram ativartate vedokta-karma-mArgam atikramya vartate | kintu yoga-mArga eva tiShThatIty arthaH ||44||

baladevaH : tatra hetuH | tenaiva yoga-viShayakeNa pUrvAbhyAsena sa yogI hriyate AkR^iShyate avasho 'pi kenacid vighnenAnicchann apIty arthaH | hIti prasiddho 'yaM yoga-mahimA | yogasya jij~nAsur api tu yogam abhyasituM pravR^ittaH shabda-brahma sa-kAma-karma-nirUpakaM vedam ativartate | taM na shabda-ghAtIty arthaH ||44||

__________________________________________________________

BhG 6.45

prayatnAd yat tu yogI saMshuddha-kilbiShaH |
aneka-janma-saMsiddhas tato yAti parAM gatim ||45||

shrIdharaH : prayatnAd iti | yadaivaM manda-prayatno 'pi yogI parAM gaitM yAti tadA yas tu yogI prayatnAd uttarottaram adhikaM yoge yatamAno yatnaM kurvan yogenaiva saMshuddha-kilbiSho vidhUta-pApaH so 'nekeShu janmasUcitena yogena saMsiddhaH samyag j~nAnI bhUtvA tataH shreShThAM gatiM yAtIti kiM vaktavyam ity arthaH ||45||

madhusUdanaH : yadA caivaM prathama-bhUmikAyAM mR^ito 'pi aneka-bhoga-vAsanA-vyavahitam api vividha-pramAda-kAraNavati mahArAja-kule 'pi janma labdhvApi yoga-bhraShTaH pUrvopacita-j~nAna-saMskAra-prAbalyena karmAdhikAram atikramya j~nAnAdhikArI bhavati tadA kim u vaktavyaM dvitIyAyAM tR^itIyAyAM vA bhUmikAyAM mR^ito viShaya-bhogAnte labdha-mahArAja-kula-janmA yadi vA bhogam akR^itvaiva labdha-brahma-vid brAhmaNa-kula-janmA yoga-bhraShTaH karmAdhikArAtikrameNa j~nAnAdhikArI bhUtvA tat-sAdhanAni sampAdya tat-phala-lAbhena saMsAra-bandhanAn mucyata iti | tad etad Ah prayatnAd iti | prayatnAt pUrva-kR^itAd apy adhikam adhikaM yatamAnaH prayatnAtirekaM kurvan yogI pUrvopacita-saMskAravAMs tenaiva yoga-prayatna-puNyena saMshuddha-kilbiSho dhauta-j~nAna-pratibandhaka-pApa-malaH | ataeva saMskAropacayAt puNyopacayAc cAnekair janmabhiH saMsiddhaH saMskArAtirekeNa puNyAtirekeNa ca prApta-carama-janmA tataH sAdhana-paripAkAd yAti parAM prakR^iShTAM gatiM muktim | nAsty evAtra kashcit saMshaya ity arthaH ||45||

vishvanAthaH : evaM yoga-bhraMshe kAraNaM yatna-shaithilyam eva ayatiH shraddhayopetaH ity uktaH | tasya ca yatna-shaithilyavato yoga-bhraShTasya janmAntare punar yoga-prAptir evoktA, na tu saMsiddhiH | saMsiddhis tu yAvadbhir janmabhis tasya yogasya paripAkaH syAt | tAvadbhir evety avasIyate | yas tu na kadAcid api yoge shaithilya-prayatnaH | sa na yoga-bhraShTa-shabda-vAcyaH | kintu -

bahu-janma-vipakvena samyag-yoga-samAdhinA |
draShTuM yatante yatayaH shUnyAgAreShu yat-padam || [BhP 3.24.28] 

iti kardamokteH so 'pi naikena janmanA sidhyatIty Aha prayatnAd yatamAnaH prakR^iShTa-yatnAd api yatnavAn ity arthaH | tu-kAraH pUrvoktAd yoga-bhraShTAd asya bhedaM bodhayati | saMshuddha-kilbiShaH samyag-paripakva-kaShAyaH | so 'pi naikena janmanA sidhyatIti saH | parAM gatiM mokSham ||45||

baladevaH : athAmutrikIM sukha-sampattim Aha prayatnAd iti | pUrva-kR^itAd api prayatnAd adhikam adhikaM yatamAnaH pUrva-vighna-bhayAt prayatnAdhikyaM kurvan yogI tenopacitena prayatnena saMshuddha-kilbiSho nidhauta-nikhilAnya-vAsanaH | evam anekair janmabhiH saMsiddhaH paripakva-yogo yoga-paripAkAd eva hetoH parAM sva-parAtmAvaloka-lakShaNAM gatiM muktiM yAti ||45||

__________________________________________________________

BhG 6.46

tapasvibhyo 'dhiko yogI j~nAnibhyo 'pi mato 'dhikaH |
karmibhyash cAdhiko yogI tasmAd yogI bhavArjuna ||46||

shrIdharaH : yasmAd evaM tasmAt tapasvibhya iti | tapasvibhyaH kR^icchra-cAndrAyaNAdi-tapo-niShThebhyaH | j~nAnibhyaH shAstra-j~nAna-vidbhyo 'pi | karmibhya iShTa-pUrtAdi-karma-kAribhyo 'pi | yogI shreShTho mamAbhimataH | tasmAt tvaM yogI bhava ||46||

madhusUdanaH : idAnIM yogI stUyate 'rjunaM prati shraddhAtishayotpAdana-pUrvakaM yogaM vidhAtuM tapasvibhya iti | tapasvibhyaH kR^icchra-cAndrAyaNAdi-tapaH-parAyaNebhyo 'pi adhika utkR^iShTo yogI tattva-j~nAnotpatty-anantaraM mano-nAsha-vAsanAkShaya-kArI | 

vidyayA ta Arohanti yatra kAmAH parAgatAH |
na tatra dakShiNA yAnti nAvadvAMsas tapasvinaH || iti shruteH |

ataeva karmibhyo dakShiNA-sahita-jyotiShTomAdi-karmAnuShThAnebhyash cAdhiko yogI | karmiNAM tapasvinAM cAj~natvena mokShAnarhatvAt | 

j~nAnibhyo 'pi parokSha-j~nAnavadbhyo 'pi aparokSha-j~nAnavAn adhiko mato yogI | evam aparokSha-j~nAnavadbhyo 'pi mano-nAsha-vAsanAkShayAbhAvAd ajIvan-muktebhyo mano-nAsha-vAsanAkShaya-vattvena jIvan-mukto yogy adhiko mato mama saMyataH | yasmAd evaM tasmAd adhikAdhika-prayatna-balAttvaM yoga-bhraShTa idAnIM tattva-j~nAna-mano-nAsha-vAsanAkShayair yugapat-saMpAditair yogI jIva-mukto yaH sa yogI paramo mata iti prAg-uktaH sa tAdR^isho bhava sAdhana-paripAkAt | he 'rjuneti shuddheti sabodhanArthaH ||46|| 

vishvanAthaH : karma-j~nAna-taop-yogavatAM madhye kaH shreShTha ity apekShAyAm Aha tapasvibhyaH kR^icchra-cAndrAyaNAdi-tapo-niShThebhyaH | j~nAnibhyaH brahmopAsakebhyo 'pi yogI paramAtmopAsako 'dhiko mata iti mamedam eva matam iti bhAvaH | yadi j~nAnibhyo 'py adhikas tadA kim uta karmibhya ity Aha karmibhyash ceti ||46||

baladevaH : evaM j~nAna-garbho niShkAma-karma-yogo 'ShTAN^ga-yoga-shirasko mokSha-hetus tAdR^ishAd yogAd vibhraShTsyAntatas tat-phalaM bhaved ity abhidhAya yoginaM stauti tapasvibhya iti | tapasvibhyaH kR^icchrAdi-tapaH-parebhyaH j~nAnibhyo 'rtha-shAstra-vidbhyaH karmibhyaH sakAmeShTA-pUrty-AdikR^idbhyash ca yogI mad-ukta-yogAnuShThAtAdhikaH shreShTho mataH | Atma-j~nAna-vaidhuryeNa mokShAnarhebhyas tapasvy-Adibhyo mad-ukto yogI samuditAtma-j~nAnatvena mokShArhatvAt shreShThaH ||46||

__________________________________________________________

BhG 6.47

yoginAm api sarveShAM mad-gatenAntarAtmanA |
shraddhAvAn bhajate yo mAM sa me yuktatamo mataH ||47||

shrIdharaH : yoginAm api yama-niyamAdi-parANAM madhye mad-bhaktaH shreShTha ity Aha yoginAm apIti | mad-gatena mayy Asaktena | antarAtmanA manasA | yo mAM parameshvaraM vAsudevam | shraddA-yuktaH san bhajate | sa yoga-yukteShu shreShTho mama saMmataH | ato mad-bhakto bhava iti bhAvaH ||47||

Atma-yogam avocad yo bhakti-yoga-shiromaNim |
taM vande paramAnandaM mAdhavaM bhakta-sevadhim ||

iti shrI-shrIdhara-svAmi-kR^itAyAM bhagavad-gItA-TIkAyAM subodhinyAM 
dhyAna-yogo nAma ShaShTho 'dhyAyaH 
||6||

madhusUdanaH : idAnIM sarva-yogi-shreShThaM yoginaM vadann adhyAyam upasaMharati yoginAm iti | yoginAM vasu-rudrAdityAdi-kShudra-devatA-bhaktAnAM sarveShAm api madhye mayi bhagavati vAsudeve puNya-paripAka-visheShAd gatena prIti-vashAn niviShTena mad-gatenAntarAtmanAntaH-karaNena prAg-bhavIya-saMskAra-pATavAt sAdhu-saN^gAc ca mad-bhajana evaM shraddhAvAn atishayena shraddadhAnaH sambhajante sevata satataM cintayati yo mAM nArAyaNam IshvareshvaraM sa-guNaM nirguNaM vA manuShyo 'yam IshvarAntara-sAdhAraNo 'yam ity Adi-bhramaM hitvA sa eva mad-bhakto yogI yuktatamaH sarvebhyaH samAhita-cittebhyo yuktebhyaH shreShTho me mama parameshvarasya sarvaj~nasya mato nishcitaH | samAne 'pi yogAbhyAsa-kleshe samAne 'pi bhajanAyAse mad-bhakti-shUnyebhyo mad-bhaktasyaiva shreShThatvAt tvaM mad-bhaktaH paramo yuktatamo 'nAyAsena bhavituM shakShyasIti bhAvaH |

tad anenAdhyAyena karma-yogasya buddhi-shuddhi-hetor maryAdAM darshayatA tatash ca kR^ita-sarva-karma-saMnyAsasya sAN^gaM yogaM vivR^iNvatA mano-nigrahopAyaM cAkShepa-nirAsa-pUrvakam upadishatA yoga-bhraShTasya puruShArtha-shUnyatAshaN^kAM ca shithilatayA karma-kANDaM bhajanIyaM ca bhagavantaM vAsudevaM tat-padArthaM nirUpayitum agrima-madhyAya-ShaTkam Arabhyata iti shivam ||47||

iti shrImat-paramahaMsa-parivrAjakAcArya-shrI-vishveshvara-sarasvatI-pAda-shiShya-shrI-madhusUdana-sarasvatI-viracitAyAM shrImad-bhagavad-gItA-gUDhArtha-dIpikAyAm adhyAtma-yogo nAma ShaShTho 'dhyAyaH 
||6||


vishvanAthaH : tarhi yoginaH sakAshAn nAsty adhikaH ko 'pIty avasIyate | tatra maivaM vAcyam ity Aha yoginAm api | pa¤camy-arthe ShaShThI nirdhAraNa-yogAt | tapasvibhyo j~nAnibhyo 'py adhika iti pa¤camy-artha-kramAc ca yogibhyaH sakAshAd apIty arthaH | na kevalaM yogibhya eka-vidhebhyaH sakAshAt | api tu yogibhyaH sarvebhyo nAnA-vidhebhyo yogArUDhebhyaH sampraj~nAta-samAdhy-asampraj~nAta-samAdhimadbhyo 'pIti | yad vA yogA upAyAH karma-j~nAna-tapo-yoga-bhakty-Adayas tadvatAM madhye yo mAM bhajeta | mad-bhakto bhavati sa yuktatama upAyavattamaH | karmI tapasvI j~nAnI ca yogI mataH | aShTAN^ga-yogI yogitaraH | shravaNa-kIrtanAdi-bhaktimAMs tu yogitama ity arthaH | yad uktaM shrI-bhAgavate-

muktAnAm api siddhAnAM nArAyaNa-parAyaNaH |
sudurlabhaH prashAntAtmA koTiShv api mahAmune || iti |

agrimAdhyAya-ShaTkaM yad bhakti-yoga-nirUpakam |
tasya sUtramayaM shlokA bhakta-kaNTha-vibhUShaNam ||
prathamena kathA-sUtraM gItA-shAstra-shiromaNiH |
dvitIyena tR^itIyena tUryeNAkAma-karma ca ||
j~nAnaM ca pa¤camenoktaM yogaH ShaShThena kIrtitaH |
prAdhAnyena tad apy etaM ShaTkaM karma-nirUpakam ||
iti sArArtha-darshinyAM harShiNyAM bhakta-cetasAm |
gItAsu ShaShTho 'dhyAyo 'yaM saN^gataH saN^gataH satAm ||
||6||

baladevaH : tad ittham Adyena ShaTkena saniShThasya sAdhanAni j~nAna-garbhAni niShkAma-karmANi yoga-shiraskAny abhidhAya madhyena pariniShThitAder bhagavac-charaNAdIni sAdhanAny abhidhAsyan tasmAt tasya shraiShThyAvedakaM tat-sUtram abhidhatte yoginAm iti | pa¤camy-arthe ShaShThIyaM tapasvibhya iti pUrvopakramAt | na ca nirdhAraNe ShaShThIyam astu vakShyamANasya yoginas tapasvy-Adi-vilakShaNa-kriyatvena teShv anantar-bhAvAt | yadyapi tapasvy-AdInAM mitho nyUnAdhikatAbhAvo 'sti | tathApy avaratvaM tasmAt samAnam | svarNa-girer iva tad anyeShAm uccAvacAnAM girINAm iti | yaH shraddhAvAn mad-bhakti-nirUpakeShu shruty-Adi-vAkyeShu dR^iDha-vishvAsaH san mAM nIlotpala-shyAmalam AjAnu-pIvara-bAhuM savitR^i-kara-vikasitAravindekShaNaM vidyud-ujjvala-vAsasaM kirITa-kuNDala-kaTaka-keyUra-hAra-kaustubha-nUpuraiH vanamAlayA ca vibhrAjamAnaM sva-prabhayA disho vitamisrAH kurvANaM nitya-siddha-nR^isiMha-raghu-varyAdi-rUpaM sarveshvaraM svayaM bhagavantaM manuShya-saMniveshi-vibhu-vij~nAnanda-mayaM yashodA-stanandhayaM kR^iShNAdi-shabdair abhidhIyamAnaM sArvaj~na-sarvaishvarya-satya-saN^kalpAshrita-vAtsalyAdibhiH saundarya-mAdhurya-lAvaNyAdibhish ca guNa-ratnaiH pUrNaM bhajate shravaNAdibhiH sevate | mad-gatena mad-ekAsaktenAntarAtmanA manasA vishiShTas tila-mAtram api mad-viyogAsahaH sann ity arthaH | mad-bhaktaH sarvebhyas tapasvy-Adibhyo yogibhyo mad-eka-bhakto yuktatama ity arthaH | 

atra vyAcaShTe - nanu yoginaH sakAshAn na ko 'py adhiko 'stIti cet tatrAha yoginAm iti | yogAroha-tAratamyAt karma-yogino bahavas tebhyaH sarvebhyo 'pIti dhyAnArUDho yuktaH samAdhy-ArUDho yuktataraH shravaNAdi-bhaktimAMs tu yuktatama iti | bhakti-shabdaH sevAbhidhAyI | 
bhaja ity eSha vai dhAtuH sevAyAM parikIrtitaH |
tasmAt sevA budhaiH proktA bhakti-shabdena bhUyasI || iti smR^iteH | 

etAM bhaktiM shrutir Aha shraddhA-bhakti-dhyAna-yogAd avehi iti | 

yasya deve parA bhaktir yathA deve tathA gurau |
tasyaite kathitA hy arthAH prakAshante mahAtmanaH || [ÁvetU 6.23] iti |

bhaktir asya bhajanaM tad-ihAmutropAdhi-nairAsyenAmuShmin manaH-kalpanam etad eva naiShkarmyam [GTU 1.14] iti | 

AtmAnam eva lokam upAsIta [BAU 1.4.8] iti |

AtmA vA are draShTavyaH shrotavyo mantavyo nididhyAsitavyo maitreyi [BAU 2.4.5, 4.5.6] iti caivam AdyAH |

sA ca bhaktir bhagavat-svarUpa-shakti-vR^itti-bhUtA bodhyA-

vij~nAna-ghanAnanda-ghanA sac-cid-Anandaika-rase bhakti-yoge tiShThati [GTU 2.79] iti shruteH |

tasyAH shravaNAdi-kriyA-rUpatvaM tu cit-sukha-mUrteH sarveshvarasya kuntalAdi-pratIkatvavat pratyetavyam | shravaNAdi-rUpAyA bhaktesh cid-AnandatvaM tv anuvR^ittyAnubhAvyaM sitAnusevayA pitta-vinAshe tan-mAdhuryam iveti ||47||

gItA-kathA-sUtram avocad Adye 
karma dvitIyAdiShu kAma-shUnyam |
tat pa¤came vedana-garbham Akhyan 
ShaShThe tu yogojjvalitaM mukundaH ||

iti shrImad-bhagavad-gItopaniShad-bhAShye ShaShTho 'dhyAyaH 
||6||


ShaShTho 'dhyAyaH - dhyAna-yogaH
