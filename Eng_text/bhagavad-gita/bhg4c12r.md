Bhagavadgita 12
with the commentaries of Sridhara, Madhusudana, Visvanatha and Baladeva

Input by ... (Gaudiya Grantha Mandira)

___________________________________________________________________

THIS TEXT FILE IS FOR REFERENCE PURPOSES ONLY!
COPYRIGHT AND TERMS OF USAGE AS FOR SOURCE FILE.
            
Text converted to Ronald E. Emmerick's encoding for WordPerfect 5.1 DOS 
and related utility programmes BHELA, CARAKA etc. (DOS versions):
            
description             character  =ASCII
            
long a                  A             195
long A                  ù             249
long i                  I             197
long I                  ý             253
long u                  U             198
long U                  ô             244
vocalic r               R^i             173
vocalic R               ã             227
long vocalic r          Ì             204
vocalic l               Ê             202
long vocalic l          Ë             203
velar n                 Ç             199
velar N                 §             167
palatal n               ¤             164
palatal N               ¥             165
retroflex t             T             194
retroflex T             è             232
retroflex d             D             172
retroflex D             Ö             214
retroflex n             N             239
retroflex N             ×             215
palatal s               sh             211
palatal S               Á             193
retroflex s             Sh             171
retroflex S             å             229
anusvara                M             230
capital anusvara        õ             245
visarga                 H             247
capital visarga         ê             234

Other characters of the REE encoding table are not included.
Unless indicated otherwise, accents have been dropped in order 
to facilitate word search.             

For a comprehensive list of REE and other GRETIL encodings 
and formats see:
www.sub.uni-goettingen.de/ebene_1/fiindolo/gretil/gretdiac.pdf
and
www.sub.uni-goettingen.de/ebene_1/fiindolo/gretil/gretdias.pdf
___________________________________________________________________





BhG 12.1

arjuna uvAca
evaM satata-yuktA ye bhaktAs tvAM paryupAsate |
ye cApy akSharam avyaktaM teShAM ke yoga-vittamAH ||1||

shrIdharaH -
nirguNopAsanasyaivaM sa-guNopAsanasya ca |
shreyaH katarad ity etan nirNetuM dvAdashodyamaH ||

pUrvAdhyAyAnte mat-karma-kR^in mat-parama [GItA 11.55] ity evaM bhakti-niShThasya shreShThatvam uktam | kaunteya pratijAnIhIty [GItA 9.31] AdinA ca tatra tatra tasyaiva shreShThatvaM nirNItam | tathA teShAM j~nAnI nitya-yukta eka-bhaktir vishiShyata [GItA 7.17] ity AdinA sarvaM j~nAna-plavenaiva vR^ijinaM santariShyasi [GItA 4.36] ity AdinA ca j~nAna-niShThasya shreShThatvam uktam | evam ubhayoH shraiShThye 'pi visheSha-jij~nAsayA shrI-bhagavantaM praty arjuna uvAca evam iti | evaM sarva-karmArpaNAdinA satata-yuktAs tvan-niShThAH santo ye bhaktAs tvAM vishva-rUpaM sarvaj~naM sarva-shaktiM paryupAsate dhyAyanti | ye cApy akSharaM brahmAvyaktaM nirvisheSham upAsate | teShAm ubhayeShAM madhye ke 'tishayena yoga-vido 'tishreShThA ity arthaH ||1||

madhusUdanaH - pUrvAdhyAyAnte -

mat-karma-kR^in mat-paramo mad-bhaktaH saN^ga-varjitaH |
nirvairaH sarva-bhUteShu yaH sa mAm eti pANDava || [GItA 11.55] ity uktam |

tatra mac-chabdArthe sandehaH kiM nirAkAram eva sarva-svarUpaM vastu mad-chabdenoktaM bhagavatA kiM vA sAkAram iti | ubhayatrApi prayoga-darshanAt | 

bahUnAM janmanAm ante j~nAnavAn mAM prapadyate |
vAsudevaH sarvam iti sa mahAtmA sudurlabhaH || [GItA 7.19] 

ity Adau nirAkAraM vastu vyapadiShTam | vishva-rUpa-darshanAnantaraM ca -

nAhaM vedair na tapasA na dAnena na cejyayA |
shakya evaM-vidho draShTuM dR^iShTavAn asi mAM yathA || [GItA 11.53]

iti sAkAraM vastu | ubhayosh ca bhagavad-upadeshayor adhikAri-bhedenaiva vyavasthayA bhavitavyam anyathA virodhAt | tatraivaM sati mayA mumukShuNA kiM nirAkAram eva vastu cintanIyaM kiM vA sAkAram iti svAdhikAra-nishcayAya sa-guNa-nirguNa-vidyayor visheSha-bubhutsayA arjuna uvAca evam iti | 

evaM mat-karma-kR^id [GItA 11.55] ity-Ady-anantarokta-prakAreNa satata-yuktA nairantaryeNa bhagavat-karmAdau sAvadhAnatayA pravR^ittA bhaktAH sAkAra-vastv-eka-sharaNAH santas tvAm evaM-vidhaM sAkAraM ye paryupAsate satataM cintayanti | ye cApi sarvato viraktAs tyakta-sarva-karmANo 'kSharaM na kSharaty ashnute vety akSharam etad vai tad akSharaM gArgi brAhmaNA abhivadanty asthUlam anaNv ahrasvam adIrgham [BAU 3.8.9] ity Adi-shruti-pratiShiddha-sarvopAdhi nirguNaM brahma | ataevAvyaktaM sarva-karaNAgocaraM nirAkAraM tvAM paryupAsate teShAm ubhayeShAM madhye ke yoga-vittamAH atishayena yoga-vidaH | yogaM samAdhiM vindanti vidantIti vA yoga-vida ubhaye 'pi | teShAM madhye ke shreShThA yoginaH keShAM j~nAnaM mayAnusaraNIyam ity arthaH ||1||

vishvanAthaH ---
dvAdashe sarva-bhaktAnAM j~nAnibhyaH shraiShThyam ucyate |
bhakteShv api prashasyante ye 'dveShAdi-guNAnvitAH ||

bhakti-prakaraNasyopakrame -

yoginAm api sarveShAM mad-gatenAntarAtmanA |
shraddhAvAn bhajate yo mAM sa me yuktatamo mataH || [GItA 6.47]

iti bhakteH sarvotkarSho yathA shruteH | tathaivopasaMhAre 'pi tasyA evaM sarvotkarShaM shrotu-kAmaH pR^icchati | evaM satata-yuktA mat-karma-kR^in mat-paramaH [GItA 11.55] iti tvad-ukta-lakShaNA bhaktAs tvAM shyAmasundarAkAraM ye ca avyaktaM nirvisheSham akSharaM etad vai tad akSharaM gArgi brAhmaNA abhivadanty asthUlam anaNv ahrasvam [BAU 3.8.9] ity Adi-shruty-uktaM brahma upAsate | teShAm ubhayeShAM yoga-vidAM madhye ke 'tishayena yogavidash ca tva-prAntau shreShTham upAyaM jAnanti na labhante vA | te yoga-vittarA iti vaktavye yoga-vittamA ity uktir yoga-vittarANAm api bahUnAM madhye ke yogavittamA ity arthaM bodhayati ||1||

baladevaH -
upAyeShu samasteShu shuddhA bhaktir mahA-balA |
prApayet tvarayA yan mAm ity Aha dvAdashe hariH ||

jIvAtmAnaM yathAvaj j~nAtvA vij~nAya ca tad-aMshI harir dhyeya iti avinAshi tu tad viddhi [GItA 2.17] ity Adibhir dvitIyAdiShv ekaH panthA varNitaH | jIvAtmAnaM harer aMshaM j~nAtvaiva tad-aMshI haris tac-chravaNAdi-bhaktibhir dhyeya iti mayy Asakta-manAH pArtha [GItA 7.1] ity AdibhiH saptamAdiShu dvitIya-panthAH pradarshitaH | teShv eva prayANa-kAle [GItA 8.10] ity AdinA yogopasR^iShTA | j~nAna-yaj~nena cApy anye [GItA 9.15] ity anena j~nAnopasR^iShTA ca bhaktir uktA | bhakti-ShaTkAt prAk ShaShThAnte kevalAM bhaktim upadekShyatA yoginAm api sarveShAM [GItA 6.47] ity Adi-padyena svaikAntinAm yuktatamatAM cAbhihitA | tatrArjunaH pR^icchati evam iti | evaM mayy Asakta-manAH pArtha [GItA 7.1] ity Adi-tvad-ukta-vidhayA satata-yuktA ye tvAM shyAmasundaraM kR^iShNaM paritaH kAyAdi-vyApArair upAsate, ye cAkSharaM jIva-svarUpaM cakShur-Adibhir avyaktaM paryupAsate dhAraNAdhyAna-samAdhibhiH sAkShAt-kartum Ihante paramAtma-kAmAs teShAm ubhayeShAM madhye yoga-vittamAH shIghropAyinaH ke bhavanti ? ayaM bhAvaH | svAnubhava-pUrvakasya hari-dhyAnasya bandha-mUlatvAt tena nirvighnA tat-prAptir ity eke | nIrUpasyAtisUkShmasya jIvAtmano durdhyAnatvAt kiM tad-dhyAnena ? kintu hari-bhaktir eva sarva-vighna-vimardinI hari-prApaNIty eke | tasyAm eva niratAs teShAm ubhayeShAm upAyeShu kaH shreyAn upAya iti taM bhaNeti ||1||

__________________________________________________________

BhG 12.2

shrI-bhagavAn uvAca
mayy Aveshya mano ye mAM nitya-yuktA upAsate |
shraddhayA parayopetAs te me yuktatamA matAH ||2||

shrIdharaH -  tatra prathamAH shreShThA ity uttaraM shrI-bhagavAn uvAca mayIti | mayi parameshvare sarvaj~nAdi-guNa-vishiShTe | mana AveshyaikAgraM kR^itvA | nitya-yuktA mad-artha-karmAnuShThAnAdinA man-niShThAH santaH shreShThayA shraddhayA yuktA ye mAm ArAdhayanti te yuktatamA mamAbhimatAH ||2||

madhusUdanaH - 

vishvanAthaH --- tatra mad-bhaktAH shreShThA ity Aha mayi shyAmasundarAkAre mama AveshyAviShTaM kR^itvA nitya-yuktA man-nitya-yoga-kAN^kShiNaH parayA guNAtItayA shraddhayA | yad uktaM -

sAttviky AdhyAtmikI shraddhA karma-shraddhA tu rAjasI |
tAmasy adharme yA shraddhA mat-sevAyAM tu nirguNA || [BhP 11.25.27] iti |

te me madIyA ananya-bhaktA yuktatamA yoga-vittamA ity arthaH | tenAnanya-bhaktebhyo nyUnA anye j~nAna-karmAdi-mishra-bhaktimanto yoga-vittarA ity artho 'bhivya¤jito bhavati | tatash ca j~nAnAd bhaktiH shreShThA bhaktAv apy ananya-bhaktiH shreShThety upapAditam ||2||

baladevaH - evaM pR^iShTho bhagavAn uvAca mayIti | ye bhaktA mayi nIlotpala-shyAmalatvAdi-dharmiNi svayaM bhagavati devakI-sUnau mana Aveshya nirataM kR^itvA parayA dR^iDhayA shraddhayopetAH santo mAm ukta-lakShaNam upAsate | shravaNAdi-lakShaNAm upAsanAM mama kurvanti | nitya-yuktA nityaM mad-yogam icchantas te mama matena yuktatamA matAH | shIghra-mat-prApakopAyinas te ||2||

__________________________________________________________

BhG 12.3-4

ye tv akSharam anirdeshyam avyaktaM paryupAsate |
sarvatra-gam acintyaM ca kUTastham acalaM dhruvam ||3||
saMniyamyendriya-grAmaM sarvatra sama-buddhayaH |
te prApnuvanti mAm eva sarva-bhUta-hite ratAH ||4||

shrIdharaH - tarhItare kiM na shreShThA iti ? ata Aha ye tv iti dvAbhyAm | ye tv akSharam paryupAsate dhyAyanti te 'pi mAm eva prApnuvantIti dvayor anvayaH | akSharasya lakShaNam anirdeshyam ity Adi | anirdeshyaM shabdena nirdeShTum ashakyam | yato 'vyaktaM rUpAdi-hInam | sarvatra-gaM sarva-vyApi | avyaktatvAd evAcintyam | kUTasthaM kUTe mAyA-prapa¤ce 'dhiShThAnatvenAvasthitam | acalaM spandana-rahitam | ataeva dhruvaM nityaM vR^iddhy-Adi-rahitam | spaShTam anyat ||3-4||

madhusUdanaH - nirguNa-brahma-vid-apekShayA saguNa-brahma-vidAM ko 'tishayo yena ta eva yuktatmAs tavAbhimatA ity apekShAyAM tam atishayaM vaktuM tan nirUpakAn nirguNa-brahma-vidaH prastauti ye tv iti dvAbhyAm | ye 'kSharam mAm upAsate te 'pi mAm eva prApnuvantIti dvitIya-gatenAnvayaH | pUrvebhyo vailakShaNya-dyotanAya tu-shabdaH | akSharaM nirvisheShaM brahma vAcaknavI-brAhmaNe prasiddhaM tasya samarpaNAya sapta visheShaNAni | anirdeshyaM shabdena vyapadeShTum ashakyaM yato 'vyaktaM shabda-pravR^itter nirvisheShe pravR^itty-ayogAt | kuto jAtyAdi-rAhityam ata Aha sarvatra-gaM sarva-vyApi sarva-kAraNam | ato jAtyAdi-shUnyaM paricchinnasya kAryasyaiva jAtyAdi-yoga-darshanAt | AkAshAdInAm api kAryatvAbhyupagamAc ca | ataevAcintyaM shabda-vR^itter iva mano-vR^itter api na viShayaH | tasyA api paricchinna-viShayatvAt | yato vAco nivartante | aprApya manasA saha iti shruteH |

tarhi kathaM taM tv aupaniShadaM puruShaM pR^icchAmi iti | dR^ishyate tv agryayA buddhyA iti ca shrutiH | shAstra-yonitvAt iti sUtraM ca | ucyate, avidyA-kalpita-sambandhena shabda-janyAyAM buddhi-vR^ittau caramAyAM paramAnanda-bodha-rUpe shuddhe vastuni pratibimbite 'vidyA-tat-kAryayoH kalpitayor nivR^itty-upapatter upacAreNa viShayatvAbhidhAnAt | atas tatra kalpitam aivdyA-sambandhaM pratipAdayitum Aha kUTasthaM, yan mithyA-bhUtaM satyatayA pratIyate tat-kUTam iti lokair ucyate | yathA kUTa-kArShA-paNaH kUTa-sAkShitvam ity Adau | aj~nAnam api mAyAkhyaM saha kArya-prapa¤cena mithyA-bhUtam api laukikaiH satyatayA pratIyamAnaM kUTaM tasminn AdhyAsikena sambandhenAdhiShThAnatayA tiShThatIti kUTastham aj~nAna-tat-kAryAdhiShThAnam ity arthaH | etena sarvAnupapatti-parihAraH kR^itaH | ataeva sarva-vikArANAm avidyA-kalpitatvAt tad-adhiShThAnam sAkShi-caitanyaM nirvikAram ity Aha acalaM calanaM vikAraH | acalatvAd eva dhruvam apariNAmi nityam | etAdR^ishaM shuddhaM brahma mAM paryupAsate shravaNena pramANa-gatAm asambhAvanAm apohya mananena ca prameya-gatAm anantaraM viparIta-bhAvanA-nivR^ittaye dhyAyanti vijAtIya-pratyaya-tiraskAreNa taila-dhArAvad avicchinna-samAna-pratyaya-tiraskAreNa taila-dhArAvad avicchinna-samAna-pratyaya-pravAheNa nididhyAsana-saJNj~nakena dhyAnena viShayIkurvantity arthaH ||3||

kathaM punar viShayendriya-saMyoge sati vijAtIya-pratyaya-tiraskAro 'ta Aha saMniyamya sva-viShayebhya upasaMhR^ityendriya-grAmaM karaNa-samudAyam | etena shama-damAdi-sampattir uktA | 

viShaya-bhoga-vAsanAyAM satyAM kuta indriyANAM tato nivR^ittis tatrAha sarvatra viShaye samA tulyA harSha-viShAdAbhyAM rAga-dveShAbhyAM ca rahitA matir yeShAM samyag-j~nAnena tat-kAraNasyAj~nAnasyApanItatvAd viShayeShu doSha-darshanAbhyAsena spR^ihAyA nirasanAc ca te sarvatra sama-buddhayaH | etena vashIkAra-saJNj~nA vairAgyam uktam | ataeva sarvatrAtma-dR^iShTyA hiMsA-kAraNa-dveSha-rahitatvAt sarva-bhUta-hite ratAH abhayaM sarva-bhUtebhyo mattaH svahA iti mantreNa datta-sarva-bhUtAbhaya-dakShiNAH kR^ita-saMnyAsA iti yAvat abhayaM sarva-bhUtebhyo dattvA saMnyAsam Acaret iti smR^iteH | evaMvidhAH sarva-sAdhana-sampannAH santaH svayaM brahma-bhUtA nirvicikitsena sAkShAtkAreNa sarva-sAdhana-phala-bhUtena mAm akSharaM brahmaiva te prApnuvanti | pUrvam api mad-rUpA eva santo 'vidyA-nivR^ittyA mad-rUpA eva tiShThantIty arthaH | brahmaiva san brahmApy eti, brahma veda brahmaiva bhavati ity-Adi-shrutibhyaH | ihApi ca j~nAnI tv Atmaiva me matam [GItA 7.14] ity uktam ||3-4||

vishvanAthaH --- madIya-nirvisheSha-brahma-svarUpopAsakAs tu duHkhitatvAt tato nyUnA ity Aha ye tv iti dvAbhyAm | akSharaM brahma anirdeshya-shabdena vyapadeShTum ashakyam | yato 'vyaktaM rUpAdi-hInam | sarvatra-gaM sarva-desha-vyApi | acintyaM tarkAgamyam | kUTasthaM sarva-kAla-vyApi | eka-rUpatayA tu yaH kAla-vyApi sa kUTasthaH ity amaraH | acalaM vR^iddhy-Adi-rahitam | dhruvaM nityam | mAm evety akSharasya tasya matto bhedAbhAvAt ||3-4||

baladevaH - ye tu sva-sAkShAt-kR^iti-pUrvikAM mad-upAsanAM na kurvanti, teShAm api mat-prAptiH syAd eva kintv atikleshenAticireNaivAntas tebhyo 'pakR^iShTAs ta ity Aha ye tv iti tribhiH | ye tv akShara-svAtma-caitanyam eva pUrvam upAsate | teShAm adhikataraH klesha iti sambandhaH | akSharaM vishinaShTi anirdeshyaM dehAd bhinnatvena dehAbhidhAyibhir deva-mAnavAdi-shabdair nirdeShTum ashakyam | avyaktaM cakShur-Ady-agocaraM pratyak sarvatra-gaM dehendriya-prANa-vyApi | acintyaM tarkAgamyaM shruti-mAtra-vedyam j~nAna-svarUpam eva j~nAtR^i-svarUpam acalaM j~nAnatvAd api calana-rahitam | dhruvaM paramAtmaika-sheShatAyAM sarvadA sthiram | akSharopAsane vidhim Aha saMniyamyeti | karaNa-grAmaM shrotrAdIndriya-vR^indaM saMniyamya shabdAdi-saMcArebhyas tad-vyApArebhyaH pratyAhR^itya sarvatra suhR^in-mitrAry-udAsInAdiShu sama-buddhayas tulya-dR^iShTayaH | yad vA, sarveShu cetanAcetaneShu vastuShu sthite same brahmaNi buddhir yeShAM bhUtAnAM hite upakAre ratAH sarveShAM shaM bhUyAd iti yathAyathaM yatamAnAH evaM svAtma-sAkShAtkR^iti-pUrvikAyAM mad-bhaktau mad-arpita-karma-lakShaNAyAM ye pravartante, te 'pi mAm eva pAramaishvarya-pradhAnaM prApunuvantIti nAsti saMshayaH ||3-4||

__________________________________________________________

BhG 12.5

klesho 'dhikataras teShAm avyaktAsakta-cetasAm |
avyaktA hi gatir duHkhaM dehavadbhir avApyate ||5||

shrIdharaH - nanu ca te 'pi cet tvAm eva prApnuvanti tarhItareShAM yuktatamatvaM kuta ity apekShAyAM kleshAklesha-kR^itaM visheSham Aha klesha iti tribhiH | avyakte nirvisheShe 'kShara AsaktaM ceto yeShAM teShAM klesho 'dhikataraH | hi yasmAd avyakta-viShayA gatir niShThA dehAbhimAnibhir duHkhaM yathA bhavaty evam avApyate | dehAbhimAninAM nityaM pratyak-pravaNatvasya durghaTatvAd iti ||5||

madhusUdanaH - idAnIm etebhyaH pUrveShAm atishayaM darshayann Aha klesha iti | pUrveShAm api viShayebhya AhR^itya saguNe mana-Aveshe satataM tat-karma-parAyaNatve ca para-shraddhopetatve ca klesho 'dhiko bhavaty eva | kintu avyaktAsakta-cetasAM nirguNa-brahma-cintana-parANAM teShAM pUrvokta-sAdhanavatAM klesha  AyAso  'dhikataro  'tishayenAdhikaH | 

atra svayam eva hetum Aha bhagavAn -- avyaktA hi gatiH | hi yasmAd akSharAtmakaM gantavyaM phala-bhUtaM brahma duHkhaM yathA syAt tathA kR^icchreNa dehavadbhir deha-mAnibhir avApyate | sarva-karma-saMnyAsaM kR^itvA gurum upasR^itya vedAnta-vAkyAnAM tena tena vicAreNa tat-tad-bhrama-nirAkaraNe mahAn prayAsaH | pratyakSha-siddhas tataH klesho 'dhikataras teShAm ity uktam | yadyapy ekam eva phalaM tathApi ye duShkareNopAyena prApnuvanto bhavanti shreShThA ity abhiprAyaH ||5||

vishvanAthaH --- tarhi kenAMshena teShAm apakarShas tatrAha klesha iti | na kenApi vyajyata ity avyaktaM brahma tatraivAsakta-cetasAM tad evAnububhUShUNAM teShAM tat-prAntau klesho 'dhikataraH | hi yasmAd avyaktA gatiH kenApi prakAreNa vyaktIbhavatisA gatir dehavadbhir jIvair duHkhaM yathA bhavaty evam avApyate | tathA hIndriyANAM shabdAdi-j~nAna-visheSha eva shaktiH | na tu visheShatara-j~nAnam iti | ata indriya-nirodhas teShAM nirvisheSha-j~nAnam icchatAm avashya-kartavya eva | indriyANAM nirodhas tu srotasvatInAm iva sroto-nirodho duShkara eva | yad uktaM sanatkumAreNa -

yat-pAda-paN^kaja-palAsha-vilAsa-bhaktyA
karmAshayaM grathitam udgrathayanti santaH |
tadvan na rikta-matayo yatayo |pi ruddha-
sroto-gaNAs tam araNaM bhaja vAsudevam || [BhP 4.22.39]

klesho mahAn iha bhavArNavam aplaveshAM
ShaD-varga-nakram asukhena titIrShanti |
tat tvaM harer bhagavato bhajanIyam aN^ghriM
kR^itvoDupaM vyasanam uttara dustarArNam || [BhP 4.22.40] iti | 

tAvatA kleshenApi sA gatir yadyapy avApyate | tad api bhakti-mishreNaiva | bhagavati bhaktiM vinA kevala-brahmopAsakAnAM tu kevala-klesha eva lAbho na tu brahma-prAptiH | yad uktaM brahmaNA -

teShAm asau kleshala eva shiShyate
nAnyad yathA sthUla-tuShAvaghAtinAm | [BhP 10.14.4] iti ||5||

baladevaH - nanu te 'pi cet tvAm eva prApnuyus tarhi pUrveShAM yuktatamatvaM kiM nibandhanam ? tatrAha klesho 'dhiketi | avyaktAsakta-cetasAm atisUkShma-nIrUpa-jIvAtma-samAdhi-nirata-manasAM teShAm adhikataraH kleshaH | yadyapi pUrveShAm api tat-tan-mad-bhakty-asaN^ga-samAcAro mad-anya-viShayebhyaH karaNAnAM pratyAhArash ca klesho 'sty eva, tathAi tatrAnanda-mUrter mama sphuraNAn na kleshatayA vibhAti | kuto 'dhikataratvaM sudurApAstam ?  hi yasmAd avyaktA gatir avyaktAkShara-viShayA mano-vR^ittir dehavadbhir dehAbhimAnibhir janair duHkhaM yathA syAt tathAvApyate | dehavantaH khalu sthUla-deham eva sucirAd AtmatvenAnushIlitavantaH katham aNu-caitanyaM sucirojjhita-vimarsham AtmatvenAnushIlituM prabhaveyur iti bhAvaH | 

yat tv atra vyAcakShate | sa-guNaM nirguNaM ceti dvirUpaM brahma | tatra saguNopAsanam AkAravad-viShayatvAt sukaram apramAdaM ca | nirguNopAsanaM tu tattvAbhAvAd duHkha-karaM sa-pramAdaM ca | tac ca nirguNaM brahmAkShara-shabdenocyate | nairguNya-pratipattaye sapta visheShaNAni anirdeshyaM vedAgocaraM, yato 'vyaktaM jAtyAdi-shUnyam | sarvatra-gaM vyApi | acintyaM manasApy agamyam | shrutish ca - yato vAco nivartante aprApya manasA saha [TaittU 2.4.1] ity AdyA | kUTasthaM mithA-bhUtam api satyavat pratItaM jagat kUTam ucyate | yathA kUtakArShApaNAdi | tasminn AdhyAsika-sambandhenAdhiShThAnatayA sthitam | acaram avikAram ato dhruvaM nityam iti | tad-vidAM khalu gurUpasatti-pUrvakopaniShad-vicAra-tad-artha-manana-tan-nididhyAsanair mahAn kleshaH | 

pUrveShAM tu tair vinaiva gurUkta-bhagavat-prasAdAvirbhUtenAj~nAna-tat-kArya-vimardinA vij~nAnena bhagavat-svarUpa-bhUta-nirguNAkSharAtmaikya-lakShaNA muktir iti phalaikye 'pi kleshAkleshAbhyAm apakarShotkarShAv iti | tad idaM mandaM gati-sAmAnyAt iti sUtre brahmaNo dvairUpya-nirAsAt | yathA tad akSharam adhigamyate iti tasya veda-vedyatva-shravaNAt | yato vAcaH ity Adeê kArtsnyAgocaratvArthatvAt | pravR^itti-nimittAbhAvena nirguNasyApramANatvAt taucchyAc ca lakShyatvaM tu na, sarva-shabda-vAcyatva-svIkArAt | sadaikAvasthasya vastunaH kUTasthatvenAbhidhAnAn na ca jagat kUTam | 

     kavir manIShI paribhUH svayambhur 
yAthAtathyato 'rthAn vyadadhAc chAshvatIbhyaH samAbhyaH [ýshopaniShad 8]

ity Adau tasya satyatva-shravaNAt | yashodA-stanandhaya-vibhu-cid-vigrahasya para-brahmatva-shravaNena tad-anta-stha-nirguNAkShara-kalpanasya shraddhA-jADya-kR^itatvAt ||5||

__________________________________________________________

Verses6-7

ye tu sarvANi karmANi mayi saMnyasya mat-parAH |
ananyenaiva yogena mAM dhyAyanta upAsate ||6||
teShAm ahaM samuddhartA mR^ityu-saMsAra-sAgarAt |
bhavAmi na cirAt pArtha mayy Aveshita-cetasAm ||7||

shrIdharaH - mad-bhaktAnAM tu mat-prasAdAd anAyAsenaiva siddhir bhavatIty Aha ye tv iti dvAbhyAm | ye mayi parameshvare sarvANi karmANi saMnyasya samarpya mat-parA bhUtvA | mAM dhyAyantaH | ananyena na vidyate 'nyo bhajanIyo yasmiMs tenaiva | ekAnta-bhakti-yogenopAsata ity arthaH ||6||

teShAm iti | evaM mayy AveshitaM ceto yais teShAm | mR^ityu-yuktAt saMsAra-sAgarAd ahaM samyag uddhartAcireNa bhavAmi ||7||

madhusUdanaH - nanu phalaikye kleshAlpatvAdhikyAbhyAsam utkarSha-nikarShau syAtAM, tad eva tu nAsti nirguNa-brahma-vidAM hi phalam avidyA-tat-kArya-nivR^ittyA nirvisheSha-paramAnanda-bodha-brahma-rUpatA | saguNa-brahma-vidAM tv adhiShThAna-pramAyA abhAvenAvidyA-nivR^itty-abhAvAd aishvarya-visheShaH kArya-brahma-loka-gatAnAM phalam | ataH phalAdhikyArtham AyAsAdhikyaM na nyUnatAm ApAdayatIit cet, na suguNopAsanayA nirasta-sarva-pratibandhAnAM vinA gurUpadeshaM vinA ca shravaNa-manana-nididhyAsanAdy-AvR^itti-kleshaM svayam AvirbhUtena vedAnta-vAkyeneshvara-prasAda-sahakR^itena tattva-j~nAnodayAd avidyA-tat-kArya-nivR^ittyA brahma-loka evaishvarya-bhogAnte nirguNa-brahma-vidyA-phala-parama-kaivalyopapatteH | sa etasmAj jIva-ghanAt parAtparaM purishayaM puruSham IkShate iti shruteH sa prApta-hiraNyagarbhaishvaryo bhogAnta etasmAj jIva-ghanAt sarva-jIva-samaShTi-rUpAt parAc chreShThAd dhiraNyagarbhAt paraM vilakShaNaM shreShThaM ca purishayaM sva-hR^idaya-guhA-niviShTaM puruShaM pUrNaM pratyag-abhinnam advitIyaM paramAtmAnam IkShate svayam AvirbhUtena vedAnta-pramANena sAkShAtkaroti, tAvatA ca mukto bhavatIty arthaH | tathA ca vinApi prAg-ukta-kleshena saguNa-brahma-vidAm Ishvara-prasAdena nirguNa-brahma-vidyA-phala-prAptir itImam artham Aha ye tv iti dvyAbhyAm |

tu-shabda uktAshaN^kA-nivR^itty-arthaH | ye sarvANi karmANi mayi saMnyasya saguNe vAsudeve samarpya mat-parA ahaM bhagavAn vAsudeva eva paraH prakR^iShTaH prIti-viShayo yeShAM te tathA santo 'nanyenaiva yogena na vidyate mAM bhagavantaM muktvAnyad-AlambanaM yasya tAdR^ishenaiva yogena samAdhinaikAnta-bhakti-yogApara-nAmnA mAM bhagavantaM vAsudevaM sakala-saundarya-sAra-nidhAnam Ananda-ghana-vigrahaM dvibhujaM caturbhujaM vA samasta-jana-mano-mohinIM muralIm antimanoharaiH saptabhiH svarair ApUrayantaM vA dara-kamala-kaumodakI-rathAN^ga-saN^gi-pANi-pallavaM vA narasiMha-rAghavAdi-rUpaM vA yathA-darshita-vishva-rUpaM vA dhyAyanta upAsate samAnAkAram avicchinnaM citta-vR^itti-pravAhaM saMtanvate samIpa-vartitayA 'sate tisThanti vA tesAM mayy Aveshita-cetasAM mayi yathokta Aveshitam ekAgratayA praveshitaM ceto yais teShAm ahaM satatopAsito bhagavAn mR^ityu-saMsAra-sAgarAm mR^ityu-yukto yaH saMsAro mithyA-j~nAna-tat-kArya-prapa¤caH sa eva sAgarA iva duruttaras tasmAt samuddhartA samyag anAyasenordhve sarva-bAdhAv adhibhUte shuddhe brahmaNi dhartA dhArayitA j~nAnAvaShTambha-dAnena bhavAmi na cirAt kShipram eva tasminn eva janmani | he pArtheti sambodhanam AshvAsArtham ||6-7||

vishvanAthaH --- bhaktAnAM tu j~nAnaM vinaiva kevalayA bhaktyaiva sukhena saMsArAn muktir ity Aha ye tv iti | mayi yat prAnty arthaM saMnyasya tyaktvA saMnyAsa-shabdasya tyAgArthatvAt | ananyenaiva j~nAna-karma-tapasyAdi-rahitenaiva yogena bhakti-yogena yad uktaM yat karmabhir yat tapasA j~nAna-vairAgyatash ca yat [BhP 11.20.32] ity anantaram |

sarvaM mad-bhakti-yogena mad-bhakto labhate '¤jasA |
svargApavargaM mad-dhAma katha¤cid yadi vA¤chati || [BhP 11.20.33] iti |

nanu tad api teShAM saMsAra-taraNe kaH prakAra iti cet ? satyaM | teShAM saMsAra-taraNa-prakAre jij~nAsA naiva j~nAyate | yatas tat-prakAraM vinaivAham eva tAMs tArayiShyAmIty Aha teShAm iti | tena bhagavato bhakteShv eva vAtsalyaM na tu j~nAniShv iti dhvaniH ||6-7||

baladevaH - tathAtma-yAthAtmyaM shrutvaivAtmAMshino mama kevalAM bhaktiM ye kurvanti, na tv Atma-sAkShAtkR^itaye prayatante, teShAM tu kevalayA mad-bhaktyaiva mat-prAptir acireNaiva syAd ity Aha ye tv iti dvAbhyAm | ye mad-ekAntino mayi mat-prApty-arthaM sarvANi sva-vihitAny api karmANi saMnyasya bhakti-vikShepakatva-buddhyA parityajya mat-parA mad-eka-puruShArthAH santo 'nanyena kevalena mac-chravaNAdi-lakShaNena yogenopAyena mAM kR^iShNam upAsate | tal-lakShaNAM mad-upAsanAM kurvanti dhyAyantaH shravaNAdi-kAle 'pi man-niviShTa-manasaH | teShAM mayy Aveshita-cetasAM mad-ekAnurakta-manasAM bhaktAnAm aham eva mR^ityu-yuktAt saMsArAt sAgaravad dustarAt samuddhartA bhavAmi | na cirAt tvarayA tat-prApti-vilambAsahamAnas tAn ahaM garuDa-skandham Aropya sva-dhAma prApayAmIty arcir-Adi-nirapekShA teShAM mad-dhAma-prAptiH -

     nayAmi paramaM sthAnam arcir Adi-gatiM vinA |
     garuDa-skandham Aropya yatheccham anivAritaH || iti vArAha-vacanAt |

karmAdi-nirapekShApi bhaktir abhIShTa-sAdhikA-

     yA vai sAdhana-sampattiH puruShArtha-catuShTaye |
tayA vinA tad Apnoti naro nArAyaNAshrayaH || iti nArAyaNIyAt |

     sarva-dharmojjhitA viShNor nAma-mAtraika-jalpakAH | 
     sukhena yAM gatiM yAnti na tAM sarve 'pi dhArmikAH || iti pAdmAc ca ||6-7||

__________________________________________________________

BhG 12.8

mayy eva mana Adhatsva mayi buddhiM niveshaya | 
nivasiShyasi mayy eva ata UrdhvaM na saMshayaH ||8||

shrIdharaH - yasmAd evaM tasmAt mayy eveti | mayy eva saN^kalpa-vikalpAtmakaM mana Adhatsva sthirIkuru | buddhim api vyavasAyAtmikAM mayy eva niveshaya | evaM kurvan mat-prasAdena labdha-j~nAnaH san ata ata UrdhvaM dehAnte mayy eva nivasiShyasi nivatsyasi | yad AtmanA vAsaM kariShyasi | nAtra saMshayaH | yathA ca shrutiH dehAnte devaH paraM brahmA tArakaM vyacaShTe iti ||8||

madhusUdanaH - tad evam iyatA prabandhena saguNopAsanAM stutvedAnIM vidhatte mayy eveti | mayy eva saguNe brahmaNi manaH saN^kalpa-vikalpAtmakam Adhatsva sthApaya sarvA manovR^ittIr mad-viShayA eva kuru | eva-kArAnuShaN^gena mayy eva buddhim adhyavasAya-lakShaNAM niveshaya | sarvA buddhi-vR^ittIr mad-viShayA eva kuru, viShayAntara-parityAgena sarvadA mAM cintayety arthaH | tataH kiM syAd ity ata Aha nivasiShyasi nivatsyasi labdha-j~nAnaH san mad-AtmanA mayy eva shuddha ata Urdhvam etad-dehAnte na saMshayo nAtra pratibandha-shaN^kA kartavyety arthaH | eva ata Urdhvam ity atra sandhy-abhAvaH shloka-pUraNArthaH ||8||

vishvanAthaH --- yasmAn mad-bhaktir eva shreShThA tasmAt tvaM bhaktim eva kurv iti tAm upadishati mayy eveti tribhiH | eva-kAreNa nirvisheSha-vyAvR^ittiH | mayi shyAmasundare pItAmbare vanamAlini mana Adhatsva mat-smaraNaM kurv ity arthaH | tathA buddhiM vivekavatIM niveshaya man-mananaM kurv ity arthaH | tac ca mananaM dhyAna-pratipAdaka-shAstra-vAkyAnushIlanam | tatash ca mayy eva nivasiShyasIti chAndasam | mat-samIpa eva nivAsaM prApnoShIty arthaH ||8||

baladevaH -- yasmAd evaM tasmAt tvaM mayy eva na tu svAtmani mana Adhatsva samAhitaM kuru | buddhiM mayi niveshayArpaya | evaM kurvANas tvaM mayy eva mama kR^iShNasya sannidhAv eva nivatsyasi, na tu sa-niShThavat sargAdikam anubhavann aishvarya-pradhAnaM mAM prApsyasIty arthaH ||8||


__________________________________________________________

BhG 12.9

atha cittaM samAdhAtuM na shaknoShi mayi sthiram |
abhyAsa-yogena tato mAm icchAptuM dhanaJNjaya ||9||

shrIdharaH - atrAshaktaM prati sugamopAyam Aha atheti | sthiraM yathA bhavaty evaM mayi cittaM dhArayituM yadi shakto na bhavasi tarhi vikShiptaM cittaM punaH punaH pratyAhR^itya mad-anusmaraNa-lakShaNo yo 'bhyAsa-yogas tena mAM prAptum iccha | prayatnaM kuru ||9||

madhusUdanaH - idAnIM saguNa-brahma-dhyAnAshaktAnAm ashakti-tAratAmyena prathamaM pratimAdau bAhye bhagavad-dhyAnAbhyAsas tad-ashaktau bhAgavata-dharmAnuShThAnaM tad-ashaktau sarva-karma-phala-tyAga iti trINi sAdhanAni tribhiH shlokair vidhatte atheti | atha pakShAntare sthiraM yathA syAt tathA cittaM samAdhAtuM sthApayituM mayi na shaknoShi cet tata ekasmin pratimAdAv Alambane sarvataH samAhR^itya cetasaH punaH punaH sthApanam abhyAsas tat-pUrvako yogaH samAdhis tenAbhyAsa-yogena mAm Aptum iccha yatasva | he dhana¤jaya ! bahUn shatrUn jitvA dhanam AhR^itavAn asi rAjasUyAdy-artham ekaM manaH-shatruM jitvA tatva-j~nAna-dhanam AhariShyasIti na tavAshcaryam iti sambodhanArthaH ||9||

vishvanAthaH --- sAkShAt smaraNAsamarthaM prati tat-prApty-upAyam Aha atheti | abhyAsa-yogenAnyatrAnyatra gatam api manaH punaH pratyAhR^itya mad-rUpa eva sthApanam abhyAsaH | sa eva yogas tena  | prAkR^itatvAd iti kutsita-rUpa-rasAdiShu calantyA manonadyAs teShu calanaM nirudhya atisubhadreShu madIya-rUpa-rasAdiShu tac-calanaM shanaiH shanaiH sampAdayety arthaH | he dhana¤jayeti bahUn shatrUn jitvA dhanam AhR^itavatA tvayA mano 'pi jitvA dhyAna-dhanaM grahItuM shakyam eveti bhAvaH ||9||

baladevaH - nanu gaN^geva yeShAM mano-vR^itti-rodhavatI teShAM tvat-prAptis tvarayA syAn mama tu tAdR^ishI na tad-vR^ittis tataH kathaM seti cet tatrAha atheti | sthiraM yathA syAt tathA mayi cittaM samyag anAyAsenAdhAtum arpayituM na shaknoShi cet tato 'bhyAsa-yogena mAm Aptum iccha yatasva | tato 'nyatra gatasya manasaH pratyAhR^itya shanaiH shanair mayi sthApanam abhyAsas tena manasi mat-pravaNe sati mat-prAptiH sulabhA syAd iti bhAvaH ||9||

__________________________________________________________

BhG 12.10

abhyAse 'py asamartho 'si mat-karma-paramo bhava |
mad-artham api karmANi kurvan siddhim avApsyasi ||10||

shrIdharaH - yadi punar naivaM tatrAha abhyAsa iti | yadi punar abhyAse 'py ashakto 'si tarhi mat-prIty-arthAni yAni karmANi ekAdashy-upavAsa-vrata-caryA-pUjA-nAma-saN^kIrtanAdIni tad-anuShThAnam eva paramaM yasya tAdR^isho bhava | evaM-bhUtAni karmANy api mad-arthaM kurvan mokShaM prApsyasi ||10||

madhusUdanaH - mat-prINanArthaM karma mat-karma shravaNa-kIrtanAdi-bhAgavata-dharmas tat-paramas tad-eka-niShTho bhava | abhyAsAsamarthye mad-arthaM bhAgavata-dharma-saJNj~nakAni karmANy api kurvan siddhiM brahma-bhAva-lakShaNAM sattva-shuddhi-j~nAnotpatti-dvAreNAvApsyasi ||10||

vishvanAthaH --- abhyAse 'pIti yathA pitta-dUShitA rasanA matsyaNDikAM necchati | tathaivAvidyA-dUShitaM manas tad-rUpAdikaM madhuram api na gR^ihNAtIty atas tena durgraheNa mahA-prabalena manasA saha yoddhuM mayA naiva shakyata iti manyase ced iti bhAvaH | mat-karmANi paramANi yasya saH | karmANi madIya-shravaNa-kIrtana-vandanArcana-man-mandira-mArjanAbhyukShaNa-puShpAharaNAdi-paricaraNAdi kurvan vinApi mat-smaraNaM siddhiM premavat-pArShadatva-lakShaNAM prApsyatIti ||10||
baladevaH - nanu vAyor iva manaso 'ticApalyAt tasya pratyAhAre mama na shaktir iti cet tatrAha abhyAse 'pIti | ukta-lakShaNe 'bhyAse 'pi cet tvam asamarthas tarhi mat-karmANi paramANi pumartha-bhUtAni yasya tAdR^isho bhava | tAni ca man-niketa-nirmANa-mat-puShpa-bATI-secanAdIni pUrvam uktAni | evaM sukarANi mad-arthAni karmANi kurvANas tvaM tatra tarAti-manoj~na-man-mUrty-uddesha-mahimnA tAdR^ishe mayi nirata-manAH saMsiddhiM mat-sAmIpya-lakShaNAm avApsyasIty atisugamo 'yam upAyaH ||10||

__________________________________________________________

BhG 12.11

athaitad apy ashakto 'si kartuM mad-yogam AshritaH |
sarva-karma-phala-tyAgaM tataH kuru yatAtmavAn ||11||

shrIdharaH - atyantaM bhagavad-dharma-pariniShThAyAm ashaktasya pakShAntaram Aha atheti | yady etad api kartuM na shaknoShi tarhi mad-ayogaM mad-eka-sharaNatvam AshritaH san sarveShAM dR^iShTAdR^iShTArthAnAm AvashyakAnAM cAgnihotrAdi-karmaNAM phalAni niyata-cittaM bhUs tvA parityaja | etad uktaM bhavati mayA tAvad IshvarAj~nayA yathA-shakti karmANi kartavyAni | phalaM tAvad dR^iShTam adR^iShTaM vA parameshvarAdhInam ity evaM mayi bhAram Aropya phalAsaktiM parityajya vartamAno mat-prasAdena kR^itArtho bhaviShyasIti ||11||

madhusUdanaH - atha bahir-viShayAkR^iShTa-cetastvAd etan-mat-karma-paratvam api kartuM na shaknoShi, tato mad-yogaM mad-eka-sharaNatvam Ashrito mayi sarva-karma-samarpaNaM mad-yogas taM vAshritaH san yatAtmavAn yataH saMyata-sarvendriya AtmavAn vivekI ca san sarva-karma-phala-tyAgaM kuru phalAbhisandhiM tyajety arthaH ||11||

vishvanAthaH --- etad api kartum ashaktash cet tarhi mad-yogam Ashrito mayi sarva-karma-samarpaNam | mad-yogas tam AshritaH san sarva-karma-phala-tyAgaM prathama-ShaTkoktaM kuru | ayam arthaH -- prathama-ShaTke bhagavad-arpita-niShkAma-karma-yoga eva mokShopAya uktaH | dvitIya-ShaTke 'smin bhakti-yoga eva bhagavat-prApty-upAya uktaH | sa ca bhakti-yogo dvividhaH - bhagavan-niShTho 'ntaH-karaNa-vyApAro, bahiShkaraNa-vyApArash ca | tatra prathamas trividhaH - smaraNAtmako, mananAtmakash cAkhaNDa-smaraNAsAmarthye tad-anurAginAM tad-abhyAsa-rUpaM ceti trika evAyaM manda-dhiyAM durgamaH | sudhiyAM niraparAdhAnAM tu sugama eva | dvitIyaH shravaNa-kIrtanAtmakaM tu sarveShAM sugama evopAyaH | evam ubhayopAya-vanto 'dhikAriNaH sarvataH prakR^iShTA dvitIya-ShaTke 'sminn uktAH | etat-kR^itya-samarthA indriyANAM bhagavan-niShThIkR^itAv ashraddhAlavash ca bhagavad-arpita-niShkAma-karmiNaH prathama-ShaTkotAdhikAriNo 'smAn nikR^iShTA eveti ||11||

baladevaH - atha mahAkulInatva-loka-mukhyatvAdinA pratibandhena bAdhitas tvam anyo vai tan-man-niketa-vimArjanAdi-mat-prItikara-mati-sukaram api karma cet kartum ashakto 'si tato mad-yogaM mac-charaNatAm AshritaH san sarveShAm anuShThIyamAnAnAM karmaNAM phala-tyAgaM kuru yatAtmavAn vijita-manA bhUtvA, tathA ca phalAbhisandhi-shUnyair agnihotra-darsha-paurNamAsy-Adibhir mad-ArAdhana-rUpaiH karmabhir viSha-tantuvad-antar-abhyuditena j~nAnena sva-parAtmanoH sheSha-sheShi-bhAve 'bhyudite sva-sheShiNi sarvottamatvena vidite shanaiH shanaiH parApi bhaktiH syAd iti | evam eva vakShyati yataH pravR^ittir bhUtAnAM ity AdinA mad-bhaktiM labhate parAm ity anena ||11||

__________________________________________________________

BhG 12.12

shreyo hi j~nAnam abhyAsAj j~nAnAd dhyAnaM vishiShyate |
dhyAnAt karma-phala-tyAgas tyAgAc chAntir anantaram ||12||

shrIdharaH - tam imaM phala-tyAgaM stauti shreya iti | samyag-j~nAna-rahitAd abhyAsAt yukti-sahitopadesha-pUrvakaM j~nAnaM shreShTham | tasmAd api tat-pUrvaM dhyAnaM vishiShTam | tatas tu taM pashyati niShkalaM dhyAyamAna iti shruteH | tasmAd apy ukta-lakShaNaH karma-phala-tyAgaH shreShThaH | tasmAd evaMbhUtAt karma-phala-tyAgAt karmasu tat-phaleShu cAsakti-nivR^ittyA mat-prasAdena ca samanantaram eva saMsAra-shAntir bhavati ||12||

madhusUdanaH - idAnIm atraiva sAdhana-vidhAna-prayavasAnAd imaM sarva-phala-tyAgaM stauti shreya iti | shreyaH prashasyataraM hi eva j~nAnaM shabda-yuktibhyAm Atma-nishcayo 'bhyAsA j~nAnArtha-shravaNAbhyAsAt | j~nAnAc chravaNa-manana-pariniShpannAd api dhyAnaM nididhyAsana-saJNj~naM vishiShyate 'tishayitaM bhavati sAkShAtkArAvyavahita-hetutvAt | tad evaM sarva-sAdhana-shreShThaM dhyAnaM tato 'py atishayitatvenAj~na-kR^itaH karma-phala-tyAgaH stUyate | 

dhyAnAt karma-phala-tyAgo vishiShyata ity anuShajyate | tyAgAn niyata-cittena puMsA kR^itAt sarva-karma-phala-tyAgAc chAntir upashamaH sa-hetukasya saMsArasyAnantaram apy avadhAnena na tu kAlAntaram apekShate | atra -

yadA sarve pramucyante kAmA ye 'sya hR^idi sthitAH |
atha martyo 'mR^ito bhavaty atra brahma samashnute ||

ity Adi shrutiShu prajahAti yadA kAmAn sarvAn ity Adi-sthita-praj~na-lakShaNeShu ca sarva-kAma-tyAgasyAmR^itatva-sAdhanatvam avagatam | karma-phalAni ca kAmAs tat-tyAgo 'pi kAma-tyAgatva-sAmAnyAt sarva-kAma-tyAga-phalena stUyate | yathAgastyena brAhmaNena samudraH pIta iti, yathA vA jAmadagnyena brAhmaNena niHkShatrA pR^ithivI kR^iteti bAhmaNatva-sAmAnyAd idAnIntanA api brAhmaNA aparimeya-parAkramatvena stUyante tadvat ||12||

vishvanAthaH --- athoktAnAM smaraNa-mananAbhyAsAnAM yathA-pUrvaM shraiShThyaM spaShTIkR^iyAha shreyo hIti | abhyAsAj j~nAnaM mayi buddhiM niveshayety uktaM man-mananaM shreyaH shreShTham | abhyAse saty AyAsata eva dhyAnaM syAt | manane sati tv anAyAsata eva dhyAnam iti visheShAt tasmAt j~nAnAd api dhyAnaM vishiShyate shreShTham ity arthaH | kuta ity ata Aha - dhyAnAt karma-phalAnAM svargAdi-sukhAnAM niShkAma-karma-phalasya mokShasya ca tyAgas tat-spR^ihA-rAhityaM syAt | svataH prAptasyApi tasyopekShA | nishcala-dhyAnAt pUrvaM tu bhaktAnAm ajAta-ratInAM mokSha-tyAgecchaiva bhavet | nishcala-dhyAnavatAM tu mokShopekShA | saiva mokSha-laghutA-kAriNI | yad uktaM bhakti-rasAmR^ita-sindhau - klesha-ghnI shubhadA [BRS 1.1.7] ity atra ShaDbhiH padair etan-mAhAtmyaM kIrtitam iti | yad uktaM -

na pArameShThyaM na mahendra-dhiShNyaM
na sArvabhaumaM na rasAdhipatyam |
na yoga-siddhIr apunar-bhavaM vA
mayy arpitAtmecchati mad vinAnyat || [BhP 11.14.14] iti |

mayy arpitAtmA mad-dhyAna-niShThaH | tyAgAd vaitR^iShNyAd anantaram eva shAntir mad-rUpa-guNAdikaM vinA sarva-viShayeShv evendriyANAm uparatiH | atra pUrvArdhe shreyaH iti vishiShyate iti pada-dvayenAnvayAd uttarArdhe tu anantaram ity anenaivAnvayAd eShaiva vyAkhyA samyag upapadyate nAnyety avadheyam ||12||

baladevaH - sukaratvAd apramAdatvAj j~nAna-garbhatvAc cAnibhisaMhitaM phalaM karma-yogaM stauti shreyo hIti | abhyAsAn mat-smR^iti-sAtatya-rUpAd aniShpannAj j~nAnaM svAtma-sAkShAtkR^iti-rUpaM shreyaH prashastataram | paramAtmopalabdhi-dvAratvAt j~nAnAc ca tasmAd aniShpannAt sAdhana-bhUtaM dhyAnaM svAtma-cintana-lakShaNaM vishiShyate sva-hitatve shreyo bhavati | dhyAnAc ca tasmAd aniShpannAt karma-phala-tyAgAd anantaraM shAntis tyakta-phalAd anuShThitA karmaNo 'nantaraM manaH-shuddhir ity arthaH | tathA ca shuddhe manasi dhyAnaM niShpadyate | niShpanne dhyAne sva-sAkShAtkR^iti-rUpaM j~nAnaM | j~nAne niShpanne tat-phala-bhUtaM paramAtma-j~nAnam | tena parA bhaktis tayishvarya-pradhAnasya mama prAptir iti durgamo 'yam upAya iti bhAvaH |  na cAyam arjunaM praty upadeshas tasyaikAntitvAt | san-niShThA niShkAma-karma-ratA hari-dhyAyinash ca svAtmAnam anubhUya tato 'bhyuditayA hari-viShayakatyA pAramaishvarya-guNayA parayA bhaktyA hariM premAspadam anubhavanto vimucyanta iti gItA-shAstrArtha-paddhatiH | kintv ekAntitvAsaktaM pratIti-bodhyam ||12||

__________________________________________________________

BhG 12.13-14

adveShTA sarva-bhUtAnAM maitraH karuNa eva ca |
nirmamo nirahaMkAraH sama-duHkha-sukhaH kShamI ||13||
saMtuShTaH satataM yogI yatAtmA dR^iDha-nishcayaH |
mayy arpita-mano-buddhir yo mad-bhaktaH sa me priyaH ||14||

shrIdharaH - evaM-bhUtasya bhaktasya kShipram eva parameshvara-prasAda-hetUn dharmAn Aha adveShTety aShTabhiH | sarva-bhUtAnAM yathAyatham adveShTA maitraH karuNash ca | uttameShu dveSha-shUnyaH | sameShu mitratayA vartata iti maitraH | hIneShu kR^ipAlur ity arthaH |  nirmamo nirahaMkArash ca kR^ipAlutvAd eva anyaiH saha same duHkha-sukhe yasya saH | kShamI kShamAshIlaH ||13||

saMtuShTa iti | satataM lAbhe 'lAbhe ca saMtuShTaH suprasanna-cittaH | yogI apramattaH yatAtmA saMyata-svabhAvaH | dR^iDho mad-viShayo yasya | mayy arpite mano-buddhI yena | evaMbhUto yo mad-bhaktaH sa me priyaH ||14||

madhusUdanaH -  tad evaM mandam adhikAriNaM pratyatiduShkaratvenAkSharopAsana-nindayA sukaraM saguNopAsanaM vidhAyAshakti-tAratamyAnuvAdenAnyAny api sAdhanAni vidadhau bhagavAn vAsudevaH kathaM nu nAma sarva-pratibandha-rahitaH sann uttamAdhikAritayA phala-bhUtAyAm akShara-vidyAyAm avatared ity abhiprAyeNa sAdhana-vidhAnasya phalArthatvAt | tad uktam -

nirvisheShaM paraM brahma sAkShAtkartum anIshvarAH |
ye mandAs te 'nukampyante savisheSha-nirUpaNaiH ||
vashIkR^ite manasy eShAM saguNa-brahma-shIlanAt |
tad evAvirbhavet sAkShAd apetopAdhi-kalpanam || iti |

bhagavatA pata¤jalinA coktaM samAdhi-siddhir Ishvara-praNidhAnAt iti | tataH pratyak-cetanAdhigamo 'py antarAyAbhAvash ca iti ca | tata itIshvara-praNidhAnAd ity arthaH | tad evam akSharopAsana-nindA saguNopAsana-stutaye na tu heyatayA, udita-homa-vidhAvanudita-homa-nindAvat | na hi nindA nindyaM nindituM pravartate 'pi tu vidheyaM stotum iti nyAyAt | tasmAd akSharopAsakA eva paramArthato yoga-vittamAH |

priyo hi j~nAnino 'tyartham ahaM sa ca mama priyaH |
udArAH sarva evaite j~nAnI tv Atmaiva me matam || [GItA 7.17-18]

ity AdinA punaH punaH prashastatamatayoktAs teShAm eva j~nAnaM dharma-jAtaM cAnusaraNIyam adhikAram AsAdya tvayety arjunaM bubodhayiShuH parama-hitaiShI bhagavAn abheda-darshinaH kR^ita-kR^ityAnakSharopAsakAn prastauti adveShTeti saptabhiH |

sarvANi bhUtAny Atmatvena pashyann Atmano duHkha-hetAv api pratikUla-buddhy-abhAvAn na dveShTA sarva-bhUtAnAM kintu maitrI snigdhatA tadvAn | yataH karuNaH karuNA duHkhiteShu dayA tadvAn sarva-bhUtAbhaya-dAtA paramahaMsa-parivrAjaka ity arthaH | nirmamo dehe 'pi mameti pratyaya-rahitaH | nirahaN^kAro vR^itta-svAdhyAyAdi-kR^itAhaN^kArAn niShkrAntaH | dveSha-rAgayor apravartakatvena same duHkha-sukhe yasya saH | ataeva kShamI Akroshana-tADanAdinApi na vikriyAm Apadyate ||13||

tasyaiva visheShaNAntarANi santuShTa iti | satataM sharIra-sthiti-kAraNasya lAbhe 'lAbhe ca saMtuShTaH utpannAlaM-pratyayaH | tathA guNaval-lAbhe viparyaye ca | satatam iti sarvatra sambadhyate | yogI samAhita-cittaH | yatAtmA saMyata-sharIrendriyAdi-saMghAtaH | dR^iDhaH kutArkikair abhibhavitum ashakyatayA sthiro nishcayo 'ham asmy akaartra-bhloktR^i-saccidAnandAdvitIyaM brahmety adhyavasAyo yasya sa dR^iDha-nishcayaH sthita-praj~na ity arthaH | mayi bhagavati vAsudeve shuddhe brahmaNi arpita-mano-buddhiH samarpitAntaH-karaNaH | IdR^isho yo mad-bhaktaH shuddhAkShara-brahmavit sa me priyaH, mad-AtmatvAt ||14||

vishvanAthaH --- etAdR^ishyAH shAntyA bhaktaH kIdR^isho bhavatIty apekShAyAM bahuvidha-bhaktAnAM svabhAva-bhedAn Aha adveShTety aShTabhiH | adveShTA dviShatsv api dveShaM na karoti pratyuta mitro mitratayA vartate | karuNa eShAm asad-gatir mA bhavatv iti buddhyA teShu kR^ipAluH | nanu kIdR^ishena vivekena dviShatsv api maitrI-kAruNye syAtAm | tatra vivekaM vinaivety Aha nirmamo nirahaMkAra iti putra-kalatrAdiShu mamatvAbhAvAd dehe cAhaN^kArAbhAvAt tasya mad-bhaktasya kvApi dveSha eva naiva phalati | kutaH punar dveSha-janita-duHkha-shAnty-arthaM tena vivekaH svIkartavya iti bhAvaH | 

nanu tad apy anya-kR^ita-pAduka-muShTi-prahArAdibhir deha-vyathAdInaM duHkhaM kiMcid bhavaty eva ? tatrAha sama-duHkha-sukham | yad uktaM bhagavatA candrArdha-shekhareNa -

nArAyaNa-parAH sarve na kutashcana bibhyati |
svargApavarga-narakeShv api tulyArtha-darshinaH || [BhP 6.17.28] iti |

sukha-duHkhayoH sAmyaM sama-darshitvam | tac ca mama prArabdha-phalam idam avshya-bhogyam iti bhAvanA-mayam | sAmye 'pi sahiShNuvaiva duHkhaM sahyata ity Aha kShamI kShamavAn | kSham sahane dhAtuH | 

nanv etAdR^ishasya bhaktasya jIvikA kathaM sidhyet ? tatrAha santuShTaH | yadR^icchopasthite kiMcid yatnopasthite vA bhakShya-vastuni santuShTaH | 

nanu sama-duHkha-sukham ity uktam | tat kathaM svabhakSham AlakShya santuShTa iti tatrAha satataM yogI bhakti-yoga-yukto bhakti-siddhArtham iti bhAvaH | yad uktaM-

     AhArArthaM yatataiva yuktaM tat-prANa-dhAraNam |
     tattvaM vimR^ishyate tena tad vij~nAya paraM vrajet || iti |

kiM ca deivAd aprApta-bhaikShyo 'pi yatAtmA saMyata-cittaH kShobha-rahita ity arthaH | daivAc citta-kShobhe saty api tad-upashamArtham aShTAN^ga-yogAbhyAsAdikaM naiva karotIty Aha dR^iDha-nishcayo 'nanya-bhaktir eva me kartavyeti nishcayas tasya na shithilIbhavatIty arthaH | sarvatra hetuH mayy arpita-mano-buddhir mat-smaraNa-manana-parAyaNa ity arthaH | IdR^isho bhaktas tu me priyo mAm atiprINayatIty arthaH ||13-14||

baladevaH - evam ekAnti-bhaktAn pariniShThitAdIn anekAnti-bhaktAn saniShThAMsh ca tat-tat-sAdhana-bhedair upavarNya teShAM sarvopara¤jakAn guNAn vidadhAti adveShTeti saptabhiH | sarva-bhUtAnAm adveShTA dveShaM kurvatsv api teShu mat-prArabhdAnuguNa-paresha-preritAny amUni mahyaM dviShantIti dveSha-shUnyaH | pareshAdhiShThAnAny amUnIti teShu maitraH snigdhaH | kenacin nimittena khinneShu mAbhUd eShAM kheda iti karuNaH | dehAdiShu nirmamaH prakR^iter amI vikArA na mameti teShu mamatA-shUnyaH | nirahaN^kAras teShv AtmAbhimAna-rahitaH | sama-duHkha-sukhaH sukhe sati harSheNa duHkhe sati udvegena cAvyAkulaH | yataH kShamI tat-tat-sahiShNuH | satataM santuShTo lAbhe 'lAbhe ca prasanna-cittaH | yato yogI gurUpadiShTopAya-niShThaH | yatAtmA vijitendriya-vargaH | dR^iDha-nishcayo dR^iDhaH kutarkair abhibhavitum ashakyatayA sthiro nishcayo hareH kiN^karo 'smIti adhyavasAyo yasya saH | ato mayy arpita-mano-buddhiH | evaM-bhUto yo mad-bhaktaH sa me priyaH prIti-kartA ||13-14||

__________________________________________________________

BhG 12.15

yasmAn nodvijate loko lokAn nodvijate ca yaH |
harShAmarSha-bhayodvegair mukto yaH sa ca me priyaH ||15||

shrIdharaH - kiM ca yasmAd iti | yasmAt sakAshAl loko jano nodvijate bhaya-shaN^kayA saMkShobhaM na prApnoti | yash ca lokAn nodvijate | yash ca svAbhAvikair harShAdibhir yuktaH | tatra harShaH svasyeShTa-lAbha utsAhaH | amarShaH parasya lAbhe 'sahanam | bhayaM trAsaH | udvego bhayAdi-nimittash citta-kShobhaH | etair vimukto yo mad-bhaktaH sa ca me priyaH ||15||

madhusUdanaH -  punas tasyaiva visheShaNAni yasmAd iti | yasmAt sarva-bhUtAbhaya-dAyinaH saMnyAsino hetor nodvijate na santapyate loko yaH kashcid api janaH | tathA lokAn niraparAdhodvejanaika-vratAt khala-janAn nodvijate ca yaH | advaita-darshitvAt parama-kAruNikatvena kShamA-shIlatvAc ca | kiM ca harShaH svasya priya-lAbhe romA¤cAshru-pAtAdi-hetur AnandAbhivya¤jakash citta-vR^itti-visheShaH | amarShaH parotkarShAsahana-rUpash citta-vR^itti-visheShaH | bhayaM vyAghrAdi-darshanAdhInash citta-vR^itti-visheShas trAsaH | udvega ekAkI kathaM vijane sarva-parigraha-shUnyo jIviShyAmIty evaMvidho vyAkulatA-rUpash citta-vR^itti-visheShas tair harShAmarSha-bhayodvegair mukto yaH | advaita-darshitayA tad-ayogyatvena tair eva svayaM parityakto na tu teShAM tyAgAya svayaM vyApR^ita iti yAvat | tena mad-bhakta ity anukR^iShyate | IdR^isho mad-bhakto yaH sa me priya iti pUrvavat ||15||

vishvanAthaH --- kiM ca yasyAsti bhaktir bhagavaty akiMcanA sarvair guNais tatra samAsate surAH [BhP 5.18.12] ity-Ady-ukter mat-prIti-janakA anye 'pi guNA mad-bhaktyA muhur abhyastayA svata evotpadyante, tAn api tvaM shR^iNv ity Aha | yasmAd iti pa¤cabhiH | harShAdibhIH prAkR^itair harShAmarSha-bhayodvegair mukta ity AdinoktAn api kAMshcid guNAn durlabhatva-j~nApanArthaM punar Aha yo na hR^iShyatIti ||15||

baladevaH - yasmAl lokaH ko 'pi jano nodvijate bhaya-shaN^kayA kShobhaM na labhate | yaH kAruNikatvAj janodvejakaM karma na karoti | lokAc ca yo nodvijate sarvAvirodhitva-vinishcayAd yad-udvejakaM karma loko na karoti | yash ca harShAdibhiH kartR^ibhir mukto, na tu teShAM mocane svayaM vyApArI | atigambhIrAtma-rati-nimagnatvAt tat-sparshenApi rahita ity arthaH | tatra sva-bhogyAgamotsAho harShaH, para-bhogyAgamAsahanam amarShaH | duShTa-sattva-darshanAdhIno vitrAsaH bhayam | kathaM nirudyamasya mama jIvanam iti vikShobhas tUdvegaH | etAsh catasrash citta-vR^ittayaH ||15||

__________________________________________________________

BhG 12.16

anapekShaH shucir dakSha udAsIno gata-vyathaH |
sarvArambha-parityAgI yo mad-bhaktaH sa me priyaH ||16||

shrIdharaH - kiM ca anapekSha iti | anapekSho yadR^icchayopasthite 'py arthe nispR^ihaH | shucir bAhyAbhyantara-shauca-sampannaH | dakSho 'nalasaH | udAsInaH pakShapAta-rahitaH | gata-vyatha Adhi-shUnyaH | sarvAn dR^iShTAdR^iShTArthAn ArambhAnudyamAn parityaktuM shIlaM yasya saH | evaM-bhUtaH san yo mad-bhaktaH sa me priyaH ||16||

madhusUdanaH - kiM ca anapekSha iti | nirapekShaH sarveShu bhogopakaraNeShu yadR^icchopanIteShv api niHspR^ihaH | shuci-bAhyAbhyantara-shauca-sampannaH | dakSha upasthiteShu j~nAtavyeShu kartavyeShu ca sadya eva j~nAtuM kartuM ca samarthaH | udAsIno na kasyacin mitrAdeH pakShaM bhajate yaH | gata-vyathaH parais tADyamAnasyApi gatA notpannA vyathA pIDA yasya saH | utpannAyAm api vyathAyAm apakarR^iShv anapakartR^itvaM kShamitvam | vyathA-kAraNeShu satsv apy anutpanna-vyathatvaM gata-gata-vyathatvam iti bhedaH | aihikAmuShmika-phalAni sarvANi karmANi sarvArambhAs tAn parityaktuM shIlaM yasya sa sarvArambha-parityAgI sannyAsI yo mad-bhaktaH sa me priyaH ||16||

vishvanAthaH --- anapekSho vyavahArika-kAryApekShA-rahita udAsIno vyavahArika-lokeShv anAsaktaH | sarvAn vyavahArikAn dR^iShTAdR^iShTArthAMs tathA pAramArthikAn api kAMshcit shAstrAdhyApanAdIn ArambhAn udyamAn parihartuM shIlaM yasya saH ||16||

baladevaH - anapekShaH svayam Agate 'pi bhogye nispR^ihaH | shucir bAhyAbhyantara-pAvitryavAn | dakShaH sva-shAstrArtha-vimarsha-samarthaH | udAsInaMu para-pakShAgrAhI | gata-vyatho 'pakR^ito 'py Adhi-shUnyaH | sarvArambha-parityAgI sva-bhakti-pratIpAkhilodyama-rahitaH ||16||

__________________________________________________________

BhG 12.17

yo na hR^iShyati na dveShTi na shocati na kAN^kShati |
shubhAshubha-parityAgI bhaktimAn yaH sa me priyaH ||17||

shrIdharaH - kiM ca ya iti | priyaM prApya yo na hR^iShyati | apriyaM prApya yo na dveShTi | iShTArtha-nAshe sati yo na shocati | aprAptam arthaM yo na kAN^kShati | shubhAshubhe puNya-pApe parityaktuM shIlaM yasya saH | evaM-bhUto bhUtvA yo mad-bhaktimAn sa me priyaH ||17||

madhusUdanaH - kiM ca ya iti | sama-duHkha-sukha ity etad vivR^iNoti | yo na hR^iShyatIShTa-prAptau, na dveShTi aniShTa-prAptau na shocati prApteShTa-viyoge | na kAN^kShati aprApteShTa-yoge | sarvArambha-parityAgIty etad vivR^iNoti shubhAshubhe sukha-sAdhana-duHkha-sAdhane karmaNI parityaktuM shIlam asyeti shubhAshubha-parityAgI bhaktimAn yaH sa me priyaH ||17||

vishvanAthaH --- Nothing.

baladevaH - yaH priyaM putra-shiShyAdi prApya na hR^iShyati | apriyaM tat prApya tatra na dveShTi | priye tasmin vinaShTe na shocati | aprAptam tan nAkAN^kShati | shubhaM puNyam ashubhaM pApaM tad-ubhayaM pratibandhakatva-sAmyAt parityaktuM shIlaM yasya saH ||17||

__________________________________________________________

BhG 12.18-19

samaH shatrau ca mitre ca tathA mAnApamAnayoH |
shItoShNa-sukha-duHkheShu samaH saN^ga-vivarjitaH ||18||
tulya-nindA-stutir maunI saMtuShTo yena kenacit |
aniketaH sthira-matir bhaktimAn me priyo naraH ||19||

shrIdharaH - kiM ca sama iti | shatrau ca mitre ca sama eka-rUpaH | mAnApamAnayor api tathA sama eva | harSha-viShAda-shUnya ity arthaH | shItoShNayoH sukha-duHkhayosh ca samaH | saN^ga-vivarjitaH kvacid apy anAsaktaH ||18||

kiM ca tulya-nindA-stutir iti | tulyA nindA-stutish ca yasya saH | maunI saMyata-vAk | yena kenacit yathA-labdhena saMtuShTaH | aniketo niyatAvAsa-shUnyaH | sthira-matir vyavasthita-cittaH | evaM-bhUto bhaktimAn yaH sa naro mama priyaH ||19||

madhusUdanaH -  kiM ca sama iti | pUrvasyaiva prapa¤caH | saN^ga-vivarjitash cetanAcetana-sarva-viShaya-shobhanAdhyAsa-rahitaH | sarvadA harSha-viShAda-shUnya ity arthaH | spaShTam ||18||

kiM ca tulya-nindA-stutir iti | nindA doSha-kathanam | stutir guNa-kathanam | te duHkha-sukhAjanakatayA tulye yasya sa tathA | maunI saMyata-vAk | nanu sharIra-yAtrA-nirvAhAya vAg-vyApAro 'pekShita eva nety Aha saMtuShTo nivR^itta-spR^ihaH | kiM ca -- aniketo niyata-nivAsa-rahitaH | sthirA paramArtha-vastu-viShayA matir yasya sa sthira-matiH | IdR^isho yo bhaktimAn sa me priyo naraH | atra punaH punar bhakter upAdAnaM bhaktir evApavargasya puShkalaM kAraNam iti draDhayitum ||19||

vishvanAthaH --- aniketaH prAkR^ita-svAspadAsakti-shUnyaH ||18-19||

baladevaH - samaH shatrau ceti sphuTArthaH | saN^ga-varjitaH kusaN^ga-shUnyaH | tulyeti nindayA duHkhaM stutyA sukhaM ca yo na vindati | maunI yata-vAk sveShTa-manana-shIlo vA | yena kenacid adR^iShTAkR^iShTena rukSheNa snigdhena vAnnAdinA santuShTaH | aniketo niyata-nivAsa-rahito niketa-moha-shUnyo vA | sthira-matir nishcita-j~nAnaH | eShv adveShTety AdiShu saptasu yeShu guNAnAM punar apy abhidhAnaM tat teShAm atidaurlabhya-j~nApanArtham ity adoShaH | san-niShThAdInAM tri-vidhAnAM bhaktAnAM sambhUya sthitA ete 'dveShTR^itvAdayo dharmA yathA-sambhava-tAratamyenaiva sudhIbhiH saN^gamanIyAH ||18-19||

__________________________________________________________

BhG 12.20

ye tu dharmyAmR^itam idaM yathoktaM paryupAsate |
shraddadhAnA mat-paramA bhaktAs te 'tIva me priyAH ||20||

shrIdharaH : uktaM dharma-jAtaM sapahalam upasaMharati ye tv iti | yathoktam ukta-prakAram | dharma evAmR^itam | amR^itatva-sAdhanatvAt | dharmyAmR^itam iti kecit paThanti | ye tad upAsate 'nutiShThanti shraddhAM kurvantaH | mat-parAsh ca santaH | mad-bhaktAs te 'tIva me priyA iti ||20||

duHkham avyakta-vartmaiva tad-bahu-vighnam ato budhaH |
sukhaM kR^iShNa-padAmbhojaM bhakti-sat-pathavAn bhajet ||

iti shrI-shrIdhara-svAmi-kR^itAyAM bhagavad-gItA-TIkAyAM subodhinyAM 
bhakti-yogo nAma dvAdasho 'dhyAyaH ||
||12||

madhusUdanaH : adveShTety AdinAkSharopAsakAdInAM jIvanmuktAnAM saMnyAsinAM lakShaNa-bhUtaM svabhAva-siddhaM dharma-jAta-muktam | yathoktaM vArtike -

utpannAtmAvabodhasya hy adveShTR^itvAdayo guNAH |
ayatnato bhavanty eva na tu sAdhana-rUpiNaH || iti |

etad eva ca purA sthita-praj~na-lakShaNa-rUpeNAbhihitam | tad idaM dharma-jAtaM prayatnena sampAdyamAnaM mumukShor mokSha-sAdhanaM bhavatIti pratipAdayann upasaMharati ye tv iti | ye tu saMnyAsino mumukShavo dharmAmR^itaM dharma-rUpam amR^ita-sAdhanatvAd amR^itavad AsvAdyatvAd vedaM yathoktam adveShTA sarva-bhUtAnAm ity AdinA pratipAditaM paryupAsate 'nutiShThanti prayatnena shraddadhAnAH santo mat-paramA ahaM bhagavAn akSharAtmA vAsudeva eva paramaH prAptavyo niratishayA gatir yeShAM te mat-paramA bhaktA mAM nirupAdhikaM brahma bhajamAnAs te 'tIva me priyAH | priyo hi j~nAnino 'tyartham ahaM sa ca mama priyaH iti pUrva-sUcitasyAyam upasaMhAraH |

yasmAd dharmAmR^itam idaM shraddhayAnutiShThan bhagavato viShNoH parameshvarasyAtIva priyo bhavati tasmAd idaM j~nAnavataH svabhAva-siddhatayA lakShaNam api mumukShuNAtma-tattva-jij~nAsunAtma-j~nAnopAyatvena yatnAd anuShTheyaM viShNoH paramaM padaM jigamiShuNeti vAkyArthaH | tad evaM sopAdhika-brahmAbhidhyAna-paripAkAn nirupAdhikaM brahmAnusandadhAnasyAdveShTR^itvAdi-dharma-vishiShTasya mukhyasyAdhikAriNaH shravaNa-manana-nididhyAsanAny Avartayato vedAnta-vAkyArtha-tattva-sAkShAtkAra-sambhavAt tato mukty-upapater mukti-hetu-vedAnta-mahAvAkyArthAnvaya-yogyas tat-padArtho 'nusandheya iti madhyamena ShaTkena siddham ||20||

iti shrImat-paramahaMsa-parivrAjakAcArya-shrI-vishveshvara-sarasvatI-pAda-
shiShya-shrI-madhusUdana-sarasvatI-viracitAyAM shrImad-bhagavad-gItA-gUDhArtha-dIpikAyAm bhakti-yogo nAma dvAdasho 'dhyAyaH ||
||12||

vishvanAthaH : uktavAn bahuvidha-svabhakta-niShThAn dharmAn upasaMharan kArtsnyenaital-lipsUnAM tac-chravaNa-vicAraNAdi-phalam Aha ye tv iti | ete bhakty-uttha-shAnty-uttha-dharmA na prAkR^itA guNAH bhaktyA tuShyati kR^iShNo na guNaiH ity ukta-koTitaH | tu bhinnopakrame ukta-lakShaNA bhaktA ekaika-susvabhAva-niShThAH | ete tu tat-tat-sarva-sal-lakShaNepsavaH sAdhakA api tebhyaH siddhebhyo 'pi shreShThAH | ataevAteti padam ||20||

sarva-shreShThA sukha-mayI sarva-sAdhya-susAdhikA |
bhaktir evAdbhuta-guNety adhyAyArtho nirUpitaH ||
nimba-drAkShe iva j~nAna-bhaktI yadyapi darshite |
AdIyete tad apy ete tat-tad-AsvAda-lobhibhiH ||

iti sArArtha-varShiNyAM harShiNyAM bhakta-cetasAm |
gItAsu dvAdasho 'dhyAyaH saN^gataH saN^gataH satAm ||12||

baladevaH : ukta-bhakti-yogam upasaMharan tasmin niShThA-phalam Aha ye tv iti | ye bhaktA yathoktaM mayy Aveshya mano ye mAm ity Adibhir yathA-gatam idaM dharmAmR^itaM paryupAsate | prApyaM mAm iva prApakaM tat samAshrayanti | shraddadhAnA bhakti-shraddhA-lavo mat-paramA man-niratAs te mamAtIva priyA bhavanti ||20||

vashaH svaika-juShAM kR^iShNaH sva-bhakty-eka-juShAM tu saH |
prItyaivAtivashaH shrImAn iti dvAdasha-nirNayaH ||

iti shrImad-bhagavad-gItopaniShad-bhAShye ekAdasho 'dhyAyaH 
||12||
