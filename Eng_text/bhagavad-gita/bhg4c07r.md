Bhagavadgita 7
with the commentaries of Sridhara, Madhusudana, Visvanatha and Baladeva

Input by ... (Gaudiya Grantha Mandira)


___________________________________________________________________

THIS TEXT FILE IS FOR REFERENCE PURPOSES ONLY!
COPYRIGHT AND TERMS OF USAGE AS FOR SOURCE FILE.
            
Text converted to Ronald E. Emmerick's encoding for WordPerfect 5.1 DOS 
and related utility programmes BHELA, CARAKA etc. (DOS versions):
            
description             character  =ASCII
            
long a                  A             195
long A                  ù             249
long i                  I             197
long I                  ý             253
long u                  U             198
long U                  ô             244
vocalic r               R^i             173
vocalic R               ã             227
long vocalic r          Ì             204
vocalic l               Ê             202
long vocalic l          Ë             203
velar n                 Ç             199
velar N                 §             167
palatal n               ¤             164
palatal N               ¥             165
retroflex t             T             194
retroflex T             è             232
retroflex d             D             172
retroflex D             Ö             214
retroflex n             N             239
retroflex N             ×             215
palatal s               sh             211
palatal S               Á             193
retroflex s             Sh             171
retroflex S             å             229
anusvara                M             230
capital anusvara        õ             245
visarga                 H             247
capital visarga         ê             234

Other characters of the REE encoding table are not included.
Unless indicated otherwise, accents have been dropped in order 
to facilitate word search.             

For a comprehensive list of REE and other GRETIL encodings 
and formats see:
www.sub.uni-goettingen.de/ebene_1/fiindolo/gretil/gretdiac.pdf
and
www.sub.uni-goettingen.de/ebene_1/fiindolo/gretil/gretdias.pdf
___________________________________________________________________





BhG 7.1

shrI-bhagavAn uvAca
mayy Asakta-manAH pArtha yogaM yu¤jan mad-AshrayaH |
asaMshayaM samagraM mAM yathA j~nAsyasi tac chR^iNu ||1||

shrIdharaH - 
vij~neyam Atmanas tattvaM saMyogaM samudIritam |
bhajanIyam athedAnIm aishvaraM rUpam Iryate ||

pUrvAdhyAyAnte mad-gatenAntarAtmanA yo mAM bhajate sa me yuktatamo mataH ity uktam | atra kIdR^ishas tvaM yasya bhaktiH kartavyety apekShAyAM sva-svarUpaM nirupayiShyan shrI-bhagavAn uvAca mayIti | mayi parameshvara Asaktam abhiniviShTaM mano yasya saH | mad-Ashrayo 'ham evAshrayo yasya | ananya-sharaNaH san | yogaM yu¤jann abhyasan asaMshayaM yathA bhavaty evam | mAM samagraM vibhUti-balaishvaryAdi-sahitaM yathA j~nAsyasi tad idaM mayA vakShyamANaM shR^iNu ||1||

madhusUdanaH - 

yad-bhaktiM na vinA muktir yaH sevyaH sarva-yoginAm |
taM vande paramAnanda-ghanaM shrI-nanda-nandanam || 

evaM karma-saMnyAsAtmaka-sAdhana-pradhAnena prathama-ShaTkena j~neyaM tvaM-pada-lakShyaM sa-yogaM vyAkhyAyAdhunA dhyeya-brahma-pratipAdana-pradhAnena madhyamena ShaTkena tat-padArtho vyAkhyAtavyaH | tatrApi --

yoginAm api sarveShAM madgatenAntarAtmanA |
shraddhAvAn bhajate yo mAM sa me yuktatamo mataH || [GItA 6.47]

iti prAg-uktasya bhagavad-bhajanasya vyAkhyAnAya saptamo 'dhyAya Arabhyate | tatra kIdR^ishaM bhagavato rUpaM bhajanIyaM kathaM vA tad-gato 'ntarAtmA syAd ity etad-dvayaM praShTavyam arjunenApR^iShTam api parama-kAruNikatayA svayam eva vivakShuH shrI-bhagavAn uvAca mayIti |

mayi parameshvare sakala-jagad-AyatanatvAdivividha-vibhUti-bhAgini AsaktaM viShayAntara-parihAreNa sarvadA niviShTaM mano yasya tava sa tvam | ataeva mad-Ashrayo mad-eka-sharaNaH | rAjAshrayo bhAryAdy-Asakta-manAsh ca rAja-bhR^ityaH prasiddho mumukShus tu mad-Ashrayo mad-Asakta-manAsh ca | tvaM tvad-vidho vA yogaM yu¤jan manaH-samAdhAnaM ShaShThokta-prakAreNa kurvan | asaMshayaM yathA bhavaty evaM samagraM sarva-vibhUti-bala-shaktyaishvaryAdi-sampannaM mAM yathA yena prakAreNa j~nAsyasi tac chR^iNUcyamAnaM mayA ||1||

vishvanAthaH -
kadA sad-Ananda-bhuvo mahAprabhoH
kR^ipAmR^itAbdhesh caraNau shrayAmahe |
yathA tathA projjhita-mukti-tat-pathA
bhakty-adhvanA prema-sudhAm ayAmahe ||

saptame bhajanIyasya shrI-kR^iShNaishvaryam ucyate |
na bhajante bhajante ye te cApy uktAsh caturvidhAH ||

prathamenAdhyAya-ShaTkenAntaH-karaNa-shuddhy-artha-kaniShkAm akarma-sApekShau mokSha-phala-sAdhakau j~nAna-yogAv uktau | idAnIm anena dvitIyAdhyAya-ShaTkena karma-j~nAnAdi-vimishra-shravaNAn niShkAmatva-sakAmatvAbhyAM ca sAlokyAdi-sAdhakas tathA sarva-mukhyaH karma-j~nAnAdi-nirapekSha eva premavat pArShadatva-lakShaNa-mukti-phala-sAdhakas tathA yat karmabhir yat tapasA j~nAna-vairAgyatash ca yat ity Adau, sarvaM mad-bhakti-yogena mad-bhakto labhate '¤jasA, svargApavargaM mad-dhAma [BhP 1.20.32-33] ity Ady-ukter vinApi sAdhanAnantaraM svargApavargAdi-nikhila-sAdhakash ca paramaH svatantraH sarva-sukaro 'pi sarva-duShkaraH shrImad-bhakti-yoga ucyate | 

nanu tam eva viditvA atimR^ityum eti [ÁvetU 6.15] iti shruteH | j~nAnaM vinA kevalayA bhaktyaiva kathaM mokShaH brUShe ? maivaM, tvam eva tat padArthaM paramAtmAnam eva viditvA sAkShAd anubhUya, na tu tvaM-padArthaM AtmAnaM nApi prakR^itiM nApi vastu-mAtraM viditvA mR^ityum atyeti ity asyAH shruter arthaH | tatra sita-sharkarA-rasa-grahaNe yathA rasanaiva kAraNaM na tu cakShuH-shrotrAdikaM tathaiva guNAtItasya brahmaNe grahaNaM sambhavet, na tu dehAdy-atiriktAtma-j~nAnena sAttvikena | bhaktyAham ekayA grAhyaH [BhP 11.14.11] iti bhagavad-ukter iti | bhaktyA mAm abhijAnAti yAvAn yash cAsmi tattvataH [GItA 18.55] ity atra sa-visheShaM pratipAdayiShyAmaH | j~nAna-yogayor mukti-sAdhanatva-prasiddhis tu tatrastha-guNI-bhUta-bhakti-prabhAvAd eva | tayA vinA tayor aki¤citkaratvasya bahushaH shravaNAt | 

kiM ca, asyAM shrutau viditvA ity anantaram eva-kArasyAprayogAd eva | yoga-vyavacchedAbhAve j~nApite sati, tasmAd eva paramAtmano viditAt kvacid aviditAd api mokSha ity artho labhyate | tatash ca bhakty-utthena nirguNena paramAtma-j~nAnena mokShaH | kvacit tu bhakty-utthaM taj-j~nAnaM vinApi kevalena bhakti-mAtreNa mokSha ity arthaH paryavasyati | yathA matsyaNDikA-piNDAd rasanA-doSheNAlabdha-svAdAd api bhuktAt tad-eka-nAshyo vyAdhir nashyaty evAtra na sandehaH | matsyaNDikAni te khaNDa-vikArA sharkarAsite ity amaraH | shrImad-uddhavenoktam -

nanv Ishvaro  'nubhajato  'viduSho  'pi sAkShAc
chreyas tanoty agada-rAja ivopayuktaH [BhP 10.47.56] iti |

ekAdashe 'py uktaM - yat karmabhir yat tapasA j~nAna-vairAgyatash ca yat ity Adau sarvaM mad-bhakti-yogena mad-bhakto labhate  '¤jasA [BhP 11.20.31-32] iti | ataeva yan-nAma-sakR^ic-chravaNAt pukkaso 'pi vimucyate saMsArAt ity Adau bahusho vAkyair bhaktyaiva mokShaH pratipAdyata iti |

atha prakR^itam anusarAmaH | 

yoginAm api sarveShAM madgatenAntarAtmanA |
shraddhAvAn bhajate yo mAM sa me yuktatamo mataH || [GItA 6.47]

iti tvad-vAkyena tvan-manaskatve sati tvaj-jana-viShayaka-shraddhAvattvam iti tvayA sva-bhakta-visheSha-lakShaNam eva kR^itam ity avagamyate | kintu sa ca kIdR^isho bhaktas tadIya-j~nAna-vij~nAnayor adhikArI bhavatIty apekShAyAm Aha mayy Asakteti dvAbhyAm | yadyapi -

bhaktiH pareshAnubhavo viraktir
anyatra caiSha trika eka-kAlaH |
prapadyamAnasya yathAshnataH syus
tuShTiH puShTiH kShud-apAyo  'nu-ghAsam || [BhP 11.2.42]

ity ukter bhajan-prakramata eva mad-anubhava-kramo 'pi bhavati, tad apy eka-grAsa-mAtra-bhojinas tathA tuShTi-puShTI na spaShTe bhavataH, kintu bahutara-grAsa-bhojina eva | tathaiva mayi shyAmasundare pItAmbare Asaktam Asakti-bhUmikArUDhaM mano yasya tathAbhUta eva tvaM mAM j~nAsyasi | yathA spaShTam anubhaviShyasi, tat shR^iNu kIdR^ishaM yogaM mayA saha saMyogaM yu¤jan shanaiH shanaiH prApnuvan mad-AshrayaH | mAm eva, na tu j~nAna-karmAdikam AshrayamANo 'nanya-bhakta ity arthaH | 

atrAsaMshayaM samagram iti padAbhyAM madIya-nirvisheSha-brahma-svarUpa-j~nAnaM 

klesho 'dhikataras teShAm avyaktAsaktacetasAm |
avyaktA hi gatir duHkhaM dehavadbhir avApyate || [GItA 12.5]

ity agrimokteH sa-saMshayam eva | tathA j~nAninAm upAsyaM yad brahma parama-mahato mama mahima-svarUpam eva | yad uktaM mayaiva satyavrataM prati matsya-rUpeNa -

madIyaM mahimAnaM ca paraM brahmeti shabditam |
vetsyasy anugR^ihItaM me samprashnair vivR^itaM hR^idi || [BhP 8.24.38] iti |

atrApi brahmaNo hi pratiShThAham [GItA 14.27] iti | ato maj-j~nAnam asamagram iti dyotitam ||1||

baladevaH -
saptame bhajanIyasya svasyaishvaryaM prakIrtyate |
cAturvidhyaM ca bhajatAM tathaivAbhajatAm api ||

Adyena ShaTkenopAsakasya jIvasya svarUpaM tat-prApti-sAdhanaM ca prAdhAnyenoktam | madhyena tUpAsyasya svasya tat tac ca tathocyate | tatra ShaShThAnta-nirdiShTaM tava bhajanIyaM rUpaM kIdR^ishaM, kathaM vA bhajato 'ntarAtmA tad-gataH syAd ity etat pArthenApR^iShTam api kR^ipAlutvena svayam eva vivakShur bhagavAn uvAca mayIti | vyAkhyAta-lakShaNe svopAsye mayy Asaktam atimAtra-nirataM mano yasya sa tvam anyo vA tAdR^isho mad-Ashrayo mad-dAsya-sakhy-Ady-ekatamena bhAvena mAM sharaNaM gato yogaM mac-charaNAdi-lakShaNaM yu¤jan kartuM pravR^ittaH | asaMshayaM yathA syAt tathA | kR^iShNa eva paraM tattvam ato 'nyad veti sandeha-shUnyo mat-pAramya-nishcayavAn ity arthaH | samagraM sAdhiShThAnaM savibhUtiM saparikaraM ca mAM sarveshvaraM yena j~nAnena j~nAsyasi tan mayocyamAnam avahita-manAH shR^iNu | he pArtha ! na ca samagram iti kArtsnyena sa j~nAnam AdishatIti vAcyam anantasya tasya tathAj~nAnAsambhavAt | smR^itish ca kArtsnyena nAjo 'py abhidhAtum IshaH iti | 

_________________________________________________________

BhG 7.2

j~nAnaM te 'haM sa-vij~nAnam idaM vakShyAmy asheShataH |
yaj j~nAtvA neha bhUyo 'nyaj j~nAtavyam avashiShyate ||2||

shrIdharaH - vakShyamANaM j~nAnaM stauti j~nAnam iti | j~nAnaM shAstrIyaM vij~nAnam anubhavaH | tat-sahitam idaM mad-viShayam asheShataH sAkalyena vakShyAmi | yaj j~nAtveha shreyo-mArge vartamAnasya punar anyaj j~nAtavyam avashiShTaM na bhavati | tenaiva kR^itArtho bhavatIty arthaH ||2||

madhusUdanaH - j~nAsyasIty ukte parokSham eva taj j~nAnaM syAd iti shaN^kAM vyAvartayan stauti shrotur AbhimukhyAya j~nAnam iti | idaM mad-viShayaM svato 'parokSha-j~nAnam | asambhAvanAdi-pratibandhena phalam ajanayat parokSham ity upacaryate asambhAvanAdi-nirAse tu vicAra-paripAkAnte tenaiva pramANena janitaM j~nAnaM pratibandhAbhAvAt phalaM janayad-aparokSham ity ucyate | vicAra-paripAka-niShpannatvAc ca tad eva vij~nAnaM, tena vij~nAnena sahitam idam aparokSham eva j~nAnaM shAstra-janyaM te tubhyam ahaM param Apto vakShyAmy asheShataH sAdhana-phalAdi-sahitatvena niravasheShaM kathayiShyAmi | shrautIm eka-vij~nAnena sarva-vij~nAna-pratij~nAm anusarann Aha yaj-j~nAnaM nitya-caitanya-rUpaM j~nAtvA vedAnta-janya-mano-vR^itti-viShayIkR^ityeha vyavahAra-bhUmau bhUyaH punar api anyat kiMcid api j~nAtavyaM nAvashiShyate | sarvAdhiShThAna-san-mAtra-j~nAnena kalpitAnAM sarveShAM bAdhe san-mAtra-parisheShAt tan-mAtra-j~nAnenaiva tvaM kR^itArtho bhaviShyasIty abhiprAyaH ||2||

vishvanAthaH - tatra mad-bhakter Asakti-bhUmikAtaH pUrvam api me j~nAnam aishvarya-mayaM bhavet | tad-uttaraM vij~nAnaM mAdhuryAnubhava-mayaM bhavet | tad-ubhayam api tvaM shR^iNv ity Aha j~nAnam iti | anyaj j~nAtavyaM nAvishiShyate iti man-nirvisheSha-brahma-j~nAna-vij~nAne 'py etad-antarbhUta evety arthaH ||2||

baladevaH -- vakShyamANaM j~nAnaM stauti j~nAnam iti | idaM cid-acic-chaktimat-svarUpa-viShayakaM j~nAnaM | tac ca sa-vij~nAnam vakShyAmi | tac-chakti-dvaya-vivikta-svarUpa-viShayakaM j~nAnaM vij~nAnaM tena sahitaM te tubhyaM prapannAyAsheShataH sAmagryeNopadekShyAmIty arthaH | yat svarUpaM sarva-kAraNaM yac ca dhyeyaM tad ubhaya-viShayakaM j~nAnam atra vaktuM pratij~nAtaM yaj j~nAnaM j~nAtveha shreyo-vartmani niviShTasya jij~nAsos tavAnyaj j~nAtavyaM nAvashiShyate | sarvasya tad-antarbhAvAt ||2||

_________________________________________________________

BhG 7.3

manuShyANAM sahasreShu kash cid yatati siddhaye |
yatatAm api siddhAnAM kash cin mAM vetti tattvataH ||3||

shrIdharaH - mad-bhaktiM vinA tu yaj j~nAnaM durlabham ity Aha manuShyANAm iti | asaN^khyAtAnAM jIvAnAM madhye manuShya-vyatiriktAnAM shreyasi pravR^ittir eva nAsti | manuShyANAM tu sahasreShu madhye kashcid eva puNya-vashAt siddhaya Atma-j~nAnAya prayatate | prayatnaM kurvatAm api sahasreShu kashcid eva prakR^iShTa-puNya-vashAd AtmAnaM vetti | tAdR^ishAnAM cAtma-j~nAnAM sahasreShu kashcid eva mAM paramAtmAnaM mat-prasAdena tattvato vetti | tad evam atidurlabham api yaj j~nAnaM tubhyam ahaM vakShyAmIty arthaH ||3|| 

madhusUdanaH - atidurlabhaM caitan-mad-anugraham antareNa mahA-phalaM j~nAnam | yato manuShyANAm iti | manuShyANAM shAstrIya-j~nAna-karma-yogyAnAM sahasreShu madhye kashcid eko 'neka-janma-kR^ita-sukR^ita-samAsAdita-nityAnitya-vastu-vivekaH san yatati yatate siddhaye sattva-shuddhi-dvArA j~nAnotpattaye | yatatAM yatamAnAnAM j~nAnAya siddhAnAM prAg-arjita-sukR^itAnAM sAdhakAnAm api madhye kashcid ekaH shravaNa-manana-nididhyAsana-paripAkAnte mAm IshvaraM vetti sAkShAtkaroti tattvataH pratyag-abhedena tattvam asIty Adi-gurUpadiShTa-mahA-vAkyebhyaH | anekeShu manuShyeShv Atma-j~nAna-sAdhanAnuShThAyI parama-durlabhaH | sAdhanAnuShThAyiShv api madhye phala-bhAgI parama-durlabha iti kiM vaktavyam asya j~nAnasya mAhAtmyam ity abhiprAyaH ||3||

vishvanAthaH - etac ca sa-vij~nAnaM maj-j~nAnaM pUrvam adhyAya-ShaTke prokta-lakShaNair j~nAnibhir yogibhir api durlabham iti vadana prathamaM vij~nAnam Aha manuShyANAm iti | asaN^khyAtAnAM jIvAnAM madhye kashcid eve manuShyo bhavati | manuShyANAM sahasreShu madhye kashcid eva shreyase yatate | tAdR^ishAnAm api manuShyANAM sahasreShu kashcid eva mAM shyAmasundarAkAraM tattvato vetti sAkShAd anubhavatIti nirvisheSha-brahmAnubhavAnandAt sahasra-guNAdhikaM sa-visheSha-brahmAnubhavAnandaH syAd iti bhAvaH ||3||

baladevaH - sva-j~nAnasya daurlabhyam Aha manuShyANAm iti | uccAvaca-dheAtma-asaN^khyAtA jIvAs teShu katicid eva manuShyAs teShAM shAstrAdhikAra-yogyAnAM sahasreShu madhye kashcid eva sat-prasaN^ga-vashAt siddhaye sva-parAtmAvalokanAya yatate, na tu sarvaH | tAdR^ishAnAM yatatAM yatamAnAnAM siddhAnAM labdha-sva-parAtmAvalokanAnAM sahasreShu madhye kashcid evaiko mAM kR^iShNaM tattvato vetti | ayam arthaH - shAstrIyArthAnuShThAyino bahavo manuShyAH paramANu-caitanyaM svAtmAnaM prAdesha-mAtraM mat-svAMshaM paramAtmAnaM cAnubhUya vimucyante | mAM tu yashodA-stanandhayaM kR^iShNam adhunA tvat-sArathiM kashcid eva tAdR^isha-sat-prasaN^gAvApta-mad-bhaktis tattvato yAthAtmyena vetti | avicintyAnanta-shaktikatvena nikhila-kAraNatvena sArvaj~nya-sArvaishvarya-svabhakta-vAtsalyAdy-asaN^khyeya-kalyANa-guNa-ratnAkaratvena pUrNa-brahmatvena cAnubhavatIty arthaH | vakShyati ca sa mahAtmA sudurlabhaH [GItA 7.19], mAM tu veda na kashcana [GItA 7.26] iti ||3|| 

_________________________________________________________

BhG 7.4

bhUmir Apo 'nalo vAyuH khaM mano buddhir eva ca |
ahaMkAra itIyaM me bhinnA prakR^itir aShTadhA ||4||

shrIdharaH - evaM shrotAram abhimukhIkR^ityedAnIM prakR^iti-dvArA sR^iShTy-Adi-kartR^itveneshvara-tattvaM pratij~nAtaM nirUpayiShyan parApara-bhedena prakR^iti-dvayam Aha bhUmir iti dvyAbhyAm | bhUmy-Adi-shabdaiH pa¤ca-gandhAdi-tan-mAtrANy ucyante | manaH-shabdena tat-kAraNa-bhUto 'haN^kAraH | buddhi-shabdena tat-kAraNaM mahat-tattvam ahaN^kAra-shabdena tat-kAraNam avidyA | ity evam aShTadhA bhinnA | yad vA bhUmy-Adi-shabdaiH pa¤ca-mahA-bhUtAni sUkShmaiH sahikIkR^itya gR^ihyante | ahaN^kAra-shabdenaivAhaN^kAras tenaiva tat-kAryANIndriyANy api gR^ihyante | buddhir iti mahat-tattvam | manaH-shabdena tu manasaivonneyam avyakta-rUpaM pradhAnam iti | anena prakAreNa me pakR^itir mAyAkhyA shaktir aShTadhA bhinnA vibhAgaM prAptA | caturviMshati-bheda-bhinnApy aShTa-svaivAntarbhAva-vivakShayAShTadhA bhinnety uktam | tathA ca kShetrAdhyAya imAm eva prakR^itiM caturviMshati-tattvAtmanA prapa¤cayiShyati - 

mahAbhUtAny ahaN^kAro buddhir avyaktam eva ca | 
indriyANi dashaikaM ca pa¤ca cendriya-gocarAH || [GItA 13.5] iti ||4||

madhusUdanaH - evaM prarocanena shrotAram abhimukhIkR^ityAtmanaH sarvAtmakatvena paripUrNatvam avatArayann AdAv aparAM prakR^itim upanyasyati bhUmir iti | sAN^khyair hi pa¤ca tan-mAtrANy ahaN^kAro mahAn avyaktam ity aShTau prakR^itayaH pa¤ca mahA-bhUtAni pa¤ca karmendriyANi pa¤ca j~nAnendriyANi ubhaya-sAdhAraNaM manash ceti ShoDasha vikArA ucyante | etAny eva caturviMshatis tattvAni | tatra bhUmir Apo 'nalo vAyuH kham iti pR^ithvy-ap-tejo-vAyv-AkAshAkhya-pa¤ca-mahAbhUta-sUkShmAvasthA-rUpANi gandha-rasa-rUpa-sparsha-shabdAtmakAni pa¤ca-tan-mAtrANi lakShyante | buddhy-ahaN^kAra-shabdau tu svArthAv eva | manaH-shabdena ca parishiShTam avyaktaM lakShyante prakR^iti-shabda-sAmAnAdhikaraNyena svArtha-hAner AvashyakatvAt |

manaH-shabdena vA sva-kAraNam ahaN^kAro lakShyate pa¤ca-tanmAtra-saMnikarShAt | buddhi-shabdas tv ahaN^kAra-kAraNe mahat-tattve mukhya-vR^ittir eva | ahaN^kAra-shabdena ca sarva-vAsanA-vAsitam avidyAtmakam avyaktaM lakShyante pravartakatvAdy-asAdhAraNa-dharma-yogAc ca | iti ukta-prakAreNeyam aparokShA sAkShi-bhAsyatvAt prakR^itir mAyAkhyA pArameshvarI shaktir anirvacanIya-svabhAvA triguNAtmikAShTadhA bhinno 'ShTabhiH prakArair bhedam AgatA | sarvo 'pi jaDa-vargo 'traivAntarbhavatIty arthaH | sva-siddhAnte cekShaNa-saN^kalpAtmakau mAyA-pariNAmAv eva buddhy-ahaN^kArau | pa¤ca-tan-mAtrANi cApa¤cIkR^ita-pa¤ca-mahA-bhUtAnIty asakR^id avocAm ||4||

vishvanAthaH -atha bhakti-mate j~nAnaM nAma bhagavad-aishvarya-j~nAnam eva, na tu dehAdy-atiriktAtma-j~nAnam eveti | ataH svIyaishvarya-j~nAnaM nirUpayan parApara-bhedena svIya-prakR^iti-dvayam Aha bhUmir iti dvAbhyAm | bhUmy-Adi-shabdaiH pa¤ca-mahA-bhUtAni sUkShma-bhUtair gandhAdibhiH sahaikIkR^itya saN^gR^ihyante, ahaN^kAra-shabdena tat-kArya-bhUtAnIndriyANi tat-kAraNa-bhUta-mahat-tattvam api gR^ihyate | buddhi-manasoH pR^ithag-uktis tattveShu tayoH prAdhAnyAt ||4||

baladevaH - evaM shrotAraM pArtham abhimukhIkR^itya svasya kAraNa-svarUpaM cid-acic-chaktimad vaktuM te shaktI prAha bhUmir iti dvAbhyAm | caturviMshatidhA prakR^itir bhUmy-Ady-AtmanAShTadhA bhinnA me madIyA bodhyA tan-mAtrAdInAM bhUmy-AdiShv antarbhAvAd ihApi caturviMshatidhaivAvaseyA | tatra bhUmy-AdiShu pa¤casu bhUteShu tat-kAraNAnAM gandhAnAM pa¤cAnAM tan-mAtrANAm antar-bhAvaH | ahaN^kAre tat-kAryANAm ekAdashAnAm indriyANAm | buddhi-shabdo mahat-tattvam Aha | manaH-shabdas tu mano-gamyam avyakta-rUpaM pradhAnam iti | shrutish caivam Aha-caturviMshati-saN^khyAnAm avyaktaM vyaktam ucyate iti | svayaM ca kShetrAdhyAye vakShyati mahAbhUtAny ahaN^kAraH [GItA 13.5] ity AdinA ||4||

_________________________________________________________

BhG 7.5

apareyam itas tv anyAM prakR^itiM viddhi me parAm |
jIva-bhUtAM mahA-bAho yayedaM dhAryate jagat ||5||

shrIdharaH - aparAm imAM prakR^itim upasaMharan parAM prakR^itim Aha apareyam iti | aShTadhA yA prakR^itir ukteyam aparA nikR^iShTA jaDatvAt parArthatvAc ca | itaH sakAshAt parAM prakR^iShTAm anyAM jIva-bhUtAM jIva-svarUpAM me prakR^itiM viddhi jAnIhi | paratve hetuH yayA cetanayA kShetraj~na-rUpayA svakarma-dvAreNedaM jagad dhAryate ||5||

madhusUdanaH - evaM kShetra-lakShaNAyAH prakR^iter aparatvaM vadan kShetraj~na-lakShaNAM parAM prakR^itim Aha apareyam iti | yA prAg aShTadhoktA prakR^itiH sarvAcetana-varga-rUpA seyam aparA nikR^iShTA jaDatvAt parArthatvAt saMsAra-bandha-rUpatvAc ca | itas tv acetana-varga-rUpAyAH kShetra-lakShaNAyAH prakR^iter anyAM vilakShaNAM tu-shabdAd yathA-kathaMcid apy abhedAyogyAM jIva-bhUtAM cetanAtmikAM kShetraj~na-lakShaNAM me mamAtma-bhUtAM vishuddhAM parAM prakR^iShTAM prakR^itiM viddhi he mahAbAho, yayA kShetraj~na-lakShaNayA jIva-bhUtayAntar-anupraviShTayA prakR^ityedaM jagad-acetana-jAtaM dhAryate svato vishIrya uttamyate anena jIvenAtmanAnupravisha nAma-rUpe vyAkaravANi iti shruteH | na hi jIva-rahitaM dhArayituM shakyam ity abhiprAyaH ||5|| 

vishvanAthaH - iyaM prakR^itir variyaN^gAkhyA shaktir aparAnutkR^iShTA jaDatvAt | ito 'nyAM prakR^itiM taTasthAM shaktiM jIva-bhUtAM parAm utkR^iShTAM viddhi caitanyatvAt | asyA utkR^iShTatve hetuH yayA cetanayedaM jagad acetanaM svabhogArthaM gR^ihyate ||5||

baladevaH - eShA prakR^itir aparA nikR^iShTA jaDatvAd bhogyatvAc ceto jaDAyAH prakR^iter anyAM parAM cetanatvAd bhoktR^itvAc cotkR^iShTAM jIva-bhUtAM me madIyAM prakR^itiM viddhi | he mahAbAho pArtha ! paratve hetuH yayeti | yayA cetanayA idaM jagat sva-karma-dvArA dhAryate shayyAsanAdivat sva-bhogAya gR^ihyate | shrutish ca harer eveyaM shaktis tvayIty Aha pradhAna-kShetraj~na-patir guNeshaH [ÁvetU 6.16] iti |

_________________________________________________________

BhG 7.6

etad-yonIni bhUtAni sarvANIty upadhAraya |
ahaM kR^itsnasya jagataH prabhavaH pralayas tathA ||6||

shrIdharaH - anayoH prakR^ititvaM darshayan svasya tad-dvArA sR^iShTy-Adi-kAraNatvam Aha etad iti | ete kShetra-kShetraj~na-rUpe prakR^itI yonI kAraNa-bhUte yeShAM tAny etad-yonIni | sthAvara-jaN^gamAtmakAni sarvANi bhUtAnIty upadhAraya budhyasva | tatra jaDA prakR^itir deha-rUpeNa pariNamate | cetanA tu mad-aMsha-bhUtA bhoktR^itvena deheShu pravishya svakarmaNA tAni dhArayati | te ca madIye prakR^itI mattaH sambhUte | ato 'ham eva kR^itsnasya sa-prakR^itikasya jagataH prabhavaH | prakarSheNa bhavaty asmAd iti prabhavaH | paraM kAraNam aham ity arthaH | tathA pralIyate 'neneti pralayaH | saMhartApy aham evety arthaH ||6||

madhusUdanaH - ukta-prakR^iti-dvaye kArya-liN^gakam anumAnaM pramANayan svasya tad-dvArA jaga-sR^iShTy-Adi-kAraNatvaM darshayati etad-yonInIti | ete aparatvena paratvena ca prAg-ukte kShetra-kShetraj~na-lakShaNe prakR^itI yonir yeShAM tAny etad-yonIni bhUtAni bhavana-dharmakANi sarvANi cetanAcetanAtmakAni janimanti nikhilAnIty evam upadhAraya jAnIhi | kAryANAM cid-acid-granthi-rUpatvAt kAraNam api cid-acid-granthi-rUpam anuminv ity arthaH | evaM kShetra-kShetraj~na-lakShaNe mamopAdhi-bhUte yataH prakR^itI bhavatas tatas tad-dvArAhaM sarvaj~naH sarveshvaro 'nanta-shakti-mAyopAdhiH kR^itsnasya carAcarAtmakasya jagataH sarvasya kArya-vargasya prabhava utpatti-kAraNaM pralayas tathA vinAsha-kAraNam | svApnikasyeva prapa¤casya mAyikasya mAyAsharayatva-viShayatvAbhyAM mAyAvy aham evopAdAnaM draShTA cety arthaH ||6||

vishvanAthaH - etac chakti-dvaya-dvAraiva svasya jagat-kAraNatvam Aha etad iti | ete mAyA-shakti-jIva-shaktI kShetra-kShetraj~na-rUpe yonI kAraNa-bhUte yeShAM tAni sthAvara-jaN^gamAtmakAni bhUtAni jAnIhi | ataH kR^itsnasya sarvasyAsya jagataH prabhavo mac-chakti-dvaya-prabhUtatvAd aham eva sraShTA | pralayas tac-chaktimati mayy eva pralIna-bhAvitvAd aham evAsya saMhartA ||6||

baladevaH -- etac chakti-dvaya-dvAraiva sarva-jagat-kAraNatAM svasyAha etad iti | sarvANi sthira-carANi bhUtAny etad-yonIni upadhAraya viddhi | ete 'para-pare kShetra-kShetraj~na-shabda-vAcye mac-chaktI yonI kAraNa-bhUte yeShAM tAnIty arthaH | te ca prakR^itI madIye matta eva sambhUte | ataH kR^itsnasya sa-prakR^itikasya jagato 'ham eva prabhava utpatti-hetuH | prabhavaty asmAt iti vyutpatteH | tasya pralaya-saMhartApy aham eva pralIyate 'nena iti vyutpatteH ||6||

_________________________________________________________

BhG 7.7

mattaH parataraM nAnyat ki¤cid asti dhana¤jaya |
mayi sarvam idaM protaM sUtre maNi-gaNA iva ||7||

shrIdharaH - yasmAd evaM tasmAt matta iti | mattaH sakAshAt parataraM shreShThaM jagataH sR^iShTi-saMhArayoH svatantraM kAraNaM ki¤cid api nAsti | sthiti-hetur apy aham evety Aha mayIti | mayi sarvam idaM jagat protaM grathitam Ashritam ity arthaH | dR^iShTAntaH spaShTaH ||7|| 

madhusUdanaH - yasmAd aham eva mAyayA sarvasya jagato janma-sthiti-bhaN^ga-hetus tasmAt paramArthataH matta iti | nikhila-dR^ishyAkAra-pariNata-mAyAdhiShThAnAt sarva-bhAsakAn mattaH sad-rUpeNa sphuraNa-rUpeNa ca sarvAnusyUtAn sva-prakAsha-paramAnanda-caitanya-ghanAt paramArtha-satyAt svapna-dR^isha iva svApnikaM mAyAvina iva mAyikaM shukti-shakalAvacchinna-caitanyAdivat-tad-aj~nAna-kalpitaM rajataM parataraM paramArtha-satyam anyat kiMcid api nAsti he dhana¤jaya | mayi kalpitaM paramArthato na matto bhidyata ity arthaH tad ananyatvam ArambhaNa-shabdAdibhyaH [Vs 2.1.14] iti nyAyAt | vyavahAra-dR^iShTyA tu mayi sad-rUpe sphuraNa-rUpe ca sarvam idaM jaDa-jAtaM protaM grathitaM mat-sattayA sad iva mat-sphuraNena ca sphurad iva vyavahArAya mAyA-mayAya kalpate | sarvasya caitanya-grathitatva-mAtre dR^iShTAntaH - sUtre maNi-gaNA iveti | athavA sUtre taijasAtmani hiraNyagarbhe svapna-dR^ishi svapna-protA maNi-gaNA iveti sarvAMshe dR^iShTAnto vyAkhyeyaH |

anye tu param ataH setUn mAna-sambandha-bheda-vyapadeshebhyaH [Vs 3.2.31] iti sUtroktasya pUrva-pakShasyottaratvena shlokam imaM vyAcakShate | mattaH sarvaj~nAt sarva-shakteH sarva-kAraNAt parataraM prashasyataraM sarvasya jagataH sR^iShTi-saMhArayoH svatantraM kAraNam anyan nAsti he dhana¤jaya ! yasmAd evaM tasmAn mayi sarva-kAraNe sarvam idaM kArya-jAtaM protaM grathitaM nAnyan na | sUtre maNi-gaNA iveti dR^iShTAntas tu grathitatva-mAtre na tu kAraNatve | kanake kuNDalAdivad iti tu yogyo dR^iShTAntaH ||7||

vishvanAthaH -- yasmAd evaM tasmAd aham eva sarvam ity Aha mattaH parataram anyat ki¤cid apii nAsti | kArya-kAraNayor aikyAt shakti-shaktimator aikyAc ca | tathA ca shrutiH ekam evAdvitIyaM brahma, neha nAnAsti ki¤cana iti | evaM svasya sarvAtmakatvam uktvA sarvAntaryAmitvaM cAha mayIti | sarvam idaM cij-jaDAtmakaM jagat mat-kAryatvAn mad-Atmakam api punar mayy antaryAmiNi protaM grathitaM yathA sUtre maNi-gaNAH protAH | madhusUdana-sarasvatI-pAdAs tu sUtre maNi-gaNA iveti dR^iShTAntas tu grathitatva-mAtre, na tu kAraNatve kanake kuNDalAdivad iti tu yogyo dR^iShTAnta ity AhuH ||7||
 
baladevaH - nanu sthira-carayor apara-parayoH prakR^ityor api tvam eva tac-chaktimAn yonir ity ukter nikhila-jagad-bIjatvaM tava pratItaM, na tu sarva-paratvam | tac ca tad-bIjAt tvatto 'nyasyaiva -

tato yad uttarataraM tad arUpam anAmayam |
ya etad vidur amR^itAs te bhavanti athetare 
duHkham evApi yanti || [ÁvetU 3.10] iti shravaNAd iti cet tatrAha matta iti |

mattas tvat-sakhAt kR^iShNAt parataraH shreShTham anyat ki¤cid api nAsty aham eva sarva-shreShThaM vastv ity arthaH | nanu tato yad uttarataram ity AdAv anyathA shrutim iti cen mandam etat kShodAkShamatvAt | tathA hi 

vedAham etaM puruShaM mahAntam 
Adity-varNaM tamasaH parastAt |
tam eva vidvAn amR^ita iha bhavati 
nAnyaH panthA vidyate 'nayanAya || iti [ÁvetU 3.8]

shvetAshvataraiH sarva-jagad-bIjasya mahA-puruShasya viShNor j~nAnam amR^itasya panthAs tato nAstIty upadishya tad-upapAdanAya 

yasmAt paraM nAparam asti ki¤cid
yasmAn nANIyona jyAyo 'sti ki¤cit

iti tasyaiva paramatvaM tad-itarasya tad-asambhavaM ca pratipAdya | tato yad uttarotaraM ity AdinA pUrvoktam eva nigamitam | na tu tato 'nyac-chreShTham astIti uktam | tathA sati teShAM mR^iShAvAditvApatteH | evam Aha sUtrakAraH-tathAnya-pratiShedhAt [Vs 3.2.36] iti | mad-anyasya kasyacid api shraiShThyAbhAvAd aham eva mad-anya-sarvAshraya ity Aha mayIti | protaM grathitaM sphuTam anyat | etena vishvapAlakatvaM svasyoktam ||7||

_________________________________________________________

BhG 7.8

raso 'ham apsu kaunteya prabhAsmi shashi-sUryayoH |
praNavaH sarva-vedeShu shabdaH khe pauruShaM nR^iShu ||8||

shrIdharaH - jagataH sthiti-hetutvam eva prapa¤cati raso 'ham iti pa¤cabhiH | apsu raso 'haM rasa-tan-mAtra-rUpayA vibhUtyA tad-AshrayatenApsu-sthito 'ham ity arthaH | tathA shashi-sUryayoH prabhAsmi | candre sUrye ca prakAsha-rUpayA vibhUtyA tad-Ashrayatvena sthito 'ham ity arthaH | uttarAtrApy evaM draShTavyam | sarveShu vedeShu vaikharI-rUpeShu tan-mUla-bhUtaH praNava oN^kAro 'smi | kha AkAshe shabda-tan-mAtra-rUpo 'smi | nR^iShu puruSheShu pauruSham udyamam asmi | udyame hi puruShAs tiShThanti ||8||

madhusUdanaH - avAdInAM rasAdiShu protatva-pratIteH kathaM tvayi sarvam idaM protam iti ca na shaN^kyaM rasAdi-rUpeNa mamaiva sthitatvAd ity Aha raso 'ham iti pa¤cabhiH | rasaH puNyo madhuras tan-mAtra-rUpaH sarvAsAm apAM sAraH kAraNa-bhUto yo 'psu sarvAsvanugataH so 'haM he kaunteya tad-rUpe mayi sarvA ApaH protA ity arthaH | evaM sarveShu paryAyeShu vyAkhyAtavyam | iyaM vibhUtir AdhyAnAyopadishyata iti nAtIvAbhiniveShTavyam | tathA porabhA prakAshaH shashi-sUryayor aham asmi | prakAsha-sAmAnya-rUpe mayi shashi-sUryau protAv ity arthaH | tathA praNaya oN^kAraH sarva-vedeShv anusyUto 'haM tad yathA shaN^kunA sarvANi parNAni saMtR^iNNAny evam oN^kAreNa sarvA vAk iti shruteH | saMtR^iNNAni grathitAni | sarvA vAk sarvo veda ity arthaH | shabdaH puNyas tan-mAtra-rUpaH kha AkAshe 'nusyUto 'ham | pauruShaM puruShatva-sAmAnyaM nR^iShu puruSheShu yad anusyUtaM tad aham | sAmAnya-rUpe mayi sarve visheShAH protAH shrautair dundubhy-Adi-dR^iShTAntair iti sarvatra draShTavyam ||8||

vishvanAthaH - sva-kArye jagaty atra yathAham antaryAmi-rUpeNa praviShTo varte, tathA kvacit kAraNa-rUpeNa kvacit kAryeShu manuShyAdiShu sAra-rUpeNApy ahaM varta ity Aha raso 'ham iti caturbhiH | apsu rasa tat-kAraNa-bhUto mad-vibhUtir ity arthaH | evaM sarvatrAgre 'pi | prabhA prabhA-rUpaH | praNava oN^kAraH sarva-veda-kAraNam | AkAshe shabdas tat-kAraNam | nR^iShu pauruSham sakala udyama-visheSha eva manuShya-sAraH ||8||

baladevaH - tattvaM darshayati raso 'ham iti pa¤cabhiH | apsu raso 'haM rasa-tan-mAtrayA vibhUtyA tAH pAlayan tAsv ahaM vartate | tAM vinA tAsAm asthiteH | shashini sUrye cAhaM prabhAsmi prabhayA vibhUtyA tau pAlayan tayor ahaM varte | evaM paratra draShTavyam | vaikharI-rUpeShu sarva-vedeShu tan-mUla-bhUtaH praNavo 'ham | khe nabhasi shabdas tan-mAtra-lakShaNo 'ham | nR^iShu pauruShaM phalavAn udyamo 'ham | tenaiva teShAM sthiteH ||8||

_________________________________________________________

BhG 7.9

puNyo gandhaH pR^ithivyAM ca tejash cAsmi vibhAvasau |
jIvanaM sarva-bhUteShu tapash cAsmi tapasviShu ||9||

shrIdharaH - kiM ca puNya iti | puNyo 'vikR^ito gandho gandha-tan-mAtram | pR^ithivyA Ashraya-bhUto 'ham ity arthaH | yad vA vibhUti-rUpeNAshrayatvasya vivakShitatvAt surabhi-gandhasyaivotkR^iShTatayA vibhUtitvAt puNyo gandha ity uktam | tathA vibhAvasAgnau yat tejo duHsahA sahajA dIptis tad aham | sarva-bhUteShu jIvanaM prANa-dhAraNa-vAyur aham ity arthaH | tapasviShu vAnaprasthAdiShu dvandva-sahana-rUpaM tapo 'smi ||9||

madhusUdanaH - puNyaH surabhir avikR^ito gandhaH sarva-pR^ithivI-sAmAnya-rUpas tan-mAtrAkhyaH pR^ithivyAm anusyUto 'ham | ca-kAro rasAdInAm api puNyatva-samuccayArthaH | shabda-sparsha-rUpa-rasa-gandhAnAM hi svabhAvata eva puNyatvam avikR^itatvaM prANinAm adharma-visheShAt tu teShAm apuNyatvaM na tu svabhAvata iti draShTavyam | tathA vibhAvasAv agnau yat tejaH sarva-dahana-prakAshana-sAmarthya-rUpam uShNa-sparsha-sahitaM sita-bhAsvaraM rUpaM puNyaM tad aham asmi | ca-kArAdyo vAyau puNya uShNa-sparshAturANAm ApyAyakaH shIta-sparshaH so 'py aham iti draShTavyam |
sarva-bhUteShu sarveShu prANiShu jIvanaM prANa-dhAraNam Ayur aham asmi | tad-rUpe mayi sarve prANinaH protA ity arthaH | tapasviShu nityaM tapo-yukteShu vAnaprasthAdiShu yat tapaH shItoShNa-kShut-pipAsAdi-dvandva-sahana-sAmarthya-rUpaM tad aham asmi | tad-rUpe mayi tapasvinaH protA visheShaNAbhAve vishiShTAbhAvAt | tapash ceti ca-kAreNa cittaikAgryam AntaraM jihvopasthAdi-nigraha-lakShaNaM bAhyaM ca sarvaM tapaH samuccIyate ||9||

vishvanAthaH -- puNyo 'vikR^ito gandhaH puNyas tu cArv api ity amaraH | ca-kAro rasAdInAm api puNyatva-samuccayArthaH | tejaH sarva-vastu-pAcana-prakAshana-shIta-trANAdi-sAmarthya-rUpaH sAraH | jIvanam Ayur eva sAraH | tapo dvandva-sahanAdikam eva sAraH ||9||
 
baladevaH -- puNyo 'vikR^ito gandhas tan-mAtra-lakShaNaH | ca-kAro rasAdInAm aham api puNyatva-samuccAyakaH | vibhAvasau vahnau tejaH sarva-vastu-pacana-prakAshanAdi-sAmarthya-rUpaM ca shadAd vAyau yaH puNyaH sparsha uShNa-sparsha-vyAkulAnAm ApAyakaH so 'ham iti bodhyam | jIvanam Ayus tapo dvandva-sahanam ||9||

_________________________________________________________

BhG 7.10

bIjaM mAM sarva-bhUtAnAM viddhi pArtha sanAtanam |
buddhir buddhimatAm asmi tejas tejasvinAm aham ||10||

shrIdharaH - kiM ca bIjam iti | sarveShAM carAcarANAM bhUtAnAM bIjaM sajAtIya-kAryotpAdana-sAmarthyam | sanAtanaM nityam uttarottara-sarva-kAryeShv anusyUtam | tad eva bIjaM mad-vibhUtiM viddhi | na tu prativyakti vinashyam | tathA buddhimatAM buddhiH praj~nAham asmi | tejasvinAM pragalbhAnAM tejaH pragalbhatAm ||10||

madhusUdanaH - sarvANi bhUtAni sva-sva-bIjeShu protAni na tu svayIti cen nety Aha bIjam iti | yat sarva-bhUtAnAM sthAvara-jaN^gamAnAm ekaM bIjaM kAraNaM | sanAtanaM nityaM bIjAntarAnapekShaM na tu prativyakti-bhinnam anityaM vA tad-avyAkR^itAkhyaM sarva-bIjaM mAm eva viddhi na tu mad-bhinnaM he pArtha | ato yuktam ekasminn eva mayi sarva-bIje protatvaM sarveShAm ity arthaH | kiM ca buddhis tattvAtattva-viveka-sAmarthyaM tAdR^isha-buddhimatAm aham asmi | buddhi-rUpe mayi buddhimantaH protA visheShaNAbhAve vishiShTAbhAvasyoktatvAt | tathA tejaH prAgalbhyaM parAbhibhava-sAmarthyaM parish cAnabhibhAvyatvaM tejasvinAM tathAvidha-prAgalbhya-yuktAnAM yat tad aham asmi, tejo-rUpe mayi tejasvinaH protA ity arthaH ||10||

vishvanAthaH - bIjam avikR^itaM kAraNaM pradhAnAkhyam ity arthaH | sanAtanaM nityaM buddhimatAM buddhir eva sAraH ||10||

baladevaH - sarva-bhUtAnAM carAcarANAM yad eka-bIjaM sanAtanaM nityaM, na tu prativyakti-bhinnam anityaM vA tat pradhAnAkhyaM sarva-bIjaM mAm eva viddhi tad-rUpayA vibhUtyA tAny ahaM pAlayAmi tat-pareNa hi tAni puShyante | buddhiH sArAsAra-vivekavatI | tejaH prAgalbhyaM parAbhibhava-sAmarthyaM parAn abhibhAvyatvaM ca ||10||

_________________________________________________________

BhG 7.11

balaM balavatAM cAhaM kAma-rAga-vivarjitam |
dharmAviruddho bhUteShu kAmo 'smi bharatarShabha ||11||

shrIdharaH - kiM ca balam iti | kAmo 'prApte vastuny abhilASho rAjasaH | rAgaH punar abhilaShite 'rthe prApte 'pi punar adhike 'rthe citta-ra¤janAtmakas tR^iShNApara-paryAyas tAmasaH | tAbhyAM vivarjitaM balavatAM balam aham asmi | sAttvikaM sva-dharmAnuShThAna-sAmarthyam aham ity arthaH | dharmeNAviruddhaH sva-dAreShu putrotpAdana-mAtropayogI kAmo 'ham iti ||11||

madhusUdanaH - aprApto viShayaH prApti-kAraNAbhAve 'pi prApyatAm ity AkArash citta-vR^itti-visheShaH kAmaH | prApto viShayaH kShaya-kAraNe saty api na kShIyatAm ity evam-AkArash citta-vR^itti-visheSho ra¤janAtmA rAgas tAbhyAM visheSheNa varjitaM sarvathA tad-akAraNaM rajas-tamo-virahitaM yat svadharmAnuShThAnAya dehendriyAdi-dhAraNa-sAmarthyaM sAttvikaM balam balavatAM tAdR^isha-sAttvika-bala-yuktAnAM saMsAra-parAÇmukhAnAM tad aham asmi | tad-rUpe mayi balavantaH protA ity arthaH | ca-shabdas tu-shabdArtho bhinna-kramaH | kAma-rAga-vivarjitam eva balaM mad-rUpatvena dhyeyaM na tu saMsAriNAM kAma-rAga-kAraNaM balam ity arthaH |

krodhArtho vA rAga-shabdo vyAkhyeyaH | dharmo dharma-shAstraM tenAviruddho  'pratiShiddho dharmAnukUlo vA yo bhUteShu prANiShu kAmaH shAstrAnumata-jAyA-putra-vittAdi-viShayo 'bhilAShaH so 'ham asmi | he bharatarShabha ! shAstrAviruddha-kAma-bhUte mayi tathAvidha-kAma-yuktAnAM bhUtAnAM protatvam ity arthaH ||11||

vishvanAthaH - kAmaH sva-jIvikAdy-abhilAShaH | rAgaH krodhas tad-vivarjitam | na tad-dvayotthitam ity arthaH | dharmAviruddhaH sva-bhAryAyAM putrotpatti-mAtropayogI ||11||

baladevaH -- kAmaH sva-jIvikAdy-abhilAShaH | rAgas tu prApte 'py abhilaShite 'rthe punas tato 'py adhike 'rthe citta-ra¤janAtmako 'titR^iShNApara-nAmA, tAbhyAM vivarjitaM balaM sva-dharmAnuShThAna-sAmarthyam ity arthaH | dharmAviruddhaH svapatnyAM putrotpatti-mAtra-hetuH ||11||

_________________________________________________________

BhG 7.12

ye caiva sAttvikA bhAvA rAjasAs tAmasAsh ca ye |
matta eveti tAn viddhi na tv ahaM teShu te mayi ||12||

shrIdharaH - kiM ca ye caiveti | ye cAnye 'pi sAttvika-bhAvAH shama-damAdayaH | rAjasAsh ca harSha-darpAdayaH | tAmasAsh ca shoka-mohAdayaH | prANinAM sva-karma-vashAj jAyante tAn matta eva jAtAn iti viddhi | madIya-prakR^iti-guNa-kAryatvAt | evam api teShv ahaM na varte | jIvavat tad-adhIno 'haM na bhavAmIty arthaH | te tu mad-adhInAH santo mayi vartanta ity arthaH ||12||

madhusUdanaH - kim evaM parigaNanena ye caiveti | ye cAnye 'pi bhAvAsh citta-pariNAmAH sAttvikAH shama-damAdayaH | ye ca rAjasA harSha-darpAdayaH | ye ca tAmasAH shoka-mohAdayaH prANinAm avidyA-karmAdi-vashAj jAyante tAn matta eva jAyamAnAn iti ahaM kR^itsnasya jagataH prabhava ity Ady-ukta-prakAreNa viddhi samastAn eva | athavA sAttvikA rAjasAs tAmasAsh ca bhAvAH sarve 'pi jaDa-vargA vyAkhyeyA visheSha-hetv-abhAvAt | eva-kArash ca samastAvadhAraNArthaH | evam api na tv ahaM teShu, matto jAtatve 'pi tad-vashas tad-vikAra-rUShito rajju-khaNDa iva kalpita-sarva-vikAra-rUShito 'haM na bhavAmi saMsArIva | te tu bhAvA mayi rajjvAm iva sarpAdayaH kalpitA mad-adhIna-sattA-sphUrtikA mad-adhInA ity arthaH ||12||

vishvanAthaH - evaM vastu-kAraNa-bhUtA vastu-sAra-bhUtAsh ca rAkShasAdyAsh ca vibhUtayaH kAshcid uktAH | kintv alam ativistareNa | mad-adhInaM vastu-mAtram eva mad-vibhUtir ity Aha ye caiveti | sAttva-bhAvAH shama-damAdayo devAdyAsh ca | rAjasA harSha-darpAdayo 'surAdyAsh ca | tAmasAH shoka-mohAdayo rAkShasAdyAsh ca | tAn matta eveti madIya-prakR^iti-guNa-kAryatvAt | teShv ahaM na varte | jIvavat tad-adhIno 'haM na bhavAmIty arthaH | te tu mayi mad-adhInAH santa eva vartante ||12||

baladevaH -- evaM kAMshcid vibhUtir abhidhAya samAsena sarvAs tAH prAha ye caiveti | ye mitho vilakShaNa-svabhAvAH sAttvikAdayo bhAvAH prANinAM sharIrendriya-viShayAtmanA ta-kAraNatvena cAvasthitAs tAn sarvAn tat-tac-chakty-upetAn matta evopapannAn viddhi | na tv ahaM teShu varte naivAhaM tad-adhIna-sthitiH | te mayi mad-adhIna-sthitaya ity arthaH ||12||

_________________________________________________________

BhG 7.13

tribhir guNa-mayair bhAvair ebhiH sarvam idaM jagat |
mohitaM nAbhijAnAti mAm ebhyaH param avyayam ||13||

shrIdharaH - evambhUtam IshvaraM tvAm ayaM janaH kim iti na jAnAtIti ? ata Aha tribhir iti | tribhis trividhair ebhiH pUrvoktair guNa-mayaiH kAma-lobhAdibhir guNa-vikArair bhAvaiH svabhAvair mohitam idaM jagat | ato mAma nAbhijAnAti | kathambhUtam ? ebhyo bhAvebhyaH param | ebhir aspR^iShTam eteShAM niyantAram | ataevAvyayaM nirvikAram ity arthaH ||13|| 

madhusUdanaH - tava parameshvarasya svAtantrye nitya-shuddha-buddham ukta-svabhAvatve ca sati kuto jagatas tvad-Atmakasya saMsAritvam | evaMvidha-matsvarUpAparij~nAnAd iti cet, tad eva kuta ity ata Aha tribhir iti | ebhiH prAg-uktais tribhis trividhair guNa-mayaiH sattva-rajas-tamo-guNa-vikArair bhAvaiH sarvair api bhavana-dharmabhir sarvam idaM jagat prANi-jAtaM mohitam vivekAyogyatvam ApAditaM sad ebhyo guNamayebhyo bhAvebhyaH param eShAM kalpanAdhiShThAnam atyanta-vilakShaNam avyayaM sarva-vikriyA-shUnyam aprapa¤cam Ananda-ghanam Atma-prakAsham avyavahitam api mAM nAbhijAnAti | tatash ca svarUpAparicayAt saMsaratIvety aho daurbhAgyam aviveki-janasyety anukroshaM darshayati bhagavAn ||13|| 

vishvanAthaH - nanv evambhUtaM tvA parameshvaraM katham ayaM jano na jAnAtIty ata Aha tribhir iti | guNamayaiH shama-damAdi-harShAdi-shokAdyair bhAvaiH svAbhAvIbhUtair jagaj jagaj-jAta-jIva-vR^indaM mohitaM sat mAM nirguNatvAd ebhyaH param avyayaM nirvikAram ||13||

baladevaH - atha shakti-dvaya-viviktaM svasya dhyeya-svarUpaM darshayan tasyAj~nAne tad-Asaktim eva hetum Aha tribhir iti | ebhiH pUrvoditair guNamayair man-mAyA-guNa-kAryais trividhaiH sAttvikAdibhir bhAvair bhavana-dharmibhiH kShaNa-pariNAmibhis tat-tat-karmAnuguNa-sharIrendriya-viShayAtmanAvasthitair mohitam avivekitAM nItaM sat sarvam idaM jagat surAsura-manuShyAdy-AtmanAvasthitaM jIva-vR^indaM kartR^i ebhyaH sAttvikAdibhyo bhAvebhyaH paraM tair aspR^iShTam ananta-kalyANa-guNa-ratnAkaraM vij~nAnAnanda-ghanaM sarveshvaram avyayam apracyuta-svabhAvaM mAM kR^iShNaM nAbhijAnAti pratyAsUyati ||13|| 

_________________________________________________________

BhG 7.14

daivI hy eShA guNa-mayI mama mAyA duratyayA |
mAm eva ye prapadyante mAyAm etAM taranti te ||14||

shrIdharaH - ke tarhi tvAM jAnantIti ? ata Aha daivIti | daivy alaukikI | atyadbhutety arthaH | guNa-mayI sattvAdi-guNa-vikArAtmikA | mama parameshvarasya shaktir mAyA duratyayA dustarA hi | prasiddhim etam | tathApi mAm eva ity eva-kAreNAvyabhicAriNyA bhaktyA ye prapadyante bhajanti mAyAm etAM sudustarAm api te taranti | tato mAM jAnantIti bhAvaH ||14||

madhusUdanaH - nanu yathoktAnAdi-siddha-mAyA-guNa-traya-baddhasya jagataH svAtntryAbhAvena tat-parivarjanAsAmArthyAn na kadAcid api mAyAtikramaH syAd vastu-vivekAsAmArthya-hetoH sadAtanatvAdityAshaN^kya bhagavad-eka-sharaNatayA tattva-j~nAna-dvAreNa mAyAtikramaH sambhavatIty Aha daivIti | daivI eko devo sarva-bhUteShu gUDhaH [ÁvetU 6.11] ity-Adi-shruti-pratipAdite svatodyotanavati deve sva-prakAsha-caitanyAnande nirvibhAge tad-AshrayatayA tad-viShayatayA ca kalpitA Ashrayatva-viShayatva-bhAginI nirvibhAga-citir eva kevalA [SaM.ÁArI 1.319] ity ukteH | eShA sAkShi-pratyakShatvenApalApAnarhA | hi-shabdAd bhramopAdAnatvAd arthApatti-siddhA ca | guNa-mayI sattva-rajas-tamo-guNa-trayAtmikA | triguNa-rajjur ivAtidR^idhatvena bandhana-hetuH | mama mAyAvinaH parameshvarasya sarva-jagat-kAraNasya sarvaj~nasya sarva-shakteH sva-bhUtA svAdhInatvena jagat-sR^iShTy-Adi-nirvAhikA | mAyA tattva-pratibhAsi-pratibandhenAtattva-pratibhAsa-hetur AvaraNa-vikShepa-shakti-dvayavaty avidyA sarva-prapa¤ca-prakR^itiH mAyAM tu prakR^itiM vidyAn mAyinaM tu maheshvaram [ÁvetU 4.19] iti shruteH |

atraivaM prakriyA | jIveshvara-jagad-vibhAga-shUnye caitanye 'dhyastAnAdir avidyA sattva-prAdhAnyena svacchA darpaNa iva mukha-bhAsaM cid-AbhAsam AgR^ihNAti | tatash ca bimba-sthAnIyaH parameshvara upAdhi-doShAnAskanditaH pratibimba-sthAnIyash ca jIva upAdhi-doShAskanditaH | IshvarAc ca jIva-bhogAyAkAshAdi-krameNa sharIrendriya-saN^ghAtas tad-bhogyash ca kR^itsnaH prapa¤co jAyata iti kalpanA bhavati | bimba-pratibimba-mukhAnugata-mukhavac cesha-jIvAnugataM mAyopAdhi caitanyaM sAkShIti kalpyate | tenaiva ca svAdhyastA mAyA tat-kAryaM ca kR^itsnaM prakAshyate | ataH sAkShy-abhiprAyeNa daivIti bimbeshvarAbhiprAyeNa tu memeti bhagavtoktam | yadyapy avidyA-pratibimba eka eva jIvas tathApy avidyA-gatAnAm antaH-karaNa-saMskArANAM bhinnatvAt tad-bhedenAntaH-karaNopAdhes tasyAtra bheda-vyapadesho mAm eva ye prapadyante duShkR^itino mUDhA na prapadyante, caturvidhA bhajante mAm ity AdiH | shrutau ca tad yo devAnAM pratyabudhyata sa eva tad abhavat tatha rShINAM tathA manuShyANAm [BAU 1.4.10] ity AdiH | 

antaH-karaNopAdhi-bhedAparyAlocane tu jIvatva-prayojakopAdher ekatvAd ekatvenaivAtra vyapadeshaH | kShetraj~naM cApi mAM viddhi sarva-kShetreShu [GItA 13.2], prakR^itiM puruShaM caiva viddhy anAdI ubhAv api [GItA 13.19], mamaivAMsho jIva-loke jIva-bhUtaH sanAtanaH [GItA 15.7] ity Adi | shrutau ca brahma vA idam agra AsIt tad AtmAnam evAvedahaM brahmAsmIti tasmAt tat sarvam abhavat [BAU 1.4.10], eko devaH sarva-bhUteShu gUDhaH [ÁvetU 6.11], anena jIvenA ' 'tmanA ' ' nupravishya [ChAU 6.3.2]

bAlAgra-shata-bhAgasya shatadhA kalpitasya ca |
bhAgo jIvaH sa vij~neyaH sa cAnantyAya kalpate || [ÁvetU 5.9] ity AdiH |

yadyapi darpaNa-gatash caitra-pratibimbaH svaM paraM ca na jAnAty acetanAMshasyaiva tatra pratibimbitatvAt tathApi cit-pratibimbash cittvAd eva svaM paraM ca jAnAti | pratibimba-pakShe bimba-caitanya evopAdhisthatva-mAtrasya kalpitatvAt | AbhAsa-pakShe tasyAnirvacanIyatve 'pi jaDa-vilakShaNatvAt | sa ca yAvat sva-bimbaikyam Atmano na jAnAti tAvaj jala-sUrya iva jala-gata-kampAdikam upAdhi-gataM vikAra-sahasram anubhavati | tad etad Aha duratyayeti | bimba-bhUteshvaraikya-sAkShAtkAram antareNAtyetuM taritum ashakyeti duratyayA | ataeva jIvo 'ntaHkaraNAvacchinnatvAt tat-sambaddham evAkShyAdi-dvArA bhAsayan kiMcij j~no bhavati | tatash ca jAnAmi karomi bhu¤je cety anartha-shata-bhAjanaM bhavati | sa ced bimba-bhUtaM bhagavantam ananta-shaktiM mAyA-niyantAraM sarva-vidaM sarva-phala-dAtAram anisham Ananda-ghana-mUrtim anekaAnavatArAn bhaktAnugrahAya vidadhatam ArAdhayati samarpaNena tadA bimba-samarpitasya pratibimbe pratiphalanAt sarvAn api puruShArthAn AsAdayati | etad evAbhipretya prahlAdenoktaM -

naivAtmanaH prabhur ayaM nija-lAbha-pUrNo
mAnaM janAd aviduShaH karuNo vR^iNIte |
yad yaj jano bhagavate vidadhIta mAnaM
tac cAtmane prati-mukhasya yathA mukha-shrIH || [BhP 7.9.11] iti |

darpaNa-pratibimbitasya mukhasya tilakAdi-shrIr apekShitA ced bimba-bhUte mukhe samarpaNIyA | sA svayam eva tatra pratiphalati nAnyaH kashcit tat-prAptAv upAyo 'sti yathA tathA bimba-bhUteshvare samarpitam eva tat-pratibimba-bhUto jIvo labhate nAnyaH kashcit tasya puruShArtha-lAbhe 'sty upAya iti dR^iShTAnta-dArShTAnikayor arthaH |

tasya yadA bhagavantam anantam anavaratam ArAdhayato 'ntaHkaraNaM j~nAna-pratibandhaka-pApena rahitaM j~nAnAnukUla-puNyena copacitaM bhavati tadAtinirmale mukura-maNDala iva mukham atisvacche 'ntaHkaraNe sarva-karma-tyAga-shama-damAdi-pUrvaka-gurUpasadana-vedAnta-vAkya-shravaNa-manana-nididhyAsanaiH saMskR^ite tattvam asIti-gurUpadiShTa-vedAnnta-vAkya-karaNikAhaM brahmAsImty anAtmAkAra-shUnyA nirupAdhi-caitanyAkArA sAkShAtkArAtmikA vR^ittir udeti | tasyAM ca pratiphalaitaM caitanyaM sadya eva sva-viShayAshrayAm avidyAm unmUlayati dIpa iva tamaH | tatas tasyA nAshAt tayA vR^ittyA sahAkhilasya kArya-prapa¤casya nAshaH | upAdAna-nAshAd upAdeya-nAshasya sarva-tantra-siddhAnta-siddhatvAt | tad etad Aha bhagavAn mAm eva ye prapadyante mAyAm etAM taranti te iti | Atmety evopAsIta [BAU 1.4.7], tad AtmAnam evAvet [BAU 1.4.10], tam eva dhIro vij~nAya [BAU 4.4.23], tam eva viditvAtimR^ityum eti [ÁvetU 6.15] ity Adi-shrutiShv ivehApi mAm evety eva-kAro 'py anuparaktatA-pratipatty-arthaH | mAm eva sarvopAdhi-virahitaM vidAnanda-sadAtmAnam akhaNDaM ye prapadyante vedAnta-vAkya-janyayA nirvikalpa-sAkShAtkAra-rUpayA nirvacanAnarha-shuddha-cid-AkAratva-dharma-vishiShTayA sarva-sukR^ita-phala-bhUtayA nididhyAsana-paripAka-prasUtayA ceto-vR^ittyA sarvAj~nAna-tat-kArya-virodhinyA viShayIkurvanti te ye kecid etAM duratikramaNIyAm api mAyAm akhilAnartha-janma-bhuvam anAyAsenaiva taranti atikrAmanti tasya ha na devAsh canAbhUtyA Ishata AtmA hy eShA sa bhavati [BAU 1.4.10] iti shruteH | sarovAdhi-nivR^ittyA saccidAnanda-ghana-rUpeNaiva tiShThantIty artaH | bahu-vacana-prayogo dehendriyAdi-saMghAta-bheda-nbandhanAtma-bheda-bhrAnty-anuvAdArthaH | 

prapashyantIti vaktavye prapadyanta ity ukte 'rthe mad-eka-sharaNAH santo mAm eva bhagavantaM vAsudevam IdR^isham ananta-saundarya-sAra-sarvasvam akhila-kalA-kalApa-nilayam abhinava-paN^kaja-shobhAdhika-caraNa-kamala-yugala-prabham anavarata-veNu-vAdana-nirata-vR^indAvana-krIDAsakta-mAnasa-heloddhR^ita-govardhanAkhya-mahIdharaM gopAlaM niShUdita-shishupAla-kaMsAdi-duShTa-saN^gham abhinava-jalada-shobhA-sarvasva-haraNa-caraNaM paramAnanda-ghana-maya-mUrtimati-vairi¤ca-prapa¤cam anavaratam anucintayanto divasAn ativAhayanti te mat-prema-mahAnanda-samudra-magna-manasas tathA samasta-mAyA-guNa-vikArair nAbhibhUyante | kintu mad-vilAsa-vinoda-kushalA ete mad-unmUlana-samarthA iti shaN^kamAneva mAyA tebhyo 'pasarati vAravilAsinIva krodhanebhyas tapodhanebhyas tasmAn mAyA-taraNArthI mAm IdR^isham eva santatam anucintayed ity apy abhipretaM bhagavataH | shrutayaH smR^itayash cAtrArthe pramANIkartavyAH ||14||

vishvanAthaH - nanu tarhi triguNa-maya-mohAt katham uttIrNA bhavanti ? tatrAha daivIti | daivI viShayAnandena dIvyantIti devA jIvAs tadIyA teShAM mohayitrIty arthaH | guNa-mayI shleSheNa triveShTana-mahA-pAsha-rUpA | mama parameshvarasya mAyA bahiraN^gA shaktir duratyayA duratikramA | pAsha-pakShe, chettum udgranthayituM vA kenApy ashaktyety arthaH | kintu mad-vAci vishvasihi iti sva-vakShaH spR^iShTvAha mAM shyAmasundarAkAram eva ||14||

baladevaH -- nanu triguNAyas-tan-mAyAyA nityatvAt tad-dhetukasya mohasya vinivR^ittir durghaTeti cet tatrAha daivIti | mama sarveshvarasyAvitarkyAtivicitrAnanta-vishva-sraShTur eShA mAyA daivI | alaukiky atyadbhutety arthaH | tAdR^ik vishva-sargopakaraNatvAt | shrutish caivam Aha - mAyAM tu prakR^itiM vidyAn mAyinaM tu maheshvaram [ÁvetU 4.10] ity AdyA | guNamayI sattvAdi-guNa-trayAtmikA, shleSheNa triguNitA rajjur ivAti-dR^iDhatayA jIvAnAM bandhu-hetuH | ato duratyayA teShAM duratikramA | rajju-pakShe chettum udgrathituM ca tair ashaktyety arthaH | yadyapy etAdR^ishI tathApi mad-bhaktyA tad-vinivR^ittiH syAd ity Aha mAm iti | mAM sarveshvaraM mAyA-niyantAraM sva-prapanna-vAtsalya-nIradhiM kR^iShNaM ye tAdR^isha-sat-prasa§gAt prapadyate sharaNaM gacchanti te etAm arNavam ivApArAM mAyAM goShpadodakA¤jalim ivAshrameNa taranti | tAM tIrtvAnadaika-rasaM prasAdAbhimukhaM sva-svAminaM mAM prApnuvantIti | mAm evety eva-kAro mad-anyeShAM vidhi-rudrAdInAM prapattyA tasyAs taraNaM nety Aha shrutish caivam Aha tam eva viditvety AdyA mucukundaM prati devAsh ca -

varaM vR^iNIShva bhadraM te R^ite kaivalyam adya naH |
eka eveshvaras tasya bhagavAn viShNur avyayaH || [BhP 10.51.20] iti | 

ghaNTAkarNaM prati shivash ca - mukti-pradAtA sarveShAM viShNur eva na saMshayaH iti ||14||

_________________________________________________________

BhG 7.15

na mAM duShkR^itino mUDhAH prapadyante narAdhamAH |
mAyayApahR^ita-j~nAnA AsuraM bhAvam AshritAH ||15||

shrIdharaH - yady evaM tarhi sarve tvAm eva kim iti na bhajanti ? tatrAha na mAm iti | nareShu ye 'dhamAs te mAM na prapadyante na bhajanti | adhamatve hetuH -mUDhA viveka-shUnyAH | tat kutaH ? duShkR^itinaH pApa-shIlAH | ato mAyayApahR^itaM nirastaM shAstrAcAryopadeshAbhyAM jAtam api j~nAnaM yeShAM te tathA | ataeva dambho darpo 'bhimAnash ca krodhaH pAruShyam eva cety AdinA vakShyamANam AsuraM bhAvam svabhAvaM prAptAH santo na mAM bhajanti ||15||

madhusUdanaH - yady evaM tarhi kim iti nikhilAnartha-mUla-mAyonmUlanAya bhagavantaM bhavantam eva sarve na pratipadyante cira-saMcita-durita-pratibandhAd ity Aha bhagavAn na mAm iti | duShkR^itino duShkR^itena pApena saha nitya-yoginaH | ataeva nareShu madhye 'dhamA iha sAdhubhir garhaNIyAH paratra cAnartha-sahasra-bhAjaH | kuto duShkR^itam anartha-hetum eva sadA kurvanti yato mUDhA idam artha-sAdhanam idam anartha-sAdhanam iti viveka-shUnyAH | sati pramANe kuto na vivi¤canti yato mAyayApahR^ita-j~nAnAH sharIrendriya-saMghAta-tAdAmtya-bhrAnti-rUpeNa pariNatayA mAyayA pUrvoktayApahR^itaM pratibaddhaM j~nAnaM viveka-sAmarthyaM yeShAM te tathA | ataeva te dambho darpo 'bhimAnash ca krodhaH pAruShyam eva ca [GItA 16.4] ity AdinAgre vakShyamAnam AsuraM bhAvaM hiMsAnR^itAdi-svabhAvam AshritA mat-pratipatty-ayogyAH santo na mAM sarveshvaraM prapadyante na bhajante | aho daurbhAgyaM teShAm ity abhiprAyaH ||15||

vishvanAthaH - nanu tarhi paNDitA api kecit kim iti tvAM na prapadyante ? tatra ye paNDitAs te mAM prapadyanta eva | paNDita-mAnina eva na mAM prapadyanta ity Aha na mAm iti | duShkR^itino duShTAsh ca te kR^itinaH paNDitAsh ceti te kupaNDitA ity arthaH | te ca caturvidhAH | eke mUDhAH pashu-tulyAH karmiNaH | yad uktaM -

nUnaM daivena nihatA ye cAcyuta-kathA-sudhAm |
hitvA shR^iNvanty asad-gAthAH purISham iva viD-bhujaH || [BhP 3.32.19] iti |

mukundaM ko vai na seveta vinA naretaraH iti ca |

apare narAdhamAH ka¤cit kAlaM bhaktimattvena prApta-naratvA apy ante phala-prAptau na sAdhanopayoga iti matvA svecchayaiva bhakti-tyAginaH | svakartR^ika-bhakti-tyAga-lakShaNam eva teShAm adhamatvam iti bhAvaH | apare shAstrAdhyApanAdi-mattve 'pi mAyayApahR^itaM j~nAnam eShAM te vaikuNTha-virAjinI nArAyaNa-mUrtir eva sArvakAlikI-bhakti-prApyA, na tu kR^iShNa-rAmAdi-mUrtir mAnuShIti manyamAnA ity arthaH | yad vakShyate avajAnanti mAM mUDhA mAnuShIM tanum Ashritam [GItA 9.11] iti | te khalu mAM prapadyamAnA api na mAM prapadyanta iti bhAvaH | apare AsuraM bhAvam AshritAH | asurA jarAsandhAdayo mad-vigrahaM lakShIkR^itya sharair vidhyanti | tathaiva dR^ishyatAdi-hetu-mat-kutarkair mad-vigrahaM vaikuNTha-stham api khaNDayanty eva | na tu prapadyanta ity arthaH ||15||

baladevaH - nanu cet tvAm eva prapannA vimucyante tarhi paNDitA api kecit kim iti tvAM na prapadyante tatrAha na mAm iti | duShTAsh ca te kR^itinaH shAstrArtha-kushalAsh ceti duShkR^itinaH kupaNDitAs te mAM na prapadyante | shrutish caivam Aha -

avidyAyAm antare vartamAnAH
svayaM dhIrAH paNDitaMmanyamAnAH |
dandramyamANAH pariyanti mUDhA
andhenaiva nIyamAnA yathAndhAH || [KaThU 1.2.5]

te catur-vidhAH - eke mAyayA mUDhAH karma-jaDA indrAdivan mAm api viShNuM karmAN^gaM jIvavat karmAdhInaM manyamAnAH | apare mAyayA narAdhamA viprAdi-kula-janmanA narottamatAM prApyApy asat kAvyArthAsattyA pAmaratA-bhAjaH | yad uktam -

     nUnaM daivena nihatA ye cAcyuta-kathA-sudhAm |
     hitvA shR^iNvanty asad-gAthA purISham iva viD-bhujaH || [BhP 3.32.19] iti | 

anye mAyayApahR^ita-j~nAnAH sAN^khyAdayaH | te hi sArvaj~na-sArvaishvarya-sarva-sraShTR^itva-muktidatvAdi dharmaiH shruti-sahasra-prasiddham api mAm Ishvaram apalapantaH prakR^itim eva sarva-sraShTrIM mokSha-dAtrIM ca kalpayanti | tatra tAdR^isha-kuTila-kuyukti-shatAny udbhAvayantI mAyayaiva hetuH | kecit tu mAyayaivAsuraM bhAvam AshritA nirvisheSha-cin-mAtra-vAdinaH | asurA yathA nikhilAnanda-karaM mad-vigrahaM sharair vidhyanti tathAdR^ishyatvAdi-hetubhis te nitya-caitanyAtmatayA shruti-prasiddham api taM khaNDayantIti tatrApi tAdR^isha-buddhy-utpAdanI mAyaiva hetur iti ||15||

_________________________________________________________

BhG 7.16

catur-vidhA bhajante mAM janAH sukR^itino 'rjuna |
Arto jij~nAsur arthArthI j~nAnI ca bharatarShabha ||16||

shrIdharaH - sukR^itinas tu mAM bhajanty eva | te sukR^iti-tAratamyena catur-vidhA ity Aha catur-vidhA iti | pUrva-janmasu ye kR^ita-puNyAs te mAM bhajanti | te caturvidhAH | Arto vegAdy-abhibhUtaH sa yadi pUrvaM kR^ita-puNyas tarhi mAM bhajati | anyathA kShudra-devatA-bhajanena saMsarati | evam uttaratrApi draShTavyam | jij~nAsur Atma-j~nAnecchuH | arthArthI atra vA paratra vA bhoga-sAdhana-bhUto 'rtha-lipsuH | j~nAnI cAtma-vit ||16||

madhusUdanaH - ye tv Asura-bhAva-rahitAH puNya-karmANo vivekinas te puNya-karma-tAratamyena catur-vidhAH santo mAM bhajante krameNa ca kAmanA-rAhityena mat-prasAdAn mAyAM tarantIty Aha catur-vidhA iti | ye sukR^itinaH pUrva-janma-kR^ita-puNya-saMcayA janAH saphala-janmAnas ta eva nAnye te mAM bhajante sevante | he arjuna ! te ca trayaH sa-kAmA eko 'kAma ity evaM caturvidhAH | Arta ArtyA shatru-vyAdhy-Ady-ApadA grastas tan-nivR^ittim icchan | yathA makha-bhaN^gena kupita indre varShati vraja-vAsI janaH | yathA vA jarAsandha-kArAgAravartI rAja-nicayaH | dyUta-sabhAyAM vastrAkarShaNe draupadI ca | grAha-grasto gajendrash ca | jij~nAsur Atma-j~nAnArthI mumukShuH | yathA mucukundaH, yathA vA maithilo janakaH shrutadevash ca, nivR^itte mausale yathA coddhavaH | arthArthI iha vA paratra vA yad bhogopakaraNaM tal-lipsuH | tatreha yathA sugrIvo vibhIShaNash ca, yathA copamanyuH paratra yathA dhruvaH | ete trayo 'pi bhagavad-bhajanena mAyAM taranti | tatra jij~nAsur j~nAnotpattyA sAkShAd eva mAyAM tarati Arto 'rthArthI ca jij~nAsutvaM prApyeti visheShaH | ArtasyArthArthinash ca jij~nAsutva-sambhavAj jij~nAsosh cArtatva-j~nAnopakaraNArthArthitva-sambhavAd ubhayor madhye jij~nAsur uddiShTaH |

tad ete trayaH sa-kAmA vyAkhyAtAH niShkAmash caturtha idAnIm ucyate j~nAnI ca | j~nAnaM bhagavat-tattva-sAkShAtkAras tena nitya-yukto j~nAnI tIrNa-mAyo nivR^itta-sarva-kAmaH | ca-kAro yasya kasyApi niShkAma-prema-bhaktasya j~nAniny-antar-bhAvArthaH | he bharatarShabha tvam api jij~nAsur vA j~nAnI veti katamo 'haM bhakta iti mA shaN^kiShThA ity arthaH | tatra niShkAma-bhakto j~nAnI yathA sanakAdir yathA nArado yathA prahlAdo yathA pR^ithur yathA vA shukaH | niShkAmaH shuddha-prema-bhakto yathA gopikAdir yathA vAkrUra-yudhiShThirAdiH | kaMsa-shishupAlAdayas tu bhayAd dveShAc ca santata-bhagavac-cintA-parA api na bhaktA bhagavad-anurakter abhAvAt | bhagavad-anurakti-rUpAyAs tu bhakteH svarUpaM sAdhanaM bhedAs tathA bhaktAnAm api bhagavad-bhakti-rasAyane 'smAbhiH sa-visheShaM prapa¤citA itIhoparamyate ||16||

vishvanAthaH - tarhi ke tvAM bhajanta ity ata Aha caturvidhA iti | sukR^itaM varNAshramAcAra-lakShaNo dharmas tadvantaH santo mAM bhajante | tatra Arto rogAdy-Apad-grastas tan-nivR^itti-kAmaH | jij~nAsuH Atma-j~nAnArthI vyAkaraNAdi-shAstra-j~nAnArthI vA | arthArthI kShiti-gaja-turaga-kAminI-kanakAdyaihika-pAratrika-bhogArthIti | ete trayaH sakAmA gR^ihasthAH | j~nAnI vishuddhAntaH-karaNaH sannyAsIti caturtho 'yaM niShkAmaH | ity ete pradhAnIbhUta-bhakty-adhikAriNash catvAro nirUpitAH | tatrAdimeShu triShu karma-mishrA bhaktiH | antime caturthe j~nAna-mishrA | sarva-dvArANi saMnyasya [GItA 8.12] ity agrima-granthe yoga-mishrApi vakShyate | j~nAna-karmAdy-amishrA kevalA bhaktir yA sA tu saptamAdhyAyArambha eva mayy Asakta-manaH pArtha [GItA 7.1] ity anena uktA | punash cAShTame 'py adhyAye ananya-cetAH satatam [GItA 8.14] ity anena, navame mahAtmAnas tu mAM pArtha [GItA 9.13] iti shloka-dvayena ananyAsh cintayanto mAm [GItA 9.22] ity anena ca nirUpayitavyeti | 

pradhAnIbhUtA kevalA iti dvividhaiva bhaktir madhyame 'sminn adhyAya-ShaTke bhagavatoktA | yA tu tR^itIyA guNIbhUtA bhaktiH karmaNi j~nAnini yogini ca karmAdi-phala-siddhy-arthA dR^ishyate | tasyAH prAdhAnyAbhAvAt na bhaktitva-vyapadeshaH | kintu tatra tatra karmAdInAm eva prAdhAnyAt | prAdhAnyena vyapadeshA bhavanti iti nyAyena karmatva-j~nAnatva-yogatva-vyapadeshaH | tadvatAm api karmitva-j~nAnitva-yogitva-vyapadeshaH | na tu bhaktatva-vyapadeshaH | phalaM ca sakAma-karmaNaH svargo niShkAma-karmaNo j~nAna-yogo j~nAna-yogayor nirvANa-mokSha iti | 

atha dvidhAyA bhakteH phalam ucyate | tatra pradhAnIbhUtAsu bhaktiShu madhye ArtAdiShu triShu yAH karma-mishrAs tisraH sa-kAmA bhaktayas tAsAM phalaM tat-tat-kAma-prAptiH | viShaya-sAdguNyAt tad-ante sukhaishvarya-pradhAna-sAlokya-mokSha-prAptish ca, na tu karma-phala-svarga-bhogAnta iva pAtaH | yad vakShyate yAnti mad-yAjino 'pi mAm [GItA 9.25] iti | caturthyA j~nAna-mishrAyAs tata utkR^iShTAyAs tu phalaM shAnta-ratiH sanakAdiShv iva | bhakta-bhagavat-kAruNyAdhikya-vashAt kasyAshcit tasyAH phalaM premotkarShash ca shrI-shukAdiShv iva | karma-mishrA bhaktir yadi niShkAmA syAt tadA tasyAH phalaM j~nAna-mishrA bhaktiH | tasyAH phalam uktam eva | kvacic ca svabhAvAd eva d¨sAdi-bhakta-saN^gottha-vAsanA vashAd vA j~nAna-karmAdi-mishra-bhaktimatAm api dAsyAdi-premA syAt, kintu aishvarya-pradhAnam eveti | 

atha j~nAna-karmAdy-amishrAyAH shuddhAyA ananyAki¤canottamAdi-paryAyAH bhakter bahu-prabhedAyA dAsya-sakhyAdi-premavat-pArShadatvam eva phalam ity AdikaM shrI-bhAgavata-TIkAyAM bahushaH pratipAditam | atrApi prasaN^ga-vashAt sAdhya-bhakti-vivekaH saMkShipya darshitaH ||16||

baladevaH -- tarhi tvAM ke prapadyante tatrAha catur-vidhA iti | sukR^itinaH supaNDitAH sva-varNAshramocita-karmaNA mad-ekAnti-bhAvena ca sampannA janA mAM bhajante | te ca catur-vidhAH | tatrArtaH shatru-kleshAdyApad-grastas tad-vinAshecchur gajendrAdiH | jij~nAsur viviktAtma-svarUpa-j~nAnecchuH shaunakAdiH | arthArthI rAjyAdi-sampad-icchur dhruvAdiH | j~nAnI sheShatvena svAmtAnaM sheShitvena parAtmAnaM ca mAM j~nAtavAn shukAdiH | eShv ArtAdayaH sa-kAmAH, j~nAnI tu niShkAmaH | ArtArthArthinoH paratra jij~nAsutA-sampattaye tayor antarAle jij~nAsor upanyAsaH ||16||

_________________________________________________________

BhG 7.17

teShAM j~nAnI nitya-yukta eka-bhaktir vishiShyate |
priyo hi j~nAnino 'tyartham ahaM sa ca mama priyaH ||17||

shrIdharaH - teShAM madhye j~nAnI shreShTha ity Aha teShAm iti | teShAM madhye j~nAnI vishiShTaH | atra hetavaH -- nitya-yuktaH sadA man-niShThaH | ekasmin mayy eva bhaktir yasya saH | j~nAnino dehAdy-abhimAnAbhAvena citta-vikShepAbhAvAn nitya-yuktatvam ekAnta-bhaktitvaM ca sambhavati | nAnyasya | ataeva hi tasyAhaM atyantaM priyaH | sa ca mama | tasmAd etair nitya-yuktatvAdibhish caturbhir hetubhiH sa uttama ity arthaH ||17||

madhusUdanaH - nanu na mAM duShkR^itino mUDhAH prapadyante narAdhamA ity anena tad-vilakShaNAH sukR^itino mAM bhajanta ity arthAt prApte 'pi teShAM cAturvidhyaM catur-vidhA bhajante mAm ity anena darshitAH tatas te sarve sukR^itina eva nirvisheShAd iti cet tatrAha ca | caturvidhAnAm api sukR^ititve niyate 'pi sukR^itAdhikyena niShkAmatayA premAdhikyAt tata iti | 

caturvidhAnAM teShAM madhye j~nAnI tattva-j~nAnavAn nivR^itta-sarva-kAmo vishiShyate sarvato 'tiricyate sarvotkR^iShTa ity arthaH | yato nitya-yukto bhagavati pratyag-abhinne sadA samAhita-cetA vikShepakAbhAvAt | ataevaika-bhaktir ekasmin bhagavaty eva bhaktir anuraktir yasya sa tathA, tasyAnurakti-viShayAntarAbhAvAt | hi yasmAt | priyo nirupAdhi-premAspadam atyartham atyantAtishayena j~nAnino 'haM pratyag-abhinnaH paramAtmA ca tasmAd ayarthaM sa mama parameshvarasya priyaH | AtmA priyo 'tishayena bhavatIti shruti-lokayoH prasiddham evety arthaH ||17||

vishvanAthaH - caturNAM bhakty-adhikAriNAM madhye kaH shreShThaH ity apekShAyAm Aha | teShAM madhye j~nAnI vishiShyate shreShThaH | nitya-yukto nityaM mayi yujyata iti saH | j~nAnAbhyAsa-vashIkR^ita-cittatvAn manasy aikAgra-citta ity arthaH | ArtAdyAs trayas tu naivambhUtA iti bhAvaH | 

nanu sarvo 'pi j~nAnI j~nAna-vaiyarthya-bhayAt tvAM bhajata eva ? tatrAha ekA mukhyA pradhAnIbhUtaM yasya saH | yad vA, ekA bhaktir eva tathaivAsaktimattvAt yasya sa nAma-mAtreNaiva j~nAnIti bhAvaH | evambhUtasya j~nAnino 'haM shyAmasundarAkAro  'tyartham atishayena priyaH sAdhana-sAdhya-dashayoH parihAtum ashakyaH | ye yathA mAM prapadyante [GItA 4.11] iti nyAyena mamApi sa priyaH ||17||

baladevaH - caturShu j~nAninaH shraiShThyam Aha teShAm iti | j~nAnI vishiShyate shreShTho bhavati | yad asau nitya-yukta eka-bhaktish ca | Arta-vinAshAdi-kAmanA-virahAn nityaM mayA yogavAn | ArtAdesha tu yAvat-kAmita-prAptir mad-yoga ekasmin mayy eva j~nAnino bhaktir ArtAdes tu sva-kAmite tat-pradAtR^itvena mayi cAto j~nAnI tataH shreShThaH |

atR^ipyann Aha priyo hIti | j~nAnino hy aham atyarthaM priyaH premAspadam | sa hi mat-priyatA-sudhA-sindhu-nimagno nAnyat ki¤cid anusandhatte tasya mat-priyatA-parimiteti bodhayitum atyartha-shabdaH | sarvaj~no 'nanta-shaktish cAhaM yAM vaktuM na shaknotIty arthaH | sa ca j~nAnI ye yathA mAm [GItA 4.11] ity Adi-nyAyena tathaiva mama priyaH | mamApi tat-priyatA tadvad parimitety arthaH ||17||

_________________________________________________________

BhG 7.18

udArAH sarva evaite j~nAnI tv Atmaiva me matam |
AsthitaH sa hi yuktAtmA mAm evAnuttamAM gatim ||18||

shrIdharaH - tarhi kim itare trayas tad-bhaktAH saMsaranti ? na hi na hIty Aha udArA iti | sarve 'py eta udArA mahAnto mokSha-bhAja evety arthaH | j~nAnI tu punar Atmaiveti me mataM nishcayaH | hi yasmAt sa j~nAnI yuktAtmA mad-eka-cittaH san na vidyata uttamA yasyAs tAm anuttamAM gatiM mAm evAsthita AshritavAn mad-vyatiriktam anyat phalaM na manyata ity arthaH ||18||

madhusUdanaH - tat-kim ArtAdayas tava na priyAH ? na, atyartham iti visheShaNAd ity Aha udArA iti | eta ArtAdayaH sa-kAmA api mad-bhaktAH sarve trayo 'py udArA evotkR^iShTA eva pUrva-janmArjitAneka-sukR^ita-rAshitvAt | anyathA hi mAM na bhajeyur eva | Artasya jij~nAsor arthArthinash ca mad-vimukhasya kShudra-devatA-bhaktasyApi bahulam upalambhAt | ato mama priyA eva te | na hi j~nAnavAn aj~no vA kashcid api bhakto mamApriyo bhavati | kintu yasya yAdR^ishI mayi prItir mamApi tatra tAdR^ishI prItir iti svabhAva-siddham etat | tatra sa-kAmAnAM trayANAM kAmyamAnam api priyam aham api priyaH | j~nAninas tu priyAntara-shUnyasyAham eva niratishaya-prIti-viShayaH | ataH so 'pi mama niratishaya-prIti-viShaya iti visheShaH | anyathA hi mama kR^itaj~natA na syAt kR^itaghnatA ca syAt | ataevAtyartham iti visheShaNam upAttaM prAk | yathA hi yad eva vidyayA karoti shraddhayopaniShadA tad eva vIryavattaraM bhavati ity atra tarab-arthasya vivakShitatvAd vidyA-divyAtirekena kR^itam api karma vIryavad bhavaty eva | tathAtyarthaM j~nAnI bhakto mama priya ity ukter yo j~nAna-vyatirekeNa bhaktaH so 'pi priya iti paryavasyaty eva | atyartham iti visheShaNasya vivakShitatvAt | uktaM hi -- ye yathA mAM prapadyante tAMs tathaiva bhajAmy aham [GItA 4.11] iti | ato mAm Atmatvena j~nAnavAn j~nAnI | Atmaiva na matto bhinnaH tv aham eva sa iti mama mataM nishcayaH | tu-shabdaH sa-kAma-bheda-darshi-tritayApekShayA niShkAmatva-bhedAdarshitva-visheSha-dyotanArthaH | hi yasmAt | sa j~nAnI yuktAtmA sadA mayi samAhita-cittaH san mAM bhagavantam anantam Ananda-ghanam AtmAnam evAnuttamAM sarvotkR^iShTAM gatiM gantavyaM paramaM phalam Asthito 'N^gIkR^itavAn, na tu mad-bhinnaM kim api phalaM sa manyata ity arthaH ||18||

vishvanAthaH -- tarhi kim ArtAdyAs trayas tava na priyAs tatra na hi na hIty Aha udArA iti | ye mAM bhajante, mattaH kiMcit kAmitaM mayApi ditsitaM gR^ihNanti te bhakta-vatsalAya mahyaM bahu-pradAyinaH priyA eveti bhAvaH | j~nAnI tv Atmaiveti sa hi bhajann atha ca mattaH kim api svargApavargAdikaM nAkaN^kShata iti | atas tad-adhInasya mama sa Atmaiveti mama mataM matiH | yataH sa mAM shyAmasundarAkAram evAnuttamAM sarvottamAM gatiM prApyAsthitaH nishcitavAn | na tu mama nirvisheSha-svarUpa-brahma-nirvANam iti bhAvaH | evaM ca niShkAma-pradhAnIbhUta-bhaktimAn j~nAnI bhakta-vatsalena bhagavatA svAtmatvenAbhimanyate | kevala-bhaktimAn ananyas tu Atmano 'py Adhikyena | yad uktaM -
na tathA me priyatama Atma-yonir na shaN^karaH |
na ca saN^karShaNo na shrIr naivAtmA ca yathA bhavAn || [BhP 11.14.15] iti | 
nAham AtmAnam AshAse mad-bhaktaiH sAdhubhir vinA [BhP 9.4.64] iti |
AtmArAmo 'py arIramat [BhP 10.29.42] ity Adi ||18||

baladevaH - nanv ArtAdayas tava priyA na bhavanti maivam atyartham iti visheShaNAd ity Aha udArA iti | sarva evaite ArtAdaya udArA vadAnyAH | udAro dAtR^i-mahator ity amaraH | ye mAM bhajanto mayA ditsitaM kiMcit svAbhIShTaM matto gR^ihNanti te bhakta-vAtsalyaM mahyaM prayacchanto mama bahu-pradAH priyA eveti bhAvaH | j~nAnI tu mamAtmaiveti matam | hi yasmAt sa j¸iAnI yuktAtmA mad-arpita-manA matto 'nyat kiMcid apy anicchann atipriyeNa mayA vinA lavam api sthAtum asamartho mAm eva sarvottamAM matiM prApyam AsthitaH nishcitavAn atas tena tAdR^ishena vinA lavam api sthAtum asamarthasya mamAtmaiva saH | na ca j~nAni-jIvasya hariH svenAbhedam Aheti vAcyam | j~nAna-bhajatvAsiddher bhajatAM cAturvidhyAsiddher mokShe bheda-vAkya-vyAkopAc ca | tasmAd atipriyatvAd eva tatrAtmety uktir mamAtmA bhadrasena itivat | Atmaiva mana eva matam ity apare ||18||

_________________________________________________________

BhG 7.19

bahUnAM janmanAm ante j~nAnavAn mAM prapadyate |
vAsudevaH sarvam iti sa mahAtmA sudurlabhaH ||19||

shrIdharaH - evambhUto mad-bhakto 'tidurlabha ity Aha bahUnAm iti | bahUnAM janmanAm kiMcit kiMcit puNyopacayenAnte carame janmani j~nAnavAn san sarvam idaM carAcaraM vAsudeva eveti sarvAtma-dR^iShTyA mAM prapadyate bhajati | ataH sa mahAtmAparicchinna-dR^iShTiH sudurlabhaH ||19||

madhusUdanaH - yasmAd evaM tasmAt bahUnAm iti | bahUnAM janmanAM kiMcit kiMcit puNyopacaya-hetUnAm ante carame janmani sarva-sukR^ita-vipAka-rUpe vAsudevaH sarvam iti j~nAnavAn san mAM nirupAdhi-premAspadaM prapadyate sarvadA samasta-prema-viShayatvena bhajate | sakalam idam ahaM ca vAsudeva iti dR^iShTyA sarva-premNAM mayy eva paryavasAyitvAt | ataH sa evaM-j~nAna-pUrvaka-mad-bhaktimAn mahAtmAtyanta-shuddhAntaHkaraNatvAj jIvanmuktaH sarvotkR^iShTo na tat-samo 'nyo 'sti adhikas tu nAsty eva | ataH sudurlabho manuShyANAM sahasreShu duHkhenApi labdhum ashakyaH | ataH sa niratishaya-mat-prIti-viShaya iti yuktam evety arthaH ||19||

vishvanAthaH - nanu mAm evAnuttamAM gatim Asthita iti brUShe ataH sa j~nAni-bhaktas tvAm eva prApnoti | kintu kiyataH samayAd anantaraM sa j~nAnI bhakty-adhikArI bhavatIty ata Aha bahUnAm iti | vAsudevaH sarvam iti sarvatra vAsudeva-darshI j~nAnavAn bahUnAM janmanAm ante mAM prapadyate | tAdR^isha-sAdhu-yAdR^icchika-saN^ga-vashAt mat-prapattiM prApnoti | sa ca j~nAnI bhakto mahAtmA susthira-cittaH sudurlabhaH | manuShyANAM sahasreShu iti mad-ukteH | aikAntika-bhaktas tu kim uteti sa tv atisudurlabha eveti bhAvaH ||19||

baladevaH - nanv ArtAdInAm ante kA niShTheti cet tatrAha bahUnAm iti | ArtAdis trividho mad-bhaktaH kR^ita-mad-bhakti-mahimnA bahUni janmAny uttamAn viShayAnandAn anubhUya teShu vitR^iShNo 'nte janmani mat-svarUpa-j~na-sat-prasaN^gAt j~nAnavAn prApta-mat-svarUpa-j~nAnaH san mAM prapadyante | tato vindatIy arthaH | j~nAnAkAram Aha vAsudeva iti | vasudeva-sutaH kR^iShNa eva sarvam | kR^iShNAyatta-svarUpa-sthiti-pravR^ittikaM sarvaM vastv ity arthaH | yad dhi yad adhIna-svarUpa-sthitikatvAt prANa-rUpaM vAg-Adi-vyapadiShTaM chAndogye na vai vAco na cakShUMShi na shrotrANi na manAMsIty AcakShate prANA ity evAcakShate prANo hy evaitAni sarvANi bhavati || [ChAU 5.1.15] iti tatrAhuH sarvaM vastu vAsudevena vyApyam ataH sarvaM vAsudeva ity arthaH | sarvaM samApnoShi tato 'si sarvam [GItA 11.40] iti pArtho vakShyatIti | sa hi nikhila-spR^ihA-nivR^itti-pUrvakaM mat-spR^iho mad-AtmAty-udAra-manA man-niveditAtmA j~nAni-koTiShv api sudurlabhaH | eSha j~nAnavAn priyo hi j~nAnino 'tyartham [GItA 7.17] ity Ady-ukta-lakShaNo bodhyaH ||19||

_________________________________________________________

BhG 7.20

kAmais tais tair hR^ita-j~nAnAH prapadyante 'nya-devatAH |
taM taM niyamam AsthAya prakR^ityA niyatAH svayA ||20||

shrIdharaH -tad evaM kAmino 'pi santaH kAma-prAptaye parameshvaram eva ye bhajanti te kAmAn prApya shanair mucyanta ity uktam | ye tv atyantaM rAjasAs tAmasAsh ca kAmAbhibhUtAH kShudra-devatAH sevante te saMsarantIty Aha kAmair iti caturbhiH | ye tu tais taiH putra-kIrti-shatru-jayAdi-viShayaiH kAmair apahR^ita-vivekA santo 'nyAH kShudrA bhUta-preta-yakShAdyA devatA bhajanti | kiM kR^itvA ? tat-tad-devatArAdhane yo yo niyama upavAsAdi-lakShaNas taM taM niyamaM svIkR^itya | tatrApi svayA svIyayA prakR^ityA pUrvAbhyAsa-vAsanayA niyatA vashIkR^itAH santaH ||20||

madhusUdanaH - mohana-stambhanAkarShaNa-vashIkaraNa-mAraNoccATanAdi-viShayair bhagavat-sevayA labdhum ashakyatvenAbhimatais tais taiH kShudraiH kAmair abhilAShair hR^itam apahR^itaM bhagavato vAsudevAd vimukhIkR^itya tat-tat-phala-dAtR^itvAbhimata-kShudra-devatAbhimukhyaM nItaM j~nAnam antaH-karaNaM yeShAM te 'nya-devatA bhagavato vAsudevAd anyAH kShudra-devatAs taM taM niyamaM japopavAsa-pradakShiNA-namaskArAdi-rUpaM tat-tad-devatArAdhane prasiddhaM niyamam AsthAyAshritya prapadyante bhajante tat-tat-kShudra-phala-prAptIcchayA | kShudra-devatA-madhye 'pi kecit kAMcid eva bhajante svayA prakR^ityA niyatA asAdhAraNayA pUrvAbhyAsa-vAsanayA vashIkR^itA santaH ||20||
 
vishvanAthaH - nanu ArtAdayaH sa-kAmA api bhagavantaM tvAM bhajantaH kR^itArthA iva ity avagatam | ye tu ArtAdayaH Arti-hAnAdi-kAmanayA devatAntaraM bhajante | teShAM kA gatir ity apekShAyAm Aha kAmair iti caturbhiH | hR^ita-j~nAnA iti rogAdy-Arti-harAH shIghraM yathA sUryAdayas tathA na viShNur iti naShTa-buddhayaH | prakR^ityeti svayA prakR^ityA niyatA vashIkR^itAH santas teShAM duShTA prakR^itir eva mat-prapattau parAÇmukhIti bhAvaH ||20||

baladevaH - tad itthaM kAmanayApi mAM bhajanto mad-bhakti-mahimnA te vimucyanta ity uktam | ye tu shIghra-sukha-kAmA devatAntara-bhaktAs te saMsaranty evety Aha kAmair ity Adibhish caturbhiH | tais tair Arti-vinAshAdi-viShayakaiH kAmair hR^ita-j~nAnA yathAdityAdayaH shIghram eva roga-vinAshAdikarAs tathA na viShNur iti naShTa-dhiya ity arthaH | taM tam asAdhAraNaM svayA prakR^ityA vAsanayA niyatA niyantritAs teShAM prakR^itir eva tAdR^ishI yA mat-prapattau vaimukhyaM karotIti bhAvaH ||20||

_________________________________________________________

BhG 7.21

yo yo yAM yAM tanuM bhaktaH shraddhayArcitum icchati |
tasya tasyAcalAM shraddhAM tAm eva vidadhAmy aham ||21||

shrIdharaH - devatA-visheShaM ye bhajanti teShAM madhye yo ya iti | yo yo bhakto yAM yAM tanuM devatA-rUpAM madIyAm eva mUrtiM shraddhayArcitum icchati pravartate tasya tasya bhaktasya tat-tan-mUrti-viShayAM tAm eva shraddhAm acalAM dR^iDhAm aham antaryAmI vidadhAmi karomi ||21||

madhusUdanaH - tat tad devatA-prasAdAt teShAm api sarveshvare bhagavati vAsudeve bhaktir bhaviShyatIti na shaN^kanIyaM, yato yo ya iti | teShAM madhye yo yaH kAmI yAM yAM tanuM devatA-mUrtiM shraddhayA janmAntara-vAsanAbala-prAdurbhUtayA bhaktyA saMyuktaH sann arcitum arcayitum icchati pravartate | caurAdikasyArcayater Nij-abhAva-pakShe rUpam idam | tasya tasya kAminas tAm eva devatA-tanuM prati shraddhAM pUrva-vAsanAvashAt prAptAM bhaktim acalAM sthirAM viddadhAmi karomy aham antaryAmI, na tu mad-viShayAM shraddhAM tasya tasya karomIty arthaH | tAm eva shraddhAm iti vyAkhyAne yac-chabdAnanvayaH spaShTas tasmAt pratishabdam adhyAhR^itya vyAkhyAtam ||21||

vishvanAthaH - te te devAH pUjAM prApya prasannAs teShAM sva-sva-pUjakAnAM hitArthaM tvad-bhaktau shraddhAm utpAdayiShyantIti mA vAdIH | yatas te devAH sva-bhaktAv api shraddhAm utpAdayitum ashaktAH | kiM punar mad-bhaktAv ity Aha yo ya iti | yAM yAM tanuM sUryAdi-deva-rUpAM madIyAM mUrtiM vibhUtim arcitum pUjayituM tAm eva tat-tad-devatA-viShayAm eva, na tu sva-viShayAM shraddhAm aham antaryAmy eva vidadhAmi, na tu sA devatA ||21||

baladevaH - sarvAntaryAmI mahA-vibhUtiH sarva-hitecchur aham eva tat-tad-devatAsu shraddhAm utpAdya tAH pUjayitvA tat-tad-anurUpANi phalAni prayacchAmi, na tu tAsAM tatra tatra shaktir astIty AshayavAn Aha ya iti dvAbhyAm | yo ya ArtAdi-bhakto yAM yAm AdiyAdi-rUpAM mat-tanuM shraddhayArcituM vA¤chati | tasya tasya tAm eva tat-tad-devatA-viShayAm eva, na tu mad-viShayAm | acalAM sthirAm | vidadhAmy utpAdayAmy aham eva, na tu sA sA devatA | shrutish ca tat-tad-devatAnAM mat-tanutvam Aha ya Aditye tiShThaty AdityAd antaro yamAdityo na veda yasyAdityaH sharIram [BAU 3.7.9] ity AdyA ||21||

_________________________________________________________

BhG 7.22

sa tayA shraddhayA yuktas tasyA rAdhanam Ihate |
labhate ca tataH kAmAn mayaiva vihitAn hi tAn ||22||

shrIdharaH - tatash ca tayeti | sa bhaktas tayA dR^iDhayA shraddhayA tasyAs tano rAdhanm ArAdhanam Ihate karoti | tatash ca ye saN^kalpitAH kAmAs tAn kAmAMs tato devatA-visheShAl labhate | kintu mayaiva tat-tad-devatAntaryAminA vihitAn nirmitAn hi | sphuTam etat tat-tad-devatAnAm api mad-adhInatvAn man-mUrtitvAc cety arthaH ||22||

madhusUdanaH - sa kAmI tayA mad-vihitayA sthirayA shraddhayA yuktas tasyA devatA-tanvA rAdhanam ArAdhanaM pUrajam Ihate nirvartayati | upasarga-rahito 'pi rAdhayatiH pUjArthaH | sopasargatve hy AkAraH shrUyate | labhate ca tatas tasyA devatA-tanvAH sakAshAt kAmAnIpsitAMs tAn pUrva-saN^kalpitAn hi prasiddham | mayaiva sarvaj~nena sarva-karma-phala-dAyinA tat-tad-devatAntaryAmiNA vihitAMs tat-tat-phala-vipAka-samaye nirmitAn | hitAn manaH-priyAnityaika-padyaM vA | ahitatve 'pi hitatayA pratIyamAnAnityArthaH ||22||

vishvanAthaH - Ihate karoti | sa tat-tad-devatArAdhanAt kAmAnArAdhana-phalAni labhate | na ca te te kAmA api tais tair devaiH pUrNAH kartuM shakyanta ity Aha mayaiva vihitAn pUrNIkR^itAn ||22||

baladevaH - sa tayeti | Ihate karoti | tato mat-tanu-bhUta-tat-tad-devatArAdhanAt | kAmAn phalAni tatra tatroktAni | mayaiveti vihitAn racitAn | yadyapi tasya tasyArAdhakasya tathA j~nAnaM nAsti tathApi mat-tanu-viShayeyaM shraddhety anusandhAyAhaM phalAny arpayAmIti bhAvaH ||22||

_________________________________________________________

BhG 7.23

antavat tu phalaM teShAM tad bhavaty alpa-medhasAm |
devAn deva-yajo yAnti mad-bhaktA yAnti mAm api ||23||

shrIdharaH - tad evaM yadyapi sarvA api devatAH sarvAtmano mamaiva tanavaH | atas tad-ArAdhanam api vastuto mad-ArAdhanam eva | tatra phala-dAtApi cAham eva | tathApi sAkShAn-mad-bhaktAnAM teShAM ca phala-vaiShamyaM bhavatIty Aha antavad iti | alpa-medhasAM paricchanna-dR^iShTInAM mayA dattam api tat-phalam antavad vinAshi bhavati | tad evAha devAn yajantIti deva-yajaH | te devAn antavato yAnti | mad-bhaktAs tu mAm anAdy-anantaM paramAnandaM prApnuvanti ||23||

madhusUdanaH - yadyapi sarvA api devatAH sarvAtmano mamaiva tanavas tad-ArAdhanam api vastuto mad-ArAdhanam eva sarvatrApi ca phala-dAtAntaryAmy aham eva, tathApi sAkShAn-mad-bhaktAnAM ca teShAM ca vastu-vivekAviveka-kR^itaM phala-vaiShamyaM bhavatIty Aha antavad iti | alpa-medhasAM manda-praj~natvena vastu-vivekAsamarthAnAM teShAM tat-tad-devatA-bhaktAnAM tan mayA vihitam api tat-tad-devatArAdhanajaM phalam antavad eva vinAshy eva na tu mad-bhaktAnAM vivekinAm ivAnantaM phalaM teShAm ity arthaH | kutaH ? evaM yato devAn indrAdIn antavata eva deva-yajo mad-anya-devatArAdhana-parA yAnti prApnuvanti | mad-bhaktAs tu trayaH sa-kAmAH prathamaM mat-prasAdAd abhIShTAn kAmAn prApnuvanti | api-shabda-prayogAt tato mad-upAsanA-paripAkAn mAm anantam Ananda-ghanam Ishvaram api yAnti prApnuvanti | ataH samAne 'pi sakAmatve mad-bhaktAnAm anya-devatA-bhaktAnAM ca mahad-antaram | tasmAt sAdhUktam udArAH sarva evaita iti ||23||

vishvanAthaH - kintu teShAM devatAntara-bhaktAnAm phalaM tat-tad-devatArAdhana-janyam antavat nashvaraM kai¤citkAlikaM bhavati | nanu ArAdhane shrame tulyo 'pi devatAntara-bhaktAnAM phalaM nashvaraM karoShi, sva-bhaktAnAM tv anashvaraM karoShIti tvayi parameshvare 'yam anyAyas tatra nAyam anyAya ity Aha deva-yajo deva-pUjakA devAn eva yAnti prApnuvanti | mat-pUjakA api mAm | ayam arthaH | ye hi yat-pUjakAs te tAn prApnuvanty eveti nyAya eva | tatra yadi devA api nashvarAs tadA tad-bhaktAH katham anashvarA bhavantu | kathantarAM yA tad bhajana-phalaM vA na nashyatu | ataeva tad-bhaktA alpa-medhasa uktAH | bhagavAMs tu nityas tad-bhaktA api nityAs tad-bhakti-bhakti-phalaM ca sarvaM nityam eveti ||23||

baladevaH - nanu devAsh cet tvat-tanavas tarhi deva-bhaktAnAM tad-bhaktAnAM ca samAnaM phalaM syAd iti cet tatrAha antavad iti | teShAm alpa-medhasAm AdityAdi-mAtra-buddhyA, na tu mat-tanuvudbhyArAdhayatAM tat-tat-phalam alpam antavad vinAshi ca bhavati, mat-tanuvudbhyArAdhayatAM tu phalam anantam avinAshi ceti bhAvaH | yasmAd AdityAdi-deva-yAjinas tAn svejyAn mita-bhogAn mitAyuSho yAntIti, mad-bhaktAs tu mAm eva nityAparimita-svarUpa-guNa-vibhUti-mad-ArAdhana-phalam anantam avinAshi ceit mahad-antaram ity arthaH ||23||

_________________________________________________________

BhG 7.24

avyaktaM vyaktim ApannaM manyante mAm abuddhayaH |
paraM bhAvam ajAnanto mamAvyayam anuttamam ||24||

shrIdharaH - nau ca samAne prayAse mahati ca phala-visheShe sati sarve 'pi kim iti devatAntaraM hitvA tvAm eva na bhajanti ? tatrAha avyaktam iti | avyaktaM prapa¤cAtItaM mAM vyaktiM manuShya-matsya-kUrmAdi-bhAvaM prAptam alpa-buddhayo manyante | tatra hetuH -- mama paraM bhAvaM svarUpam ajAnantaH | katham-bhUtam ? avyayaM nityam | na vidyata uttamo bhAvo yasmAt tat mad-bhAvam | ato jagad-rakShaNArthaM lIlayAviShkR^ita-nAnA-vishuddhorjita-sattva-mUrtiM mAM parameshvaraM ca sva-karma-nirmita-bhautika-dehaM ca devatAntaraM samaM pashyanto manda-matayo mAM nAtIvAdriyante | pratyuta kShipra-phaladaM devatAntaram eva bhajanti | te cokta-prakAreNAntavat phalaM prApunvantIty arthaH ||24||

madhusUdanaH - evaM bhagavad-bhajanasya sarvottama-phalatve 'pi kathaM prAyeNa prANino bhagavad-vimukhyA ity atra hetum Aha bhagavAn avyaktam iti | avyaktaM deha-grahaNAt prAk-kAryAkShamatvena sthitam idAnIM vasudeva-gR^ihe vyaktiM bhautika-dehAvacchedena kArya-kShamatAM prAptaM kaMcij jIvam eva manyante mAm Ishvaram apy abuddhayo viveka-shUnyAH | avyaktaM sarva-kAraNam api mAM vyaktiM kArya-rUpatAM matsya-kUrmAdy-anekAvatAra-rUpeNa prAptam iti vA |

kathaM te jIvAs tvAM na vivi¤canti ? tatrAbuddhaya ity uktaM hetuM vivR^iNoti | paraM sarva-kAraNa-rUpam avyayaM nityaM mama bhAvaM svarUpaM sopAdhikam ajAnantas tathA nirupAdhikam apy anuttamaM sarvotkR^iShTam anatishayAdvitIya-paramAnanda-ghanam anantaM mama svarUpam ajAnanto jIvAnukAri-kArya-darshanAj jIvam eva kaMcin mAM manyante | tato mAm anIshvaratvenAbhimataM vihAya prasiddhaM devatAntaram eva bhajante | tatash cAntavad eva phalaM prApnuvantIty arthaH | agre ca vakShyate avajAnanti mAM mUDhA mAnuShIM tanum Ashritam [GItA 9.11] iti ||24||

vishvanAthaH - devatAntara-bhaktAnAm alpa-medhasAM vArtA dUre tAvad AstAm | vedAdi-samasta-shAstra-darshino 'pi mat-tattvaM na jAnanti | 

athApi te deva padAmbuja-dvaya-
prasAda-leshAnugR^ihIta eva hi |
jAnAti tattvaM bhagavan mahimno 
na cAnya eko 'pi ciraM vicinvan || [BhP 10.14.29] 

iti brahmaNApi mAM pratyuktam | ato mad-bhaktAn vinA mat-tattva-j~nAne sarvatra vAlpa-buddhaya ity Aha avyaktaM prapa¤cAtItaM nirAkAraM brahmaiva mAM mAyikAkAratvenaiva vyaktiM vasudeva-gR^ihe janma prAptaM nirbuddhayo manyante mAyikAkAyasyaiva dR^ishyatvAd iti bhAvaH | yato mama paraM bhAvaM mAyAtItaM svarUpaM janma-karma-lIlAdikam ajAnantaH | bhAvaM kIdR^isham ? avyayaM nityam anuttamaM sarvotkR^iShTam | bhAvaH sattA svabhAvAbhiprAya-ceShTAtma-janmasu | kriyA-lIlA-padArtheShu iti medinI | bhagavat-svarUpa-guNa-janma-karma-lIlAnAm anAdy-antatvena nityatvaM shrI-rUpa-gosvAmi-caraNair bhAgavatAmR^ita-granthe pratipAditam | mama paraM bhAvaM svarUpam avyayaM nityam vishuddhorjita-sattva-mUrtM iti svAmi-caraNaish coktam ||24||

baladevaH - atha kA vArtA mad-anya-deva-yAjinAm alpa-medhasAm upaniShan-niShNAtAnAm api mad-bhakti-riktAnAM mat-tattva-dhIr na syAd ity AshayenAha avyaktam iti | abuddhayo mat-tattva-yAthAtmya-buddhi-shUnyA janA avyaktaM sva-prakAshAtma-vigrahatvAd indriyAviShayaM mAM vyaktim ApannaM tad-viShayAM manyante | devakyAM vasudevAt sattvotkR^iShTena karmaNA sa¤jAtam itara-rAja-putra-tulyaM mAM vadanti | yatas te mad-abhij~na-sat-prasaN^gAbhAvAn mama bhAvaM param avyayam anuttamam ajAnantaH -

bhAvaH sattA svabhAvAbhiprAya-ceShTAtma-janmasu | 
kriyA-lIlA-padArtheShu vibhUti-budha-jantuShu || iti medinI-kAraH |

mad-bhakti-hInAs te mama svarUpa-guNa-janma-lIlAdi-lakShaNa-bhAvaM mAyAditaH paramato 'vyayaM nityam anuttamaM sarvottamaM na, kintv anyavan mAyikam anityaM sAdhAraNaM ca gR^ihNanta ity arthaH | svarUpaM harer vij~nAnAnandaika-rasaM vij~nAnam AnandaM brahma ity AdeH | sArvaj~nAdi-guNa-gaNas tasya svarUpAnubandhI ananta-kalyANa-guNAtmako 'sau ity AdeH | abhivyakti-mAtraM janma ajo 'pi san ity AdeH | parantu avyaktasyaiva bhajatsu prasAdenaivAbhivyakti-shIlaM [MBh 12.323.18] -

na shakyaH sa tvayA draShTum asmAbhir vA bR^ihaspate |
yasya prasAdaM kurute sa vai taM draShTum arhati || ity AdeH ||24||

_________________________________________________________

BhG 7.25

nAhaM prakAshaH sarvasya yoga-mAyA-samAvR^itaH |
mUDho 'yaM nAbhijAnAti loko mAm ajam avyayam ||25||

shrIdharaH - teShAM svAj~nAne hetum Aha nAham iti | sarvasya lokasya nAhaM prakAshaH prakaTo na bhavAmi | kintu mad-bhaktAnAm eva | yato yoga-mAyayA samAvR^itaH | yogo yuktir madIyaH ko 'py acintyaH praj~nA-vilAsaH | sa eva mAyAghaTana-ghaTanApaTIyastvAt | tayA saMcchannaH ataeva mat-svarUpa-j~nAne mUDhaH sann ayaM loko 'jam avyayaM ca mAM na jAnAtIti ||25||

madhusUdanaH - nanu janma-kAle 'pi sarva-yogi-dhyeyaM shrI-vaikuNTha-stham aishvaram eva rUpam AvirbhAvitavati samprati ca shrIvatsa-kaustubha-vanamAlA-kirITa-kuNDalAdi-divyopakaraNa-shAlini kambu-kamala-kaumodakI-cakra-vara-dhAri-catur-bhuje shrImad-vainateya-vAhane nikhila-sura-loka-sampAdita-rAja-rAjeshvarAbhiShekAdi-mahA-vaibhave sarva-surAsura-jetari vividha-divya-lIlA-vilAsa-shIle sarvAvatAra-shiromaNau sAkShAd-vaikuNTha-nAyake nikhila-loka-duHkha-nistArAya bhuvam avatIrNe viri¤ci-prapa¤cAsambhavi-niratishaya-saundarya-sAra-sarvasva-mUrtau bAla-lIlA-vimohita-vidhAtari taraNi-kiraNojjvala-divya-pItAmbare nirupama-shyAmasundare kara-dIkR^ita-pArijAtArtha-parAjita-purandare bANa-yuddha-vijita-shashAN^ka-shekhare samasta-surAsura-vijayi-naraka-prabhR^iti-mahA-daiteya-prakara-prANa-paryanta-sarvasva-hAriNi shrIdAmAdi-parama-raN^ka-mahA-vaibhava-kAriNi ShoDasha-sahasra-divya-rUpa-dhAriNy aparimeya-guNa-garimaNi mahA-mahimani nArad-mArkaNDeyAdi-mahA-muni-gaNa-stute tvayi katham avivekino 'pi manuSha-buddhir jIva-buddhir vety arjunAshaN^kAm apaninIShur Aha bhagavAn nAham iti |

ahaM sarvasya lokasya na prakAshaH svena rUpeNa prakaTo na bhavAmi | kintu keShAMcin mad-bhaktAnAm prakaTo bhavAmIty abhiprAyaH | kathaM sarvasya lokasya na prakaTa ity atra hetum Aha yoga-mAyA-samAvR^itaH | yogo mama saN^kalpas tad-vasha-vartinI mAyA yoga-mAyA tathAyam abhakto jano mAM svarUpeNa na jAnAtv iti saN^kalpAnuvidhAyinyA mAyayA samyag AvR^itaH saty api j~nAna-kAraNe j~nAna-viShayatvAyogyaH kR^itaH | ato yad uktaM paraM bhAvam ajAnanta iti tatra mama saN^kalpa eva kAraNam ity uktaM bhavati | ato mama mAyayA mUDha AvR^ita-j~nAnaH sann ayaM caturvidha-bhakta-vilakShaNo lokaH saty api j~nAna-kAraNe mAm ajam avyayam anAdy-anantaM parameshvaraM nAbhijAnAti, kintu viparIta-dR^iShTyA manuShyam eva kaMcin manyata ity arthaH | vidyamAnaM vastu-svarUpam AvR^iNoty avidyamAnaM ca kiMcid darshayatIti laukika-mAyAm api prasiddham etat ||25||

vishvanAthaH - nanu yadi tvaM nitya-rUpa-guNa-lIlo 'si, tadA te tathAbhUtA sArvakAlikI sthitiH kathaM na dR^ishyate? tatrAha nAham iti | ahaM sarvasya sarva-desha-kAla-vartino janasya na prakAsho na prakaTaH | yathA guNa-lIlA-parikaravattvena sadaiva virAjamAno 'pi dadAcid eva keShucid eva bhramANDeShu | kiM ca sUryo yathA sumeru-shailAvaraNa-vashAt sarvadA loka-dR^ishyo na bhavati, kintu kadAcid eva, tathaivAham api yogamAyA-samAvR^itaH | na ca jyotishcakravartamAnAnAM prANinAM jyotishcakrastho jyotishcakra-madhye sAmastyena sadaiva virAjamAno 'pi sUryaH sarva-kAla-desha-varti-janasya na prakaTaH | kintu kAdAcitkeShu ca bhAratAdiShu khaNDeShu vartamAnasya janasyaiva tathaivAham api | 

sva-dhAmasu svarUpa-sUryo yathA sadaiva dR^ishyas tathaiva shrI-kR^iShNa-dhAmani mathurA-dvArakAdau sthitAnAm idAnIntanAnAM janAnAM tatrasthaH kR^iShNaH kathaM na dR^ishyo bhavati ? ucyate yadi jyotishcakra-madhye sumerur abhaviShyat tadA tad-AvR^itaH sUryo dR^ishyo nAbhaviShyat | tatra tu mathurAdi-kR^iShNa-dyumaNi-dhAmani sumeru-sthAnIyA yoga-mAyaiva sadA vartata ity atas tad-AvR^itaH kR^iShNArkaH sadA na dR^ishyate | kintu kadAcid eveti sarvam anavadyam | ato mUDho loko mAM shyAmasundarAkAraM vasudevAtmajam avyayaM mAyika-janmAdi-shUnyaM nAbhijAnAti | ataeva kalyANa-guNa-vAridhiM mAm apy antatas tyaktvA man-nirvisheSh-svarUpaM brahmaiva upAsata iti ||25||

baladevaH - nanu bhaktA ivAbhaktAsh ca tvAM pratyakShIkurvanti prasAdAd eva bhajatsv abhivyaktir iti katham ? tatrAha nAham iti | bhaktAnAm evAhaM nitya-vij~nAm asukha-ghano 'nanta-kalyANa-guNa-karmA prakAsho 'bhivyakto, na tu sarveShAm abhaktAnAm api | yad ahaM yogamAyayA samAvR^ito mad-vimukha-vyAmohakatva-yoga-yuktayA mAyayA samAcchanna-parisara ity arthaH | yad uktaM -mAyA-javanikAcchanna-mahimne brahmaNe namaH iti | mAyA-mUDho 'yaM loko 'timAnuSha-daivata-prabhAvaM vidhi-rudrAdi-vanditam api mAM nAbhijAnAti | kIdR^isham ? ajaM janma-shUnyaM yato 'vyayam apracyuta-svarUpa-sAmarthya-sArvaj~nyAdikam ity arthaH ||25||

_________________________________________________________

BhG 7.26

vedAhaM samatItAni vartamAnAni cArjuna |
bhaviShyANi ca bhUtAni mAM tu veda na kashcana ||26||

shrIdharaH -sarvottamaM mat-svarUpam ajAnanta ity uktam | tad eva svasya sarvottamatvam anAvR^ita-j~nAna-shaktitvena darshayann anyeShAm aj~nAnam Aha vedAham iti | samAtItAni vinaShTAni vartamAnAni ca bhaviShyANi bhAvini ca trikAla-vartIni bhUtAni sthAvara-jaN^gamAni sarvAny ahaM veda jAnAmi | mAyAshrayatvAn mama | tasyAH svAshraya-vyAmohakatvAbhAvAd iti prasiddham | mAM tu ke 'pi na vetti man-mAyA-mohitatvAt | prasiddhaM hi loke mAyAyAH svAshrayAdhInatvam anya-mohakatvaM ceti ||26||

madhusUdanaH - ato mAyayA svAdhInayA sarva-vyAmohakatvAt svayaM cApratibaddha-j~nAnatvAd Aha vedAham iti | aham apratibaddha-sarva-vij~nAto mAyayA sarvAn lokAn mohayann api samAtItAni cira-vinaShTAni vartamAnAni ca bhaviShyANi ca | evaM kAla-traya-vartIni bhUtAni sthAvara-jaN^gamAni sarvAny veda jAnAmi | he 'rjuna ! ato 'haM sarva-j~naH parameshvara ity atra nAsti saMshaya ity arthaH | mAM tu | tu-shabdo j~nAna-pratibandha-dyotanArthaH | mAM sarva-darshinam api mAyAvinam iva tan-mAyA-mohitaH kashcana ko 'pi mad-anugraha-bhAjanaM mad-bhaktaM vinA na veda man-mAyA-mohitatvAt | ato mat-tattva-vedanAbhAvAd eva prAyeNa prANino mAM na bhajanta ity abhiprAyaH ||26||

vishvanAthaH - kiM ca mAyAyAH svAshraya-vyAmohakatvAbhAvAd bahiraN^gA mAyA | antaraN^gA yoga-mAyA ca mama j~nAnaM nAvR^iNotIty Aha vedAham iti | mAM tu kashcana prAkR^ito 'prAkR^itash ca loko mahA-rudrAdir mahA-sarvaj~no 'pi na kArtsnyena veda, yathAyogaM mAyayA yoga-mAyayA ca j~nAnAvaraNAd iti bhAvaH || ||26||

baladevaH - nanu mAyAvR^itatvAt tava jIvavad aj~natApattir iti cet tatrAha vedAham iti | na hi mad-adhInayA mat-tejasAbhibhUtayA dUrato javanikayaiva mAM sevamAnayA mAyayA mama kAcid vikR^itir ity arthaH | mAM tu vedeti maj-j~nAnI koTiShv api sudurlabha ity arthaH ||26||

_________________________________________________________

BhG 7.27

icchA-dveSha-samutthena dvandva-mohena bhArata |
sarva-bhUtAni saMmohaM sarge yAnti parantapa ||27||

shrIdharaH - tad evaM mAyA-viShayatvena jIvAnAM parameshvarAj~nAnam uktam | tasyaivAj~nAnasya dR^iDhatve kAraNam Aha iccheti | sR^ijyata iti sargaH | sarge sthUla-dehotpattau satyAM tad-anukUla icchA | tat-pratikUle ca dveShaH | tAbhyAM samutthaH samudbhUto yaH shItoShNa-sukha-duHkhAdi-dvandva-nimitto moho viveka-bhraMshaH | tena sarvANi bhUtAni saMmohaM yAnti | aham eva sukhI duHkhI ceti gADhataram abhiniveshaM prApnuvanti | atas tAni maj-j~nAnAbhAvAn mAM na bhajantIti bhAvaH ||27||

madhusUdanaH - yoga-mAyAM bhagavat-tattva-vij~nAna-pratibandhe dehendriya-saMghAtAbhimAnAtishaya-pUrvakaM bhogAbhiniveshaM hetv-antaram Aha iccheti | icchA-dveShAbhyAm anukUla-pratikUla-viShayAbhyAM samutthitena shItoShNa-sukha-duHkhAdi-dvandva-nimittena mohenAhaM sukhy ahaM duHkhIty Adi-viparyayeNa sarvANy api bhUtAni saMmohaM vivekAyogyatvaM sarge sthUla-dehotpattau satyAM yAnti | he bhArata ! he parantapa ! iti sambodhana-dvayasya kula-mahimnA svarUpa-shaktyA ca tvAM dvandva-mohAkhyaH shatrur nAbhibhavitum alam iti bhAvaH | na hIcchA-dveSha-rahitaM kiMcid api bhUtam asti | na ca tAbhyAm AviShTasya bahir viShayam api j~nAnaM sambhavati, kiM punar Atma-viShayam | ato rAga-dveSha-vyAkulAntaH-karaNatvAt sarvANy api bhUtAni mAM parameshvaram Atma-bhUtaM na jAnanti | ato na bhajante bhajanIyam api ||27||

vishvanAthaH - tan-mAyayA jIvAH kadArabhya muhyantIty apekShAyAm Aha iccheti | sarge jagat-sR^iShTy-Arambha-kAle sarva-bhUtAni sarve jIvAH sammohayanti | kena ? prAcIna-karmodbuddhau yAv icchA-dveShau indriyANAm anukUle viShaye icchAbhilAShaH pratikUle dveShaH tAbhyAM samutthaH samudbhUto yo dvandvo mAnApamAnayoH shItoShNAdyAH sukha-duHkhayoH strI-puMsayor mohaH - ahaM sammAnitaH sukhI, aham avamAnito duHkhI | mameyaM strI, mamAyaM purusaH ity AdyAkAraka Avidyako yo mohas tena saMmohaM strI-putrAdiShv atyantAsaktiM prApnuvanti | ataevAtyantAsaktAnAM na mad-bhaktAv adhikAraH | yad uddhavaM prati mayaiva vakShyate -

yadR^icchayA mat-kathAdau jAta-shraddhas tu yaH pumAn |
na nirviNNo nAti-sakto bhakti-yogo  'sya siddhi-daH || [BhP 11.20.8] iti |

baladevaH - tvaj-j~nAnI kutaH sudurlabhas tatrAha iccheti | sarge svotpatti-kAle eva sarva-bhUtAni saMmohaM yAnti | kenety Aha dvandva-moheneti | mAnApamAnayoH sukha-duHkhayoH strI-puruShayor dvandvair yo mohaH sat-kR^ito 'haM sukhI syAm asat-kR^itas tu duHkhI mameyaM patnI mamAyaM patir ity evam abhinivesha-lakShaNas tenety arthaH | kIdR^ishenety Aha iccheti pUrva-janmani yatra yatra yAv icchA-dveShAv abhUtAM tAbhyAM saMskArAtmanA sthitAbhyAM samuttiShThati para-janmani tatra tatrotpadyata ity arthaH | icchA rAgaH | evaM sarveShAM bhUtAnAM saMmUDhatvAn maj-j~nAnI sudurlabhaH ||27|| 

_________________________________________________________

BhG 7.28

yeShAM tv anta-gataM pApaM janAnAM puNya-karmaNAm |
te dvandva-moha-nirmuktA bhajante mAM dR^iDha-vratAH ||28||

shrIdharaH - kutas tarhi kecana tvAM bhajanto dR^ishyante ? tatrAha yeShAm iti | yeShAM tu puNya-caraNa-shIlAnAM sarva-pratibandhakaM pApam anta-gataM naShTaM te dvandva-nimittena mohena nirmuktA dR^iDha-vratA ekAntinaH santo bhajante ||28||

madhusUdanaH - yadi sarva-bhUtAni saMmohaM yAnti, kathaM tarhi catur-vidhA bhajante mAm ity uktam ? satyaM, sukR^itAtishayena teShAM kShINa-pApatvAd ity Aha yeShAm iti | yeShAM tv itara-loka-vilakShaNAnAM janAnAM saphala-janmanAM puNya-karmaNAm aneka-janmasu puNyAcaraNa-shIlAnAM tais taiH puNyaiH karmabhir j~nAna-pratibandhakaM pApam antagatam antam avasAnaM prAptaM te pApAbhAvena tan-nimittena dvandva-mohena rAga-dveShAdi-nibandhana-viparyAsena svata eva nirmuktAH punar AvR^itty-ayogyatvena tyaktA dR^iDha-vratA acAlya-saMkalpAH sarvathA bhagavAn eva bhajnIyaH sa caivaM-rUpa eveti pramANa-janitAprAmANya-shaN^kA-shUnya-vij~nAnAH santo mAM paramAtmAnaM bhajante 'nanya-sharaNAH santaH sevante etAdR^ishA eva catur-vidhA bhajante mAM ity atra sukR^iti-shabdenoktAH | ataH sarva-bhUtAni saMmohaM yAntIty utsargaH | teShAM madhye ye sukR^itinas te saMmoha-shUnyA mAM bhajanta ity apavAda iti na virodhaH | ayam evotsargaH prAg api pratipAditas tribhir guNamayair bhAvair ity atra | tasmAt sarttva-shodhaka-puNya-karma-saMcAya sarvadA yatanIyam iti bhAvaH ||28||

vishvanAthaH -- tarhi keShAM bhaktAv adhikAra ity ata Aha yeShAM puNya-karmaNAM pApaM tvaM tu gatam anta-kAlaM prAntaM nashyad-avasthaM, na tu samyak naShTam ity arthaH | teShAM sattva-guNodreke sati tamo-guNa-hrAsaH | tasmin sati tat-kAryo moho 'pi hrasati | moha-hrAse sati te khalu atyAsakti-rahitA yAdR^icchika-mad-bhakta-saN^gena bhajante mAtram | ye tu bhajanAdy-abhyAsataH samyak naShTa-pApAs te mohena niHsheSheNa muktA dR^iDha-vratAH prApta-niShThAH santo mAM bhajante | na caivaM puNya-karmaiva sarva-vidhayoH bhakteH kAraNam iti mantavyam |
 
yaM na yogena sAN^khyena dAna-vrata-tapo- 'dhvaraiH |
vyAkhyA-svAdhyAya-sannyAsaiH prApnuyAd yatnavAn api || [BhP 11.12.9]

iti bhagavad-ukteH | kevala-bhakti-yogasya puNyAdi-karmAshrayaM naiva kAraNam iti bahushaH pratipAdanAt ||28||

baladevaH - nanu keShAMcit tvad-bhaktiH pratIyate sA na syAt | sarva-bhUtAni sarge saMmohaM yAntIty ukter iti cet tatrAha yeShAM prANinAM yAdR^icchika-mahattama-dR^iShTi-pAtAt pApam anta-gataM nAshaM prAptam abhUt viShNor bhUtAni bhUtAnAM pAvanAya caranti hi [BhP 11.2.28] iti smR^iteH | kIdR^ishAnAm ity Aha puNyeti | puNyaM manoj~naM karma mahattama-vIkShaNa-rUpaM yeShAM puNyaM tu cArv api ity amaraH | te dR^iDha-vratA mahat-prasaN^ga-prApta-niShThA dvandva-mohena nirmuktA mat-tattva-j~nAH santo mAM bhajante ||28||

_________________________________________________________

BhG 7.29

jarA-maraNa-mokShAya mAm Ashritya yatanti ye |
te brahma tad viduH kR^itsnam adhyAtmaM karma cAkhilam ||29||

shrIdharaH - evaM ca mAM bhajantaH sarvaM vij~neyaM vij~nAya kR^itArthAH bhavantIty Aha jareti | jarAmaraNayor mokShAya nirasanArthaM mAm Ashritya ye prayatante te tat paraM brahma viduH | kR^itsnam adhyAtmaM ca viduH | yena tat prAptavyaM taM dehAdi-vyatiriktaM shuddham AtmAnaM ca jAnantIty arthaH | tat-sAdhana-bhUtam akhilaM sa-rahasyaM karma ca jAnantIty arthaH ||29||

madhusUdanaH - athedAnIm arjunasya prashyan utthApayituM sUtra-bhUtau shlokAv ucyete | anayor eva vR^itti-sthAnIya uttaro 'dhyAyo bhaviShyati jareti | ye saMsAra-duHkhAn nirviNNA jarA-maraNayor mokShAya jarA-maraNAdi-vividha-duHsaha-saMsAra-duHkha-nirAsAya tad-eka-hetuM mAM sa-guNaM bhagavantam Ashrityetara-sarva-vaimukhyena sharaNaM gatvA yatanti yatante mad-arpitAni phalAbhisandhi-shUnyAni vihitAni karmANi kurvanti te krameNa shuddhAntaH-karaNAH santas taj-jagat-kAraNaM mAyAdhiShThAnaM shuddhaM paraM brahma nirguNaM tat-pada-lakShyaM mAM viduH | karma ca tad-ubhaya-vedana-sAdhanaM gurUpasadana-shravaNa-mananaAdy-akhilaM niravasheShM phalAvyabhicAri vidur jAnantIty arthaH ||29||
 
vishvanAthaH - tad evam ArtAdyAs trayaH sakAmA mAM bhajantaH kR^itArthA bhavantIti | devatAntaraM bhajantas tu cyavanta ity uktvA svasyAbhajane 'py adhikAriNash coktA bhagavatA | idAnIm anyaH sa-kAmaH caturtho 'pi mad-bhakto 'stIty Aha jareti | jarAmaraNayor mokShAya nAshAya ye yogino yatanti yatante | ye mokSha-kAmA mAM bhajantIti phalito 'rthaH | te taM prasiddhaM brahma tathA kR^itsnam AtmAnaM deham adhikR^itya bhoktR^itayA vartamAnam adhyAtmaM jIvAtmAnam akhilaM karma ca nAnA-vidha-karma-janyaM jIvasya saMsAraM ca mad-bhakti-prabhAvAd eva vidur jAnanti ||29||

baladevaH -- tad evam ArtAdayaH sa-kAmA mad-bhaktAH kAmAn anubhUyAnte mAM prapadya vindanti mad-anya-deva-bhaktAs tu saMsarantIty uktam | atha tebhyo 'nyo 'pi sa-kAmo mad-bhakto 'stIty ucyate jareti | ye jarA-maraNAbhyAM vimokShAya tan-mAtra-kAmAH santo mAm Ashritya mad-arcAM sevitvA yatante | tat-praNAmAdi kurvanti | te tat prasiddhaM brahma kR^itsnaM sa-parikaraM vidur adhyAtmaM cAkhilaM karma ca viduH | brahmAdi-shabdAnAm adhibhUtAdi-shabdAnAM cArthAH parasminn adhyAye bhagavataiva vyAkhyAsyante | mad-arcA-sevayA vij~neyaM vij~nAya muktiM labhante, na tu mad-vashyatA-karIM mat-priyatAm ity arthaH | smR^itish caivam Aha sakR^id yad aN^ga pratmAnta-rahitA mona-mayIM bhAgavatIM dadau gatim ity AdyA ||29|| 

_________________________________________________________

BhG 7.30

sAdhibhUtAdhidaivaM mAM sAdhiyaj~naM ca ye viduH |
prayANa-kAle 'pi ca mAM te vidur yukta-cetasaH ||30||

shrIdharaH - na caivaM-bhUtAnAM yoga-bhraMsha-shaN^kApIty Aha sAdhibhUteti | adhibhUtAdi-shabdAnAm arthaM shrI-bhagavAn evottarAdhyAye vyAkhyAsyati | adhibhUtenAdhidaivena ca sahAdhiyaj~nena ca saha mAM ye jAnanti te yukta-cetaso mayy Asakta-manasaH prayANa-kAle 'pi maraNa-samaye 'pi mAM vidur jAnanti | na tu tad api vyAkulIbhUya mAM vismaranti | ato mad-bhaktAnAM na yoga-bhraMsha-shaN^keti bhAvaH ||30||
 
kR^iShNa-bhaktair ayatnena brahma-j~nAnam avApyate |
iti vij~nAna-yogArthaM saptame saMprakAshitam ||

iti shrI-shrIdhara-svAmikR^itAyAM bhagavad-gItA-TIkAyAM subodhinyAM 
vij~nAna-yogo nAma saptamo 'dhyAyaH 
||7||

madhusUdanaH - na caivaM-bhUtAnAM mad-bhaktAnAM mR^ityu-kAle 'pi vivasha-karaNatayA mad-vismaraNaM shaN^kanIyaM, yataH sAdhibhUtAdhidaivam adhibhUtAdidaivAbhyAM sahitaM tathA sAdhiyaj~naM cAdhiyaj~nena ca sahitaM mAM ye vidush cintayanti te yukta-cetasaH sarvadA mayi samAhita-cetasaH santas tat-saMskAra-pATavAt prayANa-kAle prANotkramaNa-kAle karaNa-grAmasyAtyanta-vyagratAyAm api | ca-kArAd ayatnenaiva mat-kR^ipayA mAM sarvAtmAnaM vidur jAnanti | teShAM mR^iti-kAle 'pi mad-AkAraiva citta-vR^ittiH pUrvopacita-saMskAra-pATavAd bhavati | tathA ca te mad-bhakti-yogAt kR^itArthA eveti bhAvaH |

adhibhUtAdhidaivAdhiyaj~na-shabdAnuttare 'dhyAye 'rjuna-prashna-pUrvakaM vyAkhyAsyati bhagavAn iti sarvam anAvilam | tad atrottamAdhikAriNaM prati j~neyaM madhyamAdhikAriNaM prati ca dhyeyaM lakShaNayA mukhyayA ca vR^ittyA tat-pada-pratipAdyaM brahma nirUpitam ||30||

iti shrImat-paramahaMsa-parivrAjakAcArya-shrI-vishveshvara-sarasvatI-pAda-shiShya-shrI-madhusUdana-sarasvatI-viracitAyAM shrImad-bhagavad-gItA-gUDhArtha-dIpikAyAm adhikAri-bhedena j~neya-dhyeya-pratipAdya-tattva-brahma-nirUpaNaM nAma 
saptamo 'dhyAyaH ||7||

vishvanAthaH --- mad-bhakti-prabhAvAd yeShAm IdR^ishaM maj-j~nAnaM syAt teShAm anta-kAle 'pi tad eva j~nAnaM syAt | na tv anyeShAm iva karmopasthApitA bhAvi-deha-prApty-anurUpA matir ity Aha sAdhibhUteti | adhibhUtAdayo 'grimAdhyAye vyAkhyAsyante | bhaktA eva hares tattva-vido mAyAM taranti, te coktAH ShaD-vidhA atrety adhyAyArtho nirUpitaH ||30||

iti sArArtha-varShiNyAM harShiNyAM bhakta-cetasAm |
gItAsu saptamo 'dhyAyaH saN^gataH saN^gataH satAm ||7||

baladevaH - na ca tat-sevayA prAptaM taj-j~nAnaM kadAcid api bhraMshety Aha sAdhIti | adhibhUtenAdhidaivenAdhiyaj~nena ca sahitaM mAM ye viduH sat-prasaN^gAj jAnanti, te prayANa-kAle mR^ityu-samaye 'pi mAM vidur na tu tad-anyavad vyagrAH santo mAM vismarantIty arthaH ||30||

mAM vidus tattvato bhaktA man-mAyAm uttaranti te |
te punaH pa¤cadhety eSha saptamasya vinirNayaH ||

iti shrImad-bhagavad-gItopaniShad-bhAShye saptamo 'dhyAyaH |
||7||
