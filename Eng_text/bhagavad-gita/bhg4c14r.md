Bhagavadgita 14
with the commentaries of Sridhara, Visvanatha and Baladeva

Input by ... (Gaudiya Grantha Mandira)

___________________________________________________________________

THIS TEXT FILE IS FOR REFERENCE PURPOSES ONLY!
COPYRIGHT AND TERMS OF USAGE AS FOR SOURCE FILE.
            
Text converted to Ronald E. Emmerick's encoding for WordPerfect 5.1 DOS 
and related utility programmes BHELA, CARAKA etc. (DOS versions):
            
description             character  =ASCII
            
long a                  A             195
long A                  ù             249
long i                  I             197
long I                  ý             253
long u                  U             198
long U                  ô             244
vocalic r               R^i             173
vocalic R               ã             227
long vocalic r          Ì             204
vocalic l               Ê             202
long vocalic l          Ë             203
velar n                 Ç             199
velar N                 §             167
palatal n               ¤             164
palatal N               ¥             165
retroflex t             T             194
retroflex T             è             232
retroflex d             D             172
retroflex D             Ö             214
retroflex n             N             239
retroflex N             ×             215
palatal s               sh             211
palatal S               Á             193
retroflex s             Sh             171
retroflex S             å             229
anusvara                M             230
capital anusvara        õ             245
visarga                 H             247
capital visarga         ê             234

Other characters of the REE encoding table are not included.
Unless indicated otherwise, accents have been dropped in order 
to facilitate word search.             

For a comprehensive list of REE and other GRETIL encodings 
and formats see:
www.sub.uni-goettingen.de/ebene_1/fiindolo/gretil/gretdiac.pdf
and
www.sub.uni-goettingen.de/ebene_1/fiindolo/gretil/gretdias.pdf
___________________________________________________________________






BhG 14.1

shrI-bhagavAn uvAca
paraM bhUyaH pravakShyAmi j~nAnAnAM j~nAnam uttamam |
yaj j~nAtvA munayaH sarve parAM siddhim ito gatAH ||1||

shrIdharaH : 

puM-prakR^ityoH svatantratvaM vArayan guNa-saN^gataH |
prAhuH saMsAra-vaicitryaM vistareNa caturdashe ||

yAvat sa¤jAyate ki¤cit sattvaM sthAvara-jaN^gamam | kShetra-kShetraj~na-saMyogAt tad viddhi bharatarShabha || ity uktam | sa ca kShetra-kShetraj~nayoH saMyogo nirIshvara-sAN^khyAnAm iva na svAtantryeNa | kintu Ishvarecchayiveti kathana-pUrvakaM kAraNaM guNa-saN^go 'sya sad-asad-yoni-janmasu ity anenoktaM sattvAdi-guNIkR^itaM saMsAra-vaicitryaM prapa¤cayiShyan evambhUtaM vakShyamAnam arthaM stauti bhagavAn paraM bhUya iti dvAbhyAm | paraM paramAtma-niShTham | j~nAyate aneneti j~nAnam upadeshaH | taj j~nAnaM bhUyo 'pi tubhyaM prakarSheNa vakShyAmi | kathambhUtam | j~nAnAnAM tapaH-karmAdi-viShayANAM madhya uttamam | mokSha-hetutvAt | tad evAha yaj j~nAtvA munayo manana-shIlAH sarve | ito deha-bandhanAt | parAM siddhiM mokSham | gatAH prAptAH ||1||

madhusUdanaH : pUrvAdhyAye - yAvat saJNjAyate kiMcit sattvaM sthAvara-jaN^gamam | kShetra-kShetraj~na-saMyogAt tad viddhi [GItA 13.26] ity uktaM tatra nirIshvara-sAN^khyam atinirAkaraNena kShetra-kShetraj~na-saMyogasyeshvarAdhInatvaM vaktavyam | evaM kAraNaM guNa-saN^go 'sya sad-asad-yoni-janmasu ity uktaM tatra kasmin guNa kathaM saN^gaH ke vA guNAH kathaM vA te badhnantIti vaktavyam | tathA bhUta-prakR^iti-mokShaM ca ye vidur yAnti te param ity uktaM tatra bhUta-prakR^iti-shabditebhyo guNebhyaH kathaM mokShaNaM syAn muktasya ca kiM lakShaNam iti vaktavyaM, tad etat sarvaM vistareNa vaktuM caturdasho 'dhyAya Arabhyate | tatra vakShyamANam arthaM dvAbhyAM stuvan shrotÌNAM rucy-utpattaye shrI-bhagavAn uvAca param iti | j~nAyate 'nena j~nAnaM paramAtma-j~nAna-sAdhanaM paraM shreShThaM para-vastu-viShayatvAt | kIdR^ishaM tat ? j~nAnAnAM j~nAna-sAdhanAnAM bahiraN^gANAM yaj~nAdInAM madhya uttamam uttama-phalatvAt | na tvam AnitvAdInAM teShAm antaraN^gatvenottama-phalatvAt | param ity anenotkR^iShTa-viShayatvam uktam | uttamam ity anena tUtkR^iShTa-phalatvam iti bhedaH | IdR^ishaM j~nAnam ahaM pravakShyAmi bhUyaH punaH pUrveShv adhyAyeShv asakR^id uktam api yaj j~nAnaM j~nAtvAnuShThAya munayo manana-shIlAH saMnyAsinaH sarve parAM siddhiM mokShAkhyAm ito deha-bandhanAd gatAH prAptAH ||1||

vishvanAthaH : 

guNAH syur bandhakAs te tu phalair j~neyAsh caturdashe |
guNAtyaye ciha-tatir hetur bhaktish ca varNitA ||

pUrvAdhyAye kAraNaM guNa-saN^go 'sya sad-asad-yoni-janmasu ity uktam | tatra ke guNAH, kIdR^isho guNa-saN^gaH, kasya guNasya saN^gAt kiM phalaM syAt, guNa-yuktasya kiMvA lakShaNam | kathaM vA guNebhyo mocanam ity apekShAyAM vakShyamAnam arthaM stuvAno vaktuM pratijAnIte param iti | j~nAyate ‘neneti j~nAnam upadeshaH param atyuttamam ||1||

baladevaH : 
guNAH syur bandhakAs te tu pariceyAH phalais trayaH |
mad-bhaktyA tan-nivR^ittiH syAd iti proktaM caturdashe ||

pUrvAdhyAye mithaH-sampR^iktAnAM prakR^iti-jIveshvarANAM svarUpANi vivicya jAnann amAnitvAdi-dharmair vishiShTaHB prakR^iti-bandhAd vimucyate bandha-hetush ca guNa-saN^ga ity uktam | tatra ke guNAH, kasmin guNe kathaM saN^gaH, kasya guNasya saN^gAt kiM phalaM, guNa-saN^ginaH kiMvA lakShaNaM kathaM vA guNebhyo muktiH ity apekShAyAM vakShyamANam artham Atma-rucy-utpattaye bhagavAn stauti param iti dvAbhyAm |  

paraM pUrvoktAd anyaM prakR^iti-jIvAntargatam eva guNa-viShayakaM j~nAnaM bhUyo vakShyAmi yaj-j~nAnAnAM prakR^iti-jIva-viShayakANAm uttamaM shreShThaM navanItavad uddhR^itatvAt | yaj j~nAtvopalabhya sarve munayas tan-manana-shIlA ito loke param Atma-yAthAtmyopalabdhi-lakShaNAM siddhiM gatAH | yad vA j~nAyate 'neneti j~nAnam upadesham, tac ca prAg uktam api bhUyaH punar vidhAntareNa vakShyAmi | tac ca j~nAnAnAM tapaH-prabhR^itInAM j~nAna-sAdhanAnAM madhye param uttamam atyuttamaM tad-antaraN^ga-sAdhanatvAt | yaj j~nAtvA sarve munaya ito lokAt parAM mokSha-lakShaNAM siddhiM gatAH ||1||

__________________________________________________________

BhG 14.2

idaM j~nAnam upAshritya mama sAdharmyam AgatAH |
sarge 'pi nopajAyante pralaye na vyathanti ca ||2||

shrIdharaH : kiM ca idam iti | idaM vakShyamANaM j~nAnam upAshrityedaM j~nAna-sAdhanam anuShThAya mama sAdharmyaM mad-rUpatvaM prAptAH santaH sarge 'pi brahmAdiShu utpAdyamAneShv api notpadyante | tathA pralaye 'pi na vyathanti | pralaye duHkhaM nAnubhavanti | punar nAvartanta ity arthaH ||2||

madhusUdanaH : tasyAH siddhair aikAntikatvaM darshayati idaM iti | idaM yathoktam j~nAnaM j~nAna-sAdhanam upAshrityAnuShThAya mama parameshvarasya sAdharmyaM mad-rUpatAm atyantAbhedenAgatAH prAptAH santaH sarge 'pi hiraNyagarbhAdiShUtpadyamAneShv api nopajAyante | pralaye brahmaNo 'pi vinAsha-kAle na vyathanti ca vyathante na ca lIyanta ity arthaH ||14.2|| 

vishvanAthaH : sAdharmyaM sArUpya-lakShaNAM muktiM | na vyathanti na vyathante ||2||

baladevaH : idam iti | gurUpAsanayedaM vakShyamANaM j~nAnam upAshritya prApya janAH sarveshasya mama nityAvirbhUta-guNAShTakasya sAdharmyaM sAdhanAvirbhAvitena tad-aShTakena sAmyam AgatAH santaH sarge nopajAyante sR^iji-karmatAM nApnuvanti pralaye na vyathante mR^iti-karmatAM ca na yAntIti janma-mR^ityubhyAM rahitA muktA bhavantIti mokShe jIva-bahutvam uktam | tad viShNoH paramaM padaM sadA pashyanti sUrayaH ity Adi-shrutibhyash caitad avagatam ||2||

__________________________________________________________

BhG 14.3

mama yonir mahad brahma tasmin garbhaM dadhAmy aham |
saMbhavaH sarva-bhUtAnAM tato bhavati bhArata ||3||

shrIdharaH : tad evaM prashaMsayA shrotAram abhimukhIkR^ityedaM parameshvarAdhInayoH prakR^iti-puruShayoH sarva-bhUtotpattiM prati hetutvaM na tu svatantrayor itImaM vivakShitam arthaM kathayati mameti | deshataH kAlatash cAparicchinnatvAn mahat | bR^iMhitatvAt svakAryANAM vR^iddhi-hetutvAd vA brahma | prakR^itir ity arthaH | tan mahad brahma mama parameshvarasya yonir garbhAdhAna-sthAnam | tasminn ahaM garbhaM jagad-vistAra-hetuM cid-AbhAsaM dadhAmi nikShipAmi | pralaye mayi lInaM santam avidyA-kAma-karmAnushaya-vantaM kShetraj~naM sR^iShTi-samaye bhoga-yogyena kShetreNa saMyojayAmIty arthaH | tato garbhAdhAnAt sarva-bhUtAnAM brahmAdInAM sambhava utpattir bhavati ||3||

madhusUdanaH : tad evaM prashaMshayA shrotAram abhimukhIkR^itya parameshvarAdhInayoH prakR^iti-puruShayoH sarva-bhUtotpattiM prati hetutvaM na tu sAN^khya-siddhAntavat svatantrayor itImaM vivakShitam artham Aha mama yonir iti dvAbhyAm |

sarva-kAryApekShayAdhikatvAt kAraNaM mahat | sarva-kAryANAM vR^iddhi-hetutva-rUpAd bR^iMhaNatvAd brahma | avyAkR^itaM prakR^itis triguNAtmkikA mAyA mahad brahma | tac ca mameshvarasya yonir garbhAdhAna-sthAnaM tasmin mahati brahmaNi yonau garbhaM sarva-bhUta-janma-kAraNam ahaM bahu syAM prajAyeya itIkShaNa-rUpaM saMkalpaM dadhAmi dhArayAmi tat-saN^kalpa-viShayIkaromIty arthaH | yathA hi | kashcit pitA putram anushayinaM vrIhy-Ady-AhAra-rUpeNa svasmin lInaM sharIreNa yojayituM yonau retaH-seka-pUrvakaM garbham Adhatte | tasmAc ca garbhAdhAnAt sa putraH sharIreNa yujyate | tad arthaM ca madhye kalalAdy-avasthA bhavanti | tathA pralaye mayi lInam avidiyA-kAma-karmAnushayavantaM kShetraj~naM sR^iShTi-samaye bhogyena kShetreNa kArya-kAra¸ea-saMghAtena yojayituM cid-AbhAsaAkhya-retaH-seka-pUrvakaM mAyA-vR^itti-rUpaM garbham aham AdadhAmi | tad-arthaM hiraNyagarbhAdInAM bhavati he bhArata na tv Ishvara-kR^ita-garbhAdhAnaM vinety arthaH ||14.3|| 

vishvanAthaH : atha anAdy-avidyA-kR^itasya guNa-saN^gasya bandha-hetutA-prakAraM vaktuM kShetra-kShetraj~nayoH sambhava-prakAram Aha mama parameshvarasya yonir garbhAdhAna-sthAnaM mahad brahma desha-kAlAnavacchinnatvAt mahat, bR^iMhaNAt kArya-rUpeNa vR^iddher hetor brahma prakR^itir ity arthaH | shrutAv api kvacit prakR^itir brahmeti nirdishyate | tasminn ahaM garbhaM dadhAmy AdadhAmi | itas tv anyAM prakR^itiM viddhi me parAM jIva-bhUtAm ity anena cetana-pu¤ja-rUpA yA jIva-prakR^itis taTastha-shakti-rUpA nirdiShTA sA sakala-prANi-jIvatayA garbha-shabdenocyate | tato mat-kR^itAt garbhAdhAnAt sarva-bhUtAnAM brahmAdInAM sambhava utpattiH ||3||

baladevaH : tad evaM vaktavyArtha-stutyA tasmin ruciM shrotur utpAdya bhUmir ApaH ity Adi-dvayArthAnusArAt yAvat sa¤jAyate ki¤cit ity Adau prakR^iti-jIva-saMyogaM paresha-hetukam abhimatam iha sphuTayati mameti | mahat sarvasya prapa¤casya kAraNaM brahmAbhivyakta-sattvAdi-guNakaM pradhAnaM mama sarveshvarsyANDa-koTi-sraShTur yonir garbha-dhAraNa-sthAnaM bhavati | pradhAne brahma-shabdash ca tasmAd etad brahma nAma-rUpam annaM ca jAyate | iti shruteH | tasmin mahati brahmaNi yoni-bhUte garbhaM paramANu-caitanya-rAshim ahaM dadhAmy arpayAmi bhUmir ApaH ity AdinA yA jaDA prakR^itir uktA | seha mahad brahmety ucyate | itas tv anyAm ity AdinA yA cetanA prakR^itir uktA seha sarva-prANi-bIjatvAd garbha-shabdeneti bhoga-kShetra-bhUtayA jaDayA prakR^ityA saha cetana-bhoktR^i-vargaM saMyojayAmIty arthaH | tato mahad-dhetukAt prakR^iti-dvaya-saMyogAd garbhAdhAnAd vA sarva-bhUtAnAM brahmAdi-stambAntAnAM sambhavo janir bhavati ||3||

__________________________________________________________

BhG 14.4

sarva-yoniShu kaunteya mUrtayaH saMbhavanti yAH |
tAsAM brahma mahad yonir ahaM bIja-pradaH pitA ||4||

shrIdharaH : na kevalaM sR^iShTy-upakrama eva mad-adhiShThAnenAbhyAM prakR^iti-puruShAbhyAm ayaM bhUtotpatti-prakAraH | api tu sarvadaivety Aha sarveti | sarvAsu yoniShu manuShyAdyAsu yA mUrtayaH sthAvara-jaN^gamAtmikA utpadyante tAsAM mUrtInAM mahad brahma prakR^itir yonir mAtR^i-sthAnIyA | ahaM ca bIja-pradaH pitA garbhAdhAna-kartA pitA ||4||

madhusUdanaH : nanu kathaM sarva-bhUtAnAM tataH sambhavo devAdi-deha-visheShANAM kAraNAntara-sambhavAd ity AshaN^kyAha sarva-yoniShv iti | deva-pitR^i-manuShya-pashu-mR^igAdi-sarva-yoniShu yA mUrtayo jarAyujANDodbhijjAdi-bhedena vilakShaNA vividha-saMsthAnAs tanavaH saMbhavanti he kaunteya! tAsAM mUrtInAM tat-tat-kAraNa-bhAvApannaM mahad brahmaiva yonir mAtR^i-sthAnIyA | ahaM parameshvaro bIja-prado garbhAdhAnasya kartA pitA | tena mahato brahmaNa evAvasthA-visheShAH kAraNAntarANIti yuktam uktaM sambhavaH sarva-bhUtAnAM tato bhavati [GItA 14.3] iti ||4||

vishvanAthaH : na kevalaM sR^iShTy-utpatti-samaya eva sarva-bhUtAnAM prakR^itir mAtA ahaM pitA api tu sarvadaivety Aha sarvAsu yoniShu devAdyAsu stamba-paryantAsu yA mUrtayo jaN^gama-sthAvarAtmikA utpadyante tAsAM mUrtInAM mahad brahma prakR^itiH | yonir utpatti-sthAnaM mAtA | ahaM bIja-pradaH garbhAdhAna-kartA pitA ||4||

baladevaH : sarveti | he kaunteya sarva-yoniShu devAdi-sthAvarAntAsu yoniShu yA mUrtayas tanavaH sambhavanti tAsAM mahad brahma pradhAnaM yonir utpatti-hetur mAtety arthaH | jIva-pradas tat-karmAnuguNyena paramANu-caitanya-rAshi-saMyojakaH paresho 'haM pitA bhavAmi ||4||

__________________________________________________________

BhG 14.5

sattvaM rajas tama iti guNAH prakR^iti-saMbhavAH |
nibadhnanti mahA-bAho dehe dehinam avyayam ||5||

shrIdharaH : tad evaM parameshvarAdhInAbhyAM prakR^iti-puruShAbhyAM sarva-bhUtotpattiM nirUpyedAnIM prakR^iti-saMyogena puruShasya saMsAraM prapa¤cayati | sattvam ity Adi caturdashabhiH | sattvaM rajas tama ity evaM saJNj~nakAs trayo guNAH prakR^iti-sambhavAH | prakR^iteH sambhava udbhavo yeShAM te tathoktAH | gUna-sAmyaM  prakR^itiH | tasyAH sakAshAt pR^ithaktveAbhivyaktAH santaH prakR^iti-kArye dehe tAdAtmyena sthitaM dehinaM cid-aMshaM vastuto 'vyayaM nirvikAram eva santaM nibadhnanti sva-kAryaiH sukha-duHkha-mohAdibhiH saMyojayantIty arthaH ||5||

madhusUdanaH : tad evaM nirIshvara-sAN^khya-nirAkaraNena kShetra-kShetraj~na-saMyogasyeshvarAdhInatvam uktam | idAnIM kasmin guNe saN^gaH ? ke vA guNAH ? kathaM vA te badhnanti ? ity ucyate sattvam ity AdinAnyam ity ataH prAk caturdashabhiH | sattvaM rajas tama ity evaM-nAmAno guNA nitya-paratantrAH puruShaM prati sarveShAm acetanAnAM cetanArthatvAt | na tu vaisheShikANAM rUpAdivad dravyAshritAH | na ca guNa-guNinor anyatvam atra vivakShitam guNa-trayAtmakatvAt prakR^iteH | tarhi kathaM prakR^iti-sambhavAH ? ity ucyate - trayANAM guNAnAM sAmyAvasthA prakR^itir mAyA bhagavats tasyAH sakAshAt parasparAN^gAN^gi-bhAvena vaiShamyeNa pariNatAH prakR^iti-sambhavA ity ucyante | te ca dehe prakR^iti-kArye sharIrendriya-saMghAte dehinaM deha-tAdAtmyAdhyAsApannaM jIvaM paramArthataH sarva-vikAra-shUnyatvenAvyayaM nibadhnanti nirvikAram eva santaM sva-vikAravattayopadarshayantIva bhrAntyA jala-pAtrANIva divi sthitam AdityaM pratibimbAdhyAsena sva-kampAdimattayA | yathA ca pAramarthiko bandho nAsti tathA vyAkhyAtaM prAk - sharIrastho 'pi kaunteya na karoti na lipyate [GItA 13.32] iti ||5|| 

vishvanAthaH : tad eva prakR^iti-puruShAbhyAM sarva-bhUtotpattiM nirUpeydAnIM ke guNA ucyante | teShu saN^gAt jIvasya kIdR^isho bandha ity apekShAyAm Aha sattvam iti | dehe prakR^iti-kArye tAdAtmyena sthitaM dehinaM jIvaM vastuto 'vyayaM nirvikAram asaN^ginam apy anAdy-avidyayA kR^itAd guNa-saN^gAd eva hetor guNA nibadhnanti ||5||

baladevaH : atha ke guNAH kathaM teShu puruShasya saN^gaH kathaM vA te taM nibadhnanti ity Aha sattvam iti caturbhiH | sattvAdi-saJNj~nakAs trayo guNAH prakR^iti-sambhavAH prakR^iter abhivyaktAs te sva-kArye dehe sthitaM puruSham avyayaM vastuto nirvikAram api nibadhnanty aviveka-gR^ihItaiH sukha-duHkha-mohaiH svadharmais taM yojayantIti ||5||

__________________________________________________________

BhG 14.6

tatra sattvaM nirmalatvAt prakAshakam anAmayam |
sukha-saN^gena badhnAti j~nAna-saN^gena cAnagha ||6||

shrIdharaH : tatra sattvasya bandhakatva-prakAraM cAha tatreti | tatra teShAM guNAnAM madhye sattvaM nirmalatvAt svacchatvAt sphaTika-maNir iva prakAshakaM bhAsvaram anAmayaM ca nirupadravam | shAntam ity arthaH | ataH shAntatvAt sva-kAryeNa sukhena yaH saN^gas tena badhnAti | prakAshakatvAc ca svakAryeNa j~nAnena yaH saN^gas tena ca badhnAti | he anagha niShpApa, ahaM sukhI j~nAnI ceti manodharmAMs tad-abhimAnini kShetraj~ne saMyojayatIty arthaH ||6||

madhusUdanaH : tatra ko guNaH kena saN^gena badhnAti ? ity ucyate tatreti | tatra teShu guNeShu madhye sattvaM prakAshakam caitanyasya tamo-guNa-kR^itAvaraNa-tirodhAyakaM 
nirmalatvAt svacchatvAc cid-bimba-grahaNa-yogyatvAd iti yAvat | na kevalaM caitanyAbhivya¤jakaM kintu anAmayaM | Amayo duHkhaM tad-virodhi sukhasyApi vya¤jakam ity arthaH | tad badhnAti sukha-saN^gena ca dehinaM ! he anagha avyasana ! sarvatra sambodhanAnAm abhiprAyaH prAg uktaH smartavyaH | atra sukha-j~nAna-shabdAbhyAm antaH-karaNa-pariNAmau tad-vya¤jakAv ucyete | icchA dveShaH sukhaM duHkhaM saMghAtash cetanA dhR^itiH [GItA 13.7] iti sukha-cetanayor apIcchAdivat kShetra-dharmatvena pAThAt | tatrAntaH-karaNa-dharmasya sukhasya j~nAnasya cAtmany adhyAsaH saN^go 'haM jAna iti ca | na hi viShaya-dharmo viShayiNo bhavati | tasmAd avidyA-mAtram etad iti shatasha uktaM prAk ||6||

vishvanAthaH : tatra sattvasya lakShaNaM bandhakatva-prakAraM cAha tatreti | anAmayaM nirupadravaM shAntam ity arthaH | | shAntatvAt svakAryeNa sukhena yaH saN^gaH  prakAshakatvAt svakAryeNa j~nAnena ca yaH saN^gaH ahaM sukhI j~nAnI cety upAdhi-dharmayor avidyayaiva jIvasyAbhimAnas tena taM badhnAti | he anagheti tvaM tu ahaM sukhI ahaM j~nAnIty abhimAna-lakShaNam aghaM mA svIkur iti bhAvaH ||6||

baladevaH : atha sattvAdInAM trayANAM lakShaNAni bandhakatva-prakArAMsh cAha tatreti tribhiH | tatra teShu triShu madhye prakAshakaM j~nAna-vya¤jakam anAmayam arogaM duHkha-virodhi-sukha-vya¤jakam iti yAvat | kutaH | nirmalatvAt svacchatvAt | tathA ca prakAsha-sukha-kAraNaM sattvam iti | tac ca sattvaM sva-kArye j~nAne sukhe ca yaH saMyogo j~nAny ahaM sukhy aham ity abhimAnas tena puruShaM nibadhnAti | j~nAnaM cedaM laukika-vastu -yAthAtmya-viShayaM sukhaM ca dehendriya-prasada-rUpaM bodhyam | tatra tatra saN^ge sati tad-upAyeShu karmasu pravR^ittis tat-phalAnubhavopAyeShu deheShUtpattiH | punash ca tatra tatra saN^ga iti na sattvAd vimuktiH ||6||

__________________________________________________________

BhG 14.7

rajo rAgAtmakaM viddhi tR^iShNAsaN^ga-samudbhavam |
tan nibadhnAti kaunteya karma-saN^gena dehinam ||7||

shrIdharaH : rajaso lakShaNaM bandhakatvaM cAha raja iti | rajaH-saJNj~nakaM guNaM rAgAtmakam anura¤jana-rUpaM viddhi | ataeva tR^iShNAsaN^ga-samudbhavam | tR^iShNAprApter 'rthe 'bhilAShaH | sagagaH prAPte 'rthe prItir visheSheNAsaktiH | tayos tR^iShNAsaN^gayoH samudbhavo yasmAt tad-rajo dehinaM dR^iShTAdR^iShTArtheShu karmasu saN^genAsaktyA nitarAM badhnAti | tR^iShNAsaN^gAbhyAM hi karmasu Asaktir bhavatIty arthaH ||7||

madhusUdanaH : rajyate viShayeShu puruSho 'neneti rAgaH kAmo gardhaH sa evAtmA svarUpaM yasya dharma-dharmitNos tAdAtmyAt tad rAgAtmakaM rajo viddhi | ata evAprAptAbhilAShas tR^iShNA | prAptasyopasthite 'pi vinAshe saMrakShaNAbhilASha AsaN^gas tayos tR^iShNAsaN^gayoH sambhavo yasmAt tad rajo nibadhnAti | he kaunteya ! karma-saN^gena karmasu dR^iShTAdR^iShTArtheShu aham ikdaM karomy etat phalaM bhokShya ity abhinivesha-visheSheNa dehinaM vastuto 'kartAram eva kartR^itvAbhimAninaM rajasaH pravR^itti-hetutvAt ||7|| 

vishvanAthaH : rajo-guNaM rAgAtmakam anura¤jana-rUpaM viddhi | tR^iShNA aprApte 'rthe abhilAShaH | saN^gaH prApte 'rthe AsaktiH | tayoH samudbhavo yasmAt tad rajaH dehinaM dR^iShTAdR^iShTArtheShu karmasu saN^genAsaktyA badhnAti tR^iShNA-saN^gAbhyAM karmasv Asaktir bhavati ||7||

baladevaH : raja iti rAgaH strI-puruShayor mitho 'bhilAsas tad-AtmakaM rajo-vR^iddhi-hetu-kAryayos tAdAtmyAt | tac ca tR^iShNAdi-samudbhavaM shabdAdi-viShayAbhilAShas tR^iShNA | putra-mitrAdi-saMyogo 'bhilAShaH saN^gas tayoH sambhavo yasmAt tat | tathA ca rAga-tR^iShNAsaN^ga-kAraNaM rajaH iti | tad rajaH strI-viShaya-putrAdi-prApakeShu karmasu saN^genAbhilASheNa dehinaM puruShaM nibadhnAti | stry-Adi-spR^ihayA karmANi karoti | tAni tat-phalAnubhavopAya-bhUtAn stry-AdIn prApayanti | punar apy evam iti rajaso na vimuktiH ||7||

__________________________________________________________

BhG 14.8

tamas tv aj~nAna-jaM viddhi mohanaM sarva-dehinAm |
pramAdAlasya-nidrAbhis tan nibadhnAti bhArata ||8||

shrIdharaH : tamaso lakShaNaM bandhakatvaM cAha tama iti | tamas tv aj~nAnAj jAtam AvaraNa-shakti-pradhAnAt prakR^ity-aMshAd udbhutaM viddhIty arthaH | ataH sarveShAM dehinAM mohanaM bhrAnti-janakam | ataeva pramAdenAlasyena nidrayA ca tat tamo dehinaM nibadhnAti | tatra pramAdo 'navadhAnam | Alasyam anudyamaH | nidrA cittasyAvasAdAl layaH ||8||

madhusUdanaH : tu-shabdaH sattva-rajopekShayA visheSha-dyotanArthaH | aj~nAnAd AvaraNa-shakti-rUpAd udbhUtam aj~nAna-jaM tamo viddhi | ataH sarveShAM dehinAM mohanam aviveka-rUpatvena  bhrAnti-janakam | pramAdenAlasyena nidrayA ca tat tamo nibadhnAti | dehinam ity anuShajyate | he bhArata | pramAdo vastu-vivekAsAmarthyaM sattva-kArya-prakAsha-virodhI | AlasyaM pravR^itty-asAmarthyaM rajaH-kArya-pravR^itti-virodhi | ubhaya-virodhinI tamo-guNAlambanA vR^ittir nidreti vivekaH ||8|| 

vishvanAthaH : aj~nAnam aj~nAnAt svIya-phalAt jAtaM pratItam anumitaM bhavatIty aj~nAnajam aj~nAna-janakam ity arthaH | mohanaM bhrAnti-janakam | pramAdo 'navadhAnam | Alasyam anudyamaH | nidrA cittasyAvasAdAl layaH ||8||

baladevaH : tamas tv iti | tu-shabdaH pUrva-dvitIyAd visheSha-dyotakaH | vastu-yAthAtmyAvagamo j~nAnaM tad-virodhy-AvarakatA-pradhAnaM prakR^ity-aMsho 'j~nAnam | tasmAj jAtaM tamo ‘taH sarva-dehinAM mohanaM viparyaya-j~nAna-janakam | tathA ca vastu-yAthAtmya-j~nAnAvarakaM viparyaya-j~nAna-janakaM tamaH iti | tat tamaH pramAdAdibhiH svakAryaiH puruShaM nibadhnAti | tatra pramAdo 'navadhAnam akArye karmaNi pravR^itti-rUpaM sattva-kArya-prakAsha-virodhI | Alasyam anudyamaH, rajaH-kArya-pravR^itti-virodhi | tad-ubhaya-virodhinI tu nidrA cittasyAvasAdAtmeti ||8||     

__________________________________________________________

BhG 14.9 

sattvaM sukhe saJNjayati rajaH karmaNi bhArata |
j~nAnam AvR^itya tu tamaH pramAde saJNjayaty uta ||9||

shrIdharaH : sattvAdInAm evaM sva-sva-kArya-karaNe sAmarthyAtishayam Aha sattvam iti | sattvaM sukhe sa¤jayati saMshleShayati | duHkha-shokAdi-kAraNe sabhApi sukhAbhimukham eva dehinaM karotiIty arthaH | evaM sukhAdi-kAraNe saty api rajaH karmaNy eva sa¤jayati | tamas tu mahat-saN^gena utpAdyamAnam api j~nAnam AvR^ityaAcchAdya pramAde sa¤jayati | mahadbhir upadishyamAnasyArthasyAnavadhAne yojayati utApi | AlasyAdAv api saMyojayatIty arthaH ||9||

madhusUdanaH :

vishvanAthaH : uktam evArthaM saN^kShepeNa punar darshayati | sattvaM kartR^i sukhe svIya-phale AsaktaM jIvaM sa¤jayati vashIkaroti nibadhnAtIty arthaH | rajaH kartR^i karmANi AsaktaM jIvaM badhnAti | tamaH kartR^i pramAde 'bhirataM taM j~nAnam AvR^itya aj~nAnam utpAdyety arthaH ||9||

baladevaH : guNAH svAny advayotkR^iShTAH santaH svakArye tanvantIty Aha sattvam iti dvAbhyAm | sattvam utkR^iShTaM sat sva-kArye sukhe puruShaM sa¤jayaty AsaktaM karoti | rajo utkR^iShTaM sat karmANi taM sa¤jayati | tama utkR^iShTaM sat pramAde taM sa¤jayati j~nAnam AvR^ityAcchAdyAj~nAnam utpAdyety arthaH ||9||

__________________________________________________________

BhG 14.10

rajas tamash cAbhibhUya sattvaM bhavati bhArata |
rajaH sattvaM tamash caiva tamaH sattvaM rajas tathA ||10||

shrIdharaH : tatra hetum Aha raja iti | rajas-tamash ceti guNa-dvayam abhibhUya tiraskR^itya sattvaM bhavati | adR^iShTa-vashAd udbhavati | tataH svakArye sukha-j~nAnAdau sa¤jayatIty arthaH | evaM rajo 'pi sattvaM tamash ceti guNa-dvayam abhibhUyodbhavati | tataH svakArye tR^iShNAkarmAdau sa¤jayati | evaM tamo 'pi sattvaM rajash cobhAv api guNAv abhibhUyodbhavati | tatash ca sva-kArye pramAdAlasyAdau sa¤jayatIty arthaH ||10||

madhusUdanaH : uktaM kAryaM kadA kurvanti guNAH ?  ity ucyate raja iti | rajas tamash ca yugapad ubhAv api guNAv abhibhUya sattvaM bhavati udbhavati vardhate yadA, tadA sva-kAryaM prAg-uktam asAdhAraNyena karotIti sheShaH | evaM rajo 'pi sattvaM tamash ceti guNa-dvayam abhibhUyodbhavati yadA, tadA sva-kAryam prAg-uktaM karoti | tathA tadvad eva tamo 'pi sattvaM rajash cety ubhAv api guNAv abhibhUyodbhavati yadA, tadA sva-kAryam prAg-uktaM karotIty arthaH ||10|| 

vishvanAthaH : uktaM sva-sva-kAryaM sukhAdikaM prati guNAH kathaM prabhavantIty apekShAyAm Aha rajas tamash ceti guNa-dvayam abhibhUya tiraskR^itya sattvaM bhavati adR^iShTa-vashAd udbhavati | evaM rajo 'pi sattvaM tamash ceti guNa-dvayAbhibhUya tAdR^ishAdR^iShTa-vashAd udbhavati | tamo 'pi sattvaM rajash cobhAv api guNAv abhibhUyodbhavati ||10||

baladevaH : sameShu triShu katham akasmAd ekasyotkarSha iti cet prAcIna-tAdR^isha-karmodayAt tAdR^ishAhArAc ca svabhavatIti bhavavAn Aha raja iti | sattvaM kartR^i rajas tamash cAbhibhUyo tiraskR^ityotkR^iShTaM bhavati | rajaH kartR^i sattvaM tamash cAbhibhUyotkR^iShTaM bhavati | tamaH kartR^i sattvaM rajash cAbhibhUyotkR^iShTaM bhavati |  yadotkR^iShTaM bhavati, tadA pUrvoktam asAdhAraNaM kAryaM karotIti sheShaH ||10||

__________________________________________________________

BhG 14.11

sarva-dvAreShu dehe 'smin prakAsha upajAyate |
j~nAnaM yadA tadA vidyAd vivR^iddhaM sattvam ity uta ||11||

shrIdharaH : idAnIM sattvAdInAM vivR^iddhAnAM liN^gAny Aha sarva-dvAreShv iti tribhiH | asminn Atmano bhogAyatane dehe sarveShv api dvAreShu shrotrAdiShu yadA shabdAdi-j~nAnAtmakaH prakAsha upajAyate utpadyate tadAnena prakAshaliN^gena sattvaM vivR^iddhaM vidyAj jAnIyAt | uta shabdAt sukhAdi-liN^genApi jAnIyAd ity uktam ||11||

madhusUdanaH : idAnIm udbhUtAnAM teShAM liN^gAny Aha tribhiH sarva-dvAreShv iti | asminn Atmano bhogAyatane dehe sarveShv api dvAreShUpalabdhi-sAdhaneShu shrotrAdi-karaNeShu yadA prakAsho buddhi-pariNAma-visheSho viShayAkAraH sva-viShayAvaraNa-virodhI dIpavat, tad eva j~nAnaM shabdAdi-viShaya upajAyate tadAnena shabdAdi-viShaya-j~nAnAkhya-prakAshena liN^gena prakAshAtmakaM sattvaM vivR^iddham udbhUtam iti vidyAj jAnIyAt | utApi sukhAdi-liN^genApi jAnIyAd ity arthaH ||11|| 

vishvanAthaH : vardhamAno guNa eva svApekShayA kShINAv itarau guNAv abhivaatIty uktam | atas teShAM vR^iddhi-liN^gAny Aha sarveti tribhiH | sarva-dvAreShu shrotrAdiShu yadA prakAshaH syAt | kIdR^ishaH | j~nAnaM vaidika-shabdAdi-yathArtha-j~nAnAtmakaM tadA tAdR^isha-j~nAna-liN^genaiva sattvaM vivR^iddham iti jAnIyAt | ut-shabdAd Atmottha-sukhATtmakaH prakAshash ca yadeti ||11||

baladevaH : utkR^iShTAnAM sattvAdInAM liN^gAny Aha sarveti tribhiH | yadA sarveShu j~nAna-dvAreShu shrotrAdiShu shabdAdi-yAthAtmya-prakAsha-rUpM j~nAnam upajAyate | tadA tAdR^isha-j~nAna-liN^genAsmin dehe sattvaM vivR^iddhaM vidyAt | utety apy arthe | sukha-liN^genApi tad vidyAd ity arthaH ||11||

__________________________________________________________

BhG 14.12

lobhaH pravR^ittir ArambhaH karmaNAm ashamaH spR^ihA |
rajasy etAni jAyante vivR^iddhe bharatarShabha ||12||

shrIdharaH : kiM ca lobha iti | lobho dhanAdy-Agame jAyamAne 'pi punaH punar vardhamAno 'bhilAShaH | pravR^ittir nityaM kurvad-rUpatA | karmaNAm Arambho mahA-gR^ihAdi-nirmANodyamaH | ashama idaM kR^itvA idaM kariShyAmi ity Adi saN^kalpa-vikalpAnuparamaH | spR^ihA uccAvaceShu dR^iShTa-mAtreShu vastuShu itas tato jighR^ikShA | rajasi vivR^iddhe saty etAni liN^gAni jAyante | etais tamaso vivR^iddhir jAAnIyAd ity arthaH ||12||

madhusUdanaH : mahati dhanAgame jAyamAne 'py anukShaNaM vardhamAnas tad-abhilASho lobhaH sva-viShaya-prApsya-nivartya icchA-visheSha iti yAvat | pravR^ittir nirantaraM prayata-mAnasA | ArambhaH karmaNAM bahu-vitta-vyayAyAsa-karANAM kAmya-niShiddha-laukika-mahA-gR^ihAdi-viShayANAM vyApArANAm udyamaH | ashama idaM kR^itvedaM kariShyAmIti saN^kalpa-pravAhAnuparamaH | spR^ihoccAvaceShu para-dhaneShu dR^iShTa-mAtreShu yena kenApy upAyenopAditsA | rajasi rAgAtmake vivR^iddha etAni rAgAtmakAni liN^gAni jAyante | he bharatarShabha ! etair liN^gair vivR^iddhaM rajo jAnIyAd ity arthaH ||12||

vishvanAthaH : pravR^ittir nAnA prayatna-paratA karmaNAm Arambho gR^ihAdi-nirmANodyamaH | ashamo viShaya-bhogAnuparatiH ||12||

baladevaH : lobhaH sva-dravyAtyAga-paratA | pravR^ittis tad-vR^iddhi-yatnaa-paratA | karmaNAM gR^iha-nirmANAdInAm ArambhaH | ashamo viShaya-bhogAd indriyANAm anuparatiH | spR^ihA viShaya-lipsA | etair liN^gai rajo vivR^iddhaM vidyAt ||12||

__________________________________________________________

BhG 14.13

aprakAsho 'pravR^ittish ca pramAdo moha eva ca |
tamasy etAni jAyante vivR^iddhe kuru-nandana ||13||

shrIdharaH : kiM ca aprakAsha iti | aprakAsho viveka-bhraMshaH | apravR^ittir anudyamaH | pramAdaH kartavyArthAnusandhAna-rAhityam | moho mithyAbhiniveshaH | tamasi vivR^iddhe saty etAni liN^gAni jAyante | etais tamaso vivR^iddhiM jAnIyAd ity arthaH ||13||

madhusUdanaH : aprakAshaH saty apy upadeshAdau bodha-kAraNe sarvathA bodhAyogyatvam | apravR^ittish ca saty apy agnihotraM juhuyAd ity Adau pravR^itti-kAraNaM janita-bodhe 'pi shAstre sarvathA tat-pravR^itty-ayogyatvam | pramAdas tat-kAla-kartavyatvena prAptasya arthasyAnusandhAnAbhAvaH | moha eva ca moho nidrA viparyayo vA | cau samuccaye | eva-kAro vyabhicAra-vAraNArthaH | tamasy eva vivR^iddha etAni liN^gAni jAyante he kuru-nandana ! ata etair liN^gair avayabhicAribhir vivR^iddhaM tamo jAnIyAd ity arthaH ||13||

vishvanAthaH : aprakAsho vivekAbhAvaH | shAstrAvihita-shabdAdi-grahaNam | apravR^ittiH prayatna-mAtra-rAhityam | pramAdaH kaNThAdi-dhR^ite 'pi vastuni nAstIti pratyayaH | moho mithyAbhiniveshaH ||13||

baladevaH : aprakAsho j~nAnAbhAvaH | shAstrAvihita-viShaya-graha-rUpo 'pravR^ittiH kriyA-vimukhatA | pramAdaH karAdisthe 'py arthe nAstIti pratyayo moho mithyAbhiniveshaH | etair liN^gais tamo vivR^idhaM vidyAt ||13||

__________________________________________________________

BhG 14.14

yadA sattve pravR^iddhe tu pralayaM yAti deha-bhR^it |
tadottama-vidAM lokAn amalAn pratipadyate ||14||

shrIdharaH : maraNa-samaya eva vivR^iddhAnAM sattvAdInAM phala-visheSham Aha yadeti dvAbhyAm | sattva pravR^iddhe sati yadA jIvo mR^ityuM prApnoti tadA uttamAn hiraNyagarbhAdIn vidanti upAsata ity uttama-vidaH teShAM ye amalAH prakAshamayA lokAH sukhopabhoga-sthAna-visheShAs tAn pratipadyate prApnoti ||14||

madhusUdanaH : idAnIM maraNa-samaye vivR^iddhAnAM sattvAdInAM phala-visheSham Aha yadeti dvAbhyAm | sattve pravR^iddhe sati yadA pralayaM mR^ityuM yAti prApnoti deha-bhR^id dehAbhimAnI jIvaH, tadottamA ye hiraNyagarbhAdayas tad-vidAM tad-upAsakAnAM lokAn deva-sukhopabhoga-sthAna-visheShAn amalAn rajas-tamo-mala-rahitAn pratipadyate prApnoti ||14||

vishvanAthaH : pralayaM yAti mR^ityuM prApnoti | tadA uttamaM vindanti labhanta ity uttama-vido hiraNya-garbhAdy-upAsakAs teShAM lokAn amalAn sukha-pradAn ||14||

baladevaH : mR^iti-kAle vivR^iddhAnAM guNAnAM phala-visheShAn Aha yad eti dvAbhyAm | sattve pravR^iddhe sati yadA deha-bhR^ij jIvaH pralayaM yAti mriyate, tadottama-vidAM hiraNya-garbhAdy-upAsakAnAM lokAn divya-bhogopetAn pratipadyate labhate | amalAn rajas-tamo-mala-hInAn ||14||

__________________________________________________________

BhG 14.15


rajasi pralayaM gatvA karmasaN^giShu jAyate |
tathA pralInastam asi mUDha-yoniShu jAyata ||15||

shrIdharaH : kiM ca rajasIti | rajasi pravR^iddhe sati mR^ityuM prApya karmAsakteShu manuShyeShu jAyate | tathA tamasi pravR^iddhe sati pralIno mR^ito mUDha-yoniShu jAyate ||15||

madhusUdanaH : rajasi pravR^iddhe sati pralayaM mR^ityuM gatvA prApya karma-saN^giShu shruti-smR^iti-vihita-pratiShiddha-karma-phalAdhikAriShu manuShyeShu jAyate | tathA tadvad eva tamasi pravR^iddhe pralIno mR^ito mUDha-yoniShu pashv-AdiShu jAyate ||15||

vishvanAthaH : karma-saN^giShu karmAsakta-manuShyeShu ||15||

baladevaH : rajasi pravR^iddhe pralayM maraNaM gatvA janaH karma-saN^giShu kAmya-karmAsakteShu nR^iShu madhye jAyate | tathA tamasi pravR^iddhe pralIno mR^ito jano mUDha-yoniShu pashv-AdiShu ||15||



__________________________________________________________

BhG 14.16

karmaNaH sukR^itasyAhuH sAttvikaM nirmalaM phalam |
rajasas tu phalaM duHkham aj~nAnaM tamasaH phalam ||16||

shrIdharaH : idAnIM sattvAdInAM svAnurUpa karma-dvAreNa vicitra-phala-hetutvam Aha karmaNa iti | sukR^itasya sAttvikasya karmaNaH sAttvikaM sattva-pradhAnaM nirmalaM prakAsha-bahulaM sukhaM phalam AhuH kapilAdayaH | rajasa iti rAjasasya karmaNa ity arthaH | karma-phala-kathanasya prakR^itatvAt | tasya duHkhaM phalam AhuH | tamasa iti tAmasasya karmaNa ity arthaH | tasyAj~nAnaM mUDhatvaM phalam AhuH | sAttvikAdi-karma-lakShaNaM ca niyataM saN^ga-rahitam ity AdinA aShTAdashe 'dhyAye vakShyati ||16||

madhusUdanaH : idAnIM svAnurUpa-karma-dvArA sattvAdInAM vicitra-phalatAM saMkShipyAha karmaNa iti | sukR^itasya sAttvikasya karmaNo dharmasya sAttvikaM sattvena nirvR^ittaM nirmalaM rajas-tamo-malAmishritaM sukhaM phalam AhuH paramarShayau | rajaso rAjasasya tu karmaNaH pApa-mishrasya puNyasya phalaM rAjasaM duHkhaM duHkha-bahulam alpaM sukhaM kAraNAnurUpyAt kAryasya | aj~nAnam aviveka-prAyaM duHkhaM tAmasaM tamasas tAmasasya karmaNo 'dharmasya phalam | Ahur ity anuShajyate | sAttvikAdi-karma-lakShaNaM ca niyataM saN^ga-rahitam ity AdinAShTAdashe vakShyati | atra rajas-tamaH-shabdau tat-kArye prayuktau kArya-kAraNayor abhedopacArAt gobhiH shrINIta matsaram ity atra yathA go-shabdas tat-prabhave payasi, yathA vA dhAnyam asi dhinuhi devAn ity atra dhAnya-shabdas tat-prabhave taNDule | tatra payas taNDulayor ivAtrApi karmaNaH prakR^itatvAt ||16||

vishvanAthaH : sukR^itasya sAttvikasya karmaNaH sAttvikam eva nirmalaM nirupadravam | aj~nAnam acetanatA ||16||

baladevaH : atha guNAnAM svAnurUpakarmadvArA vicitra-phala-hjetutvam Aha karmaNa iti | sukR^itasya sAttvikasya karmaNo nirmalaM phalam Ahur guNa-svabhAva-vido munayo mala-duHkha-moha-rUpa-rajas-tamaH-phala-lakShaNAn nirgataM sukham ity arthaH | tac ca sAttvikaM sattvena nirvR^ittam | rajaso rAjasasya karmaNaH phalaM duHkhaM kAryasya kAraNAnurUpyAd duHkha-pracuraM ki¤cit sukham ity arthaH | tamas tAmasasya karmaNo hiMsAdeH phalam aj~nAna-caitanya-prAyaM duHkham evety arthaH | tatra rajas-tamah-shabdAbhyAM rAjasa-tAmasa-karmaNI lakShye gobhiH prINita-matsaram ity atra yathA go-shabdena go-payo lakShyate | sAttvikAdi-karmaNAM lakShaNAny aShTAdashe vakShyante niyataM saN^ga-rahitam ity AdibhiH ||16||

__________________________________________________________

BhG 14.17

sattvAt saJNjAyate j~nAnaM rajaso lobha eva ca |
pramAda-mohau tamaso bhavato 'j~nAnam eva ca ||17||

shrIdharaH : tatraiva hetum Aha sattvAd iti | sattvAj j~nAnaM sa¤jAyate | ataH sAttvikasya karmaNaH prakAsha-bahulaM sukhaM phalaM bhavati | rajaso lobho jAyate | tasya ca duHkha-hetutvAt tat-pUrvakasya karmaNo duHkhaM phalaM bhavati | tamasas tu pramAda-mohAj~nAnAni bhavanti | tatas tAmasasya karmaNo 'j~nAna-prApakaM phalaM bhavatIti yuktam evety arthaH ||17||

madhusUdanaH : etAdR^isha-phala-vaicitrye pUrvoktam eva hetum Aha sattvAd iti | sarva-karaNa-dvArakaM prakAsha-rUpaM j~nAnaM sattvAt saJNjAyate | atas tad-anurUpaM sAttvikasya karmaNaH prakAsha-bahulaM sukhaM phalaM bhavati | rajaso lobho viShaya-koTi-prAptyApi nivartayitum ashakyo 'bhilASha-visheSho jAyate | tasya ca nirantaram upacIyamAnasya pUrayitum ashakyasya sarvadA duHkha-hetutvAt tat-pUrvakasya rAjasasya karmaNo duHkhaM phalaM bhavati | evaM pramAda-mohau tamasaH sakAshAd bhavato jAyete | aj~nAnam eva ca bhavati | eva-kAraH prakAsha-pravR^itti-vyAvR^itty-arthaH | atas tAmasasya karmaNas tAmasam aj~nAnAdi-prAyam eva phalaM bhavatIti yuktam evety arthaH | atra cAj~nAnam aprakAshaH | pramAdo mohash cAprakAsho 'pravR^ittish cety atra vyAkhyAtau ||17||

vishvanAthaH : Nothing.
 
baladevaH : IdR^ik-phala-vaicitrye prAg uktam eva hetum Aha sattvAd iti | sattvAt prakAsha-lakShaNaM j~nAnaM jAyate | ataH sAttvikasya karmaNaH prakAsha-pracuraM sukhaM phalam | rajaso lobhas tR^iShNA-visheSho yo viShayakoTibhir apy abhisevitair duShpUras tasya ca duHkha-hetutvAt tat-pUrvakasya karmaNo duHkha-pracuraM ki¤cit sukhaM phalam | tamasas tu pramAdAdIni bhavanty atas tat-pUrvakasya karmaNo 'caitanya-pracuraM duHkham eva phalam ||17||

__________________________________________________________

BhG 14.18

UrdhvaM gacchanti sattvasthA madhye tiShThanti rAjasAH |
jaghanya-guNa-vR^ittasthA adho gacchanti tAmasAH ||18||

shrIdharaH : idAnIM sattvAdi-vR^itti-shIlAnAM phala-bhedam Aha Urdhvam iti | sattva-sthAH sattva-vR^itti-pradhAnAH | UrdhvaM gacchanti sattvotkarSha-tAratamyAd uttarottaraNataguNAnandAn manuShya-gandharva-pitR^idevAdi-lokAn satya-loka-paryantAn prApnuvantIty arthaH | rAjasAs tu tR^iShNAdy-AkulA madhye tiShThanti | manuShya-loka eva utpadyante | jaghanyo nikR^iShTas tamo-guNaH | tasya vR^ittiH pramAda-mohAdiH | atra sthitA adhogacchanti | tamaso vR^itti-tAratamyAt tAmisrAdiShu nirayeShu utpadyante ||18||

madhusUdanaH : idAnIM sattvAdi-vR^itta-sthAnAM prAg-uktam eva phalam Urdhva-madhyAdho-bhAvenAha Urdhvam iti | atra tR^itIye guNe vR^itta-shabda-yogAd Adyayor api vR^ittam eva vivakShitam | tena sattvasthAH sattva-vR^itte shAstrIye j~nAne karmaNi ca niratA UrdhvaM satya-loka-paryantaM deva-lokaM gacchanti te deveShUtpadyante j~nAna-karma-tAratamyena | tathA madhye manuShya-loke puNya-pApa-mishre tiShThanti na tUrdhvaM gacchanty adho vA manuShyeShUtpadyante rAjasA rajo-guNa-vR^itte lobhAdi-pUrvake rAjase karmaNi niratAH | jaghanya-guNa-vR^ittasthA jaghanyasya guNa-dvayApekShayA pashcAd-bhAvino nikR^iShTasya tamaso guNasya vR^itte nidrAlasyAdau sthitA adho gacchanti pashcAdiShUtpadyante | kadAcij jaghanya-guNa-vR^itta-sthAH sAttvikA rAjasAsh ca bhavanty ata Aha tAmasAH sarvadA tamaH-pradhAnAH | itareShAM kadAcit tad-vR^itta-sthatve 'pi na tat-pradhAnateti bhAvaH ||18||

vishvanAthaH : sattva-sthAH sattv-tAratamyenordhvaM satya-loka-paryantam | madhye manusya-loka eva | jaghanyash cAsau guNash ceti tasya vR^ittiH pramAdAlasyAdis tatra sthitA adho gacchanti narakaM yAnti ||18||

baladevaH : atha sattvAdi-vR^itti-niShThAnAM tAny eva phalAny Urdhva-madhyAdho-bhAvenAha Urdhvam iti | tamasi vR^itti-shabdAd itarayosh ca vR^ittir vivakShitA | sattvasthAH sattva-vR^itti-niShThAH sattva-tAratamyenordhvaM satyaloka-paryantaM gacchanti | rAjasA rajo-vR^itti-niShThA madhye puNya-pApa-mishrite manuShya-loke tiShThanti | manuShyA eva bhavanti rajas-tAratamyena | jaghanyaH sattva-rajo 'pekShayA nikR^iShTo yo guNas tamaH-saJNj~nas tad-vR^ittau pramAdAdau sthitAs tv adho gacchanti tamas-tAratamyena pashu-pakShi-sthAvarAdi-yoniM labhante | tAmasA ity uktis teShAM sarvadA tamasi sthitiM vyanakti ||18||

__________________________________________________________

BhG 14.19

nAnyaM guNebhyaH kartAraM yadA drShTAnupashyati |
guNebhyash ca paraM vetti mad-bhAvaM so 'dhigacchati ||19||

shrIdharaH : tad evaM prakR^iti-guNa-saN^ga-kR^itaM saMsAra-prapa¤cam uktvA idAnIM tad-vivekato mokShaM darshayati nAnyam iti | yadA tu draShTA vivekI bhUtvA buddhyAdyAkAra-pariNatebhyo guNebhyo 'nyaM kartAraM nAnupashyati | api tu guNa eva karmANi kurvantIti pashyati | guNebhyash ca paraM vyatiriktaM tat-sAkShiNam AtmAnaM vetti | sa tu mad-bhAvaM brahmatvam adhigacchati prApnoti ||19||

madhusUdanaH : asminn adhyAye vaktavyatvena prastutam artha-trayam | tatra kShetra-kShetraj~na-saMyogasyeshvarAdhInatvaM ke vA guNAH kathaM vA te badhnantIty artha-dvayam uktam | adhunA tu guNebhyaH kathaM mokShaNaM muktasya ca kiM lakShaNam iti vaktavyam avashiShyate | tatra mithyA-j~nAnAtmakatvAd guNAnAM samyag-j~nAnAt tebhyo mokShaNam ity Aha nAnyam iti | guNebhyaH kArya-kAraNa-viShayAkAra-pariNatebhyo 'nyaM kartAraM yadA draShTA vicAra-kushalaH sann anupashyati vicAram anu na pashyati guNA evAntaH-karaNa-bahiShkaraNa-sharIra-viShaya-bhAvApannAH sarva-karmaNAM kartAra iti pashyati | guNebhyash ca tat-tad-avasthA-visheSheNa pariNatebhyaH paraM guNa-tat-kAryAsaMspR^iShTaM tad-bhAsakam Adityam iva jala-tat-kampAdy-asaMspR^iShTaM nirvikAraM sarva-sAkShiNaM sarvatra samaM kShetraj~nam ekaM vetti | mad-bhAvaM mad-rUpatAM sa draShTAdhigacchati ||19||

vIshvANaTHaH : guNa-kR^itaM saMsAraM darshayitvA guNAtItaM mokShaM darshayati nAnyam iti dvAbhyAm | guNebhyaH kartR^i-karaN-viShayAkAreNa pariNatebhyo 'nyaM kartAraM draShTA jIvo yadA nAnupashyati, kintu guNA eva sadaiva kartAra ity evam anupashyati anubhavatIty arthaH | guNebhyaH paraM vyatirikam evAtmAnaM vetti tadA sa draShTA mad-bhAvaM mayi sAyujyam adhigacchati prApnoti | tatra tAdR^isha-j~nAnAnantaram api mayi parAM bhaktiM kR^itvaiva ity upAnta-shlokArtha-dR^iShTyA j~neyam ||19||

baladevaH : evaM guNa-vivekAt saMsAram uktvA tad-vivekAn mokSham Aha nAnyam iti dvAbhyAm | draShTA tattva-yAthAtmya-darshI jIvo yadA dehendriyAtmanA pariNatebhyo guNebhyo 'nyaM kartAraM nAnupashyati guNAn kartýn pashyaty AtmAnaM guNebhyaH parama-kartAraM vetti | tadA sa mad-bhAvam adhigacchati | ayam AshayaH -- na khalu vij~nAnAnando vishuddho jIvo yuddha-yaj~nAdi-duHkhamaya-karmaNAM kartA, kintu guNamaya-dehendriyavAn eva saMstatheti guNa-hetukatvAd guNa-niShThaM tat-karma-kartR^itvaM na tu vishuddhAtma-niShTham iti yadAnupashyati, tadA mad-bhAvam asaMsAritvaM mat-para-bhaktiM vA | labhata iti purApy etad abhAShi | iha guNa-hetukaM kartR^itvaM shuddhasya niShiddhaM, na tu shuddha-niShTham iti | tasya draShTA ity Adinoktam ||19||

__________________________________________________________

BhG 14.20

guNAn etAn atItya trIn dehI deha-samudbhavAn |
janma-mR^ityu-jarA-duHkhair vimukto 'mR^itam ashnute ||20||

shrIdharaH : tatash ca guNa-kR^ita-sarvAnartha-nivR^ittyA kR^itArtho bhavatIty Aha guNAn iti | dehAdyAkAraH samudbhavaH pariNAmo yeShAM te deha-samudbhavAH | tAn etAM trIn api guNAn atItyAtikramya tat-kR^itair janmAdibhir vimuktaH sann amR^itam ashnute paramAnandaM prApnoti ||20||

madhusUdanaH : katham adhigacchatIty ucyate - guNAn iti | guNAn etAn mAyAtmakAs trIn sattva-rajas-tamo-nAmno deha-samudbhavAn dehotpatti-bIja-bhUtAn atItya jIvann eva tattva-j~nAnena bAdhitvA janma-mR^ityu-jarA-duHkhair janmanA mR^ityunA jarayA duHkhaish cAdhyAtmikAdibhir mAyA-mayair vimukto jIvann eva tat-sambandha-shUnyaH san vidvAn amR^itaM mokSham ashnute prApnoti ||20|| 

vishvanAthaH : tatash ca so 'pi guNAtIta evocyata ity Aha guNAn iti ||20||

baladevaH : mad-bhAva-padenoktam arthaM sphuTayati guNAn iti | dehI deha-madhya-stho 'pi jIvo guNa-puruSha-viveka-balenaitAn deha-samudbhavAn dehotpAdaAMs trIn guNAn atItyollaN^ghya janmAdibhir vimukto 'mR^itam AtmAnam ashnute 'nubhavati | so 'yam asaMsAritva-lakShaNo mad-bhAvo mat-para-bhakti-pAtratA-lakShaNo vA | evaM vakShyati brahma-bhUtaH prasannAtmA ity Adi ||20||

__________________________________________________________

BhG 14.21

kair liN^gais trIn guNAn etAn atIto bhavati prabho |
kim-AcAraH kathaM caitAMs trIn guNAn ativartate ||21||

shrIdharaH : guNAn etAn atItyAmR^itam ashnuta ity etat shrutvA guNAtItasya lakShaNam AcAraM guNAtyayopAyaM ca samyag bubhutsur arjuna uvAca kair iti | he prabho kair liN^gaiH kIdR^ishair Atma-vyutpannaish cihnair guNAtIto dehI bhavatIti lakShaNa-prashnaH | ka AcAro 'syeti kim-AcAraH | kathaM vartata ity arthaH | kathaM ca kenopAyena etAMs trIn api guNAn atItya vartate | tat kathayety arthaH ||21||

madhusUdanaH : guNAn etAn atItya jIvann evAmR^itam ashnuta ity etac chrutvA guNAtItasya lakShaNam cAcAraM ca guNAtyayopAyaM ca samyag bubhutsur arjuna uvAca kair iti | etAn guNAn atIto yaH sa kair liN^gair vishiShTo bhavati | yair liN^gaiH sa j~nAtuM shakyas tAni me brUhIty ekaH prashnaH | prabhutvAd bhR^itya-duHkhaM bhagavataiva nivAraNIyam iti sUcayan sambodhayati prabho iti | ka AcAro 'syeti kim-AcAraH | kiM yatheShTa-ceShTaH kiM vA niyantrita iti dvitIyaH prashnaH | kathaM vA kena ca prakAreNaitAMs trIn guNAn ativartate 'tikrAmatIti guNAtItatvopAyaH ka iti tR^itIyaH prashnaH ||21||

vishvanAthaH : sthita-praj~nasya kA bhAShA ity AdinA dvitIyAdhyAye pR^iShTam apy arthaM punas tato 'pi visheSha-bubhUtsayA pR^icchati kair liN^gaiH ity ekaH prashnaH | kaish cihnais triguNAtItaH sa j~neya ity arthaH | kim AcAra iti dvitIyaH | kathaM caitAn iti tR^itIyaH | guNAtItatva-prApteH kiM sAdhanam ity arthaH | sthita-praj~nasya kA bhAShA ity Adau sthita-praj~no guNAtItaH kathaM syAd iti tadAnIM na pR^iShTam idAnIM tu pR^iShTam iti visheShaH ||21||

baladevaH : guNAtItasya lakShaNam AcAraM ca guNAtyaya-sAdhanaM cArjunaH pR^icchati kair ity ardhakena | prathamaH prashnaH kaish cihnair guNAtIto j~nAtuM shakya ity arthaH | kim AcAra iti dvitIyaH sa kiM yatheShTAcAro niyatAcAro vety arthaH | kathaM caitAn iti tR^itIyaH kena sAdhanena guNAn atyetIty arthaH ||21||

__________________________________________________________

BhG 14.22

prakAshaM ca pravR^ittiM ca moham eva ca pANDava |
na dveShTi saMpravR^ittAni na nivR^ittAni kAN^kShati ||22||

shrIdharaH : sthita-praj~nasya kA bhAShA [GItA 2.54] ity AdinA dvitIye 'dhyAye pR^iShTam api dattottaram api punar visheSha-bubhUtsayA pR^icchatIti j~nAtvA prakArAntareNa tasya lakShaNAdikaM shrI-bhagavAn uvAca prakAshaM cety Adi ShaDbhiH | tatraikena lakShaNam Aha prakAsham iti | prakAshaM ca sarva-dvAreShu dehe 'sminn iti pUrvoktaM sattva-kAryam | pravR^ittiM ca rajaH-kAryam | mohaM ca tamaH-kAryam | upalakShaNam etat sattvAdInAm | sarvANy api yathAyathaM sampravR^ittAni svataH-prAptAni santi duHkha-buddhyA yo na dveShTi | nivR^ittAni ca santi sukha-buddhyA yo na kAN^kShati, guNAtItaH sa ucyate iti caturthenAnvayaH ||22||

madhusUdanaH : sthita-praj~nasya kA bhAShA [GItA 2.54] ity AdinA pR^iShTam api prajahAti yadA kAmAn [GItA 2.55] ity AdinA dattottaram api punaH prakArAntareNa bubhUtsamAnaH pR^icchatIty avadhAya prakArAntareNa tasya lakShaNAdikaM shrI-bhagavAn uvAca prakAshaM cety Adi pa¤cabhiH shlokaiH | yas tAvat kair liN^gair yukto guNAtIto bhavatIti prashnas tasyottaraM shR^iNu | prakAshaM ca sarva-kAryaM | pravR^ittiM ca rajaH-kAryam | mohaM ca tamaH-kAryam | upalakShaNam etat | sarvANy api guNa-kAryANi yathAyathaM sampravR^ittAni sva-sAmagrI-vashAd udbhUtAni santi duHkha-rUpANy api duHkha-buddhyA yo na dveShTi | tathA vinAsha-sAmagrI-vashAn nivR^ittAni tAni sukha-rUpANy api santi sukha-buddhyA yo na kAN^kShati na kAmayate svapnavan mithyAtva-nishcayAt | etAdR^isha-dveSha-rAga-shUnyo yaH sa guNAtIta ucyata iti caturtha-shloka-gatenAnvayaH | idaM ca svAtma-pratyakShaM lakShaNaM svArtham eva na parArtham | na hi svAshritau dveSha-tad-abhAvau rAga-tad-abhAvau  ca paraH pratyetum arhati ||22||

vishvanAthaH : tatra kair liN^gair guNAtIto bhavatIti prathama-prashnasyottaram Aha prakAshaM ca sarva-dvAreShu dehe 'smin prakAsha upajAyate iti sattva-kAryam | pravR^ittiM ca rajaH-kAryam | mohaM ca tamaH-kAryam | upalakShaNam etat sattvAdInAm | sarvANy api yathAyathaM sampravR^ittAni svataH-prAptAni duHkha-buddhyA yo na dveShTi | guNa-kAryANy etAni nivR^ittAni ca sukha-buddhyA yo na kAN^kShati, sa guNAtIta ucyate iti caturthenAnvayaH | sampravR^ittAnIti klIb-antam ArSham ||22||

baladevaH : yadyapi sthita-praj~nasya kA bhAShA ity AdinA pR^iShTam idaM prajahAti yadA kAmAn ity AdinottaritaM ca, tathApi visheSha-jij~nAsayA pR^icchatIti vidhAntareNa tasya lakShANAdIny Aha bhagavAn prakAshaM cety Adi pa¤cabhiH | tatraikena lakShaNaM sva-saMvedyam Aha prakAshaM sattva-kAryaM pravR^ittiM rajaH-kAryaM mohaM tamaH-kAryaM etAni trINi sampravR^ittAny utpAdaka-sAmagrI-vashAt prAptAni duHkha-rUpANy api duHkha-buddhyA yo na dveShTi, vinAshaka-sAmagrI-vashAn nivR^ittAni vinaShTAni tAni sukha-rUpAny api sukha-buddhyA yo nAkAN^kShati, etAdR^isha-dveSha-rAga-shUnyo guNAtItaH sa ucyate iti caturthenAnvayaH | svagatau dveSha-tad-abhAvau rAga-tad-abhAvau ca paro na veditum arhatIti sva-saMvedyam idaM lakShaNam ||22||

__________________________________________________________

BhG 14.23

udAsInavad AsIno guNair yo na vicAlyate |
guNA vartanta ity eva yo 'vatiShThati neN^gate ||23||

shrIdharaH : tad evaM sva-saMvedyaM guNAtItasya lakShaNam uktvA para-saMvedyaM tasya lakShaNaM vaktuM dvitIya-prashnasya kim AcAra ity asyottaram Aha udAsInavad iti tribhiH | udAsInavat sAkShitayAsInaH sthitaH san guNair guNa-kAryaiH sukha-duHkhAdibhir na yo vicAlyate svarUpAn na pracyavate api tu guNA eva svakAryeShu vartante | etair mama sambandha eva nAstIti viveka-j~nAnena yas tuShNIm avatiShThati | parasmaipadam ArSham | neN^gate na calati ||23||

madhusUdanaH : evaM lakSh HERE

vishvanAthaH : kim AcAraH iti dvitIya-prashnasyottaram Aha udAsInavad iti tribhiH | guNa-kAryaiH sukha-duHkhAdibhir yo na vicAlyate svarUpAvasthAn na cyavate, api tu guNa eva sva-sva-kAryeShu vartanta ity eveti ebhir mama sambandha eva nAstIti viveka-j~nAnena yas tUShNIm avatiShThati parasmaipadam ArSham | neN^gate na kvApi daihika-kR^itye yatate | guNAtItaH sa ucyate iti guNAtItasya etAni cihnAni etAn AcArAMsh ca dR^iShTvaiva guNAtIto vaktavyo na tu guNAtItatvopapatti-vAvadUko guNAtIto vaktavya iti bhAvaH ||23-25||

baladevaH : atha para-saMvedya-lakShaNaM vaktuM kim AcAraH iti dvitIya-prashnasyottaram Aha udAsIneti tribhiH | udAsIno madhyastho yathA vivAdinoH pakShagrahaiH sva-mAdhyasthyAn na vicAlyate, tayA sukha-duHkhAdi-bhAvena parNatair guNair yo nAtmAvasthitair vicAlyate, kintu guNAH sva-kAryeShu prakAshAdiShu vartante | mama tair na sambandha iti nishcitya tUShNIm avatiShThate | neN^gate guNa-kAryAnurUpeNa na ceShTate | guNAtItaH sa ucyate iti tR^itIyenAnvayaH ||23||

__________________________________________________________

BhG 14.24

sama-duHkha-sukhaH svasthaH sama-loShTAshma-kA¤canaH |
tulya-priyApriyo dhIras tulya-nindAtma-saMstutiH ||24||

shrIdharaH : api ca sameti | same sukha-duHkhe yasya | yataH svasthaH svarUpa eva sthitaH | ataeva samAni loShTAshma-kAjcanAni yasya | tulye piryApriye sukha-duHkha-hetu-bhUte yasya | dhIro dhImAn | tulyo nindA cAtmanaH saMstutish ca yasya ||24||

madhusUdanaH : same duHkha-sukhe dveSha-rAga-shUnyatayAnAtma-dharmatayAnR^itatayA ca yasya sa sama-duHkha-sukhaH | kasmAd evaM yasmAt svasthaH svasminn Atmany eva sthito dvaita-darshana-shUnyatvAt | ata eva samAni heyopAdeya-bhAva-rahitAni loShTAshma-kA¤canAni yasya sa tathA | loShTaH pAMsu-piNDaH | ata eva tulye priyApriye sukha-duHkha-sAdhane yasya hita-sAdhanatva-buddhi-viShayatvAbhAvenopekShaNIyatvAt | dhIro dhImAn dhR^itimAn vA | ata eva tulye | nindAtma-saMstutI doSha-kIrtana-guNa-kIrtane yasya sa guNAtIta ucyata iti dvitIya-gatenAnvayaH ||24||

vishvanAthaH : Nothing.

baladevaH : kiM ca sameti | yato 'yaM svasthaH svarUpa-niShTho 'taeva sama-duHkha-sukhaHÇ same anAtma-dharmatvAt tulye sukha-duHkhe yasya saH | samAny anupAdeyatayA tulyAni losTrAdIni yasya saH | loShTra-mR^it-piNDa-tulye priyApriye sukha-duHkha-sAdhane vastunI yasya saH | dhIraH prakR^iti-puruSha-viveka-kushalaH | tulye nindAtma-saMstutI yasya saH | tat-prayojakayor doSha-guNayor Atma-gatatvAbhAvAd ity arthaH | ya IdR^isho guNatItaH sa ucyata iti dvitIyenAnvayaH ||24||

__________________________________________________________

BhG 14.25

mAnApamAnayos tulyas tulyo mitrAri-pakShayoH |
sarvArambha-parityAgI guNAtItaH sa ucyate ||25||

shrIdharaH : api ca mAneti | mAne 'pamAne ca tulyaH | mitra-pakShe 'ripakShe ca tulyaH | sarvAn dR^iShTAdR^iShTArthAn ArambhAn udyamAn parityaktuM shIlaM yasya saH | evambhUtAcAra-yukto guNAtIta ucyate ||25||

madhusUdanaH : mAnaH sat-kAra AdarApara-paryAyaH | apamAnas tiraskAro 'nAdarApara-paryAyaH | tayos tulyo harSha-viShAda-shUnyaH | nindA-stutI shabda-rUpe mAnApamAnau tu shabdam antareNApi kAya-mano-vyApAra-visheShAv iti bhedaH | atra pa-kAra-va-kArayoH pATha-vikalpe 'py arthaH sa eva | tulyo mitrAri-pakShayoH | mitra-pakShasyevAri-pakShasyApi dveShAviShayaH svayaM tayor anugraha-nigraha-shUnya iti vA | sarvArambha-parityAgI | Arabhyanta ity ArambhAH karmANi tAn sarvAn parityaktuM shIlaM yasya sa tathA | deha-yAtrA-mAtra-vyatirekeNa sarva-karma-parityAgIty arthaH | udAsInavad AsIna ity Ady-ukta-prakArAcAro guNAtItaH sa ucyate | yad uktam upekShakatvAdi tad-vidyodayAt pUrvaM yatna-sAdhyaM vidyAdhikAriNA sAdhanatvenAnuShTheyam utpannAyAM tu vidyAyAM jIvan-muktasya guNAtItasyoktaM dharma-jAtam ayatna-siddhaM lakShaNatvena tiShThaty arthaH ||25|| 

vishvanAthaH : Nothing.

baladevaH : mAneti sphuTArthaH | nindAstutI vAg-vyApAreNa sAdhye | mAnApamAnau tu kAyamanovyApAreNApi syAtAm iti bhedaH | sarveti deha-yAtrA-mAtrAd anyat sarva-karma grAhyam | ya IdR^isho guNAtItaH undAsInavat ity Ady uktA yasyAcArH parair api saMvedyAH sa guNAtIto bodhyo na tu tad-upapatti-vAvadUka iti bhAvaH ||25||

__________________________________________________________

BhG 14.26

mAM ca yo 'vyabhicAreNa bhakti-yogena sevate |
sa guNAn samatItyaitAn brahma-bhUyAya kalpate ||26||

shrIdharaH : kathaM caitAn trIn guNAn ativartate iti | asya prashnasyottaram Aha mAM ceti | ca-shabdo 'vadhAraNArthaH | mAm eva parameshvaram avyabhicAreNa ekAntena bhakti-yogena yaH sevate sa etAn guNAn samatItya samyag atikramya brahma-bhUyAya brahma-bhAvAya mokShAya kalpate samartho bhavati ||26||

madhusUdanaH : adhunA katham etAn guNAn ativartata iti tR^itIya-prashnasya prativacanam Aha mAM ceti | cas tv-arthaH | mAm eveshvaraM nArAyaNaM sarva-bhUtAntaryAmiNaM mAyayA kShetraj~natAm AgataM paramAnanda-ghanaM bhagavantaM vAsudevam avyabhicAreNa parama-prema-lakShaNena bhakti-yogena dvAdashAdhyAyoktena yaH sevate sadA cintayati sa mad-bhakta etAn prAg-uktAn guNAn samatItya samyag-atikramyAdvaita-darshanena bAdhitvA brahma-bhUyAya brahma-bhavanAya mokShAya kalpate samartho bhavati | sarvadA bhagavac-cintanam eva guNAtItatvopAya ity arthaH ||26||

vishvanAthaH : kathaM caitAn trIn guNAn ativartate iti tR^itIyaprashnasyottaram Aha mAM ceti | ca evArthe | mAm eva shyAmasundarAkAraM parameshvaraM bhakti-yogena yaH sevate sa eva brahma-bhUyAya brahmatvAya brahmAnubhavAya yAvat bhaktyAham ekayA grAhyaH iti mad-vAkye ekayeti visheShaNopanyAsAt mAm eva ye prapadyante mAyAm etAM taranti te ity atrApi eva-kAra-prayogAt bhaktyA vinA prakArAntareNa brahmAnubhavo na bhavatIti nishcayAt | bhakti-yogena kIdR^ishena | avyabhicAreNa karma-j~nAnAdy-amishreNa niShkAma-karmaNo nyAsa-shravaNAt | j~nAnaM ca mayi sannyaset iti j~nAninAM carama-dashAyAM j~nAnasyApi nyAsa-shravaNAt | bhakti-yogasya tu kvApi nyAsAshravaNAt bhakti-yoga eva so 'vyabhicAraH | tena karma-yogam iva j~nAna-yogam api parityAjya yady avyabhicAreNa kevalenaiva bhaktiyogena sevate, tarhi j~nAnI api guNAtIto bhavati, nAnyathA | ananya-bhaktas tu nirguNo mad-apAshrayaH ity ekAdashokter guNAtIto bhavaty eva | atra idaM tattvaM VER^iShE ity atrAsaN^ginaH karmiNo j~nAnino vA sAttvikatvenaiva sAdhakatvAvagates tat-sAhacaryAt nirguNo mad-apAshrayaH iti bhaktaH sAdhaka evAvagamyate | tatash ca j~nAnI j~nAna-siddhaH sann eva sAttvikatvaM parityajya guNAtIto bhavati | bhaktas tu sAdhaka-dashAm Arabhyaiva guNAtIto bhavatIty artho labhyate | atra ca-kAro 'vadhAraNArthaH iti svAmi-caraNAH | mAm eveshvaraM nArAyaNam avyabhicAreNa bhakti-yogena dvAdashAdyAyoktena yaH sevata iti madhusUdana-sarasvatI-pAdAsh ca vyAcakShate ||26||

baladevaH : kathaM caitAMs trIn guNAn ativartata iti tR^itIya-prashnasyottaram Aha mAM ceti | co 'vadhAraNe | nAnyaM guNebhyaH karAram ity Ady-uktyA yo guNa-puruSha-viveka-khyAtim avApa tayaiva tasyA guNAtyayo na saMsidhyati, kintu tadvAn api yo mAM kR^iShNam eva mAyA-guNAspR^iShTaM mAyA-niyantAraM nAyAyaNAdi-rUpeNa bahudhAvirbhUtaM cid-Ananda-ghanaM sArvaj~ny-Adi-guNa-ratnAlayam avyabhicAreNaikAntikena bhakti-yogena sevate shrayati sa etAn duratyayAn api guNAn atItyAkramya brahma-bhUyAya kalpate guNAShTa-vishiShTatvAya[*ENDNOTE] nija-dharmAya yogyo bhavati | taM dharmaM labhata ity arthaH | jIve brahma-shabdas tUkta eva prk, tathA ca bhakti-shiraskayaiva tad-viveka-khyAtyA jIvasya svarUpa-lAbho, na tu kevalayA tayety uktam | yat tu brahma-bhUyAya ity anena mad-rUpatAM sa yAtIti pArtha-sArathinopadiShTam iti vyAcaShTe | tan-niravadhAnam eva tenaivedaM j~nAnam ity AdinA mokShe 'pi | svarUpa-bhedasyAbhihitatvAt nira¤janaH paramaM sAmyam upaiti ity Adi shrutiShv api tatra tasya dR^iShTatvAd aNutva-vibhutvAdi-nitya-dharma-kR^itatvena nityatvAc ca tad-bhedasya tasmAd guNAShTaka-vishiShTatvam eva brahaiva san brahmApy eti iti shrutyau tu brahma-sadR^ishaH san bramApy eti prApnotIty arthaH | evaupamye 'vadhAraNe iti vishva-prakAshAt | vavA yathA tathaivevaM sAmye ity amara-koShAc ca | anyathA brahma-bhAvottaro brahmApyayo na saN^gaccheta | ||26||

__________________________________________________________

BhG 14.27

brahmaNo hi pratiShThAham amR^itasyAvyayasya ca |
shAshvatasya ca dharmasya sukhasyaikAntikasya ca ||27||

shrIdharaH : tatra hetum Aha brahmaNo hIti | hi yasmAd brahmaNo 'haM pratiShThA pratimA | ghanIbhUtaM brahmaivAham | yathA ghanIbhUtaH prakAsha eva sUrya-maNDalaM tadvad ity arthaH | tathAvyayasya nityasya | amR^itasya mokShasya ca nitya-muktatvAt | tathA tat-sAdhanasya shAshvatasya dharmasya ca shiddja-sattvAtmakatvAt | tathaikAntikasya akhaNDitasya sukhasya ca pratiShThAham | paramAnandaik-rUpatvAt | ato mat-sevino mad-bhAvasyAvashyambhAvitvAd yuktam evoktaM brahma-bhUyAya kalpata iti ||

kR^iShNAdhIna-guNAsaN^ga-prasa¤jita-bhavAmbudhim |
sukhaM tarati mad-bhakta ity abhAShi caturdashe ||

iti shrI-shrIdhara-svAmi-kR^itAyAM bhagavad-gItA-TIkAyAM subodhinyAM 
guNa-traya-vibhAga-yogo nAma 
caturdasho 'dhyAyaH 
||14||

madhusUdanaH : atra hetum Aha brahmaNa iti | brahmaNas tat-pada-vAcyasya sopAdhikasya jagad-utpatti-sthiti-laya-hetoH pratiShThA pAramArthikaM nirvikalpalpakaM sac-cid-AnandAtmakaM nirupAdhikaM tat-pada-lakShyam ahaM nivikalpako vAsudevaH pratitiShThaty atreti pratiShThA kalpita-rUpa-rahitam akalpitaM rUpam | ato yo mAm upAdhikaM brahma sevate sa brahma-bhUyAya kalpata iti yuktam eva |

kIdR^ishasya brahmaNaH pratiShThAham ity AkAN^kShAyAM visheShaNAni amR^itasya vinAsha-rahitasya, avyayasya vipariNAma-rahitasya ca, shAshvatasyApakShaya-rahitasya ca, dharmasya j~nAna-niShThA-lakShaNa-dharma-prApyasya, sukhasya paramAnanda-rUpasya | sukhasya viShayendriya-saMyogajatvaM vArayati aikAntikasyAvyabhicAriNaH sarvasmin deshe kAle ca vidyamAnasyaikAntika-sukha-rUpasyety arthaH | etAdR^ishasya brahmaNo yasmAd ahaM vAstavaM svarUpaM tasmAn mad-bhaktaH saMsArAn mucyata iti bhAvaH | tathA coktaM brahmaNA bhagavantaM shrI-kR^iShNaM prati -

ekas tvam AtmA puruShaH purANaH 
satyaH svayaM jyotir ananta AdyaH |
nityo 'kSharo 'jasra-sukho nira¤janaH 
pUrNo 'dvayo mukta upAdhito 'mR^itaH || [10.14.23] iti |

atra sarvopAdhi-shUnya AtmA brahma tvam ity arthaH | shukenApi stutim antareNaivoktam -

sarveShAm api vastUnAM bhAvArtho bhavati sthitaH |
tasyApi bhagavAn kR^iShNaH kim atad vastu rUpyatAm || [BhP 10.14.57] iti |

sarveShAm eva kArya-vastUnAM bhAvArthaH sattA-rUpaH paramArtho bhavati kAryAkAreNa jAyamAne sopAdhike brahmaNi sthitaH kAraNa-sattAtiriktAyAH kArya-sattAyA anabhyupagamAt | tasyApi bhavataH kAraNasya sopAdhikasya brahmaNo bhAvArthaH sattA-rUpo 'rtho bhagavAn kR^iShNaH sopAdhikasya nirupAdhike kalpitatvAt kalpitasya cAdhiShThAnAn atirekAt, bhagavataH kR^iShNasya ca sarva-kalpanAdhiShThAnatvena paramArtha-satya-nirupAdhi-brahma-rUpatvAt | ataH kim atad-vastu tasmAc chrI-kR^iShNAd anyad vastu paramArthikaM kiM nirUpyatAM tad evaikaM paramArthikaM nAnyat kim apIty arthaH | tad etad ihApy uktaM brahmaNo hi pratiShThAham iti | 

athavA tvad-bhaktas tvad-bhAvam Apnotu nAma kathaM nu brahma-bhAvAya kalpyate brahmaNaH sakAshAt tavAnyatvAd ity AshaN^kyAha brahmaNo hIti | brahmaNaH paramAtmanaH pratiShThA paryAptir aham eva na tu mad-bhinnaM brahmety arthaH | tathAmR^itasya amR^itatvasya mokShasya cAvyayasya sarvathAnucchedyasya ca ca pratiShThAham eva | mayy eva mokShaH paryavastio mat-prAptir eva mokSha ity arthaH | tathA shAshvatasya nitya-mokSha-phalasya dharmasya j~nAna-niShThA-lakShaNasya ca paryAptir aham eva | j~nAna-niShThA-lakShaNo dharmo mayy eva paryavasito na tena mad-bhinnaM kiMcit prApyam ity arthaH | tathaikAntikasya sukhasya ca paryAptir aham eva parmAnanda-rUpatvAn na mad-bhinnaM kiMcit sukhaM prApyam astIty arthaH | tasmAd yuktam evoktaM mad-bhakto brahma-bhUyAya kalpata iti ||27||

parAkR^itana-mad-bandhaM paraM brahma narAkR^iti |
saundarya-sAra-sarvasvaM vande nandAtmajaM mahaH ||

iti shrImat-paramahaMsa-parivrAjakAcArya-shrI-vishveshvara-sarasvatI-pAda-shiShya-shrI-madhusUdana-sarasvatI-viracitAyAM shrImad-bhagavad-gItA-gUDhArtha-dIpikAyAm guNa-traya-vibhAga-yogo nAma caturdasho 'dhyAyaH 
||14||

vishvanAthaH : nanu mad-bhaktAnAM kathaM nirguNa-brahmatva-prAptiH ? sA tu advitIya-tad-ekAnubhavenaiva sambhavet | tatrAha brahmaNo hIti | hi yasmAt parama-pratiShThAtvena prasiddhaM yad brahma tasyApy ahaM pratiShThA pratiShThIyate 'sminn iti pratiShThA Ashrayo 'nna-mayAdiShu shrutiShu sarvatraiva pratiShThA-padasya tathArthatvAt |  tathAmR^itasya pratiShThA kiM svargIya-sudhAyAH ? na | avyayasya nAsha-rahitasya mokShasyety arthaH | tathA shAshvatasya dharmasya sAdhana-phala-dashayor api nitya-sthitasya bhakty-Akhyasya parama-dharmasyAhaM pratiShThA, tathA tat-prApyasyaikAntika-bhakta-sambandhinaH sukhasya premNash cAhaM pratiShThA | ataH sarvasyApi mad-adhInatvAt kaivalya-kAmanayA kR^itena mad-bhajanena brahmaNi lIyamAno brahmatvam api prApnoti | 

atra brahmaNo 'haM pratiShThA ghanIbhUtaM brahmaivAhaM yathA ghanIbhUta-prakAsha eva sUrya-maNDalaM tadvad ity arthaH iti svAmi-caraNAH | sUryasya tejo-rUpatve 'pi yathA tejasa Ashrayatvam apy ucyate | evaM me kR^iShNasya brahma-rUpatve 'pi brahmaNaH pratiShThAtvam api | atra shrI-viShNu-purANam api pramANam  -- shubhAshrayaH sa cittasya sarvagasya tathAtmanaH [ViP 6.7.76] iti vyAkhyAtaM ca tatrApi svAmi-caraNaiH | sarvagasyAtmanaH para-brahmaNo 'pi AshrayaH pratiShThA | tad uktaM bhagavatA brahmaNo hi pratiShThAham iti | tathA viShNu-dharme 'pi naraka-dvAdashI-prasaN^ge -

prakR^itau puruShe caiva brahmaNy api sa prabhuH |
yathaika eva puruSho vAsudevo vyavasthitaH || iti |

tatraiva mAsarkSha-pUjA-prasaÇe --

yathAcyutas tvaM parataH parasmAt
sa brahma-bhUtAt parataH parAtmA | iti |

tathA hari-vaMshe 'pi vipra-kumArAnayana-prasaN^ge arjunaM prati shrI-bhagavad-vAkyaM --

tat-paraM paramaM brahma sarvaM vibhajate jagat |
mamaiva tad ghanaM tejo j~nAtum arhasi bhArata || (HV 2.114.11-12)

brahma-saMhitAyAm api (5.40) --

yasya prabhA prabhavato jagad-aNDa-koTi-
koTIShv asheSha-vasudhAdi-vibhUti-bhinnam |
tad brahma niShkalam anantam asheSha-bhUtaM
govindam Adi-puruShaM tam ahaM bhajAmi || iti |

aShTama-skandhe ca (8.24.38) --

madIyaM mahimAnaMc ca para-brahmeti shabditam |
vetsyasy anugR^ihItaM me samprashnair vivR^itaM hR^idi || iti bhagavad-uktish ca |

madhusUdana-sarasvatI-pAdAsh ca vyAcakShate sma yathA -- nanu tvad-bhaktas tvad-bhAvam Apnotu nAma kathaM brahma-bhUyAya kalpate brahmaNaH sakAshAt tavAnyatvAd ity AshaN^kyAha brahmaNo hIti | pratiShThA paryAptir aham eveti | paryAptiH paripUrNatA ity amaraH | 

parAkR^ita-mano-dvandvaM 
paraM brahma narAkR^iti | 
saundarya-sAra-sarvasvaM
vande nandAtmajaM mahaH || ity upashlokayAmAsush ca ||27||

anartha eva traiguNyaM nistraiguNyaM kR^itArthatA |
tac ca bhaktyaiva bhavatIty adhyAyArtho nirUpitaH ||
iti sArArtha-varShiNyAM harShiNyAM bhakta-cetasAm |
caturdasho 'yaM gItAsu saN^gataH saN^gataH satAm ||14||

baladevaH : nanu tad-viveka-khyAtyA tvad-eka-bhaktyA ca guNAtIto labdha-svarUpo brahma-shabdito muktaH kathaM tiShThed iti cet tatrAha brahmaNo hIti | hir nishcaye | brahmaNas tat-pUrvakayA tayA sattvAdyAvaraNAtyayAd AvirbhAvita-svaguNAShTakasyAmR^itasya mR^iitir nirgatasyAvyayasya tAdrUpyaNaikarasasya muktasya mad-atipriyasyAham eva vij~nAnAnanda-mUrtir ananta-guNo niravadyaH suhR^itatamaH sarveshvaraH | pratiShThA pratiShThIyate 'tra iti nirukteH paramAshrayo 'tipriyo bhavAmIti tAdR^ishaM mAM parayA bhaktyAnubhavaMs tiShThatIti | na matto vishleSha-lesho na ca punar Avartate, yad gatvA na nivartante muktAnAM paramA gatiH iti smR^itibhyaH | 

nanu muktas tvAM kathaM shrayeta shravaNa-phalasya mukter lAbhAd iti ced asty atishayitaM phalam iti bhAvenAha shAshvatasya sAdhAraNasya sukhasya ca vicitra-lIlA-rasasyAham eva pratiShTheti | tIvrAnanda-rUpa-tad-vibhUti-mal-lIlAnubhavAya mAm eva samAshrayatIty evam Aha shrutiH raso vai saH, rasaM hy evAyaM labdhvAnandI bhavati [TaittU 2.7.1] iti ||27||

saMsAro guNa-yogaH syAd vimokShas tu guNAtyayaH |
tat-siddhir hari-bhaktyaivety etad buddhaM caturdashAt ||

iti shrImad-bhagavad-gItopaniShad-bhAShye caturdasho 'dhyAyaH 
||14||


[*ENDNOTE] The eight qualities are listed in the ChAndogya UpaniSad: AtmApahata-pApmA vijaro vimRtyur vizoko vijighatso 'pipAsaH satya-kAmaH satya-saGkalpaH so 'nveSTavyaH |

Bhagavad-gItA - caturdasho 'dhyAyaH

