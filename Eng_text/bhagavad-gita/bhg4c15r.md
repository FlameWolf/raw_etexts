Bhagavadgita 15
with the commentaries of Sridhara, Visvanatha and Baladeva

Input by ... (Gaudiya Grantha Mandira)


___________________________________________________________________

THIS TEXT FILE IS FOR REFERENCE PURPOSES ONLY!
COPYRIGHT AND TERMS OF USAGE AS FOR SOURCE FILE.
            
Text converted to Ronald E. Emmerick's encoding for WordPerfect 5.1 DOS 
and related utility programmes BHELA, CARAKA etc. (DOS versions):
            
description             character  =ASCII
            
long a                  A             195
long A                  ù             249
long i                  I             197
long I                  ý             253
long u                  U             198
long U                  ô             244
vocalic r               R^i             173
vocalic R               ã             227
long vocalic r          Ì             204
vocalic l               Ê             202
long vocalic l          Ë             203
velar n                 Ç             199
velar N                 §             167
palatal n               ¤             164
palatal N               ¥             165
retroflex t             T             194
retroflex T             è             232
retroflex d             D             172
retroflex D             Ö             214
retroflex n             N             239
retroflex N             ×             215
palatal s               sh             211
palatal S               Á             193
retroflex s             Sh             171
retroflex S             å             229
anusvara                M             230
capital anusvara        õ             245
visarga                 H             247
capital visarga         ê             234

Other characters of the REE encoding table are not included.
Unless indicated otherwise, accents have been dropped in order 
to facilitate word search.             

For a comprehensive list of REE and other GRETIL encodings 
and formats see:
www.sub.uni-goettingen.de/ebene_1/fiindolo/gretil/gretdiac.pdf
and
www.sub.uni-goettingen.de/ebene_1/fiindolo/gretil/gretdias.pdf
___________________________________________________________________




BhG 15.1

shrI-bhagavAn uvAca
Urdhva-mUlam adhaH-shAkham ashvatthaM prAhur avyayam |
chandAMsi yasya parNAni yas taM veda sa veda-vit ||1||

shrIdharaH : 

vairAgyeNa vinA j~nAnaM na ca bhaktir ataH sphuTam |
vairAgyopaskR^itaM j~nAnam IshaH pa¤cadashe 'dishat ||

pUrvAdhyAnte mAM ca yo 'vyabhicAreNa bhakti-yogena sevate [GItA 14.26] ity AdinA parameshvaram ekAnta-bhaktyA bhajatas tat-prasAda-labdha-j~nAnena brahma-bhAvo bhavatIty uktam | na caikAnta-bhaktiH j~nAnaM cAviraktasya sambhavatIti vairAgya-pUrvakaM j~nAnam upadeShTu-kAmaH prathamaM tAvat sArdha-shlokAbhyAM saMsAra-svarUpaM vR^ikSha-rUpakAlaN^kAreNa varNayan bhagavAn uvAca Urdhva-mUlam iti | Urdhvam uttamaH kSharAkSharAbhyAm utkR^iShTaH puruShottamo mUlaM yasya tam | adha iti tato 'rvAcInAM kAryopAdhayo hiraNyagarbhAdayo gR^ihyante | te tu shAkhA iva shAkhA yasya tam | vinashvaratvena shvaH prabhAta-paryantam api na sthAsyatIti vishvAsAnarhatvAd ashvatthaM prAhuH | pravAha-rUpeNAvicchedAd avyayaM ca prAhuH | Urdhva-mUlo 'vAk-shAkha eSho 'shvatthaH sanAtana [KaThU 2.3.1] ity AdyAH shrutayaH | chandAMsi vedA yasya parNAni dharmAdharma-pratipAdana-dvAreNa cchAyA-sthAnIyaiH karma-phalaiH saMsAra-vR^ikShasya sarva-jIvAshrayaNIyatva-pratipAdanAt parNa-sthAnIyA vedAH | yas tam evambhUtam ashvatthaM veda sa eva vedArtha-vit | saMsAra-prapa¤ca-vR^ikShasya mUlam IshvaraH | brahmAdayas tad-aMshAH shAkhA-sthAnIyAH | sa ca saMsAra-vR^ikso vinashvaraH | pravAha-rUpeNa nityash ca | vedoktaiH karmabhiH sevyatAm ApAditash ca ity etAvAn eva hi vedArthaH | ata evaM vidvAn vedavid iti stUyate ||1|| 

madhusUdanaH : pUrvAdhyAye bhagavtA saMsAra-bandha-hetUn guNAn vyAkhyAya teShAm atyayena brahma-bhAvo mokSho mad-bhajanena labhyata ity uktam --

mAM ca yo 'vyabhicAreNa bhakti-yogena sevate |
sa guNAn samatItyaitAn brahma-bhUyAya kalpate || [GItA 14.26] iti |

tatra manuShyasya tava bhakti-yogena kathaM brahma-bhAva ity AshaN^kAyAM svasya brahma-rUpatA-j~nApanAya sUtra-bhUto 'yaM shloko bhagavatoktaH -

brahmaNo hi pratiShThAham amR^itasyAvyayasya ca |
shAshvatasya ca dharmasya sukhasyaikAntikasya ca ||[GItA 14.27] iti |

asya sUtrasya vR^itti-sthAnIyo 'yaM pa¤cadasho 'dhyAya Arabhyate | bhagavataH shrI-kR^iShNasya hi tattvaM j~nAtvA tat-prema-bhajanena guNAtItaH san brahma-bhAvaM katham ApnuyAl loka iti | tatra brahmaNo hi pratiShThAham ity Adi bhagavad-vacanam AkarNya mama tulyo manuShyo 'yaM katham evaM vadatIti vismayAviShTam apratibhayA lajjayA ca kiMcid api praShTum ashaknuvan tam arjunam AlakShya kR^ipayA sva-svarUpaM vivakShuH shrI-bhagavAn uvAca Urdhveti |

tatra viraktasyaiva saMsArAd bhagavat-tattva-j~nAne 'dhikAro nAnyatheti pUrvAdhyAyoktaM parameshvarAdhIna-prakR^iti-puruSha-saMyoga-kAryaM saMsAraM vR^ikSha-rUpa-kalpanayA varNayati vairAgyAya prastuta-guNAtItatvopAyatvAt tasya | Urdhvam utkR^iShTaM mUlaM kAraNaM sva-prakAsha-paramAnanda-rUpatvena nityatvena ca brahma | atahvordhvaM sarva-saMsAra-bAdhe 'py abAdhitaM sarva-saMsAra-bhramAdhiShThAnaM brahma tad eva mAyayA mUlam asyety Urdhva-mUlam | adha ity arvAcInAH kAryopAdhayo hiraNyagrabhAdyA gR^ihyante | te nAnA-dik-prasR^itatvAc chAkhA iva shAkhA asyety adhaH-shAkham | Ashu-vinAshitvena na shvo 'pi sthAteti vishvAsAnarham ashvattham mAyA-mayaM saMsAra-vR^ikSham avyayam anAdy-ananta-dehAdi-santAnAshrayam Atma-j~nAnam antareNAnucchedyam anantam avyayam AhuH shrutayaH smR^itayash ca | shrutayas tAvat -- Urdhva-mUlo 'vAk-shAkha eSho 'shvatthaH sanAtanaH [KaThU 2.3.1] ity AdyaH kaTha-vallIShu paThitAH | arvA¤co nikR^iShTAH kAryopAdhayo mahad-ahaN^kAra-tanmAtrAdayo vA shAkhA asyety arvAk-shAkha ity adhaH-shAkha-pada-samAnArthaH | sanAtana tiy avyaya-pada-samAnArtham |

smR^itayash ca-
     avyakta-mUla-prabhavas tasyaivAnugrahotthitaH |
     buddhi-skandha-mayash caiva indriyAntara-koTaraH ||
     mahA-bhUta-vishAkhash ca viShayaiH patravAMs tathA |
     dharmAdharma-supuShpash ca sukha-duHkha-phalodayaH ||
     AjIvyaH sarva-bhUtAnAM brahma-vR^ikShaH sanAtanaH |
     etad brahma-vanaM cAsya brahmAcarati sAkShivat ||
     etac chittvA ca bhittvA ca j~nAnena paramAsinA |
     tatash cAtma-gatiM prApya tasmAn nAvartate punaH || [Mbh 14.35.20-22] ity AdayaH |

avyaktam avyAkR^itaM mAyopAdhikaM brahma tad eva mUlaM kAraNaM tasmAt prabhavo yasya sa tathA | tasyaiva mUlasyAvyaktasyAnugrahAd atidR^iDhatvAd utthitaH saMvardhitaH | vR^ikShasya hi shAkhAH skandhAd udbhavanti | saMsArasya ca buddheH sakAshAn nAnA-vidhAH pariNAmA bhavanti | tena sAdharmyeNa buddhir eva skandhas tan-mayas tat-pracuro 'yam | indriyANAm antarANi cchidrANy eva koTarANi yasya sa tathA | mahAnti bhUtAny AkAshAdIni pR^ithivy-antAni vividhAH shAkhA yasya vishAkhaH stambho yasyeti vA | AjIvya upajIvyaH | brahmaNA paramAtmanAdhiShThito vR^ikSho brahma-vR^ikShaH | Atma-j~nAnaM vinA chettum ashakyatayA sanAtanaH | etad brahma-vanam asya brahmaNo jIva-rUpasya bhogyaM vananIyaM sambhajanIyam iti vanaM brahma sAkShivad Acarati na tv etat kR^itena lipyata ity arthaH | etad brahma-vanaM saMsAra-vR^ikShAtmakaM chittvA ca bhittvA cAhaM, brahmAsmIty atidR^iDha-j~nAna-khaDgena sa-mUlaM nikR^ityety arthaH Atma-rUpAM gatiM prApya tasmAd Atma-rUpAn mokShAn nAvartata ity arthaH | spaShTam itarat |

atra ca gaN^gA-taraN^ga-nudyamAnottuN^ga-tat-tIra-tiryaÇ-nipatitam ardhonmUlitaM mArutena mahAntam ashvattham upamAnIkR^itya jIvantam iyaM rUpaka-kalpaneti draShTavyam | tena nordhva-mUlatvAdhaH-shAkhatvAdy-anupapattiH | yasya mAyA-mayasyAshvatthasya cchandAMsi cchAdanAt tattva-vastu-prAvaraNAt saMsAra-vR^ikSha-rakShaNAd vA karma-kANDAni R^ig-yajuH-sAma-lakShaNAni parNAnIva parNAni | yathA vR^ikShasya parirakShaNAthAni parNAni bhavanti tathA saMsAra-vR^ikShasya parirakShaNAthAni karma-kANDAni dharmAdharmaa-tad-dhetu-phala-prakAshanArthatvAt teShAm | yas taM yathA-vyAkhyAtaM sa-mUlaM saMsAra-vR^ikShaM mAyA-mayam ashvatthaM veda jAnAti sa veda-vit karma-brahmAkhya-vedArtha-vit sa evety arthaH | saMsAra-vR^ikShasya hi mUlaM brahma hiraNyagarbhAdayash ca jIvAH shAkhA-sthAnIyAH | sa ca saMsAra-vR^ikShaH svarUpeNa vinashvaraH pravAha-rUpeNa cAnantaH | sa ca vedoktaiH karmabhiH sicyate brahma-j~nAnena ca cchidyata ity etAvAn eva hi vedArthaH | yash ca vedArthavit sa eva sarva-vid iti sa-mUla-vR^ikSha-j~nAnaM stauti sa vedavid iti ||1||

vishvanAthaH : 
saMsAra-cchedako 'saN^ga AtmeshAMshaH kSharAkSharAt |
uttamaH puruShaH kR^iShNaH iti pa¤cadashe kathA ||
pUrvAdhyAye --

mAM ca yo 'vyabhicAreNa bhakti-yogena sevate |
sa guNAn samatItyaitAn brahma-bhUyAya kalpate || [GItA 14.26] ity uktam |

tatra tava manuShyasya bhakti-yogena kathaM brahma-bhAva iti cet, satyam ahaM manuShya eva kintu brahmaNo 'pi tasya pratiShThA paramAshraya ity asya sUtra-rUpasya vR^itti-sthAnIyo 'yaM pa¤cadashAdhyAya Arabhyate | tatra sa guNAn samatItya ity uktam iti guNamyo 'yaM saMsAraH kaH, kuto vAyaM pravR^ittas tad-bhaktyA saMsAram atikrAmyan jIvo vA kaH | brahma-bhUyAya kalpate ity uktaM brahma vA kiM | brahmaNaH pratiShThA tvaM vA ka ity-Ady-apekShAyAM prathamam atishayokty-alaN^kAreNa saMsAro 'yam adbhuto 'shvattha-vR^ikSha iti varNayati | Urdhve sarva-lokopari-tale satya-loke prakR^iti-bIjottha-prathama-praroha-rUpa-mahat-tattvAtmakash caturmukha eka eva mUlaM yasya tam | adhaH svar-bhuvor-bhUlokeShu anantA deva-gandharva-kinnarAsura-rAkShasa-preta-bhUta-manuShya-gavAshvAdi-pashu-pakShi-kR^imi-kITa-pataN^ga-sthAvarAs tAH shAkhA yasya tam ashvatthaM dharmAdi-caturvarga-sAdhakatvAd ashvattham uttamaM vR^ikSham | shleSheNa bhaktimatAM na shvaH sthAsyatIty ashvatthaM naShTa-prAyam ity arthaH | abhaktAnAM tv avyayam anashvaram | chandAMsi vAyavyaM shvetam Alabheta bhUmikAm aindram ekAdashaka-pAlaM nirvapet prajAkAmaH ity AdyAH karma-pratipAdakA vedAH saMsAra-vardhakatvAt parNAni | vR^ikSho hi parNaiH shobhate | yas taM jAnAti sa vedaj~naH | tathA ca Urdhva-mUlo 'vAk-shAkha eSho 'shvatthaH sanAtanaH [KaThU 2.3.1] iti kaTha-vallI-shrutiH ||1||

baladevaH : 
saMsAra-cchedi vairAgyaM jIvo me 'MshaH sanAtanaH |
ahaM sarvottamaH shrImAn iti pa¤cadashe smR^itam ||

pUrvatra vij~nAnAnandasyautpattika-guNAShTakasyApi jIvasya karma-rUpAnAdi-vAsanAnuguNena bhagavat-saN^kalpena prakR^iti-guNa-saN^gaH | sa ca bahuvidhas tad-atyayash ca bhagavad-bhakti-shiraskena viveka-j~nAnena bhavet tasmiMsh ca sati samprApta-nija-svarUpo jIvo bhagavantam Ashritya prmodo sarvadA tasmiMs tiShThatIty uktam | atha tad-viveka-j~nAna-sthairya-karaM vairAgyaM jIvasya bhajanIya-bhagavad-aMshatvaM bhagavataH svetara-sarvottamatvaM cokteShv artheShUpayogAya pa¤cadashe 'smin varNyate | tatra tAvad guNa-viracitasya saMsArasya vairAgya-vaiccedyatvAt saMsAraM vR^ikShatvena vairAgyaM ca shastratvena rUpayan varNayati bhagavAn -- UrdhvamUlam ity Adibhis tribhiH |

saMsAra-rUpam ashvattham Urdhva-mUlam adhaH-shAkhaM prAhuH |  UrdhvaM sarvopari-satya-loke pradhAna-bIjottha-prathama-praroha-rUpa-mahat-tattvAtmaka-caturmukha-rUpaM mUlaM yasya saH | adhaH satya-lokAd arvAcIneShu svar-bhuvar-bhUr-lokeShu deva-gandharva-kinnarAsura-yakSha-rAkShasa-manuShya-pashu-pakShi-kITa-pataN^ga-sthAvarAntA nAnAdik-prasR^itatvAc chAkhA yasya tam | caturvarga-phalAshrayatvAd ashvattham uttama-vR^ikSham | tAdR^ishena viveka-j~nAnena vinA nivR^itter abhAvAd avyayaM pravAha-rUpeNa nityaM ca | tam AhuH shrutayash cAtra --

Urdhva-mUlo 'vAk-shAkha 
eSho 'shvatthaH sanAtanaH |
Urdhva-mUlam arvAk-shAkhaM
vR^ikShaM yo veda samprati || [KaThU 2.3.1] ity AdikAH |

yasya saMsArAshvatthasya chandAMsi karmAkarma-pratipAdakAni shruti-vAkyAni vAsanAA-rUpa-tan-nidAna-vardhakatvAt parNAni prAhus tAni cchandAMsi vAyavyaM shvetam Alabheta bhUti-kAma aindram ekAdashaka-pAlaM nirvapet prajA-kAmaH ity AdIni bodhyAni | patrais tarur vardhate shobhate ca tam ashvatthaM yo veda yathoktaM jAnAti sa eva veda-vit | vedaH khalu saMsArasya vR^ikShatvaM chedyatvAbhiprAyeNAha tad-chedanopAyaj~no vedArthavid iti bhAvaH |

__________________________________________________________

BhG 15.2

adhash cordhvaM prasR^itAs tasya shAkhA
guNa-pravR^iddhA viShaya-pravAlAH |
adhash ca mUlAny anusaMtatAni
karmAnubandhIni manuShya-loke ||2||

shrIdharaH : kiM ca adhash ceti | hiraNyagarbhAdayaH kAryopAdhayo jIvAH shAkhA-sthAnIyatvenoktAH | teShu ca ye duShkR^itinas te 'dhaH pashv-Adi-yoniShu prasR^itAs tasya saMsAra-vR^ikShasya shAkhAH | kiM ca, guNaiH  sattvAdi-vR^ittibhir jala-secanair iva yathAyathaM pravR^iddhA vR^iddhiM prAptAH | kiM ca, viShayA rUpAdayaH pravAlAH pallava-sthAnIyA yAsAM tAH | shAkhAgra-sthAnIyAbhir indriya-vR^ittibhiH saMyuktatvAt | kiM ca, adhash ca ca-shabdAd UrdhvaM ca | mUlAny anusantatAni virUDhAni | mukhyaM mUlam Ishvara eva | imAni tv antarAlAni mUlAni tat-tad-bhoga-vAsanA-lakShaNAni | teShAM kAryam Aha manuShya-loke karmAnubandhInIti | karmaivAnubandhy uttara-kAla-bhAvi yeShAM tAni | UrdhvAdho-lokeShUpabhukta-tat-tad-bhoga-vAsanAdibhir hi karma-kShaye manuShya-lokaM prAptAnAM tat-tad-anurUpeShu karmasu pravR^ittir bhavati | tasminn eva hi karmAdhikAro nAnyeShu lokeShu | ato manuShya-loka ity uktam ||2||

madhusUdanaH : tasyaiva saMsAra-vR^ikShasyAvayava-sambandhiny aparA kalpanocyate adhash ceti | pUrvaM hiraNyagarbhAdayaH kAryopAdhayo jIvAH shAkhA-sthAnIyatvenoktAH | idAnIM tu tad-gato visheSha ucyate | teShu ye kapUya-caraNA duShkR^itinas te 'dhaH pashv-Adi-yoniShu prasR^itA vistAraM gatAH | ye tu ramaNIya-caraNAH sukR^itinas ta UrdhvaM devAdi-yoniShu prasR^itA ato 'dhash ca manuShyatvAd Arabhya viri¤ci-paryantam UrdhvaM ca tasmAd evArabhya satya-loka-paryantaM prasR^itAs tasya saMsAra-vR^ikShasya shAkhAH | kIdR^ishas tAH ? guNaiH  sattva-rajas-tamo bhir dehendriya-viShayAkAra-pariNatair jala-secanair iva pravR^iddhAH sthUlIbhUtAH | kiM ca, viShayAH shabdAdayaH pravAlAH pallavA iva yAsAM saMsAra-vR^ikSha-shAkhAnAM tAs tathA shAkhAgra-sthAnIyAbhir indriya-vR^ittibhiH sambandhAd rAgAdhiShThAnatvAc ca |saMyuktatvAt | kiM ca, adhash ca ca-shabdAd UrdhvaM ca mUlAny avAntarANi tat-tad-bhoga-janita-rAga-dveShAdi-vAsanA-lakShaNAni mUlAnIva dharmAdharma-pravR^itti-kArakANi tasya saMsAra-vR^ikShasyAnusantatAni anusyUtAni | mukhyaM ca mUlaM brahmaiveti na doShaH | kIdR^ishAny avAntara-mUlAni ? karma dharmAdharma-lakShaNam anubandhuM pashcAj janayituM shIlaM yeShAM tAni karmAnubandhIni | kutra ? manuShya-loke manuShyash cAsau lokaash cety adhikR^ito brAhmaNyAdi-vishiShTo deho manuShya-lokas tasmin bAhulyena karmAnubandhIni | manuShyANAM hi karmAdhikAraH prasiddhaH ||2||

vishvanAthaH : adhaH pashv-Adi-yoniShu Urdhve devAdi-yoniShu prasR^itAs tasya saMsAra-vR^ikShasya guNaiH sattvAdi-vR^ittibhir jala-sekair iva pravR^iddhAH | viShayA shabdAdayaH pravAlAH pallava-sthAnIyA yAsAM tAH | kiM ca tasya mUle sarva-lokair alakShito mahA-nidhiH kashcid astIty anumIyate yam eva mUla-jaTAbhir avalambya sthitasya tasyAshvattha-vR^ikShasyApi baTa-vR^ikShasyeva shAkhAsv api bAhyA jaTAH santIty Aha adhash ceti | brahma-loka-mUlasyApi tasyAdhash ca manuShya-loke karmAnubandhIni karmAnulambIni mUlAny anusantatAni nirantaraM vistR^itAni bhavanti | karma-phalAnAM yatas tato bhogAnte punar manuShya-janmany eva karmasu pravR^ittAni bhavantIty arthaH ||2||

baladevaH : kiM cAdha iti | tasyokta-lakShaNasya saMsArAshvatthasya shAkhA adha UrdhvaM ca prasR^itAH | adho manuShya-pashv-Adi-yoniShu duShkR^itair UrdhvaM ca deva-gandharvAdi-yoniShu sukR^itair vistR^itAH | guNaiH sattvAdi-vR^ittibhir ambu-niShekair iva pravR^iddhAH sthaulya-bhAjaH | viShayAH shabda-sparshAdayaH pravAlAH pallavA yAsAM tAH | shAkhAgra-sthAnIyAbhiH shrotrAdi-vR^ittibhir yogAd rAgAdhiShThAnatvAc ca shabdAdInAM pallava-sthAnIyatvam | 

tasyAshvatthasyAdhash ca shabdAd UrdhvaM cAvAntarANi mUlAny anusantatAni vistR^itAni santi | tAni ca tat-tad-bhoga-janita-rAga-dveShAdi-vAsanA-rUpANi dharmAdharma-pravR^itti-kAritvAn mUla-tulyAny ucyante | mukhyaM mUlaM tAdR^ik caturmukhas tat-tad-vAsanAs tv avAntara-mUlAni nyagrodhasyaiva jaTopajaTAvR^indAnIti bhAvaH | tAni kIdR^ishAnIty Aha manuShya-loke karmAnubandhIni yatas tataH karma-phala-bhogAvasAne sati punar manuShya-loke karma-hetu-bhUtAni bhavantIty arthaH | sa lokaH khalu karma-bhUmir iti prasiddham ||2||


__________________________________________________________

BhG 15.3-4

na rUpam asyeha tathopalabhyate
nAnto na cAdir na ca saMpratiShThA |
ashvattham enaM su-virUDha-mUlam
asaN^ga-shastreNa dR^iDhena chittvA ||3||

tataH padaM tat-parimArgitavyaM
yasmin gatA na nivartanti bhUyaH |
tam eva cAdyaM puruShaM prapadye
yataH pravR^ittiH prasR^itA purANI ||4||

shrIdharaH : kiM ca, na rUpam iti | iha saMsAre sthitaiH prANibhir asya saMsAra-vR^ikShasya tathordhva-mUlatvAdi-prakAreNa rUpaM nopalabhyate | na cAnto 'vasAnam aparyaptatvAt | na cAdir anAditvAt | na ca sampratiShThA sthitiH | kathaM tiShThatIti nopalabhyate | yasmAd evambhUto 'yaM saMsAra-vR^ikSho durucchedo 'narthakarash ca tasmAd enaM dR^iDhena vairAgyena shastreNa cchitvA tattva-j~nAne yatetety Aha ashvattham enam iti sArdhena | enam ashvatthaM suvirUDha-mUlam atyanta-baddha-mUlaM santam | asaN^gaH saN^ga-rAhityam ahaM-mamatA-tyAgaH | tena shastreNa dR^iDhena samyag-vicAreNa cchittvA pR^ithak-kR^itya ||3||

tata iti | tatash tasya mUla-bhUtaM tat padaM vastu parimArgitavyam anveShTavyaM | kIdR^ishaM, yasmin gatA yat padaM prAptAH santo bhUyo na nivartanti nAvartanta ity arthaH | anveShaNa-prakAram evAha tam eveti | yata eShA purANI cirantanI saMsAra-pravR^ittiH prasR^itA vistR^itA | tam eva cAdyaM puruShaM prapadye sharaNaM vrajAmi | ity evam ekAnta-bhaktyAnveShTavyam ity arthaH ||4||

madhusUdanaH : yas tv ayaM saMsAra-vR^ikSho varNita iha saMsAre sthitaiH prANibhir asya saMsAra-vR^ikShasya tathordhva-mUlatvAdi tathA tena prakAreNa rUpaM nopalabhyate svapna-marIcy-udaka-mAyA-gandharva-nagaravan mR^iShAtvena dR^iShTa-naShTa-svarUpatvAt tasya | ata eva tasyAnto 'vasAnam nopalabhyate | etAvatA kAlena samAptiM gamiShyatIti aparyaptatvAt | na cAsyAdir upalabhyate | ita Arabhya pravR^itta ity anAditvAt | na ca sampratiShThA sthitir madhyama-sthopalabhyate | Ady-anta-pratiyogikatvAt tasya | yasmAd evaM-bhUto 'yaM saMsAra-vR^ikSho durucchedaH sarvAnartha-karash ca tasmAd anAdy-aj~nAnena suvirUDha-mUlam atyanta-baddha-mUlaM prAg-uktam ashvatthaM asaN^ga-shastreNa saN^gaH spR^ihAsaN^gaH saN^ga-virodhi vairAgyaM putra-vitta-lokaiShaNA-tyAga-rUpaM tad eva shastraM rAga-dveSha-maya-saMsAra-virodhitvAt, tenAsaN^ga-shastreNa dR^iDhena paramAtma-j~nAnautsukhya-dR^iDhIkR^itena punaH punar vivekAbhyAsa-nishitena cchittvA sa-mUlam uddhR^itya vairAgya-shama-damAdi-sampattyA sarva-karma-saMnyAsaM kR^itvety etat ||3||

tato gurum upasR^itya tato 'shvatthAd UrdhvaM vyavasthitaM tad vaiShNavaM padaM vedAnta-vAkya-vicAreNa parimArgitavyaM mArgayitavyam anveShTavyaM so 'nveShTabhyaH sa vijij~nAsitavya iti shruteH | tat padaM shravaNAdinA j~nAtavyam ity arthaH | kiM tat padaM yasmin pade gatAH praviShTA j~nAnena na nivartanti nAvartante bhUyaH punaH saMsArAya | kathaM tat parimArgitavyam ? ity Aha - yaH pada-shabdenoktas tam eva cAdyam Adau bhavaM puruShaM yenedaM sarvaM pUrNaM taM puruShu pUrShu vA shayAnaM prapadye sharaNaM gato 'smIty evaM tad-eka-sharaNatayA tad anveShTavyam ity arthaH | taM kaM puruShaM ? yato yasmAt puruShAt pravR^ittir mAyA-maya-saMsAra-vR^ikSha-pravR^ittiH purANI cirantany anAdir eShA prasR^itA niHsR^itaindrajAlikAd iva mAyA-hasty-Adi taM puruShaM prapadya ity anvayaH ||4||

vishvanAthaH : kiM ceha manuShya-loke 'sya rUpaM svarUpaM tathA sa-nishcayaM nopalabhyate satyo 'yaM mithyAyaM nityo 'yam iti vAdi-mata-vaividhyAd iti bhAvaH | na cAnto 'paryantatvAn na cAdir anAditvAn  na ca sampratiShThAshrayaH | kiM vAdhAraH ko 'yam ity api nopalabhyate tattva-j~nAnAbhAvAd iti bhAvaH | yathA tathAyaM bhavatu jIva-mAtra-duHkhaika-nidAnasyAsya chedakaM shastram asaN^gaM j~nAtvA tenaitaM chittvaivAsya mUla-tala-stho mahAnidhir anveShTavya ity Aha ashvattham iti | asaN^go 'nAsaktiH sarvatra vairAgyam iti yAvat tena shastreNa kuThAreNa cchitvA svataH pR^ithak-kR^itya tatas tasya mUla-bhUtaM tat-padaM vastu mahA-nidhi-rUpaM brahma parimArgitavyam | kIdR^ishaM tad ata Aha yasmin gatA yat padaM prAptAH santo bhUyo na nivartante na cAvartanta ity arthaH | anveShaNa-prakAram Aha yata eShA purANI cirantanI saMsAra-pravR^ittiH prasR^itA vistR^itA tam evAdyaM puruShaM prapadye bhajAmIti bhaktyA anveShTavyam ity arthaH ||3-4||

baladevaH : na rUpam iti asyAshvatthasya rUpam iha manuShya-loke tathA nopalabhyate yathordhva-mUlatvAdi-dharmakatayA mayopavarNitam | na cAsyAnto nAsha upalalabhyate | katham ayaM anartha-vrAta-jaTilo vinashyed iti na j~nAyate | na cAsyAdi-kAraNam upalabhyate | kuto 'yam IdR^isho jAto 'stIti | na cAsya sampratiShThA samAshrayo 'py upalabhyate | kiM samAshrayo 'yaM satiShThat iti |

kintu manusyoo 'haM putro yaj~na-dattasya,, pitA ca deva-dattasya, tad-anurUpa-karma-kArI sukhI duHkhI, sAsmin deshe 'smin grAme nivasAmIty etAvad eva vij~nAyata ity arthaH | yasmAd evaM durbodho 'nartha-vrate hetush cAyam ashvatthas tasmAt sat-prasaN^ga-labdha-vastu-yAthAtmya-j~nAnenainam asaN^ga-shastreNa vairAgya-kuThAreNa dR^iDhena  vivekAbhyAsa-nishitena cchitvA svataH pR^ithak-kR^itya tat padaM parimArgitavyam iti pareNAnvayaH | saN^go viShayAbhilAShas tad-virodhy asaN^go vairAgyaM, tad eva shastraM tad-abhilASha-nAshakatvAt suvirUDha-mUlaM pUrvokta-rItyAtyantaM baddha-mUlam | tataH saMsArAshvattha-mUlAd uparisthitaM tat padaM parimArgitavyaM mat-prasaN^ga-labdhaiH shravaNAdibhiH sAdhanair anveShTavyam |

tat padaM kIdR^ishaM tatrAha yasminn iti | yasmin gatAs taiH sAdhanair yat prAptA janAs tato na nivartante svargAd iva na patanti | mArgaNa-vidhim Aha tam eveti | yataH purANI cirantanIyaM jagat-pravR^ittiH prasR^itA vistR^itA | tam eva cAdyaM puruShaM prapadye sharaNaM vrajAmIti prapatti-pUrvakaiH shravaNAdibhis tan-mArgaNam uktam | yo jagad-dhetur yat-porapattyA saMsAra-nivR^ittiH sa khalu kR^iShNa eva ahaM sarvasya prabhavaH ity AdeH | daivI hy eShA guNamayI ity Adesh ca tad-ukteH | na tad bhAsayata ity AdinA vyaktIbhAvitvAc ca ||3-4||

__________________________________________________________

BhG 15.5

nirmAna-mohA jita-saN^ga-doShA
adhyAtma-nityA vinivR^itta-kAmAH |
dvandvair vimuktAH sukha-duHkha-saJNj~nair
gacchanty amUDhAH padam avyayaM tat ||5||

shrIdharaH : tat-prAptau sAdhanAntarANi darshayann Aha nirmAneti | nirgatau mAna-mohau ahaN^kAra-mithyAtisiveshau yebhyas te | jitaH putrAdi-saN^ga-rUpo doSho yais te | adhyAtma Atma-j~nAne nityAH pariniShThitAH | visheSheNa nivR^ittaH kAmo yebhyas te | sukha-duHkha-hetutvAt sukha-duHkha-saJNj~nAni shItoShNAdIni dvandvAni | tair vimuktAH | ata evAmUDhA nivR^itAvidyAH santaH | tad avyayaM padaM gacchanti ||5||

madhusUdanaH : parimArgaNa-pUrvakaM vaiShNavaM padaM gacchatAm aN^gAntarANy Aha nirmANeti | mAno 'haN^kAro garvaH | mohas tv aviveko viparyayo vA | tAbhyAM niShkrAntA nirmAna-mohAH | tau nirgatau yebhyas te vA | tathAhaN^kArAvivekAbhyAM rahitA iti yAvat | jita-saN^ga-doShAH priyApriya-saMvidhAv api rAga-dveSha-varjitA iti yAvat | adhyAtma-nityAH paramAtma-svarUpa-lokcana-tat-parAH | vinivR^itta-kAmA visheSheto niravasheSheNa nivR^ittAH kAmA viShaya-bhogA yeShAM te | viveka-vairAgya-dvArA tyakta-sarva-karmANa ity arthaH | dvandvaiH shItoShNAdi-kShut-pipAsAdibhiH sukha-duHkha-saJNj~naiH sukha-duHkha-hetutvAt sukha-duHkha-nAmakaiH sukha-duHkha-saN^gair iti pAThAntare sukha-duHkhAbhyAM saN^gaH sambandho yeShAM taiH sukha-duHkha-saN^gair dvandvair vimuktAH parityaktAH | amUDhA vedAnta-pramANa-saJNjAta-samyag-j~nAna-nivAritAtmaAj~nAnAs tad avyayaM yathoktaM padaM gacchanti ||5||

vishvanAthaH : tad-bhaktau satyAM janAH kIdR^ishA bhUtvA taM padaM prApnuvantIty apekShAyAm Aha nirmAneti | adhyAtma-nityA adhyAtma-vicAro nity nitya-kartavyo yeShAM te paramAtmAlocana-tat-parAH ||5||

baladevaH : tat-prapattau satyAM kIdR^ishAH santas tat padaM prApnuvantIty Aha nirmAneti | mAnaH sat-kAra-janyo garvaH | moho mithyAbhiniveshas tAbhyAM nirgatAH | jitaH saN^ga-doShaH priya-bhAryAdi-sneha-lakShaNo yais te | adhyAtmaM sva-parAtma-viShayako vimarshaH sa nityo nitya-kartavyo yeShAM te | sukhAdi-hetutvAt tat-saJNj~nair dvandvaiH shItoShNAdibhir vimuktAs tat-sahiShNavaH | amUDhAH prapatti-vidhij~nAH ||5||

na tad bhAsayate sUryo na shashAN^ko na pAvakaH |
yad gatvA na nivartante tad dhAma paramaM mama ||6||

shrIdharaH : tad eva gantavyaM padaM vishinaShTi na tad iti | tat padaM sUryAdayo na prakAshayanti | yat prApya na nivartante yoginaH | tad dhAma svarUpaM paramaM mama | anena sUryAdi-prakAsha-viShayatvena jaDatva-shItoShNAdi-doSha-prasaN^go nirastaH ||6||

madhusUdanaH :  tad eva gantavyaM padaM vishinaShTi na tad iti | yad vaiShNavaM padaM gatvA yogino na nivartante tat padaM sarvAvabhAsana-shaktimAn api sUryo na bhAsayate | sUryAsta-maye 'pi candro bhAsako dR^iShTa ity AshaN^kyAha na shashAN^kaH | sUryAcandramasor ubhayor apy asta-maye 'gniH prakAshako dR^iShTa ity AshaN^kyAha na pAvakaH  | bhAsayata ity ubhayatrApy anuShajyate | kutaH sUryAdInAM tatra prakAshanAsAmarthyam ity ata Aha tad dhAma jyotiH svayaM-prakAsham AdiyAdi-sakala-jaDa-jyotir-avabhAsakaM paramaM prakR^iShTaM mama viShNoH svarUpAtmakaM padam | na hi yo yad-bhAsyaH sa svabhAsakaM taM bhAsayitum IShTe | tathA ca shrutiH -

na tatra sUryo bhAti na candra-tArakaM
nemA vidyuto bhAnti kuto 'yam agniH |
tam eva bhAntam anubhAti sarvaM
tasya bhAsA sarvam idaM vibhAti || [KaThU 2.2.15] iti |

etena tat padaM vedyaM na vA, Adye vedya-bhinna-veditR^i-sApekShatvena dvaitApattir dvitIye sva-puruShArthatvApattir ity apAstam | avedyatve saty api svayam aparokShatvAt tatrAvedyatvaM sUryAdy-abhAsyatvenAtroktaM, sarva-bhAsakatvena tu svayam aparokShatvaM yad Aditya-gataM teja ity atra vakShyati | evam ubhAbhyAM shlokAbhyAM shruter dalad-vacaM vyAkhyAtam iti draShTavyam ||6||

vishvanAthaH : tat padam eva kIdR^isham ity apekShAyAm Aha na tad iti | auShNya-shaityAdi-duHkha-rahitaM tat sva-prakAsham iti bhAvaH | tan mama paramaM dhAma sarvotkR^iShTam ajaDam atIndriyaM tejaH sarva-prakAshakam | yad uktaM hari-vaMshe --

tat paraM paramaM brahma sarvaM vibhajate jagat |
mamaiva tad ghanaM tejo j~nAtum arhasi bhArata || [HV 2.114.12] iti |

na tatra sUryo bhAti na candra-tArakaM
nemA vidyuto bhAnti kuto 'yam agniH |
tam eva bhAntam anubhAti sarvaM
tasya bhAsA sarvam idaM vibhAti || iti [KaThU 2.2.15] shrutibhyash ca ||6||

baladevaH : gantavyaM padaM vishiShyan paricAyayati na tad iti | prapannA yad gatvA yato na nivartante | tan mamaiva dhAma svarUpaM paramaM shrImat | sarvAvabhAsakA api sUryAdayas tan na bhAsayanti prakAshayanti | na tatra sUryo bhAti ity Adi-shrutesh ca | sUryAdibhir aprakAshyas teShAM prakAshakaH sva-prakAshaka-cid-vigraho lakShmIpatir aham eva pada-shabda-bodhyaH prapannair labhya ity arthaH ||6||


__________________________________________________________

BhG 15.7

mamaivAMsho jIva-loke jIva-bhUtaH sanAtanaH |
manaH-ShaShThAnIndriyANi prakR^iti-sthAni karShati ||7||

shrIdharaH : nanu ca tvadIyaM dhAma prAptAH santo yadi na nivartante tarhi sati sampadya na viduH sati sampadyAmahe ity Adi shruteH suShupti-pralaya-samaye tattva-prAptiH sarveShAm astIti ko nAma saMsArI syAd ity AshaN^kya saMsAriNaM darshayati mamaiveti pa¤cabhiH | mamaivAMsho yo 'yam avidyayA jIva-bhUtaH sanAtanaH sarvadA saMsAritvena prasiddhaH | asau suShupti-pralayayoH prakR^itau lInatayA sthitAni manaH ShaShThaM yeShAM tAnIndriyANi punar jIva-loke saMsAropabhogArtham AkarShati | etac ca karmendriyANAM prANasya copalakShaNArtham | ayaM bhAvaH saatyaM suShupti-pralayayor api mad-aMshatvAt sarvasApi jIva-mAtrasya mayi layAd asty eva mat-prAptiH | tathApy avidyAyAvR^itasya sAnushayasya sa-prakR^itike mayi layaH | na tu shuddhe | tad uktam -- avyaktAd vyaktayaH sarve prabhantIty AdinA | atash ca punaH saMsArAya nirgacchan avidvAn prakR^itau lInatayA sthitAni svopAdhi-bhUtAnIndriyANi AkarShati | viduShAM tu shuddha-svarUpa-prApter nAvR^ittir iti ||7||

madhusUdanaH : jIvasya tu pAramArthikaM svarUpaM brahmaivety asakR^id Aveditam | tad etat sarvaM pratipAdyata uttareNa granthena | tatra jIvasya brahma-rUpatvAd aj~nAna-nivR^ittyA tat-svarUpaM prAptasya tato na pracyutir iti pratipAdyate mamaivAMsha [GItA 15.7a] iti shlokArdhena | suShuptau tu sarva-kArya-saMskAra-sahitAj~nAna-sattvAt tataH punaH saMsAro jIvasyeti manaH-ShaShThAni [GItA 15.7b] iti shlokArdhena pratipAdyate | tatas tasya vastuto 'saMsAriNo 'pi mAyayA saMsAraM prAptasya manda-matibhir deha-tAdAtmyaM prApitasya dehAd vyatirekaH pratipAdyate sharIram [GItA 15.8] ity AdinA shlokArdhena | shrotraM cakShur [GItA 15.9] ity AdinA tu yathAyathaM sva-viShayeShv indriyANAM pravartakasya tasya tebhyo vyatirekaH pratipAdyate | evaM dehendriyAdi-vilakShaNam utkrAnty-Adi-samaye svAtma-rUpatvAt kim iti sarve na pashyantIty AshaN^kAyAM viShaya-vikShipta-cittA darshana-yogyam api taM na pashyantIty uttaram ucyate utkrAmantam [GItA 15.10a] ity AdinA shlokena | taM j~nAna-cakShuShaH pashyantIti vivR^itaM yatanto yoginaH [GItA 15.11a] iti shlokArdhena | vimUDhA nAnupashyanti [GItA 15.10b] ity etad vivR^itaM yatanto 'pi [GItA 15.11b] iti shlokArdheneti pa¤cAnAM shlokAnAM saN^gatiH | idAnIM akSharANi vyAkhyAsyAmo mameti | 
 
mamaiva paramAtmano 'Msho niraMshasyApi mAyayA kalpitaH sUryasyeva jale nabhasa iva ca ghaTe mR^iShAbhedavAn aMsha ivAMsho jIva-loke saMsAre, sa ca prANa-dhAraNopAdhinA jIva-bhUtaH kartA bhoktA saMsaratIti mR^iShaiva prasiddhim upAgataH sanAtano nitya upAdhi-paricchede 'pi vastutaH paramAtmatva-rUpatvAt | ato j~nAnAdi-j~nAna-nivR^ittyA sva-svarUpaM brahma prApya tato na nivartanta iti yuktam |

evam-bhUto 'pi suShuptAt katham Avartata ity Aha - manaH ShaShThaM yeShAM tAni shrotra-tvak-cakShU-rasana-ghrANAkhyAni pa¤cendriyAIndrasyAtmano viShayopalabdhi-karaNatayA liN^gAni jAgrat-svapna-bhoga-janaka-karma-kShaye prakR^iti-sthAni prakR^itAvaj~nAne sUkShma-rUpeNa sthitAni punar-jAgrad-bhoga-janaka-karmodaye bhogArthaM karShati kUrmo 'N^gAnIva prakR^iter aj~nAnAd AkarShati viShaya-grahaNa-yogyatayAvirbhAvayatIty arthaH | ato j~nAnAd anAvR^ittAv apy aj~nAnAd AvR^ittir nAnupapanneti bhAvaH ||7||

vishvanAthaH : tvad-bhaktyA saMsAram atikrAmyan ta-pada-gAmI jIvaH ka ity apekShAyAm Aha mamaivAMsha iti | yad uktaM vArAhe svAMshash cAtha vibhinnAMsha iti dvedhAyam iShyate | vibhinnAMshas tu jIvaH syAt iti | sanAtano nityaH sa ca baddha-dashAyAM manaH eva ShaShThaM yeShAM tAnIndriyANi prakR^itAv upAdhau sthitAni karShati | mamaiva etAnIti svIyatvAbhimAnena gR^ihItAM pAdArgala-shR^iN^khalAm iva karShati ||7||

baladevaH : nanu tvat-prapattyA yas tat-padaM yAti, sa jIvaH ka ity apekShAyAm Aha mamaiveti | jIvaH sarveshvarasya mamaivAMsho, na tu brahma-rudrAder Ishvarasya, sa ca sanAtano nityo, na tu ghaTAkAshAdivat kalpitaH | sa ca jIva-loke prapa¤ce sthito manaH-ShaShThAnIndriyANi shrotrAdIni karShati pAdAdi-shR^iN^khalA iva vahati | tAni kIdR^iMshIty Aha prakR^iti-sthAni prakR^iti-vikAra-bhUtAhaN^kAra-kAryANIty arthaH | tatra manaH sAttvikAhaN^kArasya shrotrAdikaM tu rAjasAhaN^kArasya kAryam iti bodhyam | bhagavat-prapattyA prAkR^ita-karaNa-hIno bhagaval-lokaM gatas tu bhAgavatair deha-karaNair vibhUShaNair iva vishiShTo bhagavantaM saMshrayan nivasatIti sUcyate -- sa vA eSha brahma-niShTha idaM sharIraM martyam atisR^ijya brahmAbhisampadya brahmaNA pashyati brahmaNA shR^iNoti brahmaNaivedaM sarvam anubhavati iti mAdhyandinAyana-shruteH | vasanti yatra puruShAH sarve vaikuNTha-mUrtayaH [BhP 3.15.14] ity Adi smR^itesh ca | bhagavat-saN^kalpa-siddha-cid-vigrahas tatra bhavatIti | 

yat tu ghaTAkAshavaj jalAkAshavad vA jIve brahmaNo 'Msho 'ntaH-karaNenAvacchedAt tasmin pratibimba-nAshAd vA ghaTa-jala-nAshe tat-tad-AkAshasya shuddhAkAshatvavad antaH-karaNa-nAshe jIvAMshasya shuddha-brahmatvam iti vadanti, na tat sAram, jIva-bhUtaH, mamAMshaH, sanAtanaH ity ukti-vyAkopAt | paricchedAdi-vAda-dvayasya dehino 'smin yathA [GItA 2.12] ity atra pratyAkhyAnAc ca | pratibimba-sAdR^ishyAt tu tattvaM mantavyam ambuvad adhikaraNa-vinirNayAt | tasmAt brahmopasarjanatvaM jIvasya brahmAMshatvaM vidhu-maNDalasya shatAMshaH shukra-maNDalam ity Adau dR^iShTaM cedam eka-vastv-eka-deshatvaM cAMshatvam AhuH | brahma khalu shaktimad ekaM vastu brahma-shaktiH, itas tv anyAM prakR^itiM viddhi me parAM jIva-bhUtAm [GItA 7.5] iti pUrvokter atas tad eka-deshAt tad-aMsho jIvaH ||7||


__________________________________________________________

BhG 15.8

sharIraM yad avApnoti yac cApy utkrAmatIshvaraH |
gR^ihItvaitAni saMyAti vAyur gandhAn ivAshayAt ||8||

shrIdharaH : tAny AkR^iShya kiM karotIti | atrAha sharIram iti | yad yadA sharIrAntaraM karma-vashAd avApnoti yatash ca sharIrAd utkrAmatIshvaro dehAdInAM svAmI tadA pUrvasmAt sharIrAd etAni gR^ihItvA tac-charIrAntaraM samyag yAti | sharIre saty api indriya-grahaNe dR^iShTAntaH | AshayAt sva-sthAnAt kusumAdeH sakAshAt gandhAn gandhavataH sUkShmAn aMshAn gR^ihItvA vAyur yathA gacchati tadvat ||8||

madhusUdanaH : asmin kAle karShatIty ucyate sharIram iti | yad yadotkrAmati bahir nirgacchatIshvaro dehendriya-saMghAtasya svAmI jIvas tadA yato dehAd utkrAmati tato manaH-ShaShThAnIndriyANi  karShatIti dvitIya-pAdasya prathamam anvaya utkramaNottara-bhAvitvAd gamanasya | na kevalaM karShaty eva, kintu yad yadA ca pUrvasmAc charIrAntaram avApnoti tadaitAni manaH-ShaShThAIndriyANi gR^ihItvA saMyAty api samyak punar Agamana-rAhityena gacchaty api | sharIre saty evendriya-grahaNe dR^iShTAntaH - AshayAt kusumAdeH sthAnAd gandhAn gandhAtmakAn sUkShmAn aMshAn gR^ihItvA yathA vAyur vAti tadvat ||8||

vishvanAthaH : tAny akR^iShya kiM karotIty apekShAyAm Aha sharIram iti | yat sthUla-sharIraM karma-vashAd avApnoti, yac ca yasmAc ca sharIrAd utkrAmati niShkrAmati, Ishvaro dehendriyAdi-svAmI jIvaH tasmAt tatra etAnIndriyANi bhUta-sUkShmaiH saha gR^ihItvaiva saMyAti vAyur gandhAni iveti vAyur yathAshayAd gandhAshrayAt srak-candanAdeH sakAshAt sUkShmAvayavaiH saha gandhAn gR^ihItvAnyatra yAti tadvad ity arthaH |

baladevaH : jIva-loke sthita indriyANi karShati ity uktam | tat pratipAdayati sharIram iti | IshvaraH sharIrendriyANaM svAmI jIvo yad yadA pUrva-sharIrAd anyac charIram avApnoti, yadA cAptAc charIrAd utkrAmati, tadaitAnIndriyANi bhUta-sUkShmaiH saha gR^ihTivA yAty AshayAt puShpa-koshAd gandhAn gR^ihItvA vAyur iva sa yathAnyatra yAti tadvat ||8||


shrotraM cakShuH sparshanaM ca rasanaM ghrANam eva ca |
adhiShThAya manash cAyaM viShayAn upasevate ||9||

shrIdharaH : tAny evendriyANi darshayan yad arthaM gR^ihItvA gacchati tad Aha shrotram iti | shrotrAdIni bAhyendriyANi manash cAntaHkaraNaM, tAny adhiShTAyAshritya shabdAdIn viShayAn ayaM jIva upabhuN^kte ||9||

madhusUdanaH : tAny evendriyANi darshayan yad arthaM gR^ihItvA gacchati tad Aha shrotram iti | shrotraM cakShuH sparshanaM ca rasanaM ghrANam eva ca | ca-kArAt karmendriyANi prANaM ca manash ca ShaShTham adhiShThAyaivAshrityaiva viShayAn shabdAdIn ayaM jIva upasevate bhuN^kte ||9|| 

vishvanAthaH : tatra gatvA kiM karotIty ata Aha shrotram iti | shrotrAdInIndriyANi manash cAdhiShThAyAshritya viShayAn shabdAdIn upabhuN^kte ||9||

baladevaH : tAni gR^ihItvA kim arthaM yAti | tatrAha shrotram iti | shrotrAdIni samanaskAny adhiShThAyAshrityAyaM jIvo viShayAn shabdAdIn upabhuN^kte | tad arthaM tad-grahaNam ity arthaH | ca-shabdAt karmendriyANi ca pa¤ca prANAMsh cAdhiShThAye ty avagamyam ||9||

__________________________________________________________

BhG 15.10

utkrAmantaM sthitaM vApi bhu¤jAnaM vA guNAnvitam |
vimUDhA nAnupashyanti pashyanti j~nAna-cakShuShaH ||10||

shrIdharaH : nanu kArya-kAraNa-saN^ghAta-vyatirekeNa evambhUtam AtmAnaM sarve 'pi kiM na pashyanti | tatrAha utkrAmantam iti | utkrAmantaM dehAd dehAntaraM gacchantaM tasminn eva dehe sthitaM vA viShayAn bhu¤jAnaM vA guNAnvitam indriyAdi-yuktaM jIvaM vimUDhA nAnupashyanti nAlokayanti | j~nAnam eva cakShur yeShAM te vivekinaH pashyanti ||10||

madhusUdanaH :  evaM deha-gataM darshana-yogayam api dehAt utkrAmantam iti | utkrAmantaM dehAntaraM gacchantaM pUrvasmAt, sthitaM vApi tasminn eva dehe, bhu¤jAnaM vA shabdAdIn viShayAn | guNAnvitam sukha-duHkha-mohAtmakair guNair anvitam | evaM sarvAsv avasthAsu darshana-yogyam apy enaM vimUDhA dR^iShTAdR^iShTa-viShaya-bhoga-vAsanAkR^iShTa-cetastayAtmAnAtma-vivekAyogyA nAnupashyanti | aho kaShTaM vartata ity aj~nAn anukroshati bhagavAn | ye tu pramANa-janita-j~nAna-cakShuSho vivekinas ta eva pashyanti ||10||

vishvanAthaH : nanu yamAd dehAn niShkrAmati yasmin dehe vA tiShThati tatra sthitvA vA yathA bhogAn bhuN^kte ity evaM visheShaM nopalabhAmahe | tatrAha utkrAmantaM dehAnn niShkrAmantaM, sthitaM dehAntare vartamAnaM ca viShayAn bhu¤jAnaM ca guNAnvitam indiryAdi-sahitaM vimUDhA avivekinaH j~nAna-cakShuSho vivekinaH ||10||

baladevaH : evaM sharIrasthatvenAnubhavayogyam avivekinas tam AtmAnaM nAnubhavantIty Aha ud iti | sharIrAd utkrAmantaM tatraiva sthitaM vA sthitvA viShayAn bhu¤jAnaM vA guNAnvitaM sukha-duHkha-mohair indiryAdibhir vAnvitaM yuktam anubhava-yogyam apy AtmAnaM vimUDhAsh cirantana-j~nAna-cakShuSho viveka-j~nAna-netrAs tu taM pashyanti | sharIrAdi-viviktam anubhavanti ||10||


__________________________________________________________

BhG 15.11

yatanto yoginash cainaM pashyanty Atmany avasthitam |
yatanto 'py akR^itAtmAno nainaM pashyanty acetasaH ||11||

shrIdharaH : durj~neyash cAyaM yato vivekiShv api kecit pashyanti kecin na pashyantIty Aha yatanta iti | yatanto dhyAnAdibhiH prayatamAnA yoginaH kecid enam AtmAnam Atmani dehe 'vasthitaM viviktaM pashyanti | shAstrAbhyAsAdibhiH prayatnaM kurvANA apy akR^itAtmAno 'vishuddha-cittA ata evAcetaso manda-mataya enaM na pashyanti ||11||

madhusUdanaH : pashyanti j~nAna-cakShuSha ity etad vivR^iNoti yatanta iti | Atmani sva-buddhAv avasthitaM pratiphalitam enam AtmAnam yatanto dhyAnAdibhiH prayatamAnA yogina eva pashyanti | co 'vadhAraNe | yatamAnA apy akR^itAtmAno yaj~nAdibhir ashodhitAntaH-karaNA ata evAcetaso viveka-shUnyA nainaM pashyantIti vimUDhA nAnupashyantIty etad vivaraNam ||11||

vishvanAthaH : te ca vivekino yatamAnA yogina evety Aha yatanta iti | akR^itAtmAno 'shuddha-cittAH ||11||

baladevaH : j~nAna-cakShuShaH pashyanti ity etad vivR^iNvan durj~nAnatAM tasyAh yatanta iti | kecid yogino yatamAnAH shravaNAdy-upAyAn anutiShThanta Atmani sharIre 'vasthitam enam AtmAnaM pashyanti | kecid yatamAnA apy akR^itAtmAno 'nirmala-cittA ato 'vacetaso 'nudita-viveka-j~nAnA enaM na pashyantIti durj~neyam Atma-tattvam ity arthaH ||11||


__________________________________________________________

BhG 15.12

yad Aditya-gataM tejo jagad bhAsayate 'khilam |
yac candramasi yac cAgnau tat tejo viddhi mAmakam ||12||

shrIdharaH : tad evaM na tad bhAsayate sUrya ity AdinA pArameshvaraM paraM dhAmoktam | tat-prAptAnAM cApunar-AvR^ittir uktA | tatra ca saMsAriNo 'bhAvam AshaN^kya saMsAri-svarUpaM dehAdi-vyatiriktaM darshitam | idAnIM tad eva pArameshvaraM rUpam ananta-shaktitvena nirUpayati yad ity Adi-caturbhiH | AdiyAdiShu sthitaM yad aneka-prakAraM tejo vishvaM prakAshayati tat sarvaM tejo madIyam eva jAnIhi ||12||

madhusUdanaH : idAnIM yat padaM sarvAvabhAsana-kShamA apy AdityAdayo bhAsayituM na kShamante yat-prAptAsh ca mumukShavaH punaH saMsArAya nAvartante yasya ca padasyopAdi-bhedam anu vidhIyamAnA jIvA ghaTAkAshAdaya ivAkAshasya kalpitAMshA mR^iShaiva saMsAram anubhavanti tasya padasya sarvAtmatva-sarva-vyavahArAspadatva-pradarshanena brahmaNo hi pratiShThAham [GItA 14.27] iti prAg uktaM vivarItuM caturbhiH shlokair Atmano vibhUti-saMkShepam Aha bhagavAn yad iti | na tatra sUryo bhAti na candra-tArakaM nemA vidyuto bhAnti kuto 'yam agniH [KaThU 2.2.15] ity AdinA | tam eva bhAntam anubhAti sarvaM tasya bhAsA sarvam idaM vibhAti [KaThU 2.2.15] iti shruty-artham anena vyAkhyAyate | yad Aditya-gataM tejash caitnyAtmakaM jyotir yac candramasi yac cAgnau sthitaM tejo jagad akhilam avabhAsayate tat tejo mAmakaM madIyaM viddhi | yadyapi sthAvara-jaN^gameShu samAnaM caitanyAtmakaM jyotis tathApi sattvotkarSheNAdityAdInAm utkarShAt tatraivAvistarAM caitanya-jyotir iti tair visheShyate yad Aditya-gatam ity Adi | yathA tulye 'pi mukha-saMnidhAne kAShTha-kuDyAdau na mukham Avirbhavati | AdarshAdau ca svacche svacchatare ca tAratamyenAvirbhavati tadvad yad Aditya-gataM teja ity uktvA punas tat tejo viddhi mAmakam iti tejo-grahaNAd yad AdityAdi-gataM tejaH prakAshaH para-prakAsha-samarthaM sita-bhAsvaraM rUpaM jagad akhilaM rUpavad vastu avabhAsayate | evaM yac candramasi yac cAgnau jagad-avabhAsakaM tejas tan mAmAkaM viddhIti vibhUti-kathanAya dvitIyo 'py artho draShTavyaH | anyathA tan mAmakaM viddhIty etAvad brUyAt tejo-grahaNam antareNaiveti bhAvaH ||12||

vishvanAthaH : tad evaM jIvasya baddhAvasthAyAM yat yat prApya-vastu tatrAham eva sUrya-candrAdy-AtmakaH sann upakaromIty Aha yad iti tribhiH | Aditya-sthitaM teja eva udaya-parvate prAtar uditya jIvasya dR^iShTAdR^iShTa-bhoga-sAdhana-karma-pravartanArthaM jagad bhAsayata evaM ca yac candramasi aganau ca tat tad akhilaM mAmakam eva | sUryAdi-saJNj~no 'ham eva bhavAmIty arthaH | tat tejasa eva tat-tad-vibhUtir iti bhAvaH ||12||

baladevaH : atha mad-aMshasya jIvasya saMsAra-raktasya mumukShosh ca bhoga-mokSha-sAdhanam aham eveti bhAvenAha yad iti caturbhiH | Aditye sthitaM yat tejo yac candre 'gnau ca sthitaM sat sarvaM jagat prakAshayati, tat tejo mAmakaM madIyaM viddhi | uditena sUryeNa jvalitena ca vahninAdR^iShTa-bhoga-sAdhanAni karmANi niShpadyante | timira-jADya-nAshAdayash ca sukha-hetavo bhavanti | uditena candreNa cauShadhi-poSha-tApa-shAnti-jyotsnAvihArAs tathAbhUtA bhavantIti teShAM tat-tat-sAdhakaM tejo mat-tejo-vibhUtir ity arthaH ||12||

gAm Avishya ca bhUtAni dhArayAmy aham ojasA |
puShNAmi cauShadhIH sarvAH somo bhUtvA rasAtmakaH ||13||

shrIdharaH : kiM ca gAm iti | gAM pR^ithvIm ojasA balenAdhiShThAyAham eva carAcarANi bhUtAni dhArayAmi | aham eva rasamayaH somo bhUtvA brIhy-Ady-auShadhIH sarvAH saMvardhayAmi ||13||

madhusUdanaH : kiM ca, gAM pR^ithivIm pR^ithivI-devatA-rUpeNAvishyaujasA nijena balena pR^ithivIM dhUli-muShTi-tulyAM dR^iDhIkR^itya bhUtAni pR^ithivyAdheyAni vastUny aham eva  dhArayAmi | anyathA pR^ithivI sikatA-muShTivad vishIryatAdho nimajjed vA | yena dyaur ugrA pR^ithivI ca dR^iDhA [YajuHK 1.8.5, TaittS 4.1.8] iti mantra-varNAt | sa dAdhAra pR^ithivIm [ãk 8.7.3.1] iti ca hiraNyagarbha-bhAvApannaM bhagavantam evAha | kiM ca, rasAtmakaH  sarva-rasa-svabhAvaH somo bhUtvauShadhIH sarvA brIhi-yavAdyAH pR^ithivyAM jAtA aham eva puShNAmi puShTimatI rasa-svAdumatIsh ca karomi ||13||

vishvanAthaH : gAM pR^ithvIm ojasA sva-shaktyAvishyAdhiShThAyAham eva carAcarANi bhUtAni dhArayAmi | tathAham evAmR^ita-rasamayaH somo bhUtvA brIhy-Ady-auShadhIH sarvAH saMvardhayAmi ||13||

baladevaH : gAm iti pAMshu-muShTi-tulyAM gAM pR^ithivIm ojasA sva-shaktyAvishya dR^iDhIkR^itya bhUtAni sthira-carANi dhArayAmi | mantra-varNash caivam Aha -- yena dyaur ugrA pR^ithivI ca dR^iDhA [ãk 8.7.3.1] iti | anyathAsau sikatA-muShTivad-vishIryeNa nimajjed veti bhAvaH | tathAham eva rasAtmakaH somo 'mR^itamayash candro bhUtvA sarvA auShadhIr nikhilA brIhy-AdyAH puShNAmi | svAdu-vividha-rasa-pUrNAH karomi | tathA ca bhUmiloke sthitasya jIvasya vividha-prAsAda-bATikA-taDAgAdi-krIDA-sthAnAni nirmAya nAnA-rasAn bhu¤jAnasya tat-tat-sAdhanam aham eveti ||13||

__________________________________________________________

BhG 15.14

ahaM vaishvAnaro bhUtvA prANinAM deham AshritaH |
prANApAna-samAyuktaH pacAmy annaM catur-vidham ||14||

shrIdharaH : kiM ca aham iti | aham Ishvara eva vaishvAnaro jaTharAgnir bhUtvA prANinAM dehasyAntaH pravishya prAnApAnAbhyAM ca tad-uddIpakAbhyAM sahitaH prANibhir bhuktaM bhakShyaM bhojyaM lehyaM coShyaM ceti caturvidham annaM pacAmi | tatra yad dantair avakhaNDyAvakhaNDya bhakShyate pUpAdi tad bhakShyam | yat tu kevalaM jihvayA viloDya nigIryate pAyasAdi tad bhojyam | yaj jihvAyAM nikShipya rasAsvAdena kramasho nigIryate dravIbhUtaM guDAdi tal lehyam | yat tu daMShTrAdibhir niShpIDya sArAMshaM nigIryAvashiShTaM tyajyata ikShu-daNDAdi tac coShyam iti caturvidho 'sya bhedaH ||14||

madhusUdanaH : kiM ca aham iti | aham Ishvara eva vaishvAnaro jaTharo 'gnir bhUtvA ayam agnir vaishvAnaro yo 'yam antaH puruShe yenedam annaM pacyate yad idam adyate [BAU 5.9.1] ity Adi shruti-pratipAditaH san prANinAM sarveShAM deham Ashrito 'ntaH praviShTaH prAnApAnAbhyAM tad-uddIpakAbhyAM saMyuktaH saMdhukShitaH san pacAmi prANibhir bhuktam annaM caturvidham bhakShyaM bhojyaM lehyaM coShyaM ceti | tatra yad dantair avakhaNDyAvakhaNDya bhakShyate pUpAdi tad bhakShyam | yat tu kevalaM jihvayA viloDya nigIryate sUpaudanAdi tad bhojyam | yaj jihvAyAM nikShipya rasAsvAdena nigIryate kiMcid dravIbhUtaM guDa-rasAlA-shikhariNy-Adi tal lehyam | yat tu dantair niShpIDya rasAMshaM nigIryAvashiShTaM tyajyate yathekShu-daNDAdi tac coShyam iti bhedaH | bhoktA yaH so 'gnri vaishvAnaro yad bhojyam annaM sa somas tad etad ubhayam agnIShomau sarvam iti dhyAyato 'nna-doSha-lepo na bhavatIty api draShTavyam ||14||

vishvanAthaH : vaishvAnaro jaTharAnalaH prANApAnAbhyAM tad uddIpakAbhyAM sahitash caturvidhaM bhakShyaM bhojyaM lehyaM coShyam | bhakShyaM danta-cchedyaM bhR^iShTa-canakAdi bhojyaM modakAdi | lehyaM guDAdi | coShyam ikShu-daNDAdi ||14||

baladevaH : bhogyAnAm annAdInAM pAka-hetush cAham evety Aha aham iti | vaishvAnaro jaTharAgnis tac-charIrako bhUtvA prANinAM sarveShAM deham udaram AshritaH prAnApAnAbhyAM tad-uddIpakAbhyAM samAyuktash ca sann ahaM tair bhuktaM caturvidham annaM pacAmi pAkaM nayAmi | shrutish caivam Aha ayam agnir vaishvAnaro yo 'yam antaH puruShe yenedaM annaM pacyate ity AdinA | tathA cAham eva jATharAgni-sharIras tad-upakArIty evam Aha sUtrakAraH -- shabdAdibhyo 'ntaH pratiShThAnAc ca ity AdinA | annasya cAturvidhyaM ca bhakShyaM bhojyaM lehyaM cUShyaM ceti bhedAt | danta-cchedyaM caNaka-pUpAdi | bhakShyaM carvyam iti cocyate | modakaudana-sUpAdi bhojyaM | pAyasa-guDa-madhv-Adi lehyaM | pakvAmrekShu-daNDAdi cUShyaM | soma-vaishvAnarayoH svAbhedenoktiH sva-vyApyatvAd iti bodhyam ||14||


__________________________________________________________

BhG 15.15

sarvasya cAhaM hR^idi saMniviShTo
mattaH smR^itir j~nAnam apohanaM ca |
vedaish ca sarvair aham eva vedyo
vedAnta-kR^id veda-vid eva cAham ||15||

shrIdharaH : kiM ca sarvasya prAni-jAtasya hR^idi samyag-antaryAmi-rUpeNa praviShTo 'ham | atash ca matta eva hetoH prANi-mAtrasya pUrvAnbhUtArtha-viShayA smR^itir bhavati | j~nAnaM ca viShayendndriya-saMyogajaM bhavati | ApohanaM ca tayoH pramoSho bhavati | vedaish ca sarvais tat-tad-devatAdi-rUpeNAham eva vedyaH | vedAnta-kR^it tat-sampradAya-pravartakash ca | j~nAnado gurur aham ity arthaH | veda-vid eva ca vedArtha-vid apy aham eva ||15||

madhusUdanaH : kiM ca, sarvasya brahmAdi-sthAvarAntasya prANi-jAtasyAham AtmA san hR^idi buddhau saMniviShtaH sa eSha iha praviShTaH [BAU 1.4.7] iti shruteH | anena jIvenAtmanAnupravishya nAma-rUpe vyAkaravANi [ChAU 6.3.2] iti ca | ato matta Atmana eva hetoH prANi-jAtasya yathAnurUpaM smR^itir etaj janmani pUrvAnubhUtArtha-viShayA vR^ittir yoginAM ca janmAntarAnubhUtArtha-viShayApi | tathA matta eva j~nAnaM viShayendriya-saMyogajaM bhavati | yoginAM ca desha-kAla-viprakR^iShTa-viShayam api | evaM kAma-krodha-shokAdi-vyAkula-cetasAm apohanaM ca smR^iti-j~nAnayor apAyash ca matta eva bhavati | 

evaM svasya jIva-rUpatAm uktvA brahma-rUpatAm Aha - vedaish ca sarvair indrAdi-devatA-prakAshakair api aham eva vedyaH sarvAtmatvAt | 

     indraM mitraM varuNam agnim Ahur 
     atho divyaH sa suparNo garutmAn |
     ekaM sad viprA bahudhA vadanti 
     agniM      yamaM mAtarishvAnam AhuH || [ãk 2.3.22.6] iti mantra-varNAt |

eSha u hy eva sarve devAH iti ca shruteH | vedAnta-kR^id vedAntArtha-sampradAya-pravartako veda-vyAsAdi-rUpeNa | na kevalam etAvad eva veda-vid eva cAhaM karma-kANDopAsanA-kANDa-j~nAna-kANDAtmaka-mantra-brAhmaNa-rUpa-sarva-vedArtha-vic cAham eva | ataH sAdhUktaM brahmaNo hi pratiShThAham [GItA 14.27] ity Adi ||15||

vishvanAthaH : yathaiva jaThare jaTharAgnir ahaM tathaiva sarvasya carAcarasya hR^idi sanniviShTo buddhi-tattva-rUpo 'ham eva | yato matto buddhi-tattvAd eva pUrvAnubhUtArtha-viShayAnusmR^itir bhavati | tathA viShayendriya-yogajaM j~nAnaM ca apohanaM smR^iti-j~nAnayor apagamash ca bhavatIti | jIvasya bandhAvasthAyAM svasyopakArakatvam uktvA mokShAvasthAyAM yat prApyaM tatrApy upakAratvam Aha vedair iti | veda-vyAsa-dvArA vedAnta-kR^id aham eva yato vedavid vedArtha-tattva-j~no 'ham eva matto 'nyo vedArthaM na jAnAtIty arthaH ||15||

baladevaH : prANinAM j~nAnAj~nAna-hetush cAham evety Aha sarvasya ceti | tayoH soma-vaishvAnarayoH sarvasya ca prANi-vR^indasya hR^idi nikhila-pravR^itti-hetu-j~nAnodaya-dehe 'ham eva niyAmakatvena sanniviShTaH | antaH-praviShTaH shAstA janAnAm [TaittA 3.11] | ity Adi-shravaNAt | ato matta eva sarvasya smR^itiH pUR^ivAnubhUta-vastu-viShayAnusandhi-j~nAnaM ca viShayendriya-sannikarSha-janyaM jAyate | tayor apohanaM pramoShash ca matto bhavati | evam uktaM uddhavena tvatto j~nAnaM hi jIvAnAM pramoShas tatra shaktitaH iti | 

evaM sAMsArika-bhoga-sAdhanatAM svasyoktvA mokSha-sAdhanatAm Aha vedaish ceti | sarvair nikhilair vedair aham eva sarveshvaraH sarva-shaktimAn kR^iShNo vedyaH | yo 'sau sarvair vedair gIyate iti shruteH | atra karma-kANDena paramparayA j~nAna-kANDena tu sAkShAd iti bodhyam | katham evaM pratyetavyam iti cet tatrAha vedAnta-kR^id aham eveti | vedAnAm anto 'rtha-nirNayas tat-kR^id aham eva bAdarAyaNAtmanA | evam Aha sUtra-kAraH -- ta tu samanvayAt [Vs 1.1.4] ity AdibhiH | nanv anye vedArtham anyathA vyAcakShyate | tatrAha vedavid eva cAham ity aham eva vedavid iti | bAdarAyaNaH san yam artham ahaM niraNaiShaM sa eva vedArthas tato 'nyathA tu bhrAnti-vijR^imbhita iti | tathA ca mokSha-pradasya sarveshvara-tattvasya vedair abodhanAd aham eva mokSha-sAdhanam ||15||


dvAv imau puruShau loke kSharash cAkShara eva ca |
kSharaH sarvANi bhUtAni kUTastho 'kShara ucyate ||16||

shrIdharaH : idAnIM tad dhAma paramaM mameti yad uktaM svakIyaM sarvottama-svarUpaM tad darshayati dvAv iti tribhiH | kSharash cAkSharash ceti dvAv imau puruShau loke prasiddhau | tAv evAha tatra kSharaH puruSho nAma sarvANi bhUtAni brahmAdi-sthAvarAntAni sharIrANi | aviveki-lokasya sharIreShv eva puruShatva-prasiddheH | kuTo rAshiH shilA-rAshiH | parvata iva deheShu nashyatsv api nirvikAratayA tiShThatIti kUTashtash cetano bhoktA | sa tv akSharaH puruSha ity ucyate vivekibhiH ||16||

madhusUdanaH : evaM sopAdhikam AtmAnam uktvA kSharAkShara-shabda-vAcya-kArya-kAraNopAdhi-dvaya-viyogena nirupAdhikaM shuddham AtmAnaM pratipAdayati kR^ipayA bhagavAn arjunAya dvAv imAv iti tribhiH shlokaiH | dvAv imau pR^ithag-rAshI-kR^itau puruShau puruShopAdhitvena puruSha-shabda-vyapadeshyau loke saMsAre | kau tau ? ity Aha kSharAkShara eva ca kSharatIti kSharo vinAshI kArya-rAshir ekaH puruShaH | na kSharatIty akSharo vinAsha-rahitaH kSharAkhyasya puruShasyotpatti-bIjaM bhagavato mAyA-shaktir dvitIyaH puruShaH | tau puruShau vyAcaShTe svayam eva bhagavAn kSharaH sarvANi bhUtAni samastaM kArya-jAtam ity arthaH | kUTasthaH kUTo yathArtha-vastv-AcchAdanenAyathArth-vastu-prakAshanaM va¤canaM mAyety anarthAntaram | tenAvaraNa-vikShepa-shakti-dvaya-rUpeNa sthitaH kUTastho bhagavAn mAyA-shakti-rUpaH kAraNopAdhiH saMsAra-bIjatvenAnantyAd akShara ucyate | 

kecit tu kShara-shabdenAcetana-vargam uktvA kUTastho 'kShara ucyata ity anena jIvam AhuH | tan na samyak | kShetraj~nasyaiveha puruShottamatvena pratipAdyatvAt | tasmAt kSharAkShara-shabdAbhyAM kArya-kAraNopAdhI ubhAv api jaDAv evocyete ity eva yuktam ||16||

vishvanAthaH : yasmAd aham eva vedavit tasmAt sarva-vedArtha-niShkarShaM saN^kShepeNa bravImi shR^iNu ity Aha dvAv imAv iti tribhiH | loke caturdasha-bhuvanAtmake jaDa-prapa¤ce imau dvau puruShau cetanau staH | kau tAv ata Aha kSharaM sva-svarUpAt kSharati vicyuto bhavatIti kSharo jIvaH | sva-svarUpAn na kSharatIty akShara brahmaiva | etad vai tad akSharaM gArgi brAhmaNA vividiShanti | iti shruteH | akSharaM brahma paramam iti smR^itesh ca akShara-shabdo brahma-vAcaka eva dR^iShTaH | kSharAkSharayor arthaM punar vishadayati sarvANi bhUtAni eko jIva eva anAdy-avidyayA svarUpa-vicyutaH san karma-paratantraH samaShTy-Atmako brahmAdi-sthAvarAntAni bhUtAni bhavatIty arthaH | jAtyA vA ekavacanam | dvitIya-puruSho 'kSharas tu kUTastha ekenaiva svarUpeNavicyutimatA sarva-kAla-vyApI | ekarUpatayA tu yaH kAla-vyApI sa kUTasthaH ity amaraH ||16||

baladevaH : bAdarAyaNAtmanA nirNItaM vedArthaM saN^kShipyAha dvAv iti | lokyate tattvam anena iti vyutpatter loke vede | dvau puruShau prathitau imAv iti pramANa-siddhatA sUcyate | tau kAv ity Aha kSharash ceti | sharIra-kSharaNAt kSharo 'nekAvastho baddho 'cit-saMsargaika-dharma-sambandhAd ekatvena nirdiShTaH | akSharas tad-abhAvAd ekAvastho mukto 'cid-viyogaika-dharma-sambandhAd ekatvena nirdiShTaH | kSharAkSharau sphuTayati sarvANi brahmAdi-stambAntAni bhUtAni kSharaH | kUtasthaH sadiakAvastho muktas tv akSharaH | ekatva-nirdeshaH prAg-ukta-yukter bodhyaH | bahavo j~nAna-tapasA ity AdeH | idaM j~nAnam upAshritya ity Adesh ca bahutva-saN^khyAkaH saH ||16||


__________________________________________________________

BhG 15.17

uttamaH puruShas tv anyaH paramAtmety udAhR^itaH |
yo loka-trayam Avishya bibharty avyaya IshvaraH ||17||

shrIdharaH : yad artham etau lakShitau tam Aha uttama iti | etAbhyAM kSharAksarAbhyAm anyo vilakShaNas tu uttamaH puruShaH | vailakShaNyam evAha paramash cAsAv AtmA cety udAhR^itaH uktaH shrutibhiH | Atmatvena kSharAd acetanAd vilakShaNaH | paramatvenAkSharAc cetanAd bhoktur vilakShaNa ity arthaH | paramAtmatvaM darshayati yo loka-trayam iti | ya Ishvara Ishana-shIlo 'vyayash ca nirvikAra eva san loka-trayaM kR^isnam Avishya bibharti pAlayati ||17||

madhusUdanaH : AbhyAM kSharAkSharAbhyAM vilakShaNaH kSharAkSharopAdhi-dvaya-doSheNAspR^iShTo nitya-shuddha-buddha-mukta-svabhAvaH uttama iti | uttama utkR^iShTatamaH puruShas tv anyonya evAtyanta-vilakShaNa AbhyAM kSharAkSharAbhyAM jaDa-rAshibhyAm ubhaya-bhAsakas tR^itIyash cetana-rAshir ity arthaH | paramAtmety udAhR^ito 'nna-maya-prANa-maya-mano-maya-j~nAna-mayAnanda-mayebhyaH pa¤cabhyo 'vidyA-kalpitAtmabhyaH paramaH prakR^iShTo 'kalpito brahma pucchaM pratiShThety ukta AtmA ca sarva-bhUtAnAM pratyak-cetana ity ataH paramAtmety uktao vedAnteShu | yaH paramAtmA loka-trayam bhUr-bhuvaH-svar-AkhyaM sarvaM jagad iti yAvat | Avishya svakIyayA mAyA-shaktyAdhiShThAya bibharti sattA-sphUrti-pradAnena dhArayati poShayati ca | kIdR^ishaH ? avyayaH sarva-vikAra-shUnya IshvaraH sarvasya niyantA nArAyaNaH sa uttamaH puruShaH paramAtmety udAhR^ita ity anvayaH | sa uttamaH puruSha iti shruteH ||17||

vishvanAthaH : j~nAnibhir upAsyaM brahmoktvA yogibhir upAsyaM paramAtmAnam Aha uttama iti | tu-shabdaH pUrva-vaishiShThyAd dyotakaH | j~nAnibhyash cAdhiko yogIty upAsaka-vaishiShTyAd evopAsya-vaishiShTyaM ca labhyate | paramAtma-tattvam eva darshayati ya Ishvara Isana-shIlo 'vyayo nirvikAra eva san loka-trayaM kR^itsnam Avishya bibharti dhArayati pAlayati ca ||17||

baladevaH : yad arthaM dvau puruShau nirUpitau tam Aha uttama iti | anyaH kSharAkSharAbhyAM na tu tayor evaikaH saN^kalpa iti bhAvaH | tatra shruti-sammatim Aha paramAtmeti | uttamatA-prayojakaM dharmam Aha yo loketi | na caitaj jagad-vidhAraNa-pAlana-rUpam IshanaM baddhasya jIvasya karmAsambhavAt | na ca muktasya jagad-vyApAra-varjam iti pratiShedhAc ca ||17||


__________________________________________________________

BhG 15.18

yasmAt kSharam atIto 'ham akSharAd api cottamaH |
ato 'smi loke vede ca prathitaH puruShottamaH ||18||

shrIdharaH : evam uktaM puruShottamatvam Atmano nAma-nirvacanena darshayati yasmAdi it | yasmAt kSharaM jaDa-vargam atikrAnto 'haM nityam uktatvAt | akSharAc cetana-vargAd apy uttamash ca niyantR^itvAt | ato loke vede ca puruShottama iti prathitaH prakhyAto 'smi | tathA ca shrutiH - sa eva sarvasyeshAnaH sarvasyAdhipatiH sarvam idaM prashAstIty Adi ||18||

madhusUdanaH : idAnIM yathA-vyAkhyAteshvarasya kSharAkShara-vilakShaNasya puruShottama ity etat prasiddha-nAma-nirvacanenedR^ishaH parameshvaro 'ham evety AtmAnaM darshayati bhagavAn brahmaNo hi pratiShThAhaM [GItA 14.27] tad dhAma paramaM mama [GItA 15.6] ityAdi prAg-ukta-nija-mahima-nirdhAraNAya yasmAd iti | yasmAt kSharaM kAryatvena vinAshinaM mAyAmayaM saMsAra-vR^iklSham ashvatthAkhyam atIto 'tikrAnto 'haM parameshvaro 'kSharAd api mAyAkhyAd avyAkR^itAd akSharAt parataH para iti pa¤camy-antAkShara-padena pratipAditAt saMsAra-vR^ikSha-bIja-bhUtAt sarva-kAraNAd api cottama utkR^iShTatamaH | ataH kSharAkSharAbhyAM puruShotpAdhibhyAm adhyAsena puruSha-pada-vyapadshyAbhyAm uttamatvAd asmi bhavAmi loke vede ca prathitaH prakhyAtaH puruShottama iti sa uttamaH puruSha iti veda udAhR^ita eva loke ca kavi-kAvyAdau harir yathaikaH puruShottamaH smR^itaH ity Adi prasiddham | 

kAruNyato naravad AcarataH parArthAn 
pArthAya bodhitavato nijam Ishvaratvam |
sac-cit-ukhaika-vapuShaH puruShottamasya
nArAyaNasya mahimA na hi mAnam eti ||

kecin nigR^ihya karaNAni visR^ijya bhogam 
AsthAya yogam amalAtma-dhiyo yatante |
nArAyaNasya mahimAnam ananta-pAram
AsvAdayann amR^ita-sAram ahaM tu muktaH ||18||

vishvanAthaH : yogibhir upAsyaM paramAtmAnam uktvA bhaktair upAsyaM bhagavantaM vadan bhagavattve 'pi svasya kR^iShNa-svarUpasya puruShottama iti nAma vyAcakShANaH sarvotkarSham Aha yasmAd iti | kSharaM puruShaM jIvAtmAnam atItaH akSharAt puruShAt brahmata uttamAd avikArAt paramAtmanaH puruShAd apy uttamaH | 

yoginAm api sarveShAM 
mad-gatenAntarAtmanA | 
shraddhAvAn bhajate yo mAM 
sa me yuktatamo mataH || [GItA 6.47] iti |

upAsaka-vaishiShTyAd evopAsya-vaishiShTya-lAbhAt | ca-kArAd bhagavato vaikuNTha-nAthAdeH sakAshAd api ete cAMsha-kalAH puMsaH kR^iShNas tu bhagavAn svayam iti sUtokter aham uttamaH | 

atra yadyapy ekam eva sac-cid-Ananda-svarUpaM vastu brahma-paramAtma-bhagavat-shabdair ucyate na tu vastutaH svarUpataH ko 'pi bhedo 'sti svarUpa-dvayAbhAvAt (BhP 6.9.35) iti ShaShTha-skandhokteH | tad api tat-tad-upAsakAnAM sAdhanataH phalatash ca bheda-darshanAt bheda iva vyavahriyate | tathA hi brahma-paramAtma-bhagavad-upAsakAnAM krameNa tat-tat-prApti-sAdhanaM j~nAnaM yogo bhaktish ca | phalaM ca j~nAna-yogayor vastuto mokSha eva, bhaktes tu premavat-pArShadatvaM ca | tatra bhaktyA vinA j~nAna-yogAbhyAM naiShkarmyam apy acyuta-bhAva-varjitaM na shobhate [BhP 1.5.12] iti | pureha bhUman bahavo 'pi yoginaH [BhP 10.14.5] ity Adi-darshanAt na mokSha iti | 

brahmopAsakaiH paramAtmopAsakaiH sva-sAdhya-phala-siddhy-arthaM bhagavato bhaktir avashyaM kartavyaiva | bhagavad-upAsakas tu sva-sAdhya-phala-siddhy-arthaM na brahmopAsanApi paramAtmopAsanA kriyate | na j~nAnaM na ca vairAgyaM prAyaH shreyo bhaved iha [BhP 11.20.31] iti, yat karmabhir yat tapasA j~nAna-vairAgyatash ca yat [BhP 11.20.32] ity Adau -

sarvaM mad-bhakti-yogena
mad-bhakto labhate '¤jasA |
svargApavargaM mad-dhAma
katha¤cid yadi vA¤chati || iti [BhP 11.20.33] |

yA vai sAdhana-sampattiH 
puruShArtha-catuShTaye |
tayA vinA tad Apnoti
naro nArAyaNAshrayaH || ity Adi vacanebhyaH ||

ataeva bhagavad-upAsanayA svargApavarga-premAdIni sarva-phalAny eva labdhuM shakyante | brahma-paramAtmopAsanayA tu na premAdInIty ata eva brahma-paramAtmAbhyAM bhagavad-utkarShaH khalu abhede 'py ucyate | yathA tejastvenAbhede 'pi jyotir dIpAgni-pu¤jeShu madhye shItAdy-Arti-kShayAd dhetor agni-pu¤ja eva shreShTha ucyate | tatrApi bhagavataH shrI-kR^iShNasya tu parama evotkarShaH | yathA agni-pu¤jAd api sUryasya, yena brahmopAsanA-paripAkato labhyo nirvANa-mokShaH sva-dveShTR^ibhyo 'py agha-bak-jarAsandhAdibhyo mahA-pApibhyo datta iti | ataeva brahmaNo hi pratiShThAham ity atra yathAvad eva vyAkhyAtaM shrI-svAmi-caraNaiH | 

shrI-madhusUdana-sarasvatI-pAdair api --

cid-AnandAkAraM jalada-ruci-sAraM shruti-girAM
vraja-strINAM hAraM bhava-jaladhi-pAraM kR^ita-dhiyAm |
vihantuM bhUbhAraM vidadhad-avatAraM muhur aho
tato vAraM vAraM bhajata kushalArambha-kR^itinaH || iti |

vaMshI-vvibhUShita-karAn nava-nIradAbhAt
pItAmbarAd aruNa-bimba-phalAdharauShThAt |
pUrNendu-sundara-mukhAd aravinda-netrAt
kR^iShNAt paraM kim api tattvam ahaM na jAne || iti |

pramANato 'pi nirNIyaM 
kR^iShNa-mAhAtmyam adbhutam |
na shaknuvanti ye soDhuM
te mUDhA nirayaM gatAH || 

ity uktavadbhiH kR^iShNe sarvotkarSha eva vyavasthApita ity ataH dvAv imau ity Adi shloka-trayasyAsya vyAkhyAyAm asyAm abhyasUyA nAviShkartavyA | namo 'stu kevala-vidbhyaH ||18||

baladevaH : atha puruShottama-nAma-nirvacanaM svasya tattvam Aha yasmAd iti uttama utkR^iShTatamaH | loke pauruSheyAgame lokyate vedArtho 'nena iti nirukteH | vede tAvad eSha samprasAdo 'smAc charIrAt samutthAya paraM jyotIrUpaM sampadya svena rUpeNAbhiniShpadyate, sa uttamaH puruShaH ity Adau prathitaH yat paraM jyotiH samprasAdenopasampannaM sa uttamaH puruShaH paramAtmetiy arthaH | loke ca -

tair vij~nApita-kAryas tu 
bhagavAn puruShottamaH |
avatIrNo mahA-yogI
satyavatyAM parAsharAt || [SkandaP] ity Adau prathitaH ||18||
 

__________________________________________________________

BhG 15.19

yo mAm evam asaMmUDho jAnAti puruShottamam |
sa sarva-vid bhajati mAM sarva-bhAvena bhArata ||19||

shrIdharaH : evambhUteshvarasya j~nAtuH phalam Aha ya iti | evam ukta-prakAreNAsammUDho nishcita-matiH san yo mAM puruShottamaM jAnAti sa sarva-bhAvena sarva-prakAreNa mAm eva bhajati | tatash ca sarvavit sarvaj~no bhavati ||19||

madhusUdanaH :  evaM nAma-nirvacana-j~nAne phalam Aha yo mAm iti | yo mAm Ishvaram evaM yathokta-nAma-nirvacanenAsaMmUDho manuShya evAyaM kashcit kR^iShNa iti saMmoha-varjito jAnAty ayam Ishvara eveti puruShottamaM prAg vyAkhyAtaM sa mAM bhajati sevate sarvavin mAM sarvAtmAnaM vettIti sa eva sarvaj~naH sarva-bhAvena prema-lakShaNena bhakti-yogena he bhArata | ato yad uktam -

mAM ca yo 'vyabhicAreNa bhakti-yogena sevate |
sa guNAn samatItyaitAn brahma-bhUyAya kalpate || [GItA 14.26] iti tad upapannam |

yathoktaM brahmaNo hi pratiShThAham iti tad apy upapannataram | 

cid-AnandAkAraM jalada-ruci-sAraM shruti-girAM
vraja-strINAM hAraM bhava-jaladhi-pAraM kR^ita-dhiyAm |
vihantuM bhUbhAraM vidadhad-avatAraM muhur aho
tato vAraM vAraM bhajata kushalArambha-kR^itinaH ||19||

vishvanAthaH : nanv etasmiMs tvayA vyavasthApite 'py arthe vAdino vivadanta eva, tatra vivadantAM te man-mAyA-mohitAH sAdhus tu na muhyatIty Aha yo mAm iti | asammUDho vAdinAM vAdiar aprApta-saMmohaH | sa eva sarvavid anadhIta-shAstre 'pi sa sarva-shAstrArtha-tattva-j~naH | tad-anyaH kilAdhItAdhyAshita-sarva-shAstre 'pi saMmUDhaH samyaÇ-mUrkha eveti bhAvaH | tathA ya evaM jAnAti sa eva mAM sarvato-bhAvena bhajati | tad anye bhajann api na mAM bhajatIty arthaH ||19||

baladevaH : tAtparya-dyotanAya puruShottamatva-vettuH phalam Aha yo mAm iti | evaM mad-ukta-niruktyA na tv ashva-karNAdivat saJNj~nA-mAtratvena | yo mAM puruShottamaM jAnAty asaMmUDhaH | prokte puruShottamatve saMshaya-shUnyaH san, sa shloka-trayasyaivArthaM jAnan sarva-vit | nikhilasya vedasya tatraiva tAtparyAt | puruShottamatvaj~no mAM sarva-bhAvena sarva-prakAreNa bhajaty upAste | sarva-vedArtha-vettari sarva-bhakty-aN^gAnuShThAtari ca yo me prasAdaH sa tasmin bhaved iti me puruShottamatve sandihAnas tv adhIta-sarva-vedo 'py aj~naH | sarvathA bhajann apy abhakta iti bhAvaH ||19||


__________________________________________________________

BhG 15.20

iti guhyatamaM shAstram idam uktaM mayAnagha |
etad buddhvA buddhimAn syAt kR^ita-kR^ityash ca bhArata ||20||

shrIdharaH : adhyAyArtham upasaMharati itIti | ity anena saMkShepa-prakAreNa guhyatamam atirahasyaM sampUrNaM shAstram eva mayoktam | na tu punar viMshati-shlokam adhyAya-mAtraM he anagha vyasana-shUnya | ata etan mad-uktaM shAstraM buddhyA buddhimAn samyag j~nAnI syaAt | R^ita-kR^ityash ca syAt | yo 'pi ko 'pi he bhArata tvaM kR^ita-kR^ityo 'sIti kiM vaktavyam iti bhAvaH ||20||

saMsAra-shAkhinaM chittvA spaShTaM pa¤cadashe vibhuH |
puruShottama-yogAkhye paraM padam upAdishat ||

iti shrI-shrIdhara-svAmi-kR^itAyAM bhagavad-gItA-TIkAyAM subodhinyAM 
puruShottama-yogo nAma pa¤cadasho 'dhyAyaH 
||15||

madhusUdanaH :  idAnIm adhyAyArthaM stuvann upasaMharati itIti | iti anena prakAreNa guhyatamaM rahasyatamaM sampUrNaM shAstram eva saMkShepeNedam asminn adhyAye mayoktaM he 'naghAvyasana | etad buddhvAnyo 'pi yaH kashcid buddhimAn Atma-j~nAnavAn syAt kR^itaM sarvaM kR^ityaM yena na punaH kR^ityAntaraM yasyAsti sa kR^itakR^ityash ca syAt | vishiShTa-janma-prasUtena brAhmaNena yat kartavyaM tat sarvaM bhagavat-tattve vidite kR^itaM bhavet na tv anyathA kartavyaM parisamApyate kasyacid ity abhiprAyaH | he bhArata tvaM tu mahAkula-prasUtaH svayaM ca vyasana-rahita iti kula-guNena sva-guNena caitad buddhvA kR^ita-kR^ityo bhaviShyasIti kim u vaktavyam ity abhiprAyaH ||20||

vaMshI-vibhUShita-karAn nava-nIradAbhAt
pItAmbarAd aruNa-bimba-phalAdharoShThAt |
pUrNendu-sundara-mukhAd aravinda-netrAt
kR^iShNAt paraM kim api tattvam ahaM na jAne ||1||

sadA sadAnanda-pade nimagnaM mano manobhAvam apAkaroti |
gatAgatAyAsam apAsya sadyaH parAparAtItam upaiti tattvam ||2||
shaivAH saurAsh ca gANeshA vaiShNavAH shakti-pUjakAH |
bhavanti yan-mayAH sarve so 'ham asmi paraH shivaH ||3||
pramANato 'pi nirNIyaM kR^iShNa-mAhAtmyam adbhutam |
na shaknuvanti ye soDhuM te mUDhA nirayaM gatAH ||4||

iti shrImat-paramahaMsa-parivrAjakAcArya-shrI-vishveshvara-sarasvatI-pAda-shiShya-shrI-madhusUdana-sarasvatI-viracitAyAM shrImad-bhagavad-gItA-gUDhArtha-dIpikAyAm puruShottam-yogo nAma ShoDasho 'dhyAyaH 
||15||

vishvanAthaH : adhyAyArtham upasaMharati itIti | viMshatyA shlokair ebhir atirahasyaM shAstram eva sampUrNaM mayoktam ||20||

jaDa-caitanya-vargANAM vivR^itaM kurvatA kR^itam |
kR^iShNa eva mahotkarSha ity adhyAyArtha IritaH ||
iti sArArtha-varShiNyAM harShiNyAM bhakta-cetasAm |
gItAsv ayaM pa¤cadashaH saN^gataH saN^gataH satAm ||
||15||

baladevaH : athaitad apAtreShv aprakAshyam iti bhAvenAha itIti | ity evaM saMkShepa-rUpaM puruShottamatva-nirUpakam idaM trishlokI-shAstraM tubhyaM parama-bhaktAya mayoktam | he anagha, tvaApy apAtreShu naitat prakAshyam iti bhAvaH | etad buddhvA buddhimAn parokSha-j~nAnI syAt | kR^itakR^ityo 'parokSha-j~nAnI ceti puruShottamatva-j~nAnam abhyarcyate ||20||

baddhAn muktAc ca yaH puMso bhinnas tad-bhR^it tad-uttamaH |
sa pumAn harir eveti prAptaM pa¤cadashAd ataH ||

iti shrImad-bhagavad-gItopaniShad-bhAShye pa¤cadasho 'dhyAyaH 
||15||


Bhagavad-gItA - pa¤cadasho 'dhyAyaH

