Bhagavadgita 16
with the commentaries of Sridhara, Visvanatha and Baladeva

Input by ... (Gaudiya Grantha Mandira)


___________________________________________________________________

THIS TEXT FILE IS FOR REFERENCE PURPOSES ONLY!
COPYRIGHT AND TERMS OF USAGE AS FOR SOURCE FILE.
            
Text converted to Ronald E. Emmerick's encoding for WordPerfect 5.1 DOS 
and related utility programmes BHELA, CARAKA etc. (DOS versions):
            
description             character  =ASCII
            
long a                  A             195
long A                  ù             249
long i                  I             197
long I                  ý             253
long u                  U             198
long U                  ô             244
vocalic r               R^i             173
vocalic R               ã             227
long vocalic r          Ì             204
vocalic l               Ê             202
long vocalic l          Ë             203
velar n                 Ç             199
velar N                 §             167
palatal n               ¤             164
palatal N               ¥             165
retroflex t             T             194
retroflex T             è             232
retroflex d             D             172
retroflex D             Ö             214
retroflex n             N             239
retroflex N             ×             215
palatal s               sh             211
palatal S               Á             193
retroflex s             Sh             171
retroflex S             å             229
anusvara                M             230
capital anusvara        õ             245
visarga                 H             247
capital visarga         ê             234

Other characters of the REE encoding table are not included.
Unless indicated otherwise, accents have been dropped in order 
to facilitate word search.             

For a comprehensive list of REE and other GRETIL encodings 
and formats see:
www.sub.uni-goettingen.de/ebene_1/fiindolo/gretil/gretdiac.pdf
and
www.sub.uni-goettingen.de/ebene_1/fiindolo/gretil/gretdias.pdf
___________________________________________________________________




BhG 16.1

shrI-bhagavAn uvAca 
abhayaM sattva-saMshuddhir j~nAna-yoga-vyavasthitiH |
dAnaM damash ca yaj~nash ca svAdhyAyas tapa Arjavam ||1||
ahiMsA satyam akrodhas tyAgaH shAntir apaishunam |
dayA bhUteShv aloluptvaM mArdavaM hrIr acApalam ||2||
tejaH kShamA dhR^itiH shaucam adroho nAtimAnitA |
bhavanti saMpadaM daivIm abhijAtasya bhArata ||3||

shrIdharaH : 
AsurIM sampadaM tyaktvA daivIm evAshritA narAH |
mucyanta iti nirNetuM tad-viveko 'tha ShoDashe ||

pUrvAdhyAyAs tu etad-buddhvA buddhimAn syAt kR^ita-kR^ityash ca bhAratety uktam | tatra ka etat tattvaM budhyate | ko vA na budhyate | ity apekShAyAM tattva-j~nAne 'dhikAriNo 'nadhikAriNash ca vivekArthaM ShoDashAdhyAyasyArambhaH | nirUpite hi kAryArthe 'dhikAri-jij~nAsA bhavati | tad uktaM bhaTTaiH --

bhAro yo yena voDhavyaH sa prAg AndolitA yadA |
tadA kaNDasya voDheti shakyaM kartuM nirUpaNam || iti |

tatrAdhikAri-visheShaNa-bhUtAM daivIM sampadam Aha abharam iti tribhiH | abhayaM bhayAbhAvaH | sattvasya cittasya saMshuddhiH suprasannatA | j~nAna-yoga Atma-j~nAnopAye vyavasthitiH pariniShThA | dAnaM svabhojyasya annAder yathocitaM saMvibhAgaH | damo bAhyendriya-saMyamaH | yaj~no yathAdhikAraM darsha-paurNamAsAdiH | svAdhyAyo brahma-yaj~nAdiH | japa-yaj~no vA | tapa uttarAdhyAye vakShyamANaM shArIrAdi | Arjavam avakratA ||1||

kiM cAhiMseti | ahiMsA para-pIDAvarjanam | satyaM yathA-dR^iShTArtha-bhAShaNam | akrodhas tADitasyApi citte kShobhAnutpattiH | tyAga audAryam | shAntish cittoparatiH | paishunaM parokShe para-doSha-prakAshanam | tad-varjanam apaishunam | bhUteShu dIneShu dayA | alolupatam alolupatvaM lobhAbhAvaH | avarNa-lopa ArShaH | mArdavaM mR^idutvam akrUratA | hrIr akArya-pravR^ittau loka-lajjA | acApalaM vyartha-kriyA-rAhityam ||2||

kiM ca teja iti | tejaH prAgalbhyam | kShamA paribhavAdiShu utpadyamAneShu krodha-pratibandhaH | dhR^itir duHkhAdibhir avasIdatash cittasya sthirIkaraNam | shaucaM bAhyAbhyantara-shuddhiH | adroho jighAMsA-rAhityam | AtimAnitA  Atmany atipUjyatvAbhimAnaH | tad-abhAvo nAtimAnitA | etAny abhayAdIni ShaD-viMshati-prakArANi daivIM sampadam abhijAtasya bhavanti | deva-yogyAM sAttvikIM sampadam abhilakShya tad-Abhimukhyena jAtasya | bhAvi-kalyANasya puMso bhavantIty arthaH ||3||

madhusUdanaH : anantArAdhyAye adhash ca mUlAny anusantatAni karmAnubandhIni manuShya-loke [GItA 15.2] ity atra manuShya-dehe prAg-bhavIya-karmAnusAreNa vyajyamAnA vAsanAH saMsArasyAvAntara-mUlatvenoktAs tAsh ca daivyAsurI rAkShasI ceti prANinAM prakR^itayo navame 'dhyAye sUcitAH | tatra veda-bodhita-karmAtma-j~nAnopAyaAnuShThAna-pravR^itti-hetuH sAttvikI shubha-vAsanA daivI prakR^itir ity ucyate | evaM vaidika-niShedhAtikrameNa svabhAva-siddha-rAga-dveShAnusAri-sarvAnartha-hetu-pravR^itti-hetu-bhUtA rAjasI tAmasI cAshubha-vAsanAsurI rAkShasI ca prakR^itir ucyate | tatra ca viShaya-bhoga-prAdhAnyena rAga-prAbalyAd AsurItvaM hiMsA-prAdhAnyena dveSha-prAbalyAd rAkShasItvam iti vivekaH | samprati tu shAstrAnusAreNa tad-vihita-pravR^itti-hetu-bhUtA sAttvikI shubha-vAsanA daivI sampat | shAstrAtikrameNa tan-niShiddha-viShaya-pravR^itti-hetu-bhUtA rAjasI tAmasI cAshubha-vAsanA rAkShasy Asuryor ekIkaraNenAsurI sampad iti dvairAshyenashubhAshubha-vAsanAbhedaM dvayA ha prAjApatyA devAsh cAsurAsh ca ity Adi-shruti-prasiddhaM shubhAnAm AdAnAyAshubhAnAM hAnAya ca pratipAdayituM ShoDasho 'dhyAya Arabhyate | tatrAdau shloka-trayenNAdeyAM daivIM sampadam |

shAstropadiShTe 'rthe sandehaM vinAnuShTAna-niShThatvam ekAkI sarva-parigraha-shUnyaH kathaM jIviShyAmIti bhaya-rAhityaM vAbhayam | sattvasyAntaH-karaNasya shuddhir nirmalatA tasyAH samyaktA bhagavat-tattva-sphUrti-yogyatA sattva-saMshuddhiH para-va¤cana-mAyAnR^itAdi-parivarjanaM vA | parasya vyAjena vashIkaraNaM para-va¤canam | hR^idaye 'nyathA kR^itvA bahir anyathA vyavaharaNaM mAyA, anyathAdR^iShTa-kathanam anR^itam ity Adi | j~nAnaM shAstrAd Atma-tattvasyAvagamaH | cittaikAgratayA tasya svAnubhavArUDhatvaM yogaH | tayor vyAvasthitiH sarvadA tan-niShThatA j~nAna-yoga-vyavasthitiH | yadA tv abhayaM sarva-bhUtAbhaya-dAna-saN^kalpa-pAlanam | etac cAnyeShAm api paramahaMsa-dharmANAm upalakShaNam | sattva-saMshuddhiH shravaNAdi-paripAkeNAntaH-karaNasyAsambhAvanA-viparIta-bhAvanAdi-mala-rAhityam | j~nAnam Atma-sAkShAtkAraH | yogo mano-nAsha-vAsanA-kShayAnukUlaH puruSha-prayatnas tAbhyAM vishiShTA saMsAri-vilakShaNAvasthitir jIvan-muktir j~nAna-yoga-vyavasthitir ity evaM vyAkhyAyate tadA phala-mUrtaiva daivI sampad iyaM draShTavyA | bhagavad-bhaktiM vinAntaH-karaNa-saMshuddher ayogAt tayA sApi kathitA |

mahAtmAnas tu mAM pArtha daivIM prakR^itim AshritAH |
bhajanty ananya-manaso j~nAtvA bhUtAdim avyayam ||13||

iti navame daivyAM sampadi bhagavad-bhakter uktatvAc ca | bhagavad-bhakter atishreShThatvAd abhayAdibhiH saha pATho na kR^ita iti draShTavyam |

mahA-bhAgyAnAM paramahaMsAnAM phala-bhUtAM daivIM sampadam uktvA tato nyUnAnAM gR^ihasthAdInAM sAdhana-bhUtAm Aha dAnaM sva-svatvAspadAnAm annAdInAM yathA-shakti shAstroktaH saMvibhAgaH | damo bAhyendriya-saMyama R^itu-kAlAdy-atirikta-kAle maithunAdy-abhAvaH | ca-kAro 'nuktAnAM nivR^itti-lakShaNa-dharmANAM samuccayArthaH | yaj~nash ca shrauto 'gnihotra-darshapaurNamAsAdiH | smArto deva-yaj~naH pitR^i-yaj~no bhUta-yaj~no manuShya-yaj~na iti caturvidhaH | brahma-yaj~nasya svAdhyAya-padena pR^ithag-ukteH | ca-kAro 'nuktAnAM pravR^itti-lakShaNa-dharmANAM samuccayArthaH | etat trayaM gR^ihasthasya | svAdhyAyo brahma-yaj~no 'dR^iShTArtham R^ig-vedAdyadhyayana-rUpaH | yaj~na-shabdena pa¤ca-vidha-mahA-yaj~nokti-sambhave 'py asAdhAraNyena bramacAri-dharmatva-kathanArthaM pR^ithag-uktiH | tapas tri-vidhaM shArIrAdi saptadashe vakShyamANaM vAnaprasthasyAsAdhAraNo dharmaH | evaM caturNAm AshramANAm asAdhAraNAn dharmAn uktvA caturNAM varNAnAm asAdhAraNa-dharmAn Aha Arjavam avakratvaM shraddadhAneShu shrotR^iShu sva-j~nAtArthAsaMgopanam ||1|| 

prANi-vR^itti-cchedo hiMsA tad-ahetutvam ahiMsA | satyam anarthAnanubandhi yathAbhUtArtha-vacanam | parair Akroshe tADane vA kR^ite sati prApto yaH krodhas tasya tat-kAlam upashamanam akrodhaH | dAnasya prAg-uktes tyAgaH saMnyAsaH | damasya prAg-ukteH shAntir antaHkaraNasyopashamaH | parasmai parokShe para-doSha-prakAshanaM paishunam, tad-abhAvo 'paishunam | dayA bhUteShu duHkhiteShv anukampA | aloluptvam alolupatvam indriyANAM viShaya-saMnidhAne 'py avikriyatvam | mArdavaM akrUratvam vR^ithApUrvapakShAdi-kAriShv api shiShyAdiShv apriya-bhAShaNAdi-vyatirekeNa yodhayitR^itvam | hrIr akArya-pravR^itty-Arambhe tat-pratibandhikA loka-lajjA | acApalam prayojanaM vinApi vAk-pANy-Adi-vyApArayitR^itvaM cApalaM tad-abhAvaH | ArjavAdayo 'cApalAntA brAhmaNasyAsAdharaNA dharmAH ||2|| 

tejaH prAgalbhyaM strI-bAlakAdibhir mUDhair anabhibhAvyatvam | kShamA saty api sAmarthye paribhava-hetuM prati krodhasyAnutpattiH | dhR^itir dehendriyeShv avasAdaM prApteShv api tad-uttambhakaH prayana-visheShaH | yenottambhitAni karaNAni sharIraM ca nAvasIdanti | etat trayaM kShatriyasyAsAdhAraNam | shaucam Abhyantaram artha-prayogAdau mAyAnR^itAdi-rAhityaM na tu mR^ijjalAdi-janitam bAhyam atra grAhyaM tasya sharIra-shuddhi-rUpatayA bAhyatvenAntaHkaraNa-vAsanAtvAbhAvAt | tad-vAsanAnAm eva sAttvikAdi-bheda-bhinnAnAM daivy-AsuryAdi-sampad-rUpatvenAtra pratipipAdAyiShitatvAt | svAdhyAyAdivat kenacid rUpeNa vAsanA-rUpatve tad apy Adeyam eva | drohaH para-jighAMsayA shastra-grahaNAdi tad-abhAvo 'drohaH | etad dvayaM vaishyasyAsAdhAraNam | asty arthaM mAnitAtmani pUjyatvAtishaya-bhAvanAtimiAnitA | tad-abhAvo nAtimAnitA pUjyeShu namratA | ayaM shUdrasyAsAdhAraNo dharmaH | tam etaM vedAnuvacanena brAhmaNA vividiShanti yaj~nena dAnena tapasAnAshakena [BAU 4.4.22] ity Adi shrutyA vividiShaupayikatayA viniyuktA asAdhAraNAH sAdhAraNAsh ca varNAshrama-dharmA ihopalakShyante | ete dharmA bhavanti niShpadyante daivIM shuddha-sattva-mayIM sampadaM vAsanA-santatiM sharIrArambha-kAle puNya-karmabhir abhivyaktAm abhilakShya jAtasya puruShasya taM vidyA-karmaNI samanvArabhete pUrva-praj~nA ca [BAU 4.4.2], puNyaH puNyena karmaNA bhavati pApaH pApena [BAU 4.4.5] ity Adi shrutibhyaH | he bhArateti sambhodayn shuddha-vaMshodbhavatvena pUtatvAt tvam etAdR^isha-dharma-yogyo 'sIti sUcayati ||3||

vishvanAthaH :

ShoDashe sampadaM daivIm AsurIm apy avarNayat |
sargaM ca dvividhaM daivam AsuraM prabhur akShayAt ||

anantarAdhyAye Urdhva-mUlam adhaH-shAkham ity AdinA varNitasya saMsArAshvattha-vR^ikShasya phalAni na varNitAnIty anusmR^ityAsminn adhyAye tasya dvividhAni mokacAni bandhakAni ca phalAni varNayiShyan prathamM mokaAny Aha abhayam iti tribhiH | tyakta-putra-kalatrAdika ekAkI nirjane vane kathaM jIviShyAmIti bhaya-rAhityam abhayam | sattva-saMshuddhish citta-prasAdaH | j~nAna-yoge j~nAnopAye 'mAnitvAdau vyavasthitiH pariniShThA | dAnaM svabhojyAnnAder yathocitaM saMvibhAgaH | damo bAhyendriya-saMyamaH | yaj~no deva-pUjA | svAdhyAyo veda-pAThH | AdIni spaShTAni | tyAgaH putra-kalatrAdiShu yamatA-tyAgaH | aloluptvaM lobhAbhAvaH | etAni ShaD-viMshatir abhayAdIni daivIM sAttvikIM samapdam abhilakShya jAtasya sAttvikyAH sampadaH prApt-vya¤jake kShaNe janma labdhavataH puMso bhavanti ||1-3||

baladevaH :

daivIM tathAsurIM kR^iShNaH sampadaM ShoDashe 'bravIt |
pAdeyatva-heyatve bodhayan kramatas tayoH ||

pUrvatra ashvattha-mUlAny anusantatAni ity AdinA prAcIna-karma-nimittAH shubhAshubha-vAsanAH saMsAra-taror avAntara-mUlatvenoktAH | etA eva navame daivy AsurI rAkShasI cetei prANinAM prakR^itayo nigaditAH | tatra vaidikArthAnuShThAn ahetuH sAttvikI shubha-vAsanA mokShopAyoginI daivI prakR^itiH | saiveha daivI sampat taror upAdeyaM phalam | svAbhAvika-rAga-dveShAnusAriNI sarvAnartha-hetU rAjasI tAmasI cAshubha-vAsanA AsurI rAkShasI ca prakR^iti-niraya-nipAtopayoginI sA | sA cAsura-sampattayor heyaM phalam ity etad bodhayituM ShoDashasyArambhaH |

atra daivIM sampadaM bhagavAn uvAca abhayam ity AdinA trikeNa | caturNAm AshramANAM varNAnAM ca dharmAH kramAd iha kathyante | sannyAsinAM tAvad Aha abhayaM nirudyamaH katham ekAkI jiviShyAmIti bhaya-shUnyatvam | sattva-saMshuddhiH svAshrama-dharmAnuShThAnena mano-nairmalyam | j~nAna-yoge shravaNAdau j~nAnopAye | vyavasthitiH pariniShTheti trayam ||

atha brahmacAriNAm Aha svAdhyAyo brahma-yaj~naH shaktimato bhagavataH prati-pAdako 'yam apauruSheyo 'kShara-rAshir ity anusandhAya vedAbhyAsa-niShThatety ekam |

atha vAnaprasthAnAm Aha tapa iti | tac ca sharIrAdi-tribhedam ity aShTAdashe vakShyamANaM bodhyam ity ekam | 

atha varNeShu viprANAm Aha ArjavaM sAralyam | tac ca shraddhAlu-shrotR^iShu sva-j~nAtArthAgopanaM j~neyam | ahiMsA prANi-jIvikAnucchedakatA | satyam anrthAn anubhandi-yathAdR^iShTArtha-viShayaM vAkyam | akrodho durjana-kR^ite sva-tiraskAre 'bhyuditasya kopasya nirodhaH | tyAgo durukter api tatrAprakAshaH | shAntir manasaH saMyamaH | apaishunaM parokShe parAnartha-kAri-vAkyAprakAshanam | bhUteShu dayA tad-duHkhAsahiShNutA | aloluptvaM nirlobhatA | pa-lopash chAndasaH | mArdavaM komalatvam sat-pAtra-saN^ga-vicchedAsahanam | hrIr vikarmaNi lajjA | acApalaM vyartha-kriyA-viraha iti dvAdasha |

atha kShatriyANAm Aha tejas tuccha-janAnabhibhAvyatvam | kShamA saty api sAmarthey svAsamAnaM paribhAvakaM prati kopAnudayaH | dhR^itiH sharIrendriyeShv api tad-uttambhakaH prayatno yena teShAM nAvasAdaH syAd iti trayam | 

atha vaishyAnAm Aha shaucaM vyApAre vANijye mAyAnTrAdi-rAhityam | adrohaH para-jighAMsayA khaDgAdya-grahaNam iti dvayam | 

atha shUdrAnAm Aha nAtimAnitA Atmani pUjyatva-bhAvanA-shUnyatA viprAdiShu triShu namratety ekam iti ShaD-viMshatiH |

ete tatra tatra pradhAna-bhUtA bodhyA anuktAnAm apy upalakShaNArthAH | dehArambha-kAlonmukhaiH sukR^itair vyaktAM daivIM shubha-vAsanAm abhilakShIkR^itya jAtasya puruShasya bhavanti udayante --puNyaH puNye karmaNA bhavati pApaH pApena iti shruteH | devAh khalu pareshAnu-vR^itti-shIlAs teShAm iyaM sampad anayA tat-prApaka-j~nAna-bhakti-sambhavAt saMsAra-taror upAdeyaM phalam etat ||1-3||

__________________________________________________________

BhG 16.4

dambho darpo 'timAnash ca krodhaH pAruShyam eva ca |
aj~nAnaM cAbhijAtasya pArtha saMpadam AsurIm ||4||

shrIdharaH : AsurIM sampadam Aha dambha iti | dambho dharma-dhvajitvam | darpo dhana-vidyAdi-nimittash cittasyotsekaH | abhimAnaH pUrvoktaH | krodhash ca | pAruShyam eva ca paruSha-vacanam | yathA kANaM cakShuShmAn virUpaM rUpavAn hInAbhijanam uttamAbhijana ity Adi | aj~nAnaM ca aviveka-j~nAnaM mithyA-pratyayaH kartavyAkartavyAdi-viShayaH | abhijAtasya pArtha kim abhijAtasyeti | Aha AsurAnAM sampad AsurI | tAm abhijAtasyety arthaH ||4||

madhusUdanaH : Adeyatvena daivIM sampadam uktvedAnIM heyatvenAsurIM saMpadam ekena shlokena saMkShipyAha dambha iti | dambho dAarmikatayAtmanaH khyApanaM tad eva dharma-dhvajitvam | darpo dhana-svajanAdi-nimitto mahad-avadhIraNA-hetur garva-visheShaH | atimAna Atmany atyanta-pUjyatvAtishayAdhyAropaH | devAsh ca vA asurAsh cobhaye prAjApatyAH paspR^idhire tato 'surA atimAnenaiva kasmin nu vayaM juhuyAmeti sveShv evAsyeShu juhvatash cerus te 'timAnenaiva parAvabhUvus tasmAn nAtimanyeta parAbhavasya hy etan-mukhaM yad atimAnaH iti shatapatha-shruty-uktaH | krodhash ca sva-parApakAra-vR^itti-hetur abhijvalanAtmako 'ntaHkaraNa-vR^itti-visheShaH | pAruShyam pratyakSha-rUkSha-vadana-shIlatvam | ca-kAro 'nuktAnAM bhAva-bhUtAnAM cApalAdi-doShANAM samuccayArthaH | aj~nAnaM kartavyAkartavyAdi-viShaya-vivekAbhAvaH | ca-shabdo 'nuktAnAm abhAva-bhUtAnAm adhR^ity-Adi-doShANAM samuccayArthaH | AsurIm asura-ramaNa-hetu-bhUtAM rajas-tamo-mayIM sampadam ashubha-vAsanA-santatiM sharIrArambha-kAle pApa-karmabhir abhivyaktAm abhilakShya jAtasya kupuruShasya dambhAdyA aj~nAnAntA doShA eva bhavanti na tv abhayAdyA guNA ity arthaH | he pArtheti sambodhayan vishuddha-mAtR^ikatvena tad-ayogyatvaM sUcayati ||4|| 

vishvanAthaH : bandhakAni phalAny Aha dambhaH svasyAdharmikatve 'pi dhArmikatva-prakhyApanam | darpo dhana-vidyAdi-hetuko garvo 'bhimAno 'nya-kR^ita-sammAnanAkAN^kShitatvaM kalatra-putrAdiShv Asaktir vA | krodhaH prasiddhaH | pAruShyaM niShThuratA | aj~nAnam avivekaH | AsurIm ity upalakShaNaM rAkShasIm api sampadam abhijAtasya rAjasyAstAmasasyash ca sampadaH prApti-sUcaka-kShaNe janma labdhavataH puMsa etAni dambhAdIni bhavantIty arthaH ||4||

baladevaH : atha naraka-hetum AsurIM sampadam Aha dambha ity ekena | dambho dhArmikatva-khyAtaye dharmAnuShThAnam | darpo vidyAbhijana-janyo garvaH | svasminn abhyarcatva-buddhiH | krodhaH prasiddhaH | pAruShyam pratyakShaM rukSha-bhAShitam | ca-kArash cApalAdeH samuccAyakaH | aj~nAnaM kAryAkArya-viveka-dhI-shUnyatvam | cakAro 'dhR^ityAdeH samuccAyakaH | ete dehArambha-kAlonmukhair duShkR^itair vyaktAm AsurIm ashubha-vAsanAm abhilakShya jAtasya puruShasya bhavanti | pApaH pApena iti shrutiH ||4||

__________________________________________________________

BhG 16.5

daivI saMpad vimokShAya nibandhAyAsurI matA |
mA shucaH saMpadaM daivIm abhijAto 'si pANDava ||5||

shrIdharaH : etayoH sampadoH kAryaM darshayann Aha daivIti | daivI vA sampat tayA yukto mayopadiShTe tattva-j~nAne 'dhikArI | AsuryA sampadA yuktas tu nityaM saMsArIty arthaH | etac chrutvA kim aham atrAdhikArI na veti sandeh-vvyAkula-cittam arjunam AshvAsayati he pANDava mA shucaH shokaM mA kArShIH | yatas tvaM daivIM sampad abhijAto 'si ||5||

madhusUdanaH : anayoH sampadoH phala-vibhAgo 'bhidhIyate daivIti | yasya varNasya yasyAshramasya ca yA vihitA sAttvikI phalAbhisandhi-rahitA kriyA sA tasya daivI sampat sA sattva-shuddhi-bhagavad-bhakti-j~nAna-yoga-sthiti-paryantA satI saMsAra-bandhanAd vimokShAya kaivalyAya bhavati | ataH saivopAdeyA shreyo 'rthibhiH | yA tu yasya shAstra-niShiddhA phalAbhisandhi-pUrvA sAhaN^kArA ca rAjasI tAmasI kriyA tasya sA sarvApy AsurI sampat | ato rAkShasI api tad-antar-bhUtaiva | sA nibandhAya niyatAya saMsAra-bandhAya matA saMmatA shAstrANAM tad-anusAriNAM ca | ataH sA heyaiva shreyo 'rthibhir ity arthaH | tatraivaM saty ahaM kayA sampadA yukta iti sandihAnam arjunam AshvAsayati bhagavAn | mA shucaH | aham AsuryAM sampadA yukta iti shaN^kayA shokam anutApaM mA kArShIH | daivIM sampadam abhilakShya jAto 'si prAg-arjita-kalyANo bhAvi-kalyANash ca tvam asi he pANDava pANDu-putreShv anyeShv api daivI sampat prasiddhA kiM punas tvayIti bhAvaH ||5||

vishvanAthaH : etayoH sampadoH kAryaM darshayati daivIti | hanta hanta shar-prahArair bandhUn jighaMsoH pAruShya-krodhAdi-mato mamaiveyam AsurI-sampat saMsAra-bandha-prApikA dR^ishyata iti khidyantam arjunam AshvAsayati mA shucaH iti | pANDaveti tava kShatriya-kulotpannasya saN^grAme pAruShya-krodhAdyA dharma-shAstre vihitA eva | tad-anyatraiva te hiMsAdyA AsurI sampad iti bhAvaH ||5||

baladevaH : etayoH sampadoH phala-bhedam Aha daivIty ardhakena sphuTam | bANa-vR^iShTyA pUjyA droNAdIn jighaMsoH krodha- pAruShyavato mameyam AsurI sampat narakaM janayed iti shocayantaM pArtham AlakShAha mA shuca iti | he pANDaveti kShatriyasya te yuddhe bANa-nikShepa-pAruShyAdikaM vihitatvAt diavy eva sampat tato 'nyatra tv AsurIti mA shucaH shokaM mA kuru || 5||

__________________________________________________________

BhG 16.6

dvau bhUta-sargau loke 'smin daiva Asura eva ca |
daivo vistarashaH prokta AsuraM pArtha me shR^iNu ||6||

shrIdharaH : AsurI sampat sarvAtmanA varjayitavyety etad artham AsurIM sampadaM prapa¤cayitum Aha dvAv iti | dvau dvi-prakArau bhUtAnAM sargau me sad-vacanAt shR^iNu | Asura rAkShasa-prakR^ityor ekI-karaNena dvAv ity uktam | ato rAkShasIm AsurIM caiva prakR^itiM mohinIM shritA ity AdinA navAdhyAyokta-prakR^iti-traividhyenAvirodhaH | spaShTam anyat ||6||

madhusUdanaH : nanu bhavatu rAkShasI prakR^itir AsuryAm antar-bhUtA shAstra-niShiddha-kriyonmukhatvena sAmAnyAt kAmopabhoga-prAdhAnya-prANi-hiMsA-prAdhAnyAbhyAM kvacid bhedena vyapadeshopapatteH, mAnuShI tu prakR^itis tR^itIyA pR^ithag asti trayAH prAjApatyAH prajApatau pitari brahmacaryam UShur devA manuShyA asurAH [BAU 5.2.1] iti shruteH | ataH sApi heya-koTAv upAdeya-koTau vA vaktavyety atrAha dvAv iti |

asmin loke sarvasminn api saMsAra-mArge dvau dvi-prakArAv eva bhUta-sargau manuShya-sargau bhavataH | kau tau daiva Asurash ca, na tu rAkShaso mAnuSho vAdhikaH sargo 'stIty arthaH | yo yadA manuShyaH shAstra-saMskAra-prAbalyena svabhAva-siddhau rAga-dveShAv abhibhUya dharma-parAyaNo bhavati sa tadA devaH | yadA tu svabhAva-siddha-rAga-dveSha-prAbalyena shAstra-saMskAram abhibhUyAdharma-parAyaNo bhavati sa tadAsura iti dvaividhyopapatteH | na hi dharmAdharmAbhyAM tR^itIyA koTir asti | tathA ca shrUyate -- dvayA ha prAjApatyA devAsh cAsurAsh ca | tataH kAnIyasA eva devA jyAyasA asurAs ta eShu lokeShv aspardhanta | te ha devA Ucur hantAsurAn yaj~na udgIthenAtyayAm eti [BAU 1.3.1] iti | dama-dAna-dayA-vidhi-pare tu vAkye trayAH prAjApatyA ity Adau dama-dAna-dayA-rahitA manuShyA asurA eva santaH kenacit sAdharmyeNa devA manuShyA asurA ity upacaryanta iti nAdhikyAvakAshaH | ekenaiva da ity akShareNa prajApatinA dama-rahitAn manuShyAn prati damopadeshaH kR^itaH | dAna-rahitAn prati dAnopadeshaH, dayA-rahitAn prati dayopadeshaH, na tu vijAtIyA eva devAsura-manuShyA iha vivakShitA mauShyAdhikAratvAc chAstrasya | tathA cAnta upasaMharati -- tad etad evaiShA daivI vAg anuvadati stanayitnur da da da iti dAmyata datta dayadhvamiti | tad etat trayaM shikShed damaM dAnaM dayAm [BAU 5.2.3] iti | tasmAd rAkShasI mAnuShI ca prakR^itir AsuryAm evAntarbhavatIti yuktam uktaM dvau bhUta-sargAv iti |

tatra daivo bhUta-sargo mayA tvAM prati visatarasho vistara-prakAraiH proktaH sthita-praj~na-lakShaNe dvitIye bhakta-lakShaNe dvAdashe j~nAna-lakShaNe trayodashe guNAtIta-lakShaNe caturdasha iha cAbhayam ity AdinA | idAnIm AsuraM bhUta-sargaM me mad-vacanair vistarashaH pratipAdyamAnaM tvaM shR^iNu hAnArtham avadhAraya samyaktayA j~nAtasya hi parivarjanaM shakyate kartum iti | he pArtheti sambandha-sUcanenAnupekShaNIyatAM darshayati ||6||

vishvanAthaH : tad api viShaNNam arjunaM praty AsurIM sampadaM prapa¤cayitum Aha dvAv iti | vistarashaH prokta ity abhayaH sattva-saMshuddhir ity Adi ||6||

baladevaH : tathApy anivR^itta-shokaM tam AlakShya AsurIM sampadaM prapa¤cayati dvAv iti | asmin karmAdhikAriNi manuShya-loke dvivdhau bhUta-sargau manuShya-sR^iShTI bhavataH | yadAyaM manuShya-loke shAstrAt svAbhAvikau rAga-dveShau vinirdhUya shAstrIyArthAnuShThAyI tadA daivaH | yadA shAstram utsR^ijya svAbhAvika-rAga-dveShAdhIno 'shAstrIyAn dharmAn Acarati, tadA tv AsuraH | na hi dharmAdharmAbhyAm anyA koTi-sR^itIyAsti | shrutish caivam Aha - dvayA ha prAjapatyA devAsh cAsurAsh ca ity [BAU 1.3.1] AdinA | tatra daivo vistarashaH proktaH abhayam ity AdinA | athAsuraM shR^iNu vistarasho vakShyAmi ||6||

__________________________________________________________

BhG 16.7

pravR^ittiM ca nivR^ittiM ca janA na vidur AsurAH |
na shaucaM nApi cAcAro na satyaM teShu vidyate ||7||

shrIdharaH : AsurIM vistarasho nirUpayati pravR^ittiM cety Adi-dvAdashabhiH | dharme pravR^ittim adharmAn nivR^ittiM cAsura-svabhAvA janA na jAnanti | ataH shaucam AcAraH satyaM ca teShu nAsty eva ||7||

madhusUdanaH : varjanIyAm AsurIM sampadaM prANi-visheShaNatayA tAn aham ity ataH prAktanair dvAdashabhiH shlokair vivR^iNoti pravR^ittim iti | pravR^ittiM pravR^itti-viShayaM dharmaM ca-kArAt tat-pratipAdakaM niShedha-vAkyaM cAsura-svabhAvA janA na jAnanti | atas teShu na shaucaM dvividhaM nApy AcAro manv-Adibhir uktaH | na satyaM ca priya-hita-yathArtha-bhAShaNaM vidyate | shauca-satyayor AcArAntarbhAve 'pi brAhmaNa-parivrAjaka-nyAyena pR^ithag-upAdAnam | ashaucA anAcArA anR^ita-vAdino hy AsurA mAyAvinaH prasiddhAH ||7|| 

vishvanAthaH : dharme pravR^ittim adharmAn nivR^ittim ||7||

baladevaH : AsuraM sargam Aha pravR^ittiM ceti dvAdashabhiH | AsurA janA dharme pravR^ittim adharmAn nivR^ittim ca na jAnanti | ca-kArAbhyAM tayoH pratipAdake vidhi-niShedha-vAkye ca na jAnanti | vedeShv AsthAbhAvAd ity uktam | teShu shaucaM bAhyAbhyantaraM tat-pravR^itty-upayogi na vidyate | nApy AcAro manvAdibhir uktaH | na ca satyaM prANihitAnubandhi yathA-dR^iShTArtha-viShaya-vAkyam iti gR^idhra-gomAyuvat teShAm upadeshAdi ||7||

__________________________________________________________

BhG 16.8

asatyam apratiShThaM te jagad Ahur anIshvaram |
aparaspara-saMbhUtaM kim anyat kAma-haitukam ||8||

shrIdharaH : nanu vedoktayor dharmAdharmayoH pravR^ittiM nivR^ittiM ca kathaM na viduH | kuto vA dharmAdharmayor anaN^gIkAre jagataH sukha-duHkhAdi-vyavasthA syAt | kathaM vA shaucAcArAdi-viShayAn IshvarAj~nAn ativarteran | IshvarAnaN^gIkAre ca kuto jagad-utpattiH syAt | ata Aha asatyam iti | nAsti satyaM veda-purANAdi-pramANaM yasmin tAdR^ishaM jagad AhuH | vedAdInAM prAmANyaM na manyanta ity arthaH | tad uktaM trayo vedasya kartAro bhaNDa-dhUrta-nishAcarA ity Adi || ataeva nAsti dharmAdharma-rUpA pratiShThA vyavasthA-hetur yasya tat | svAbhAvikaM jagad-vaicitryam Ahur ity arthaH | ataeva nAsti IshvaraH kartA vyavasthApakash ca yasya tAdR^ishaM jagad AhuH | tarhi kuto 'sya jagata utpattiM vadantIti | ata Aha aparaspara-sambhUtam iti | aparash cety aparasparam | aparasparato 'nonyataH strI-puruShayor mithunAt sambhUtaM jagat | kim anyat | kAraNam asya nAsti anyat ki¤cit | kintu kAma-haitukam eva | strI-puruShayor ubhayoH kAma eva pravAha-rUpeNa hetur asyety Ahur ity arthaH ||8||

madhusUdanaH : nanu dharmAdharmayoH pravR^itti-nivR^itti-viShayayoH pratipAdakaM vedAkhyaM pramANam asti nirdoShaM bhagavad-Aj~nA-rUpaM sarva-loka-prasiddhaM tad-upajIvIni ca smR^iti-purANetihAsAdIni santi, tat kathaM pravR^itti-nivR^itti-tat-pramANAdy aj~nAnam | j~nAne vAj~nollaN^ghinAM shAsitari bhagavati sati kathaM tad-ananuShThAnena shaucAcArAdi-rahitatvaM duShTAnAM shAsitur bhagavato 'pi loka-veda-prasiddhatvAd ata Aha asatyam iti | satyam abAdhita-tAtparya-viShayaM tattvAvedakaM vedAkhyaM pramANaM tad-upajIvi purANAdi ca nAsti yatra tad asatyaM veda-svarUpasya pratyakSha-siddhatve 'pi tat-prAmANyAnabhyupagamAd vishiShTAbhAvaH | ata eva nAsti dharmAdharma-rUpA pratiShThitA vyavasthA-hetur yasya tad apratiShTham | tathA nAsti shubhAshubhayoH karmaNoH phala-dAneshvaro niyantA yasya tad anIshvaraM ta AsurA jagad AhuH | balavat pApa-pratibandhAd vedasya prAmANyaM te na manyante | tatash ca tad bodhitayor dharmAdharmayor Ishvarasya cAnaN^gIkArAd yatheShTAcaraNena te puruShArtha-bhraShTA ity arthaH |

shAstraika-samadhigamya-dharmAdharma-sahAyena prakR^ity-adhiShThAtrA parameshvareNa rahitaM jagad iShyate cet kAraNAbhAvAt kathaM tad utpattir ity AshaN^kyAha aparaspara-saMbhUtaM kAma-prayuktayoH strI-puruShayor anyonya-saMyogAt saMbhUtam jagat kAma-haitukaM kAma-hetukam eva kAma-haitukaM kAmAtiriktaa-kAraNa-shUnyam |

nanu dharmAdy apy asti kAraNam ? nety Aha kim anyat, anyad adR^iShTaM kAraNaM kim asti ? nAsty evety arthaH | adR^iShTAN^gIkAre 'pi kvacid gatvA svabhAve paryavasAnAt svAbhAvikam eva jagad-vaicitryam astu dR^iShTe sambhavaty adR^iShTa-kalpanAnavakAshAt | ataH kAma eva prANinAM kAraNaM nAnyad adR^iShTeshvarAdIty Ahur iti lokAyatika-dR^iShTir iyam ||8||

vishvanAthaH : asurANAM matam Aha asatyaM mithyA-bhUtaM bhramopalabdham eva jagat te vadnait | apratiShThaM pratiShThAshrayas tad-rahitam | na hi kha-puShpasya ki¤cid adhiShThAnam astIti bhAvaH | anIshvaraM mithyAbhUtatvAd eva Ishvara-kartR^ikam etan na bhavati | svedajAdInAm akasmAd eva jAtatvAt aparaspara-sambhUtam | anyat kiM vaktavyam |  kAma-haitukam kAmo vAdinAm icchaiva hetur yasya tat | mithyAbhUtatvAd eva ye yathA kalpayituM shaknuvanti tathiavaitad iti | 

kecit punar evaM vyAcakShate asatyaM nAsti satyaM veda-purANAdikaM pramANaM yatra tat | tad uktaM trayo vedasya kartAro bhaNDa-dhUrta-nishAcarA ity Adi | apratiShThaM nAsti dharmAdharma-rUpA pratiShThA vyavasthA yatra tat | dharmAdharmAv api bhramopalabdhAv iti bhAvaH | anIshvaram Ishvaro 'pi bhrameNopalabhyata iti bhAvaH | 

nanu strI-puMsayoH paraspara-prayatna-visheShAd jagad etad utpannaM dR^ishyata ity api bhrama eva kulAlasya ghaTotpAdane j~nAnam iva mAtApitros tAdR^isha-bAlotpAdane kila nAsti j~nAnm iti bhAvaH | kim anyat kim anyat vaktavyam iti bhAvaH | tasmAd idaM jagat kAma-hetukaM kAmena svecchayaiva hetukA hetu-kalpakA yatra tat | yukti-balena ye yat paramANu-mAyeshvarAdikaM jalpayituM shaknuvanti te tad eva tasya hetuM vadantIty arthaH ||8||

baladevaH : teShAM siddhAntAn darshayati tatraika-jIva-vAdinAm Aha asatyam iti | idaM jagad asatyaM shukti-rajatAdivad bhrAnti-vijR^imbhitam | apratiShThaM kha-puShpavan nirAshrayam | nAsty eveshvaro janmAdi-hetur yasya tat | so 'pi tadvad bhrAnti-racita eva | pAramArthike tasmin sthite tan nirmita-jagat tadvad dR^iShTa-naShTa-prAyaM na syAt | tasmAd asatyaM jagat ta eva manyante | ekaiva nirvisheSho sarva-pramANAvedyA cid-bhramAd eko jIvas tato 'nyaj jaDa-jIveshvarAtmakaM tad-aj~nAnAt pratibhAShate | A-svarUpa-sAkShAt-kArAd avisaMvAdi svApnikam iva hasty-ashva-rathAdikam A-jAgarAt | sati ca svarUpa-sAkShAtkAre tad-aj~nAna-kalpitaM taj-jIvatvena  saha nivarteta svApnika-rathAshAdIva suShuptAv iti | 

atha svabhAva-vAdinAM bauddhAnAm Aha aparaspara-sambhUtam iti strI-puruSha-sambhoga-janyaM jagan na bhavati ghaTotpAdane kulAlasyeva bAlotpAdane pitrAder j~nAnAbhAvAt saty apy asakR^it sambhoge santAnAn utpattesh ca svedajAdInAm akasmAd utpattesh ca | tasmAt svabhAvAd evedaM bhavatIti | 

atha lokAyatikAnAm Aha kAma-hetukam iti | kim anyad vAcym | strI-puruShayoH kAma eva pravAhAtmanA hetur asyeti svArthe Tha¤ | athavA jainAnAm Aha kAmaH svecchayaiva hetur asyeti | yukti-balena yo yat kalpayituM shaknuyAt sa tad eva tasya hetuM vadatIty arthaH ||8||


etAM dR^iShTim avaShTabhya naShTAtmAno 'lpa-buddhayaH |
prabhavanty ugra-karmANaH kShayAya jagato 'hitAH ||9||

shrIdharaH : kiM ca etAm iti | etAM lokAyatikAnAM dR^iShTiM darshanam Ashritya naShTAtmano malImasa-cittAH santo 'lpa-buddhayo duShTArtha-mAtra-matayaH | ateva ugraM hiMsraM karma yeShAM te ahitA vairiNo bhUtvA jagataH kShayAya prabhavanti udbhavantIty arthaH ||9||

madhusUdanaH : iyaM dR^iShTiH shAstrIya-dR^iShTivad iShTaivety AshaN^kyAha etAm iti | etAM prAg-uktAM lokAyatika-dR^iShTim avaShTabhyAlambya naShTatmAno bhraShTa-para-loka-sAdhanA alpa-buddhayo dR^iShTa-mAtroddesha-pravR^itta-mataya ugra-karmANo hiMsA ahitAH shatravo jagataH prANi-jAtasya kShayAya vyAghra-sarpAdi-rUpeNa prabhavanti utpadyante | tasmAd iyaM dR^iShTir atyantAdho-gati-hetutayA sarvAtmanA shreyo 'rthibhir avaheyaivety arthaH ||9|| 

vishvanAthaH : evaM vAdino 'surAH kecin naShTAtmAnaH kecid alpaj~nAnAH kecid ugra-karmANaH svacchandAcArA mahA-nArakino bhavantIty Aha | etAm ity ekAdashabhiH | avaShTabhya Alambya ||9||

baladevaH : sva-sva-mata-nirNAyakAni darshanAni ca taiH kR^itAni yAny AsthAya jagad-vinashyatIty Aha etAm iti jAtyaika-vacanam | etAni darshanAny avaShTabhyAlambyAlpa-buddhayo naShTAtmAno 'dR^iShTa-dehAdi-viviktAtma-tattvA ugra-karmANo hiMsA-paishunya-pAruShyAdi-karma-niShThA jagato 'hitAH shatravash ca santasya kShayAya prabhavanti parmArthAj jagad-bhraMshayantIty arthaH ||9||

__________________________________________________________

BhG 16.10

kAmam Ashritya duShpUraM dambha-mAna-madAnvitAH |
mohAd gR^ihItvAsad-grAhAn pravartante 'shuci-vratAH ||10||

shrIdharaH : api ca kAmam Ashrityeti | duShpUraM purayitum ashakyaM kAmam Ashritya dambhAdibhir yuktAH santaH kShudra-devatArAdhanAdau pravartante | katham | asad-grAhAn gR^ihItvA anena mantreNaitAM devatAm ArAdhya mahA-nidhIn sAdhayiShyAma ity AdIn durAgrahAn moha-mAtreNa svIkR^itya pravartante | ashuci-vratAH ashucIni madya-mAMsAdi-viShayINi vratAni yeShAM te ||10||

madhusUdanaH :  te ca yadA kenacit karmaNA manuShya-yonim Apadyante, tadA kAmaM tat tad dR^iShTa-viShayAbhilAShaM duShpUraM pUrayitum ashakyaM dambhenAdhArmikatve 'pi dhArmikatva-khyApanena mAnenApUjyatve 'pi pUjyatva-khyApanena madenotkarSha-rahitatve 'py utkarSha-visheShAdhyAropeNa mahad-avadhIraNA-hetunAnvitA asad-grAhAn ashubha-nishcayAn anena mantreNemAM devatAm ArAdhya kAminInAm AkarShaNaM kariShyAmaH, anena mantreNemAM devatAm ArAdhya mahAnidhIn sAdhayiShyAma ity Adi-durAgraha-rUpAn mohAd avivekAd gR^ihItvA na tu shAstrAt, ashuci-vratAH pravartante yatra kutrApy avaidike dR^iShTa-phale kShudra-devatArAdhanAdAv iti sheShaH | etAdR^ishAH patanti narake 'shucAv ity agrimeNAnvayaH ||10||

vishvanAthaH : asad-grAhAn pravartante kumate eva pravR^ittA bhavanti | ashucIni shaucAcAra-varjitAni vratAni yeShAM te ||10||

baladevaH : atha teShAM durvR^ittatAM durAcAratAM cAha kAmam iti | duShpUraM kAmaM viShaya-tR^iShNAm Ashritya mohAn na tu shAstrAd asad-grAhAn gR^ihItvAshuci-vratAH santaH pravartante | asad-grAhAn duShTa-nakravad Atma-vinAshakAn kalpita-devatA-tan-mantra-tad-ArAdhana-nimittaka-kAminI-pArthiva-nidhy-AkarShaNa-rUpAn durAgrahAn ity arthaH | ashucIni shmashAna-niShevaNa-madya-mAMsa-viShayANi vratAni yeShAM te | dambhenAdhariShThatve 'pi dharmiShThatva-khyApanena mAnenApUjyatve 'pi pUjyatvaM khyApanena madenaAnutkR^iShTatve 'py utkR^iShTatvAropaNena cAnvitAH ||10||

__________________________________________________________

BhG 16.11

cintAm aparimeyAM ca pralayAntAm upAshritAH |
kAmopabhoga-paramA etAvad iti nishcitAH ||11||

shrIdharaH : kiM ca cintAm iti | pralayo maraNam evAnto yasyAstAm aparimeyAM parimAtum ashakyAM cintAm AshritAH | nityaM cintAparA ity arthaH | kAmopabhoga eva paramo yeShAM te | etAvad iti kAmopabhoga eva paramaH puruShArtho nAnyad astIti kR^ita-nishcayAH | artha-sa¤cayAn Ihantu ity uttareNAnvayaH | tathA ca bArhaspatyaM sUtraM - kAma evaikaH puruShArtha iti | caitanya-vishiShTaH kAmaH puruSha iti ca ||11||

madhusUdanaH :  tAn eva punar vishinaShTi cintAm iti | cintAm AtmIya-yoga-kShemopAyAlocanAtmikAm aparimeyAm aparimeya-viShayatv}at parm}atum ashakyAM pralayo maraNam evAnto yasyAs tAM pralayAntAM yAvaj-jIvam anuvartamAnAm iti yAvat | na kevalam ashuci-vratAH pravartante kiM tv etAdR^ishIM cintAM copAshritA iti samuccayArthash ca-kAraH |

sadAnanta-cintA-parA api na kadAcit pAralaukika-cintAyutAH kiM tu kAmopabhoga-paramAH kAmyanta iti kAmA dR^iShTAH shabdAdayo viShayAs tad-upabhoga eva paramaH puruShArtho na dharmAdir yeShAM te tathA | pAralaukikam uttamaM sukhaM kuto na kAmayante tatrAha etAvad dR^iShTam eva sukhaM nAnyad etac charIra-viyoge bhogyaM sukham asti etat kAyAtiriktasya bhoktur abhAvAd iti nishcitA evaM-nishcayavantaH | tathA ca bArhaspatyaM sUtraM caitanya-vishiShTaH kAyaH puruShaH, kAma evaikaH puruShArthaH iti ca ||11||

vishvanAthaH : pralayAntAM pralayo maraNaM tat-paryantAm | etAvad iti indriyANi viShaya-sukhe majjantu nAma kA cintA ity etAvad eva shAstrArtha-tAtparyam iti nishcitaM yeShAM te ||11-15||

baladevaH : aparimeyAm aparA pralayAntAM ca maraNa-kAlAvadhi-sAdhya-vastu-viShayAM cintAm upAshritaH kAmopabhogaH samyag-viShaya-sevaiva paramaH pumartho yeShAM te | etAvad eva kAmopabhoga-mAtram evaihikam | na tvato 'nyat pAralaukikaM sukham astIti kR^ita-nishcayAH ||11||

__________________________________________________________

BhG 16.12

AshA-pAsha-shatair baddhAH kAma-krodha-parAyaNAH |
Ihante kAma-bhogArtham anyAyenArtha-saMcayAn ||12||

shrIdharaH : ataeva Asheti | AshA eva pAshAH | teShAM shatair baddhA itas tata AkR^iShyamANAH | kAma-krodha-parAyaNAH kAma-krodhau param-ayanAshrayo yeShAM te | kAma-bhogArtham anyAyena cauryAdinArthAnAM sa¤cayAn rAshIn Ihanta icchanti ||12||

madhusUdanaH :  ta IdR^ishA asurAH  ashakyopAyArtha-viShayA anavagatopAyArtha-viShayA vA prArthanA AshAstA eva pAshA iva bandhana-hetutvAt pAshAs teShAM shataiH samUhair baddhA iva shreyasaH pacyAvyetas tata AkR^iShya nIyamAnAH kAma-krodhau param ayanam Ashrayo yesAM te kAma-krodha-parAyaNAH strI-vyatikarAbhilASha-parAniShTAbhilAShAbhyAM sadA parigR^ihItA iti yAvat | Ihante kartuM ceShTante kAma-bhogArthaM na tu dharmArtham anyAyena parasva-haraNAdinArtha-saMcayAn dhana-rAshIn | saMcayAn iti bahu-vacanena dhana-prAptAv api tat-tR^iShNAnuvR^itter viShaya-prApti-vardhamAna-tR^iShNatva-rUpo lobho darshitaH ||12||

vishvanAthaH : Nothing.

baladevaH : Asheti spaShTam | Ihante kartuM ceShTante anyAyena kUTa-sAkShyeNa cauryeNa ca ||12||

idam adya mayA labdham idaM prApsye manoratham |
idam astIdam api me bhaviShyati punar dhanam ||13||

shrIdharaH : teShAM manorathaM kathayan naraka-prAptim Aha idam adya mayeti caturbhiH | prApsye prApsyAmi | manorathaM manasaH priyam | spaShTam anyat | eteShAM ca trayANAM shlokAnAm ity aj~nAna-vimohitAH santo narake patantIti caturthenAnvayaH ||13||

madhusUdanaH :  teShAm IdR^ishIM dhana-tR^iShNAnuvR^ittiM manorAjya-kathanena vivR^iNoti idam iti | idaM dhanam adyedAnIM anenopAyena mayA labdham | idaM tad anya-manorathaM manas-tuShTi-karaM shIghram eva prApsye | idaM puraiva saMcitaM mama gR^ihe 'sti | idam api bahutaraM bhaviShyaty AgAmini saMvatsare punar dhanam | evaM dhana-tR^iShNAkulAH patanti narake 'shucAv ity agrimeNAnvayaH ||13||

vishvanAthaH : Nothing.

baladevaH : teShAM dhanAshAnuvR^ittiM manorAjyoktyA vivR^iNvan naraka-nipAtam Aha idam iti caturbhiH | idaM kShetraM pashu-putrAdi mayaivAdya sva-dhI-balena labdham | imaM manorathaM manaH-priyam artham aham eva sva-balena prApsyAmi, svabalenaiva labdham idaM dhanaM mama sampraty asti | idam iShyamANaM dhanam AgAmi-varShe mad-balenaiva me bhaviShyati | na tv adR^iShTa-balena Ishvara-prasAdena vety arthaH | evaM dhana-tR^iShNAM prapa¤cya duShTaM bhAvaM prapa¤cayati asAv iti | yaj~na-dattAkhyo 'sau shatrur mayAtibalinA hataH | aparAn api shatrUn aham eva haniShyAmi | teShAM dAra-dhanAdi ca neShyAmIti ca-shabdAt matto na ko 'pi jIved iti bhAvaH | nanv IshvarecchAm adR^iShTaM ca kecij jaya-hetum Ahus tatrAhaaham eveshvaraH svatantro yad ahaM bhogI svato nikhila-bhoga-sampannaH siddho 'smIti | yadi kashcid IshvaraM kalpayati | tarhi sa mAm eveshvaraM kalpayatu na tu matto 'nyam anupalabdher iti bhAvaH ||13||

__________________________________________________________

BhG 16.14

asau mayA hataH shatrur haniShye cAparAn api |
Ishvaro 'ham ahaM bhogI siddho 'haM balavAn sukhI ||14||

shrIdharaH : asAv iti | siddhaH kR^ita-kR^ityaH | spaShTam anyat ||14||

madhusUdanaH :  
evaM lobhaM prapa¤cya tad-abhiprAya-kathanenaiva teShAM krodhaM prapa¤cayati asAv iti | asau devadatta-nAmA mayA hataH shatrur atidurjayaH | ata idAnIm anAyAsena haniShye ca haniShyAmi aparAn sarvAn api shatrUn | na ko 'pi mat-sakAshAj jIviShyatIty aper arthaH | ca-kArAn na kevalaM haniShyAmi tAn kiM tu teShAM dAra-dhanAdikam api grahIShyAmIty abhiprAyaH | kutas tavaitAdR^ishaM sAmarthyaM tvat-tulyAnAM tvad-adhikAnAM vA shatrUNAM sambhavAd ity ata Aha - Ishvaro 'haM na kevalaM mAnuSho yena mat-tulyo 'dhiko vA kashcit syAt | kim ete kariShyanti varAkAH sarvathA nAsti mat-tulyaH kashcid ity anenAbhiprAyeNshvaratvaM vivR^iNoti | yasmAd ahaM bhogI sarvair bhogopakaraNair upetaH siddho 'haM putra-bhR^ityAdibhiH sahAyaiH saMpannaH svato 'pi balavAn atyojasvI sukhI sarvathA nIrogaH ||14||

vishvanAthaH : Nothing.

baladevaH : Nothing.

__________________________________________________________

BhG 16.15

ADhyo 'bhijanavAn asmi ko 'nyo 'sti sadR^isho mayA |
yakShye dAsyAmi modiShya ity aj~nAna-vimohitAH ||15||

shrIdharaH : kiM ca ADhya iti | ADhyo dhanAdi-sampannaH | abhijanavAn kulInaH | yakShye yAgAdy-anuShThAnenApi dIkShitAntarebhyaH sakAshAn mahatIM pratiShThAM prApsyAmi | dAsyAmis tAvakebhyaH | modiShye harShaM prApsyAmi ity evam aj~nAnena vimohitA mithyAbhiniveshaM prApitAH ||15||

madhusUdanaH :  nanu dhanena kulena vA kashcit tat-tulyaH syAd ity ata Aha ADhya iti | ADhyo dhanI, abhijanavAn kulIno 'py aham evAsmi | ataH ko 'nyo 'sti sadR^isho mayA na ko 'pIty arthaH | yogena dAnena vA kashcit tat-tulyaH syAd ity ata Aha -- yakShye yAgenApy anyAn abhibhaviShyAmi, dAsyAmi dhanaM stAvakebhyo naTAdibhyash ca | tatash ca modiShye harShaM lapsye nartakyAdibhiH sahety evam aj~nAnenAvivekena vimohitA vividhaM mohaM bhrama-paramparAM prApitAH ||15||

vishvanAthaH : Nothing.

baladevaH : nanu sampadA kulena cAnye tvat-samA vIkShyante tat katham Ishvaras tvam iti ced Aha ADhyaH sampannaH svato 'ham asmy abhijanavAn kulInash ca | na tu kenacin nimittenAto mat-sadR^isho 'nyaH ko 'sti  | na ko 'pIty aham eveshvaraH | ato 'haM tv abalenaiva yakShye divyAN^ganAnAM saN^gatiH kariShye | dAsyAmi | tAsAm adharAdi khaNDayiShAmy eva mohiSha ity aj~nAna-vimohitAH santo narake patantIty agrimeNAnvayaH | anekeShu cira-prayAsa-sAdhyeShu vastuSh yac cittaM tena vibhrAntA vikShiptA moha-mayena jAlena samAvR^itA matsyA iva tato nirgantu-kShamAH | kAma-bhogeShu prasaktA madhye mR^itAH santo narake patanty ashucau vaitaraNyAdau ||15-16||

__________________________________________________________

BhG 16.16

aneka-citta-vibhrAntA moha-jAla-samAvR^itAH |
prasaktAH kAma-bhogeShu patanti narake 'shucau ||16||

shrIdharaH : evambhUtA yat prApnuvanti tac chR^iNu aneketi | anekeShu manoratheShu pravR^ittaM cittam anke-cittam | tena vibhrAntA vikShiptAH | tenaiva mohamayena jAlena samAvR^itAH | matsyA iva sUtramayena jAlena yantritAH | evaM kAma-bhogeShu prasaktA abhiniviShTA santo 'shucau kalmaShe narake patanti ||16||

madhusUdanaH :  ukta-prakArair anekaish cittais tat-tad-duShTa-saN^kalpair vividhaM bhrAntAH, yato moha-jAla-samAvR^itAH moho hitAhita-vastu-vivekAsAmarthyaM tad eva jAlam ivAvaraNAtmakatvena bandha-hetutvAt | tena samyag-AvR^itAH sarvato veShTitA matsyA iva sUtramayena jAlena para-vashI-kR^itA ity arthaH | ata eva svAniShTa-sAdhanesv api kAma-bhogeShu prasaktAH sarvathA tad-eka-parAH pratikShaNam upacIyamAna-kalmaShAH patanti narake vaitaraNyAdAv ashucau viN-mUtra-shleShmAdi-pUrNe ||16||

vishvanAthaH : ashucau narake vaitarNyAdau ||16||

baladevaH : Nothing.

__________________________________________________________

BhG 16.17

Atma-saMbhAvitAH stabdhA dhana-mAna-madAnvitAH |
yajante nAma-yaj~nais te dambhenAvidhi-pUrvakam ||17||

shrIdharaH : yaksya iti ca yas teShAM manoratha uktaH sa kevalaM dambhAhaN^kArAdi-pradhAna eva na tu sAttvika ity abhiprAyeNAha Atmeti dvAbhyAm | Atmanaiva sambhAvitAH pUjyatAM nItAH | na tu sAdhubhiH kaishcit | ataeva stabdhA anamrAH | dhanena yo manomadash ca tAbhyAM samanvitAH santas te | nAma-mAtreNa ye yaj~nAs te nAma-yaj~nAH | yad vA dIkShitaH soma-yAjIty evam Adi nAma-mAtra-prasiddhaye ye yaj~nAs tair yajante | katham | dambhena | na tu shraddhayA | avidhi-pUrvakaM ca yathA bhavati tathA ||17||

madhusUdanaH :  nanu teShAm api keShAMcid vaidike karmaNi yAga-dAnAdau pravR^itti-darshanAd ayuktaM narake patanam iti nety Aha Atma-sambhAvitA iti | sarva-guNa-vishiShTatA vayam ity Atmanaiva saMbhAvitAH pUjyatAM prApitA na tu sAdhubhiH kaishcit | stabdhA anamrAH | yato dhana-mAna-madAnvitA dhana-nimitto yo mAna Atmani pUjyatvAtishayAdhyAsas tan-nimittash ca yo madaH parasmin gurvAdAv apy apUjyatvAbhimAnas tAbhyAm anvitAs te nAma-yaj~naiH nAma-mAtrair yaj~nair na tAttvikair dIkShitAH soma-yAjIty AdinAm amAtra-sampAdakair vA yaj~nair avidhi-pUrvakaM vihitAN^geti-kartavyatA-rahitair dambhena dharma-dhvajitayA na tu shraddhayA yajante | atas tat-phala-bhAjo na bhavantIty arthaH ||17||

vishvanAthaH : Atmanaiva sambhAvitAH pUjyatAM nItA na tu sAdhubhiH kaishcid ity arthaH | ataeva stabdhA anamrAH | nAma-mAtreNaiva ye yaj~nAs te nAma-yaj~nAs taiH ||17||

baladevaH : Atmanaiva sambhAvitAH shraiShThyaM nItAH | na tu shAstraj~naiH sadbhiH | stabdhAH anamrAH | dhanena sampadA mAnena ca paramahaMso mahA-shramaNaH shrI-pUjya-pAdo mahA-pUjAvid ity evaM lakShaNena ssat-kAreNa yo mado garvas tenAnvitAH | nAma-yaj~nair nAma-mAtreNa yaj~naiH pUjA-vidhibhiH sva-kalpitA devatA yajante sva-svakAnAM gR^ihiNAm abhyudayAya dambhena dharma-dhvajitvena vishiShTA virakta-veshAH santa ity arthaH | avidhi-pUrvakam aveda-vihitaM yathA bhavati tathA ||17||

__________________________________________________________

BhG 16.18

ahaMkAraM balaM darpaM kAmaM krodhaM ca saMshritAH |
mAm Atma-para-deheShu pradviShanto 'bhyasUyakAH ||18||

shrIdharaH : avidhi-pUrvakatvam eva prapa¤cayati ahaN^kAram iti | ahaN^kArAdIn saMshritAH santaH Atma-para-deheShv Atma-deheShu para-deheShu ca cid-aMshena sthitaM mAM pradviShanto yajante | dambha-yaj~neShu shraddhAyA abhAvAd Atmano vR^ithaiva pIDA bhavati | tathA pashv-AdInAm apy avidhinA hiMsAyAM caitanya-droha evAvashiShyata iti pradviShanta ity uktam | abhyasUyakAH san-mArga-vartinAM guNeShu doShAropakAH ||18||

madhusUdanaH : yakShye dAsyAmIty Adi-saN^kalpena dambhAhaN^kArAdi-pradhAnena pravR^ittAnAm AsurANAM bahiraN^ga-sAdhanam api yAga-dAnAdikaM karma na sidhyati, antaraN^ga-sAdhanaM tu j~nAna-vairAgya-bhagavad-bhajanAdi teShAM durApAs tam evety Aha ahaN^kAram iti | aham abhimAna-rUpo yo 'haN^kAraH sa sarva-sAdhAraNaH | etais tv Aropitair guNair Atmano mahattvAbhimAnam ahaN^kAraM tathA balaM para-paribhava-nimittaM sharIra-gata-sAmarthya-visheShaM darpaM parAvadhIraNA-rUpaM guru-nR^ipAdy-atikrama-kAraNaM citta-doSha-visheShaM kAmam iShTa-viShayAbhilAShaM krodham aniShTa-viShaya-dveSham | ca-kArAt para-guNAsahiShNutva-rUpaM mAtsaryam | evam anyAMsh ca mahato doShAn saMshritAH |

etAdR^ishA api patitAs tava bhaktyA pUtAH santo narake na patiShyantIti cen nety Aha mAm IshvaraM bhagavantam apara-deheShu AtmanAM teShAm AsurANAM pareShAM ca tat-putra-bhAryAdInAM deheShu premAspadeShu tat-tad-buddhi-karma-sAkShitayA santam atipremAspadam api durdaiva-paripAkAt pradviShanta Ishvarasya mama shAsanaM shruti-smR^iti-rUpaM tad-uktArthAnuShThAna-parAÇmukhatayA tad-ativartanaM me pradveShas taM kurvantaH | nR^ipAdy-Aj~nA-laN^ghanam eva hi tat-pradveSha iti prasiddhaM loke |

nanu gurvAdayaH kathaM tAn nAnushAsati tatrAha abhyasUyakA gurv-AdInAM vaidika-mArga-sthAnAM kAruNyAdi-guNeShu pratAraNAdi-doShAropakAH | atas te sarva-sAdhana-shUnyA naraka eva patantIty arthaH |

mAm Atma-para-deheShv ity asyAparA vyAkhyA sva-deheShu para-deheShu ca cid-aMshena sthitaM mAM pradviShantAM yajante dambha-yaj~neShu shraddhAyA abhAvAd dIkShAdinAtmano vR^itahiva pIDA bhavati | tathA pashv-AdInAm apy avidhinA hiMsayA caitanya-droha-mAtram avashiShyata iti |

aparA vyAkhyA Atma-dehe jIvAn AviShTe bhagaval-lIlA-vigrahe vAsudevAdi-samAkhye manuShyatvAdi-bhramAn mAM pradviShantaH | tathA para-deheShu bhakta-deheShu prahlAdAdi-samAkhyeShu sarvadAvirbhUtaM mAM pradviShanta iti yojanA | uktaM hi navame -

avajAnanti mAM mUDhA mAnuShIM tanum Ashritam |
paraM bhAvam ajAnanto mama bhUta-maheshvaram ||
moghAshA mogha-karmANo mogha-j~nAnA vicetasaH |
rAkShasIm AsurIM caiva prakR^itiM mohinIM shritAH || [GItA 9.11-12]

avyaktaM vyaktim ApannaM manyante mAm abuddhayaH [GItA 8.23] iti cAnyatra | tathA ca bhajanIye dveShAn na bhaktyA pUtanA teShAM sambhavatIty arthaH ||18||

vishvanAthaH : mAM paramAtmAnam amAnayanta eva pradviShantaH | yad vA Atma-parAH paramAtma-parAyaNAH sAdhavas teShAM deheShu sthitaM mAM pradviShantaH sAdhu-deha-dveShAd eva mad-dveSha iti bhAvaH | abhyasUyakAH sAdhUnAM guNeShu doShAropakAH ||18||

baladevaH : sarvathA veda-tat-pratipAdyeshvarAvamantarAc ta ity Aha ahaN^kAram iti | ahaN^kArAdIn saMshritAs te AtmanaH pareShAM ca deheShu niyAmakatayA bhartR^itayA cAvasthitaM mAM sarveshvaraM mad-viShayakaM vedaM ca pradviShanto 'vaj~nayAkurvanto bhavanti | abhyasUyakAH kuTila-yuktibhir mama vedasya ca guNeShu doShAn AropayantaH | aham eva svatantraH karomIty ahaN^kAraH | aham eva parAkramIti balam | mat-tulyo na ko 'py astIti darpaH | mad-icchaiva sarva-sAdhiketi kAmaH | mat-pratIpam aham eva haniShyAmIti krodhash ca ||18||

__________________________________________________________

BhG 16.19

tAn ahaM dviShataH krUrAn saMsAreShu narAdhamAn |
kShipAmy ajasram ashubhAn AsurIShv eva yoniShu ||19||

shrIdharaH : teShAM ca kadAcid api Asura-svabhAva-pracyutir na bhavatIty Aha tAn iti dvAbhyAm | tAn ahaM dviShataH krUrAn saMsAreShu janma-mR^ityu-mArgeShu tatrApy AsurIShv evAtikrUrAsu vyAghra-sarpAdi-yoniShu ajasram anavarataM kShipAmi | teShAM pApa-karmaNAM tAdR^ishaM phalaM dadAmIty arthaH ||19||

madhusUdanaH :  teShAM tvat-kR^ipayA kadAcin nistAraH syAd iti nety Aha tAn iti | tAn san-mArga-pratipakSha-bhUtAn dviShataH sAdhUn mA ca krUrAn hiMsA-parAn ato narAdhamAn atininidtAn ajasraM santatam ashubhAn ashubha-karma-kAriNo 'haM sarva-karma-phala-dAteshvaraH saMsAreShv eva naraka-saMsaraNa-mArgeShu kShipAmi pAtayAmi | naraka-gatAsh cAsurIShv evAtikrUrAsu vyAghra-sarpAdi-yoniShu tat-tat-karma-vAsanAnusAreNa kShipAmIty anuShajyate | etAdR^isheShu drohiShu nAsti mameshvarasya kR^ipety arthaH | tathA ca shrutiH - atha ya iha kapUya-caraNA abhyAsho ha yat te kapUyAM yonim Apadyera¤ shva-yoniM vA sUkara-yoniM vA caNDAla-yoniM vA [ChAU 5.10.7] iti | kapUya-caraNAH kutsita-karmANo 'bhyAsho ha shIghram eva kapUyAM kutsitAMyonim Apadyanta iti shruter arthaH | ata eva pUrva-pUrva-karmAnusAritvAn neshvarasya vaiShamyaM nairghR^iNyaM vA | tathA ca pAramarShaM sUtraM - vaiShamya-nairghR^iNye na sApekShatvAt tathA hi darshayati [Vs 2.1.34] iti | evaM ca pApa-karmANy eva teShAM kArayati bhagavAMs teShu tad-bIja-sattvAt | kAruNikatve 'pi tAni na nAshayati tan-nAshaka-puNyopacayAbhAvAt purNyopacayaM na kArayati teShAm ayogyatvAt | na hIshvaraH pAShANeShu yavAN^kurAn karoti | IshvaratvAd ayogyasyApi yogyatAM sampAdayituM shaknotIti cet, shaknoty eva satya-saN^kalpatvAt yadi saN^kalpayet | na tu saN^kalpayati Aj~nA-laN^ghiShu svabhakta-drohiShu durAtma-sva-prasannatvAt | ata eva shrUyate - eSha u hy eva sAdhu karma kArayati taM yam unninIShate, eSha u evAsAdhu karma kArayati taM yam adho ninIShate iti | yeShu prasAda-kAraNam asty Aj~nA-pAlanAdi teShu prasIdati | yeShu tu tad-vaiparItyaM teShu na prasIdati sati kAraNe kAryaM kAraNAbhAve kAryAbhAva iti kim atra vaiShamyam | parAt tu tac chruteH [Vs. 2.3.39] iti nyAyAc ca | antato gatvA kiMcid vaiShamyApAdane mahA-mAyatvAd adoShaH ||19||

vishvanAthaH : Nothing.

baladevaH : eShAm Asura-svabhAvAn kvacid api vimokSho na bhavatIty Aha tAn iti dvAbhyAm | AsurIShv eva hiMsA-tR^iShNAdi-yuktAsu mleccha-vyAdha-yoniShu tat-tat-karmAnu-guNa-phaladaH sarveshvaro 'ham ajasraM punaH punaH kShipAmi ||19||


__________________________________________________________

BhG 16.20

AsurIM yonim ApannA mUDhA janmani janmani |
mAm aprApyaiva kaunteya tato yAnty adhamAM gatim ||20||

shrIdharaH : kiM ca AsurIm iti | te ca mAm aprApyaiva iti eva-kAreNa mat-prApti-shaN^kApi kutas teShAm | mat-prApty-upAyaM san-mArgam aprApya tato 'py adhamAM kR^imi-kITAdi-yoniM yAntIty uktam | sheShaM spaShTam ||20||

madhusUdanaH : nanu teShAm api krameNa bahUnAM janmanAm ante [GItA 7.19] shreyo bhaviShyati nety Aha AsurIm iti | ye kadAcid AsurIM yonim ApannAs te janmani janmani prati janma mUDhAs tamo-bahulatvenAvivekinas tatas tasmAd api yAnty adhamAM gatiM nikR^iShTatamAM gatim | mAm aprApyeti na mat-prAptau kAcid AshaN^kApy asti | ato mad-upadiShTaM veda-mArgam aprApyety arthaH | eva-kAras tiryak-sthAvarAdiShu veda-mArga-prApti-svarUpAyogyatAM darshayati | tenAtyantatamo-bahulatvena veda-mArga-prApti-svarUpAyogyA bhUtvA pUrva-pUrva-nikR^iShTa-yonito nikR^iShTatamAm adhamAM yonim uttarottaraM gacchantIty arthaH | he kaunteyeti nija-sambandha-kathanena tvam ito nistIrNa iti sUcayati | yasmAd ekadAsurIM yonim ApannAnAm uttarottaraM nikR^iShTatara-nikR^iShTatama-yoni-lAbho na tu tat-pratIkAra-sAmarthyam atyanta-tamo-bahulatvAt, tasmAd yAvan manuShya-deha-lAbho 'sti tAvan mahatApi prayatnenAsuryAH sampadaH parama-kaShTatamAyAH parihArAya tvarayaiva yathA-shakti daivI sampad anuShTheyA shreyo 'rthibhir anyathA tiryag-Adi-deha-prAptau sAdhanAnuShThAnAyogyatvAn na kadApi nistAro 'stIti mahat saN^kaTam Apadyeteti samudAyArthaH | tad uktaM -

ihaiva naraka-vyAdhesh cikitsAM na karoti yaH |
gatvA nirauShadhaM sthAnaM sa-rujaH kiM kariShyati || iti ||20||

vishvanAthaH : mAm aprApyaiveti na tu mAM prApyeti | vaivasvata-manvantararIyAShTAviMsha-caturvyuga-dvAparAnte 'vatIrNaM mAM kR^iShNaM kaMsAdi-rUpAs te prApya pradviShanto 'pi muktim eva prApnuvantIti bhakti-j~nAna-paripAkato labhyAm api muktiM tAdR^isha-pApibhyo 'py aham apAra-kR^ipA-sindhur dadAmi | nibhR^ita-marun-mano 'kSha dR^iDha-yoga-yujo hR^idi yan munaya upAsate tad-arayo 'pi yayuH smaraNAt [BhP 10.87.23] iti shrutayo 'py AhuH |  ataH pUrvoktA mamaiva sarvotkarSho varIvartIti bhAgavatAmR^ita-kArikA yathA -

mAM kR^iShNa-rUpiNaM yAvan nApnuvanti mama dviShaH |
tAvad evAdhamaM yoniM prApnuvantIti hi sphuTam || iti | [LBhAg 1.5.83]

baladevaH : nanu bahu-janmAnte teShAM kadAcit tvad-anukampayAsurayoner vimuktiH syAd iti cet tatrAha AsurIm iti | te mUDhA janmany AsurIM yonim ApannA mAm aprApyaiva tato 'py adhamAm atinikR^iShTAM shvAdi-yoniM yAnti | mAm aprApyaiva atra eva-kAreNa mad-anukampAyAH sambhAvanApi nAsti | tal-lAbhopAya-yogyA saj-jAtir api durlabheti | shrutish caivam Aha - atha kapUya-caraNA abhyAso ha yat te kapUyAM yonim Apadyeran shva-yoniM vA shUkara-yoniM vA caNDAla-yoniM vA [ChAU 5.10.7] ity AdikA | 

nanv IshvaraH satya-saN^kalpatvAday ayogyasyApi yogyatAM shaknuvAt kartum iti cet, shaknuyAd eva | yadi saN^kalpayet bIjAbhAvAn na saN^kalpayatIty atas tasyA vaiShamyam Aha sUtrakAraH - vaiShyamya-niarghR^iNye na [Vs 2.1.35] ity AdinA | tatash ca tAn aham ity Adi-dvayaM sUpapannam | ete nAstikAH sarvadA nArakino darshitAH | ye tu shApAd asurAs tad-anuyAyinash ca rAjanyAH pratyakShe upendra-nR^ihari-varAhAdau viShNau sva-shatru-pakShatvena vidveShiNo 'pi veda-vaidika-karma-parAH sarva-niyantAraM kAla-shaktikam apratyakShaM sarveshvaraM manyante | te tUpendrAdibhir nihatAH kramAt tyajanty AsurI-yonim | kR^iShNena nihatAs tu vimucyante ceti | na te veda bAhyAH ||20||

__________________________________________________________

BhG 16.21

trividhaM narakasyedaM dvAraM nAshanam AtmanaH |
kAmaH krodhas tathA lobhas tasmAd etat trayaM tyajet ||21||

shrIdharaH : uktAnAm Asura-doShANAM madhye sakala-doSha-mUla-bhUtaM doSha-trayaM sarvathA varjanIyam ity Aha trividham iti | kAmaH krodho lobhash ceti idaM trividhaM narakasya dvAram | ata evAtmano nAshanaM nIcayoni-prApakam | tasmAd etat trayaM sarvAtmanA tyajet ||21||

madhusUdanaH : nanv AsurI sampad ananta-bhedavatI kathaM puruShAyuSheNApi parihartuM shakyaitetvAshaN^kya tAM saN^kShipyAha trividham iti | idaM trividhaM tri-prakAraM narakasya prAptau dvAraM sAdhanaM sarvasyA AsuryAH sampado mUla-bhUtam Atmano nAshanaM sarva-puruShArthAyogyatA-sampAdanenAtyantAdhama-yoni-prApakam | kiM tat ? ity ata Aha kAmaH krodhas tathA lobha iti | prAg vyAkhyAtam | yasmAd etat trayam eva sarvAnartha-mUlaM tasmAd etat trayaM tyajet | etat-traya-tyAgenaiva sarvApy AsurI sampat tyaktA bhavati | etat-traya-tyAgash cotpannasya vivekena kArya-pratibandhaH | tataH paraM cAnutpattir iti draShTavyam ||21||

vishvanAthaH : tad evam AsurIH samapttIr vistArya proktA itas tataH sAdhUktam mA shucaH sampadaM daivIm abhijAto 'si bhArata iti | kiM vAsurANAm etat trikam eva svAbhAvikam ity Aha trividham iti ||21||

baladevaH : nanv AsurIM prakR^itiM naraka-hetuM shrutvA ye manuShyAs tAM parihartum icchanti | taiH kim anuShTheyam iti cet tatrAha trividham iti | etat-traya-parihAre tasyAH parihAraH syAd ity arthaH ||21||

__________________________________________________________

BhG 16.22

etair vimuktaH kaunteya tamo-dvArais tribhir naraH |
Acaraty AtmanaH shreyas tato yAti parAM gatim ||22||

shrIdharaH : tyAge ca vishiShTaM phalam Aha etair iti | tamaso narakasya dvAra-bhUtair etais tribhiH kAmAdibhir vimukto nara AtmanaH shreyaH sAdhanaM tapo-yogAdikam Acarati | tatash ca mokShaM prApnoti ||22||

madhusUdanaH : etat trayaM tyajataH kiM syAd iti tatrAha etair iti | etaiH kAma-krodha-lobhais tribhir tamo-dvArair naraka-sAdhanair vimukto virahitaH puruSha Acaraty AtmanaH shreyo yad dhitaM veda-bodhitaM he kaunteya pUrvaM hi kAmAdi-pratibaddhaH shreyo nAcarati yena puruShArthaH sidhyet | ashreyash cAcarati yena nirapayAtaH syAt | adhunA tat-pratibandha-rahitaH sann ashreyo nAcarati shreyash cAcarati tata aihikaM sukham anubhUya samyag-dhI-dvArA yAti parAM gatiM mokSham ||16.22|| 

vishvanAthaH : Nothing.

baladevaH : tat-tyAge phalam Aha etair iti | shreyaH svAshrama-karmAdi-shreyaH-sAdhanam | parAM gatiM muktim ||22||


__________________________________________________________

BhG 16.23

yaH shAstra-vidhim utsR^ijya vartate kAma-kArataH |
na sa siddhim avApnoti na sukhaM na parAM gatim ||23||

shrIdharaH : kAmAdi-tyAgash ca sva-dharmAcaraNaM vinA na sambhavatIty Aha ya iti | shAstra-vidhiM veda-vihitaM dharmam utsR^ijya yaH kAma-cArato  yathecchaM vartate sa siddhiM tattva-j~nAnaM na prApnoti | na ca parAM gatiM mokShaM prApnoti ||23||

madhusUdanaH : yasmAd ashreyo nAcaraNasya shreya-AcaraNasya ca shAstram eva nimittaM tayoH shAstraika-gamyatvAt tasmAt ya iti | shiShyate 'nushiShyate 'pUrvo 'rtho bodhyate 'neneti shAstraM vedas tad-upajIvi-smR^iti-purANAdi ca | tat-sambandhI vidhi-liÇ-Adi-shabdaH kuryAn na kuryAd ity evaM-pravartanAnvartanAtmakaH kartavyAkartavya-j~nAna-hetur vidhi-niShedhAkhyas taM shAstra-vidhim vidhi-niShedhAtiriktam api brahma-pratipAdakaM shAstram astIti sUcayituM vidhi-shabdaH | utsR^ijyAshraddhayA parityajya kAma-kArataH svecchA-mAtreNa vartate vihitam api nAcarati niShiddham apy Acarati yaH sa siddhim puruShArtha-prApti-yogyatAm antaH-karaNa-shuddhiM karmANi kurvann api nApnoti, na sukham aihikaM, nApi parAM gatim svargaM mokShaM vA ||23|| 

vishvanAthaH : Astikyavata eva shreya ity Aha ya iti kAma-cArataH ||23||

baladevaH : kAmAdi-tyAgaH sva-dharmAd vinA na bhavet | sva-dharmash ca shAstrAd vinA na sidhyed ataH shAstram evAstheyaM sudhiyety Aha ya iti | kAma-cArataH svAcchandyena yo vartate vihitam api na karoti | niShiddham api karotIty arthaH | sa siddhiM pumarthopAya-bhUtAM hR^id-vishuddhiM naivApnoti | sukham upashamAtmakaM ca parAM gatiM muktiM kuto vApnuyAt ||23||

__________________________________________________________

BhG 16.24

tasmAc chAstraM pramANaM te kAryAkArya-vyavasthitau |
j~nAtvA shAstra-vidhAnoktaM karma kartum ihArhasi ||24||

shrIdharaH : phalitam Aha tasmAd iti | idaM kAryam idam akAryam ity asyAM vyavasthAyAM te tava shAstraM shruti-smR^iti-purANAdikam eva pramANam | ataH shAstra-vidhAnoktaM karma j~nAtvA iha karmAdhikAre vartmAno yathA 'dhikAraM karma kartum arhasi tan-mUlatvAt sattva-shuddhi-samyag j~nAna-muktInAm ity arthaH ||24||

deva-daiteya-sampatti-saMvibhAgena ShoDashe |
tattva-j~nAne 'dhikAras tu sAttvikasyeti darshitam ||

iti shrIshrIdhara-svAmi-kR^itAyAM bhagavad-gItA-TIkAyAM subodhinyAM 
daivAsura-sampad-vibhAga-yogo nAma ShoDasho 'dhyAyaH 
||16||

madhusUdanaH : yasmAd evam tasmAd iti | yasmAc chAstra-vimukhatayA kAmAdhIna-pravR^ittir aihika-pAratrika-sarva-puruShArtha-yogyas tasmAt te tava shreyo 'rthinaH kAryAkArya-vyavasthitau kiM kAryaM kim akAryam iti viShaye shAstraM veda-tad-upajIvi-smR^iti-purANAdikam eva pramANaM bodhakaM nAnyat svotprekShA-buddha-vAkyAdIty abhiprAyaH | evaM ceha karmAdhikAra-bhUmau shAstra-vidhAnena kuryAn na kuryAd ity evaM-pravartanAnivartanA-rUpeNa vaidika-liÇ-Adi-padenoktaM karma-vihitaM pratiShiddhaM ca j~nAtvA niShiddhaM varjayan vihitaM kShatriyasya yuddhAdi-karma tvaM kartum arhasi sattva-shuddhi-paryantam ity arthaH | tad evam asminn adhyAye sarvasyA AsuryAH sampado mUla-bhUtAn sarvAshreyaH-prApakAn sarva-shreyaH-pratibandhakAn mahA-doShAn kAma-krodha-lobhAn apahAya shreyo 'rthinA shraddadhAnatayA shAstra-pravaNena tad-upadiShTArthAnuShThAna-pareNa bhavativyam iti saMpad-dvaya-vibhAga-pradarshana-mukhena nirdhAritam ||24||
 
iti shrImat-paramahaMsa-parivrAjakAcArya-shrI-vishveshvara-sarasvatI-pAda-shiShya-shrI-madhusUdana-sarasvatI-viracitAyAM shrImad-bhagavad-gItA-gUDhArtha-dIpikAyAm daivAsura-sampad-vibhAga-yogo nAma ShoDasho 'dhyAyaH 
||16||

vishvanAthaH : Nothing.

AstikA eva vindanti sad-gatiM santa eva te |
nAstikA narakaM yAntIty adhyAyArtho nirUpitaH ||
iti sArArtha-varShiNyAM harShiNyAM bhakta-cetasAm |
gItAsu  ShoDasho 'dhyAyaH saN^gataH saN^gataH satAm |
||16|||

baladevaH : yasmAc chAstra-vimukhatayA kAmAdy-adhInA pravR^ittiH pumarthAd vibhraMshayati | tasmAt tava kAryAkArya-vyavasthitau kiM kartavyaM kim akartavyam ity asmin viShaye nirdoSham apauruSheyaM veda-rUpaM shAstram eva pramANam | na tu bhramAdi-doShavatA puruSheNotprekShitaM vAkyam | ataH shAstra-vidhAnena kuryAn na kuryAd iti pravartanA-nivartanAtmakena liÇ-tavyAdi-padenoktam | karma vihitaM niShiddhaM ca j~nAtvA niShiddhaM tat parityajan iha karma-bhUmau vihita-karmAgni-hotrAdi yuddhAdi ca kartum arhasi loka-saN^grahAya ||24||

vedArtha-naiShThikA yAnti svargaM mokShaM ca shAshvatam |
veda-bAhyAs tu narakAn iti ShoDasha-nirNayaH ||

iti shrImad-bhagavad-gItopaniShad-bhAShye ShoDasho 'dhyAyaH ||16||
 


