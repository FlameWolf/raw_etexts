Bhagavadgita 13
with the commentaries of Sridhara, Visvanatha and Baladeva

Input by ... (Gaudiya Grantha Mandira)


___________________________________________________________________

THIS TEXT FILE IS FOR REFERENCE PURPOSES ONLY!
COPYRIGHT AND TERMS OF USAGE AS FOR SOURCE FILE.
            
Text converted to Ronald E. Emmerick's encoding for WordPerfect 5.1 DOS 
and related utility programmes BHELA, CARAKA etc. (DOS versions):
            
description             character  =ASCII
            
long a                  A             195
long A                  ù             249
long i                  I             197
long I                  ý             253
long u                  U             198
long U                  ô             244
vocalic r               R^i             173
vocalic R               ã             227
long vocalic r          Ì             204
vocalic l               Ê             202
long vocalic l          Ë             203
velar n                 Ç             199
velar N                 §             167
palatal n               ¤             164
palatal N               ¥             165
retroflex t             T             194
retroflex T             è             232
retroflex d             D             172
retroflex D             Ö             214
retroflex n             N             239
retroflex N             ×             215
palatal s               sh             211
palatal S               Á             193
retroflex s             Sh             171
retroflex S             å             229
anusvara                M             230
capital anusvara        õ             245
visarga                 H             247
capital visarga         ê             234

Other characters of the REE encoding table are not included.
Unless indicated otherwise, accents have been dropped in order 
to facilitate word search.             

For a comprehensive list of REE and other GRETIL encodings 
and formats see:
www.sub.uni-goettingen.de/ebene_1/fiindolo/gretil/gretdiac.pdf
and
www.sub.uni-goettingen.de/ebene_1/fiindolo/gretil/gretdias.pdf
___________________________________________________________________




BhG 13.1

shrI-bhagavAn uvAca
idaM sharIraM kaunteya kShetram ity abhidhIyate |
etad yo vetti taM prAhuH kShetraj~na iti tadvidaH ||1||

shrIdharaH : 
bhaktAnAm aham uddhartA saMsArAd ity avAdi yat |
tradoshe 'tha tat-siddhyai tattva-j~nAnam udIryate ||

teShAm ahaM samuddhartA mR^ityu-saMsAra-sAgarAt, bhavAmi na cirAt pArtha [GItA 12.7] iti pUrvaM pratij~nAtam | na cAtma-j~nAnaM vinA saMsArAd uddharaNaM sambhavatIti tattva-j~nAnopadeshArthaM prakR^iti-puruSha-vivekAdhyAya Arabhyate | tatra yat saptame 'dhyAye aparA parA ceti prakR^iti-dvayam uktaM tayor avivekAj jIva-bhAvam Apannasya cid-aMshasyAyaM saMsAraH | yAbhyAM ca jIvopabhogArtham Ishvarasya sR^iShTy-AdiShu pravR^ittiH | tad eva prakR^iti-dvayaM kShetra-kShetraj~na-shabda-vAcyaM parasparaM viviktaM tattvato nirUpayiShyan bhagavAn uvAca idam iti | idaM bhogAyatanaM sharIraM kShetram ity abhidhIyate | saMsArasya praroha-bhUmitvAt | etad yo vetti ahaM mameti manyate taM kShetraj~na iti prAhuH | kR^iShIbalavat tat-phala-bhoktR^itvAt | tad-vidaH kShetra-kShetraj~nayor vivekaj~nAH ||1||

madhusUdanaH : 
dhyAnAbhyAsa-vashIkR^itena manasA tan nirguNaM niShkriyaM
jyotiH kiMcana yogino yadi paraM pashyanti pashyantu te |
asmAkaM tu tad eva locana-camatkArAya bhUyAc ciraM
kAlindI-pulineShu yat kim api tan nIlaM maho dhAvati ||

prathama-madhyama-ShaTkayos tat-tvaM-padArthAv uktAv uttaras tu ShaTko vAkyArtha-niShThaH samyag-dhI-pradhAno 'dhunArabhyate | tatra - teShAm ahaM samuddhartA mR^ityu-saMsAra-sAgarAd bhavAmi [GItA 12.7] iti prAg uktam | na cAtma-j~nAna-lakShaNAn mR^ityor Atma-j~nAnaM vinoddharaNaM sambhavati | ato yAdR^ishenAtma-j~nAnena mR^ityu-saMsAra-nivR^ittir yena ca tattva-j~nAnena yuktA adveShTR^itvAdi-guNa-shAlinaH saMnyAsinaH prAgvyAkhyAtAs tadAtma-tattva-j~nAnaM vaktavyam | tac cAdvitIyena paramAtmanA saha jIvasyAbhedam eva viShayIkaroti | tad-bheda-bhrama-hetukatvAt sarvAnarthasya |

tatra jIvAnAM saMsAriNAM pratikShetraM bhinnAnAm asaMsAriNaikena paramAtmanA katham abhedaH syAd ity AshaN^kAyAM saMsArasya bhinnatvasya cAvidyA-kalpitAnAtma-dharmatvAn na jIvasya saMsAritvaM bhinnatvaM ceti vacanIyam | tad arthaM dehendriyAntaH-karaNebhyaH kShetrebhyo vivekena kShetraj~naH puruSho jIvaH pratikShetram eka eva nirvikAra iti pratipAdanAya kShetra-kShetraj~na-vivekaH kriyate 'sminn adhyAye | tatra ye dve prakR^itI bhUmy-Adi-kShetra-rUpatayA jIva-rUpa-kShetraj~natayA cApara-para-shabda-vAcye sUcite tad-vivekena tattvaM nirUpayiShyan shrI-bhagavAn uvAca idaM sharIram iti |

idam indriyAntaH-karaNa-sahitaM bhogAyatanaM sharIraM he kaunteya ! kShetram ity abhidhIyate | sasyasyevAsminn asakR^it karmaNaH phalasya nirvR^itteH | etad yo vetti ahaM mamety abhimanyate taM kShetraj~na iti prAhuH kR^iShIbalavat tat-phala-bhoktR^itvAt | tad-vidaH kShetra-kShetraj~nayor viveka-vidaH | atra cAbhidhIyata iti karmaNi prayogeNa kShetrasya jaDatvAt karmatvaM kShetraj~na-shabde ca dvityAM vinaveti-shabdam Aharan svaprakAshatvAt karmatvAbhAvam avivekina evAhuH sthUla-dR^ishAm agocaratvAd iti kathayituM vilakShaNa-vacana-vyaktyaikatra kartR^i-padopAdAnena ca nirdishati bhagavAn ||1|| 

vishvanAthaH : 
namo 'stu bhagavad-bhaktyai kR^ipayA svAMsha-leshataH |
j~nAnAdiShv api tiShThet tat sArthakI-karaNA yayA ||
ShaTke tR^itIye 'tra bhakt--mishraM j~nAnaM nirUpyate |
tan-madhye kevalA bhaktir api bhaN^gyA prakR^iShyate ||
trayodashe sharIraM ca jIvAtma-paramAtmanoH |
j~nAnasya sAdhanaM jIvaH prakR^itish ca vishiShyate ||

tad evaM dvitIyena ShaTkena kevalayA bhaktyA bhagavat-prAptiH | tato 'nyA ahaMgrahopAsanAdyAs tisra upAsanAsh coktAH | atha prathama-ShatkoditAnAM niShkAmakarma-yoginAM bhakti-mishra-j~nANAd eva mokShas tac ca j~nAnaM saN^kShepAd uktam api punaH kShetra-kShetraj~nAdi-vivecanena vivarituM tR^iitIyaM ShaTkam Arabhate ||

tatra kiM kShetraM kaH kShetraj~na ity apekShAyAm Aha idam iti | idaM sendriyaM bhogAyatanaM sharIraM kShetraM saMsArasya praroha-bhUmitvAt | tad yo vetti bandha-dashAyAm ahaM-mamety abhimanyamAnaM sva-sambandhitvenaiva jAnAti, mokSha-dashAyAm ahaM-mamety-abhimAna-rahitaH sva-sambandha-rahitam evayo jAnAti, tam ubhayAvasthaM jIvaM kShetraj~nam iti prAhuH | kR^iShIbalavat sa eva kShetraj~nas tat-phala-bhoktA ca | yad uktaM bhagavatA --

adanti caikaM phalam asya gR^idhnA 
grAmecarA ekam araNya-vAsAH | 
haMsA ya ekaM bahurUpam ijyair 
mAyAmayaM veda sa veda vedam || iti | [BhP 11.12.23]

asyArthaH gR^idhnantIti gR^idhrA grAmecarA baddha-jIvA asya vR^ikShasyakaM phalaM duHkham adanti, pariNAmataH svargAder api duHkha-rUpatvAt | araNya-vAsA haMsA mukta-jIvA eka-phalaM sukham adanti, sarvathA sukha-rUpasyApavargasyApy etaj-janyatvAt | evam ekam api saMsAra-vR^ikShaM bahuvidha-naraka-svargApavarga-prApakatvAd bahu-rUpaM mAyA-shakti-samudbhUtatvAn mAyAmayam | ijyaiH pUjyair gurubhiH kR^itvA yo vedeti tad-vidaH kShetra-kShetraj~nayor veditAraH ||1||

baladevaH : 

kathitAH pUrva-ShaTkAbhyAm arthAj jIvAdayo 'tra ye |
svarUpANi vishodhyante teShAM ShaTke 'ntime sphuTam ||
bhaktau pUrvopadiShTAyAM j~nAnaM dvAraM bhavaty ataH |
deha-jIvesha-vij~nAnaM tad vaktavyaM trayodashe ||

Adya-ShaTke niShkAma-karma-sAdhyaM j-j~nAnopayogitayA darshitam | madhya-Shatke tu bhakti-shabditaM paramAtmopAsanaM tan-mahima-nigada-pUrvakam upadiShTam | tac ca kevalaM tad-vashyatAkaraM sat tat-prApakam | ArtAdInAM tu tam upAsInAnAm Arti-vinAshAdi-karaM tad-ekAnti-prasaN^gena kevalaM sat tat-prApakaM ca |

yogena j~nAnena copasR^iShTaM tv aishvarya-pradhAna-tad-rUpopalambhakaM mocakaM cety uktam | tathAsminn antya-Shatke prakR^iti-puruSha-tat-saMyoga-hetuka-jagat tad-Ishvara-svarUpANi karma-j~nAna-bhakti-svarUpANi ca vivicyante | j~nAna-vaishadyAya etAvat trayogashe 'sminn adhyAye deha-jIva-paresha-svarUpANi vivecanIyAni | dehAdi-viviktasyApi jIvAtmano deha-sambandha-hetus tad-vivekAnusandhi-prakArash ca vimarshanIyaH | tad idam arthajAtam abhidhAtuM bhagavAn uvAca idam iti | he kaunteya idaM sendriya-prANaM sharIraM bhoktur jIvasya bhogya-sukha-duHkhAdi-prarohakatvAt kShetram ity abhidhIyate tattva-j~naiH | etac charIraM devo 'haM mAnavo 'haM sthUlo 'ham ity aj~nair Atma-bhedena pratIyamAnam api yaH shayyAsanAdivad-Atmano bhannam Atma-bhoga-mokSha-sAdhanaM ca vetti, taM vedyAc charIrAt tad-veditR^itayA bhinnaM tad-vidaH kShetra-kShetraj~na-svarUpa-j~nAH kShetraj~nam iti prAhuH | bhoga-mokSha-sAdhanatvaM sharIrasyoktaM shrI-bhagavate -

adanti caikaM phalam asya gR^idhnA 
grAmecarA ekam araNya-vAsAH | 
haMsA ya ekaM bahu-rUpam ijyair 
mAyA-mayaM veda sa veda vedam || iti | [BhP 11.12.23]

sharIrAtmavAdI tu kShetraj~no na, kShetratvema taj-j~nAnAbhAvAt ||1||
__________________________________________________________

BhG 13.2

kShetraj~naM cApi mAM viddhi sarva-kShetreShu bhArata |
kShetra-kShetraj~nayor j~nAnaM yat taj j~nAnaM mataM mama ||2||

shrIdharaH : tad evaM saMsAriNaH svarUpam uktam | idAnIM tasyaiva pAramArthikam asaMsAri-svarUpam Aha kShetraj~nam iti | ta ca kShetraj~naM saMsAriNaM jIvaM vastutaH sarva-kShetreShv anugataM mAm eva viddhi | tattvam asi iti shrutyA lakShitena cid-aMshena mad-rUpasyoktatvAt AdarArtham eva taj-j~nAnaM stauti | kShetra-kShetraj~nayor yad evaM vailakShaNeyan j~nAnaM tad eva mokSha-hetutvAn mama j~nanaM matam | anyat tu vR^ithA-pANDityam | bandha-hetutvAd ity arthaH | tad uktaM -- 

tat karma yan na bandhAya
sA vidyA yA vimuktaye |
AyAsAyAparaM karma
vidyAnyA shilpa-naipuNam || iti |

madhusUdanaH : evaM dehendriyAdi-vilakShaNaM sva-prakAshaM kShetraj~nam abhidhAya tasya pAramArthikaM tattvam asaMsAri-paramAtmanaikyam Aha kShetraj~nam apIti | 

sarva-kShetreShu ya ekaH kShetraj~naH svaprakAsha-caitanya-rUpo nityo vibhush ca tam avidyAdhyAropita-kartR^itva-bhoktR^itvAdi-saMsAra-dharmaM kShetraj~nam avidyaka-rUpa-parityAgena mAm Ishvaram asaMsAriNam advitIya-brahmAnanda-rUpaM viddhi jAnIhi | he bhArata !  evaM ca kShetraM mAyA-kalpitaM mithyA | kShetraj~nash ca paramArtha-satyas tad-bhramAdhiShThAnam iti kShetra-kShetraj~nayor yaj j~nAnaM tad eva mokSha-sAdhanatvAj j~nAnam avidyA-virodhi-prakAsha-rUpaM mama matam anyat tv aj~nAnam eva tad-virodhitvAd ity abhiprAyaH |

atra jIveshvarayor Avidyako bhedaH pAramArthikas tv abheda ity atra yuktayo bhAShya-kR^idbhir varNitAH | asmAbhis tu grantha-vistara-bhayAt prAg eva bahudhoktatvAc ca nopanyastAH ||2||

vishvanAthaH : evaM kShetra-j~nAnAt jIvAtmanaH kShetraj~natvam uktam, paramAtmanas tu tato 'pi kArtsnyena sarva-kShetraj~natvAt kShetraj~natvam Aha kShetraj~nam iti | sarva-kShetreShu niyantR^itvena sthitaM mAM paramAtmAnaM kShetraj~naM viddhi | jIvAnAM pratyekam akaika-kShetra-j~nnAnAM tad api na kR^itsnam | mama tv ekasyaiva sarva-kShetraj~natvaM kR^itsnam eveti visheSho j~neyaH | kiM j~nAnam ity apekShAyAm Aha kShetreNa saha kShetraj~nayor jIvAtma-paramAtanor yaj j~nAnaM kShetra-jIvAtma-paramAtmanAM yaj j~nAnam ity arthaH | tad eva j~nAnaM mama mataM sammataM ca | tatra -grantha-virodhAd vyAkhyAntareNa ekAtmavAda-pakSho nAnukartavyaH ||2||

baladevaH : kShetra-j~nAnAj jIvAtmanaH kShetraj~natvam uktam | atha paramAtmanas tad Aha kShetraj~naM cApi mAm iti | he bhArat sarva-kShetreShu mAM ca kShetraj~naM viddhi | apir avadhAraNe | jIvAH svaM svaM kShetraM svabhoga-mokSha-sAdhanaM jAnantaH kShetraj~nAH prajAvat | ahaM tu sarveshvara eka eva sarvANi tAni bhartavyAni ca jAnan tat-sarva-kShetraj~no rAjavad ity arthaH | sarveshvarsyApi kShetreshvarasyApi kShetraj~natvaM --

kShetrANi hi sharIrANi 
bIjaM cApi shubhAshubhe |
tAni vetti sa yogAtmA 
tataH kShetraj~na ucyate || ity Adi smR^itibhyaH |

kiM j~nAnam ity apekShAyAm Aha kShetreti | kShetreNa sahitau kShetraj~nau jIva-parau kShetra-kShetraj~nau | tat-sahitayos tayor mitho vivekena yaj-j~nAnaM tad eva j~nAnaM mama matam | tato 'nyathA tv aj~nAnam ity arthaH | 

idam atra bodhyam --prakR^iti-jIveshvarANAM bhogyatva-bhoktR^itva-niyantR^itva-dharmakatvAn mithaH-sampR^iktAnAm api teShAM na tat tad-dharma-sAN^karyaM citrAmbara-rUpavad ity evam Aha sUtrakAraH -- na tu dR^iShTAnta-bhAvAt iti | shrutayash ca prakR^ity-AdInAM vivikta-tad-dharmakatAm AhuH[*ENDNOTE] --

pR^ithag AtmAnaM preritAraM ca matvA 
juShTas tatas tenAmR^itatvam eti | [ÁvetU 1.6]

j~nAj~nau dvAv ajAv IshAnIshAnAv ajA 
hy ekA bhoktR^i-bhogArtha-yuktau | [ÁvetU 1.9]

kSharaM pradhAnam amR^itAkSharaM haraH 
kSharAtmAnAv Ishate deva ekaH | [ÁvetU 1.10]

bhoktA bhogyaM preritAraM ca matvA 
sarvaM proktaM trividhaM brahmam etat | [ÁvetU 1.12]

ajAm ekAm lohita-shukla-kR^iShNAM 
bahvIH prajAH sR^ijamAnAM sarUpAH | 
ajo hy eko juShamANo 'nushete 
jahAty enAM bhukta-bhogAM ajo 'nyaH || [ÁvetU 4.5]

pradhAna-kShetraj~na-patir guNeshaH | [ÁvetU 6.16] ity AdayaH |

atrApi kSharAkShara-shabda-bodhyAt kShetra-kShetraj~na-rUpAd yugalAt svasya puruShottamasyAnyatvaM vakShyati dvAv imau puruShau ity Adibhis tasmAn mithaH sampR^iktAnAm api prakR^ity-AdInAM viviktatayA j~nAnaM tAttvikam iti | 

yat tv ekAtma-vAdinaH kShetraj~naM cApi mAM viddhi ity atra sAmAnAdhikaraNya-pratItyA sarveshvarasyaiva sato 'syA vidyayaiva kShetraj~na-bhAvo rajjor iva bhujaN^gamatvam | tan-nivR^ittaye harer AptatamasyedaM vAkyaM kShetraj~naM cApi mAm iti rajjur iyaM na bhujaN^ga ity Apta-vAkyAd bhujaN^gatva-bhrAntir iva kShetraj~natva-bhrAntir asmAd vAkyAd vinashyatIty Ahus tat kilopadeshyAsambhavAd eva nirastam iti dehino 'smin ity asya bhAShye draShTavyam | evaM tu vyAkhyAtaM yujyate | ca-shabdaH kShetra-samuccayArthaH | kShetraM kShetraj~naM ca mAm eva viddhi | mad-adhIna-sthiti-pravR^ittikatvAn mad-vyApyatvAc ca mad-AtmakaM jAnIhIti | evam evoktaM kShetra-ksetraj~nayor iti | tayor mad-adhIna-pravR^ittikatvAdibhir mad-AtmakatayA yaj-j~nAnaM taj j~nAnaM mama matam ito 'nyathA tv amatam iti |

__________________________________________________________

BhG 13.3

tat kShetraM yac ca yAdR^ik ca yad-vikAri yatash ca yat |
sa ca yo yat-prabhAvash ca tat samAsena me shR^iNu ||3||

shrIdharaH : tatra yady api caturviMshatyA bhedair bhinnA prakR^itiH kShetram ity AbhipretaM tathApi deha-rUpeNa pariNatAyAm eva tasyAm ahaM-bhAvena avivekaH sphuTa iti | tad-vivekArtham idaM sharIraM kShetram ity Ady uktam | tad etat prapa¤cayiShyan pratijAnIte tad iti | yad uktaM mayA kShetraM tat kShetraM yat svarUpato jaDaM dR^ishyAdi-svabhAvAm | yAdR^ig yAdR^ishaM ca icchAdi-dharmakam | yad-vikAri yair indriyAdi-vikArair yuktam | yatash ca prakR^iti-puruSha-saMyogAd bhavati | yad iti yaiH prakAraiH sthAvara-jaN^gamAdi-bhedaiH, bhinnam ity arthaH | sa ca kShetraj~no yat-svarUpo yat-prabhAvash ca acintyaishvarya-yogena yaiH prabhAvaiH sampannaH taM sarvaM saN^kShepeto mattaH shR^iNu ||3||

madhusUdanaH : saMkShepeNoktam arthaM vivarItum Arabhate tat kShetram iti | tad idaM sharIram iti prAg uktaM jaDa-varga-rUpaM kShetraM yac ca svarUpeNa jaDa-dR^ishya-paricchinnAdi-svabhAvaM yAdR^ik cecchAdi-dharmakaM yad-vikAri yair indriyAdi-vikArair yuktam | yatash ca kAraNAd yat kAryam utpadyata iti sheShaH | athavA yataH prakR^iti-puruSha-saMyogAd bhavati | yad iti yaiH sthAvara-jaN^gamAdi-bhedair bhinnam ity arthaH | atrAniyamena ca-kAra-prayogAt sarva-samuccayo draShTavyaH | sa ca kShetraj~nayor yaH svarUpataH sva-prakAsha-caitanyAnanda-svabhAvaH | yat-prabhAvash ca ye prabhAvA upAdhi-kR^itAH shaktayo yasya tat-kShetra-kShetraj~na-yAthAtmyaM sarva-visheShaNa-vishiShTaM samAsena saMkShepeNa me mama vacanAc chR^iNu | shrutvAvadhArayety arthaH ||13.3|| 

vishvanAthaH : saN^kShepeNoktam arthaM vivaritum Arabhate tat kShetraM sharIraM yac ca mahAbhUta-prANendriyAdi-saN^ghAta-rUpam | yAdR^ik yAdR^ishecchAdi-dharmakam | yad vikAri vairi-priyAdi-vikArair yuktam | yatash ca prakR^iti-puruSha-saMyogAd udbhUtam | yad iti yaiH sthAvara-jaN^gamAdi-bhedair bhinnam ity arthaH | sa kShetraj~no jIvAtmA paramAtmA ca | yat tad iti napuMsakam anapuMsakennaikavac ceti eka-sheShaH | samAsena saN^kShepeNa ||3||

baladevaH : saN^kShepeNoktam arthaM vishadayitum Aha tad iti | tat kShetraM sharIraM yac ca yad dravyaM yAdR^ik yad-Ashraya-bhUtaM yad-vikAri yair vikArair upetaM | yatash ca hetor udbhUtaM yat prayojanakaM ca | yad iti yat svarUpaM | sa ca kShetraj~no jIva-lakShaNaH paresha-lakShaNash ca yo yat svarUpo ya-prabhAvo yac-chaktikash ca | napuMsakam anapuMsakenaikav cAsyAnyatrasyAm iti sUtrAt ||3||

__________________________________________________________

BhG 13.4

R^iShibhir bahudhA gItaM chandobhir vividhaiH pR^ithak |
brahma-sUtra-padaish caiva hetumadbhir vinishcitaiH ||4||

shrIdharaH : kair vistareNoktasyAyaM saN^kShepa ity apekShAyAm Aha R^iShibhir iti | R^iShibhir vashiShThAdibhiH | yoga-shAstreShu dhyAna-dhAraNAdi-viShayatvena virAjAdirUpeNa bahudhA gItaM nirUpitam | vividhair vicitrair nitya-naimittaika-kAmya-karmAdi-viShayaiH | chandobhir vedaiH | nAnA-yajanIya-devatAdi-rUpeNa bahudhA gItam | brahmaNaH sUtraiH padaish ca | brahma sUtryate sUcyate ebhir iti brahma-sUtrANi | yato vA imAni bhUtAni jAyante [TaittU 3.1.1] ity AdIni taTastha-lakShaNa-parANy upaniShad-vAkyAni | tathA ca brahma padyate gamyate sAkShAj j~nAyata ebhir iti padAni svarUpa-lakShaNa-parANi satyaM j~nAnam anantaM brahma ity AdIni | taish ca bahudhA gItam | kiM ca hetumadbhiH sad eva saumyedam agra AsIt katham asataH saj jAyeta [ChA 6.2.1] iti | tathA ko hy evAnyAt kaH prANyAt yad eSha AkAsha Anando na syAt eSha hy evAnandayati [TaittU 2.7.1] ity Adi yuktimadbhiH | anyAd apAna-ceShTAM kaH kuryAt | prANyAt prANa-vyApAraM vA kaH kuryAt iti shruti-padayor arthaH | vinishcitair upakramopasaMhAraika-vAkyatayA 'sandigdhArtha-pratipAdakair ity arthaH | tad evam etair vistareNoktaM duHsaN^grahaM saN^kShepatas tubhyaM kathayiShyAmi | tac chR^iNv ity arthaH | yad vA athAto brahma-jij~nAsA [Vs. 1.1.1] ity AdIni brahma-sUtrANi gR^ihyante | tAny eva brahma padyate nishcIyate ebhir iti padAni | tair hetumadbhiH IkShater nAshabdam [Vs. 1.1.5], Anandamayo 'bhyAsAt [Vs 1.1.13] ity Adibhir yuktimadbhir vinishcitair ity arthaH | sheShaM samAnam ||4||

madhusUdanaH : kair vistareNoktasyAyaM saMkShepa ity apekShAyAM shrotR^i-buddhi-prarocanArthaM stuvann Aha R^iShibhir iti | R^iShibhir vasiShThAdibhir yoga-shAstreShu dhAraNA-dhyAna-viShayatvena bahudhA gItaM nirUpitam | etena yoga-shAstra-pratipAdyatvam uktam | vividhair nitya-naimittika-kAmya-karmAdi-viShayaish chandobhir R^ig-Adi-mantrair brAhmaNaish ca pR^ithag vivekato gItam | etena karma-kANDa-pratipAdyatvam uktam | brahma-sUtra-padaish ca brahma sUtryate sUcyate kiMcid vyavadhAnena pratipAdyata ebhir iti brahma-sUtrANi -- yato vA imAni bhUtAni jAyante | yena jAtAni jIvanti | yat prayanty abhisaMvishanti | [TaittU 3.1.1] ity AdIni taTastha-lakShaNa-parANy upaniShad-vAkyAni tathA padyate brahma sAkShAt pratipAdyata ebhir iti padAni svarUpa-lakShaNa-parANi satyaM j~nAnam anantaM brahma ity AdIni tair brahma-sUtraiH padaish ca | hetumadbhiH -- sad eva saumyedam agra AsId.. ekam evAdvitIyam [ChA 6.2.1] ity upakramya tad dhaika Ahur asad evedam agra AsId ekam evAdvitIyaM tasmAd asataH saj jAyate iti nAstika-matam upanyasya kutas tu khalu somyaivaM syAd iti hovAca katham asataH saj jAyate ity Adi-yuktIH pratipAdayadbhir vinishcitair upakramopasaMhAraika-vAkyatayA sandeha-shUnyArtha-pratipAdakair bahudhA gItaM ca | etena j~nAna-kANDa-pratipAdyatvam uktam | evam etair ativastareNoktaM kShetra-kShetraj~na-yAthAtmyaM saMkShepeNa tubhyaM kathayiShyAmi tac chR^iNv ity arthaH | athavA brahma-sUtrANi tAni padAni ceti karma-dhArayaH | tatra vidyA-sUtrANi Atmety evopAsIta ity AdIni avidyA-sUtrANi na sa veda yathA pashuH ity AdIni tair gItam iti ||4||

vishvanAthaH : kair vistareNoktasyAyaM saN^kShepa ity apekShAyAm Aha R^iShibhir vashiShThAdibhir yoga-shAstreShu | chandobhir vedaiH | brahma-sUtrANi athAto brahma-jij~nAsA [Vs. 1.1.1] ity AdIni tAny eva sUtrANi | brahma padyate j~nAyate ebhir iti tAni | tathA taiH kIdR^ishair hetumadbhiH | IkShater nAshabdam [Vs. 1.1.5], Anandamayo 'bhyAsAt [Vs. 1.1.13] iti yuktimadbhir vinishcitair visheShato nishcitArthaiH |
     
baladevaH : idaM kShetra-kShetraj~na-yAthAtmyaM kair vistareNoktaM yat samAsena brUSha ity apekShAyAm Aha R^iShibhir iti | R^iShibhiH parAsharAdibhir etat kShetrAdi-svarUpaM bahudhA gItam -

ahaM tvaM ca tathAnye bhUtair uhyAma pArthiva |
guNa-pravAha-patito bhUta-vargo 'pi yAty ayam ||
karma-vashyA guNA hy ete sattvAdyAH pR^ithivI-pate |
avidyA-sa¤citaM karma tac cAsheSheShu jantuShu ||
AtmA shuddho 'kSharaH shAnto nirguNaH prakR^iteH paraH |
pravR^iddhy-apacayau nAsya ekasyAkhila-jantuShu || [ViP 2.13.69]

ity AdibhiH | tathA chandobhir vedair vividhair sarvair bahudhA tad gItaM yajuH-shAkhAyAM tasmAd vA etasmAd Atmana AkAshaH sambhUtaH [TaittU 2.1.3] ity AdinA brahma pucchaM pratiShThA [TaittU 2.5.1] ity antenAnnamaya-prANa-maya-mano-maya-vij~nAna-mayAnanda-mayAH pa¤ca puruShAH paThitAs teShv anna-mayAdi-trayaM jaDaM kShetra-svarUpaM, tato bhinno vij~nAna-mayo jIvas tasya bhokteti jIva-kShetraj~na-svarUpaM | tasmAc ca bhinnaH sarvAntara Ananda-maya itIshvara-kShetraj~na-svarUpam uktam | evaM vedAntareShu mR^igyam | brahma-sUtra-rUpaiH padair vAkyaish ca tad-yAthAtmyaM gItam | teShu na viyad ashruteH [Vs. 2.3.1] ity AdinA kShetra-svarUpaM, nAtmA shruteH [Vs. 2.3.18] ity AdinA jIva-svarUpaM, parAt tu tac chruteH [Vs. 2.3.39] ity Adineshvara-svarUpam | sphuTam anyat ||
__________________________________________________________

BhG 13.5-6

mahA-bhUtAny ahaMkAro buddhir avyaktam eva ca |
indriyANi dashaikaM ca pa¤ca cendriya-gocarAH ||5||
icchA dveShaH sukhaM duHkhaM saMghAtash cetanA dhR^itiH |
etat kShetraM samAsena sa-vikAram udAhR^itam ||6||

shrIdharaH : tatra kShetra-svarUpam Aha mahAbhUtAnIti dvAbhyAm | mahA-bhUtAni bhUmy-AdIni pa¤ca | ahaN^kAras tat-kAraNa-bhUtaH | buddhir vij~nAnAtmakaM mahat-tattvam | avyaktaM mUla-prakR^itiH | indriyANi dasha bAhyAni j~nAna-karmendriyANi | ekaM ca manaH | indriya-goccarAsh ca pa¤ca tan-mAtra-rUpA eva shabdAdaya AkAshAdi-visheSha-guNatayA vyaktAH santa indriya-viShayAH pa¤ca tad evaM caturviMshati-tattvAni uktAni ||5||

iccheti | icchAdayaH prasiddhAH | saN^ghAtaH sharIram | cetanA j~nAnAtmikA mano-vR^ittiH | dhR^itir dhairyam | ete ceddhAdayo dR^ishyatvAn nAtma-dharmAH, api tu mano-dharmA eva | ataH kShetrAntaHpAtina eva | upalakShaNaM caitat saN^kalpAdInAm | tathA ca shrutiH -- kAmaH saN^kalpo vicikitsA shraddhAshraddhA dhR^itir adhR^itir hrIr dhIr bhIr ity etat sarvaM mana eva [BAU 1.5.3] iti | anena ca yAdR^ig iti pratij~nAtAH kShetra-dharmA darshitAH | etat kShetraM savikAram indriyAdi-vikAra-sahitaM saN^kShepeNa tubhyaM mayoktam iti kShetropasaMhAraH ||6||

madhusUdanaH : evaM prarocitAyArjunAya kShetra-svarUpaM tAvad Aha dvAbhyAm | mahAnti bhUtAni bhUmy-AdIni pa¤ca | ahaN^kAras tat-kAraNa-bhUto 'bhimAna-lakShaNaH | buddhir ahaN^kAra-kAraNaM mahat-tattvam adhyavasAya-lakShaNam | avyaktaM tat-kAraNaM sattva-rajas-tamo-guNAtmakaM pradhAnaM sarva-kAraNaM na kasyApi kAryam | eva-kAraH prakR^ity-avadhAraNArthaH | etAvaty evAShTadhA prakR^itiH | ca-shabdo bheda-samuccayArthaH |  tad evaM sAN^khya-matena vyAkhyAtam | aupaniShadAnAM tu avyaktam avyAkR^itam anirvacanIyaM mAyAkhyA pArameshvarI shaktiH | mama mAyA duratyayA ity uktam | buddhiH sargAdau tad-viShayam IkShaNam | ahaN^kAra IkShaNAnantaram ahaM bahu syAm iti saN^kalpaH |  tata AkAshAdi-krameNa pa¤ca-bhUtotpattir iti | na hy avyakta-mahad-ahaN^kArAH sAN^khya-siddhA aupaniShadair upagamyante 'shabdatvAdi-hetubhir iti sthitam | mAyAM tu prakR^itiM vidyAn mAyinaM tu maheshvaram [ÁvetU 4.10] te dhyAna-yogAnugatA apashyan devAtma-shaktiM sva-guNair nigUDhAm [ÁvetU 1.3] iti shruti-pratipAditam avyaktam | tad aikShata itIkShaNa-rUpA buddhiH | bahu syAM prajAyeya [ChAU 6.2.3] iti bahu-bhavana-saN^kalpa-rUpo 'haN^kAraH | tasmAd vA etasmAd Atmana AkAshaH sambhUtaH | AkAshAd vAyuH | vAyor agniH | agner ApaH | adbhyaH pR^ithivI [TaittU 1.1] iti pa¤ca bhUtAni shrautAni | ayam eva pakShaH sAdhIyAn |

indriyANi dashaikaM ca shrotra-tvak-cakShU-rasana-ghrANAkhyAni pa¤ca buddhIndriyANi vAk-pANi-pAda-pAyUpasthAkhyAni pa¤ca karmendriyANIti tAni | ekaM ca manaH saN^kalpa-vikalpAtmakam | pa¤ca cendriya-goccarAH shabda-sparsha-rUpa-rasa-gandhAs te buddhIndriyANAM j~nApyatvena viShayAH karmendriyANAM tu kAryatvena | tAny etAni sAN^khyAsh caturviMshati-tattvAny AcakShante ||5||

icchA sukhe tat-sAdhane cedaM me bhUyAd iti spR^ihAtmA citta-vR^ittiH kAma iti rAga iti cocyate | dveSho duHkhe tat-sAdhane cedaM me mA bhUd iti spR^ihA-virodhinI citta-vR^ittiH krodha itIrShyeti cocyate | sukhaM nirupAdhIcchA-viShayIbhUtA dharmAsAdhAraNa-kAraNikA citta-vR^ittiH paramAtma-sukha-vya¤jikA | duHkhaM nirupAdhi-dveSha-viShayIbhUtA citta-vR^ittir adharmAsAdhAraNa-kAraNikA | saMghAtaH pa¤ca-mahA-bhUta-pariNAmaH sendriyaM sharIram | cetanA svarUpa-j~nAna-vya¤jikA pramANa-sAdhAraNa-kAraNikA citta-vR^ittir j~nAnAkhyA | dhR^itir avasannAnAM dehendriyANAm avaShTambha-hetuH prayatnaH | upalakShaNam etad icchAdi-grahaNam sarvAntaH-karaNa-dharmANAm | tathA ca shrutiH - kAmaH saN^kalpo vicikitsA shraddhA dhR^itir hrIr dhIr bhIr ity etat sarvaM mana eva [BAU 1.5.3] iti mR^id-ghaTa itivad upAdAnAbhedena kAryANAM kAmAdInAM mano-dharmatvam Aha | etat paridR^ishyamAnaM sarvaM mahA-bhUtAdi-dhR^ity-antaM jaDaM kShetraj~nena sAkShiNAvabhAsyamAnatvAt tad-anAtmakaM kShetraM bhAsyam acetanaM samAsenodAhR^itam uktam |

nanu sharIrendriya-saMghAta eva cetanaH kShetraj~na iti lokAyatikAH | cetanA kShaNikaM j~nAnam evAtmeti sugatAH | icchA-dveSha-prayatna-sukha-duHkha-j~nAnAny Atmano liN^gam iti naiyAyikAH | tat kathaM kShetram evaitat sarvam iti ? tatrAha sa-vikAram iti | vikAro janmAdir nAshAntaH pariNAmo nairuktaiH paThitaH | tat-sahitaM sa-vikAram idaM mahA-bhUtAdi-dhR^ity-antam ato na vikAra-sAkShi svotpatti-vinAshayoH svena draShTum ashakyatvAt | anyeShAm api sva-dharmANAM sva-darshanam antareNa darshanAnupapatteH svenaiva sva-darshane ca kartR^i-karma-virodhAn nirvikAra eva sarva-vikAra-sAkShI | tad uktaM -

     na rte syAd vikriyAM duHkhI sAkShitA kA vikAriNaH |
dhI-vikriyA-sahasrANAM sAkShyato 'ham avikriyaH || iti | 

tena vikAritvam eva kShetra-cihnaM na tu parigaNanam ity arthaH ||6||

vishvanAthaH : tatra kShetrasya svarUpam Aha mahAbhUtAny AkAshAdIny ahaN^kAras tat-kAraNam | buddhir vij~nAnAtmakaM mahat-tattva, ahaN^kAra-kAraNam | avyaktaM prakR^itir mahat-tattva-kAraNam | indriyANi shrotrAdIni dashaikaM ca manaH | indriya-gocarAH pa¤ca shabdAdayo viShayAs tad evaM caturviMshati-tattvAtmakam iti | icchAdayaH prasiddhAH | saN^ghAtaH pa¤ca-mahAbhUta-pariNAmo dehaH | cetanA j~nAnAtmikA mano-vR^ittir dhR^itir dhairyam icchAdayash caite mano-dharmA eva na tv Atma-dharmAH | ataH kShetrAntaHpAtina eva | upalakShaNaM caitat saN^kalpAdInAm | tathA ca shrutiH -- kAmaH saN^kalpo vicikitsA shraddhA dhR^itir hrIr dhIr bhIr ity etat sarvaM mana eva [BAU 1.5.3] iti | anena yAdR^ig iti pratij~nAtAH kShetra-dharmA darshitAH | etat kShetraM sa-vikAraM janmAdi-ShaD-vikAra-sahitam ||5-6||

baladevaH : tat kShetraM yac ca ity AdyArdhakena vaktuM pratij~nAtaM kShetra-svarUpam Aha -- mahAbhUtAnIti dvAbhyAm | mahAbhUtAni pa¤ca khAdIny ahaN^kAras tad-dhetus tAmaso bhUtAdi-saJNj~no buddhis tad-dheutr j~nAna-pradhAno mahAn avyaktaM tad-dhetuH | triguNAvasthaM pradhAnam indriyANi shrotrAdIni pa¤ca vAg-AdIni ca pa¤ceti bhUtAdi-khAdy-antarAlikAH sUkShmAH shabdAdi-tanmAtrAH khAdi-visheSha-guNatayA vyaktAH santaH sthUlAH shrotrAdi-pa¤caka-grAhyA viShayA ity arthaH | evaM caturviMshati-tattvAtmakaM kShetraM j~neyam | icchAdayash catvAraH prasiddhAH saN^kalpAdInAm upalakShaNam etat | ete manodharmAH kAmaH saN^kalpo vicikitsA shraddhA dhR^itir hrIr dhIr bhIr iti shruteH | yadyapy Atma-dharmA icchAdayo ya AtmA ity Adau satya-kAmaH satya-saN^kalpaH iti shravaNAt, paThed ya icchet puruShaH iti sahasranAma-stotrAt, puruShaH sukha-duHkhAnAM bhoktR^itve hetur uchyate iti vakShyamANAc ca, tathApi mano-dvArAbhivyakter manodharmatvam | ataH kShetrAntaHpAtaH | saN^ghAto bhUta-pariNAmo dehaH | sa ca cetanA dhR^iitr bhogAya mokShAya ca yatamAnasya cetanasya jIvasyAdhAratayotpanna ity arthaH | atra pradhAnAdi-dravyANi kShetrArambhakANiti, ya cety asya shrotrAdIndiriyANi shrotrAshritAnIti yAdR^ig ity asyencchAdIni kShetra-kAryANIti | yad-vikArIty asya cetanA dhR^itir iti | yatash cety asya saN^ghAta iti | yad ity asottaram uktam | etat kShetraM savikAraM janmAdi-ShaD-vikAropetam udAhR^itam uktam ||5-6||

__________________________________________________________

BhG 13.7-11

amAnitvam adambhitvam ahiMsA kShAntir Arjavam |
AcAryopAsanaM shaucaM sthairyam Atma-vinigrahaH ||7||
indriyArtheShu vairAgyam anahaMkAra eva ca |
janma-mR^ityu-jarA-vyAdhi-duHkha-doShAnudarshanam ||8||
asaktir anabhiShvaN^gaH putra-dAra-gR^ihAdiShu |
nityaM ca sama-cittatvam iShTAniShTopapattiShu ||9||
mayi cAnanya-yogena bhaktir avyabhicAriNI |
vivikta-desha-sevitvam aratir jana-saMsadi ||10||
adhyAtma-j~nAna-nityatvaM tattva-j~nAnArtha-darshanam |
etaj j~nAnam iti proktam aj~nAnaM yad ato 'nyathA ||11||

shrIdharaH : idAnIm ukta-lakShaNAt kShetrAt atiriktatayA j~neyaM shuddhaM kShetraj~naM vistareNa varNayiShyan shuddha-j~nAna-sAdhanAny Aha amAnitvam iti pa¤cabhiH | amAnitvaM sva-guNa-shlAghA-rAhityam | adambhitvaM dambha-rAhityam | ahiMsA para-pIDA-varjanam | kShAntiH sahiShNutvam | Arjavam avakratA | AcAryopAsanaM sad-guru-sevA | shaucaM bAhma AbhyantaraM ca | tatra bAhyaM mR^ij-jalAdinA, AbhyantaraM ca rAgAdi-mala-kShAlanam | tathA ca shrutiH -- 

shaucaM ca dvividhaM proktaM 
bAhyam abhyantaraM tathA | 
mR^ij-jalAbhyAM smR^itaM bAhyaM 
bhAva-shuddhis tathAntaram || iti | 

dhairyaM san-mArge pravR^ittasya tad-eka-niShThatA | Atma-vinigrahaH sharIra-saMyamaH | etaj j~nAnam iti proktam iti pa¤camenAnvayaH || kiM ca mayIti | mayi parameshvare | ananya-yogena sarvAtma-dR^iShTyA | avyAbhicAriNy ekAntA bhaktiH | viviktaH shuddha-citta-prasAda-karaH | taM deshaM sevituM shIlaM yasya tasya bhAvas tattvam | prAkR^itAnAM janAnAM saMsadi sabhAyAm aratI raty-abhAvaH | kiM ca adhyAtmeti | AtmAnam adhikR^itya vartamAnaM j~nAnam adhyAtma-j~nAnam | tasmin nityatvaM nitya-bhAvaH | tattvaM padArtha-buddhi-niShThatvam ity arthaH | tattva-j~nAnasyArthaH prayojanaM mokShas tasya darshanaM mokShasya sarvotkR^iShTatvAlocanam ity arthaH | etad amAnitvam adambhitvam ity Adi viMshati-saN^khyakaM yad uktam etaj j~nAnam iti proktaM vashiShThAdibhiH j~nAna-sAdhanatvAt |ato 'nyathAsmAd viparItaM mAnitvAdi yat tad aj~nAnam iti proktam | j~nAna-virodhitvAt ataH sarvathA tyAjyam ity arthaH ||7-11||

madhusUdanaH : evaM kShetraM pratipAdya tat-sAkShiNaM kShetraj~naM kShetrAd vivekena vistarAt pratipAdayituM taj-j~nAna-yogyatvAyAmAnitvAdi-sAdhanAny Aha j~neyaM yat tad ity ataH prAktanaiH pa¤cabhiH amAnitvam iti | vidyamAnair avidyamAnair vA guNair AtmanaH shlAghanaM mAnitvaM, lAbha-pUjAkhyAtyarthaM svadharma-prakaTI-karaNaM dAmbhitvaM, kAya-vAÇ-manobhiH prANinAM pIDanaM hiMsA, teShAM varjanam amAnitvam adambhitvam ahiMsety uktam | parAparAdhe citta-vikAra-hetau prApte 'pi nirvikAra-cittatayA tad-aparAdha-sahanaM kShAntiH | Arjavam akauTilyaM yathA-hR^idayaM vyavaharaNaM para-pratAraNA-rAhityam iti yAvat | AcAryo mokSha-sAdhanasyopadeShTAtra vivakShito na tu manUkta upanIyAdhyApakaH | tasya shushrUShAnamaskArAdi-prayogeNa sevanam AcAryopAsanam | shaucaM bAhyaM kAya-malAnAM mR^ij-jalAbhyAM kShAlanam AbhyantaraM ca mano-malAnAM rAgAdInAM viShaya-doSha-darshana-rUpa-pratipakSha-bhAvanayApanayanam | sthairyaM mokSha-sAdhane pravR^ittasyAneka-vidha-vighna-prAptAv api tad-aparityAgena punaH punar yatrAdhikyam | Atma-vinigraha Atmano dehendriya-saMghAtasya svabhAva-prAptAM mokSha-pratikUle pravR^ittiM nirudhya mokSha-sAdhana eva vyavasthApanam ||7||
kiM ca - indriyArtheShu shabdAdiShu dR^iShTeShv AnushravikeShu vA bhogeShu rAga-virodhiny aspR^ihAtmikA citta-vR^ittir vairAgyam | Atma-shlAghanAbhAve 'pi manasi prAdurbhUto 'haM sarvotkR^iShTa iti garvo 'haN^kAras tad-abhAvo 'nahaN^kAraH | ayoga-vyavacchedArtham eva-kAraH | samuccayArthash ca-kAraH | tenAmAnitvAdInAM viMshati-saN^khyAkAnAM samucito yoga eva j~nAnam iti proktaM na tv ekasyApy abhAva ity arthaH | janmano garbha-vAsa-yoni-dvAra-niHsaraNa-rUpasya mR^ityoH sarva-marma-cchedana-rUpasya jarAyAH praj~nA-shakti-tejo-nirodha-para-paribhavAdi-rUpAyA vyAdhInAM jvarAtisArAdi-rUpANAM duHkhAnAm iShTa-viyogAniShTa-saMyogAniShTa-saMyogAniShTa-saMyoga-jAnAm adhyAtmAdhibhUtAdhidaiva-nimittAnAM doShasya vAta-pitta-shleShma-mala-mUtrAdi-paripUrNatvena kAya-jugupsitatvasya cAnudarshanaM punaH punar AlocanaM janmAdi-duHkhAnteShu doShasyAnudarshanaM janmAdi-vyAdhy-anteShu duHkha-rUpa-doShasyAnudarshanam iti vA | idaM ca viShaya-vairAgya-hetutvenAtma-darshanasyopakaroti ||8||

kiM ca | saktir mamedam ity etAvan-mAtreNa prItiH | abhiShvaN^gas tv aham evAyam ity ananyatva-bhAvanayA prIty-atishayo 'nyasmin sukhini duHkhini vAham eva sukhI duHkhI ceti | tad-rAhityam asaktir anabhiShvaN^ga iti coktam | kutra sakty-abhiShvaN^gau varjanIyAv ata Aha putra-dAra-gR^ihAdiShu putreShu dAreShu gR^iheShu | Adi-grahaNAd anyeShv api bhR^ityAdiShu sarveShu sneha-viShayeShv ity arthaH | nityaM ca sarvadA ca sama-cittatvaM harSha-viShAda-shUnya-manastvam iShTAniShTopapattiShu | upapattiH prAptiH | iShTopapattiShu harShAbhAvo  'niShTopapattiShu viShAdAbhAva ity arthaH | caH samuccaye ||9||

kiM ca | mayi ca bhagavati vAsudeve parameshvare bhaktiH sarvotkR^iShTatva-j~nAna-pUrvikA prItiH | ananya-yogena nAnyo bhagavato vAsudevAt paro 'sty ataH sa eva no gatir ity evaM nishcayenApy avyabhicAriNI kenApi pratikUlena hetunA nivArayitum ashakyA | sApi j~nAna-hetuH prItir na yAvan mayi vAsudeva na mucyate deha-yogena tAvat [BhP 5.5.6] ity ukteH |

viviktaH svabhAvataH saMskArato vA shuddho 'shucibhiH sarpa-vyAghrAdibhish ca rahitaH suradhunI-pulinAdi-shrita-prasAda-karo deshas tat-sevana-shIlatvaM vivikta-desha-sevitvam | tathA ca shrutiH -

same shucau sharkarA-vahni-bAlukA-
vivarjite shabda-jalAshrayAdibhiH |
mano 'nukUle na tu cakShu-pIDane
guhA-nivAtAshrayaNe prayojayet || [ÁvetU 2.10] iti |

janAnAm Atma-j~nAna-vimukhAnAM viShaya-bhoga-lampaTatopadeshakAnAM saMsadi samavAye tattva-j~nAna-pratikUlAyAm aratir aramaNaM sAdhUnAM tu saMsadi tattva-j~nAnAnukUlAyAM ratir ucitaiva | tathA coktam -

     saN^gaH sarvAtmanA heyaH sa cety uktaM na shakyate |
     sa sadbhiH saha kartavyaH sataH saN^go hi bheShajam || iti ||10||

kiM ca | adhyAtma-j~nAnam AtmAnam adhikR^itya pravR^ittam AtmAnAtma-viveka-j~nAnam adhyAtma-j~nAnaM tasmin nityatvaM tatraiva niShThAvattvam | viveka-niShTho hi vAkyArtha-j~nAna-samartho bhavati | tattva-j~nAnasyAhaM brahmAsmIti sAkShAtkArasya vedAnta-vAkya-karaNakasyAmAnityatvAdi-sarva-sAdhana-paripAka-phalasyArthaH prayojanam avidyA-tat-kAryAtmaka-nikhila-duHkha-nivR^itti-rUpaH paramAnandAtmAvApti-rUpash ca mokShas tasya darshanam Alocanam | tattva-j~nAna-phalAlocane hi tat-sAdhane pravR^ittiH syAt | etad amAnitvAdi-tattva-j~nAnArtha-darshanAntaM viMshati-saN^khyAkaM j~nAnam iti proktaM j~nAnArthatvAt | ato 'nyathAsmAd viparItaM mAnitvAdi yat tad aj~nAnam iti proktaM j~nAna-virodhitvAt | tasmAd aj~nAna-parityAgena j~nAnam evopAdeyam iti bhAvaH ||11||

vishvanAthaH : ukta-lakShaNAt kShetrAd viviktatayA j~neyau jIvAtma-paramAtmAnau kShetraj~nau vistareNa varNayiShyan taj-j~nAnasya sAdhanAny amAnitvAdIni viMshatim Aha pa¤cabhiH | atrAShTadasha bhaktAnAM j~nAninAM ca sAdhAraNAni kintu bhaktaiH mayi cAnanya-yogena bhaktir avyabhicAriNI ity ekam eva bhagavad-anubhava-sAdhanatvena yatnataH kriyate | anyAni spatadashoktAbhyAsavatAM teShAM svata evotpadyante na tu teShu yatna iti sAmpradAyikAH | antime dve tu j~nAninAm asAdhAraNa eva | 

atrAmAnitvAdIni vispaShTArthAni | shaucaM bAhyam abhyantaraM ca tathA ca smR^itiH --

shaucaM ca dvividhaM proktaM 
bAhyam abhyantaraM tathA |
mR^ij-jalAbhyAM smR^itaM bAhyaM 
bhAva-shuddhis tathAntaram || iti |

Atma-vinigrahaH sharIra-saMyamaH | janmAdiShu duHkha-rUpasya doShasyAnudarshanaM punaH punaH paryAlocanam | asaktiH putrAdiShu prIt-tyAgo 'nabhiShvaN^gaH putrAdInAM sukhe duHkhe cAham eva sukhI duHkhIty adhyAsAbhAva iShTAniShTayor vyavahArikayor upapattiShu prAptiShu nityaM sarvadA samacittatvam | mayi shyAmasundarAkAre 'nanya-yogena j~nAna-karma-tapo-yogAdy-amishraNena bhaktish ca-kArAd j~nAnAdi-mishraNa-prAdhAnyena ca | AdyA bhaktair anuShTheyA dvitIyA j~nAnibhir iti kecid, anye tv ananyA bhaktir yathA-premNaH sAdhanaM tathA paramAtmAnubhavasyApIti j~nApanArtham atra ShaTke 'py uktir iti bhaktA vyAcakShate | j~nAninas tv ananyenaiva yogena sarvAtma-dR^iShTyeti | avyabhicAriNI pratidinam eva kartavyA | kenApi nivArayitum ashakyA iti madhusUdana-sarasvatI-pAdAH | AtmAnam adhikR^itya vartamANaM j~nAnam adhyAtma-j~nAnam | tasya nityatvaM nityAnuShTheyatvaM padArtha-shuddhi-niShThatvam ity arthaH | tattva-j~nAnasyArthaH prayojanaM mokShas tasya darshanaM svAbhIShTatvenAlocanam ity arthaH | etad viMshatikaM j~nAnaM sAdhAraNyena jIvAtma-paramAtmanor j~nAnasya sAdhanam | asAdhAraNaM paramAtma-j~nAnaM tv agre vaktavyam | tato 'nyathAsmAd viparItaM mAnitvAdikam ||7-11||

baladevaH : athoktAt kShetrAd vibhinnatvena j~neyaM kShetraj~na-dvayaM vistareNa nirUpayiShyan taj-j~nAna-sAdhanAny amAnitvAdIni viMshatim Aha pa¤cabhiH | amAnitvaM sva-satkArAnapekShatvam | adambhitvaM dhArmikatva-khAti-phalaka-dharmAcaraNa-virahaH | ahiMsA parApIDanam | kShAntir apamAna-sahiShNutA | Arjavam cchadmiShv api sAralyam | AcAryopAsanaM j~nAna-pradasya guror akaitavena saMsevanam | shaucaM bAhyAbhyantara-pAvitryam | 

shaucaM ca dvividhaM proktaM 
bAhyam abhyantaraM tathA |
mR^ij-jalAbhyAM smR^itaM bAhyaM 
bhAva-shuddhis tathAntaram || iti smR^iteH |

sthairyaM sad-vartmaika-niShThatvam | Atma-vinigrahaH AtmAnusandhi-pratIpAd viShayAn manaso niyamanam | indriyArtheShu shabdAdi-viShayeShu pratIpeShu vairAgyaM rucy-abhAvaH | anahaN^kAro dehAdiShv AtmAbhimAna-tyAgaH | janmAdiShu duHkha-rUpasya doShasyAnudarshanaM punaH punash cintanam | putrAdiShu paramArtha-pratIpeShv asaktiH pIti-tyAgaH | anabhiShvaN^gas teShu sukhiShu duHkhiShu ca satsu tat-sukha-duHkhAnabhiniveshaH | iShTAniShTAnAm anukUla-pratikUlAnAm arthAnAm upapattiShu prAptiShu samacittatvaM harSha-viShAda-virahaH | nityaM sarvadA |

mayi parameshe 'vyAbhicAriNI sthirA bhaktiH shravaNAdyA | ananya-yogenaikAntitvena mad-bhakta-sevA | tathA vivikta-desha-sevitvaM nirjana-sthAna-priyatA janAnAM grAmyANAM saMsadi rati-tyAgaH | adhyAtmam Atmani yaj j~nAnaM tasya nityatvaM sarvadA vimR^ishyatvam | tattvaM tv ahaM paraM brahma vadanti tattva-vidas tattvaM yaj j~nAnam advayam ity Adi smR^iteH | taj j~nAnasya yo 'rthas tat-prApti-lakShaNas tasya darshanaM hR^idi smaraNam | etad amAnitvAdikaM j~nAnaM paramparayA sAkShAc ca tad-upalabdhi-sAdhanaM proktam | j~nAyate upalabhyate 'nena iti vyutpatteH | yat tato 'nyathA viparItaM mAnitvAdi tad aj~nAnaM tad-upalabdhi-virodhIti ||7-11||

__________________________________________________________

BhG 13.12

j~neyaM yat tat pravakShyAmi yaj j~nAtvAmR^itam ashnute |
anAdimat paraM brahma na sat tan nAsad ucyate ||12||

shrIdharaH : ebhiH sAdhanair yaj j~neyaM tad Aha j~neyam iti ShaDbhiH | yaj j~neyaM tat pravakShyAmi | shrotur Adara-siddhaye j~nAna-phalaM darshayati | yad vakShyamANaM j~nAtvAmR^itaM mokShaM prApnoti | kiM tat anAdimat | Adiman na bhavati iti anAdimat | paraM niratishayaM brahma | anAdi ity etAvataiva bahuvrIhiNAnAdimattve siddhe 'pi punar matupaH prayogash chAndasaH | yad vA anAdIti mat-param iti ca pada-dvayam | mam viShNoH paraM nirvisheShaM rUpaM brahmety arthaH | tad evAha na san tan nAsad ucyate | vidhi-mukhena pramANasya viShayaH sac-chabdenocyate | niShedhaysa viShayas tv asac-chabdenocyate | idaM tu tad-ubhaya-vilakShaNam | aviShayatvAd ity arthaH ||12||

madhusUdanaH : ebhiH sAdhanair j~nAna-shabditaiH kiM j~neyam ity apekShAyAm Aha j~neyaM yat tad ity Adi ShaDbhiH | yaj j~neyaM mumukShuNA tat pravakShyAmi prakarSheNa spaShTatayA vakShyAmi | shrotur abhimukhIkaraNAya phalena stuvann Aha yad vakShyamANaM j~neyaM j~nAtvAmR^itam amR^itatvam ashnute saMsArAn mucyata ity arthaH | kiM tat ? anAdimat Adiman na bhavatIty anAdimat | paraM niratishayaM brahma sarvato 'navacchinnaM paramAtma-vastu | atrAnAdIty etAvataiva bahu-vrIhiNArtha-lAbhe 'py atishAyane nitya-yoge vA matupaH prayogaH | anAdIti ca mat-param iti ca padaM kecid icchanti | mat saguNAd brahmaNaH paraM nirvisheSha-rUpaM brahmety arthaH | ahaM vAsudevAkhyA parA shaktir yasyeti tv apavyAkhyAnam | nirvisheShasya brahmaNaH pratipAdyatvena tatra shaktimattvasya avaktavyatvAt | 

nirvisheShatvam evAha na sat tan nAsad ucyate | vidhi-mukhena pramANasya viShayaH sac-chabdenocyate | niShedha-mukhena pramANasya viShayas tv asac-chabdena | idaM tu tad-ubhaya-vilakShaNaM nirvisheShatvAt sva-prakAsha-caitanya-rUpatvAc ca yato vAco nivartante aprApya manasA saha [TaittU 2.4.1] ity Adi shruteH | yasmAt tad brahma na sad-bhAvatvAshrayaH | ato nocyate kenApi shabdena mukhyayA vR^ittyA shabda-pravR^itti-hetUnAM tatrAsambhavAt | tad yathA gaurash ca iti vA jAtitaH | pacati paThatIti vA kriyAtaH | shuklaH kR^iShNa iti vA guNataH, dhanI gomAn iti vA saMbandhato 'rthaM pratyAyati shabdaH | atra kriyA-guNa-sambandhebhyo vilakShaNaH sarvo 'pi dharmo jAti-rUpa upAdhi-rUpo vA jAti-padena saMgR^ihItaH | yadR^icchA-shabdo 'pi Dittha-DapitthAdir yaM kaMcid dharmaM svAtmAnaM vA pravR^ittiM nimittIkR^itya pravartata iti so 'pi jAti-shabdaH | evam AkAsha-shabdo 'pi tArkikANAM shabdAshrayatvAdi-rUpaM yaM kaMcid dharmaM puraskR^itya pravartate | sva-mate tu pR^ithivyAdivad AkAsha-vyaktInAM janyAnAm anekatvAd AkAshatvam api jAtir eveti so 'pi jAti-shabdaH | AkAshAtiriktA ca diÇ nAsty eva | kAlash ca neshvarAd atiricyate | atireke vA dik-kAla-shabdAv apy upAdhi-visheSha-pravR^itti-nimittakAv iti jAti-shabdAv eva | tasmAt pravR^itti-nimitta-cAturvidhyAc caturvidha eva shabdaH | tatra na sat tan nAsat iti jAti-niShedhaH kriyA-guNa-sambandhAnAm api niShedhopalakShaNArthaH | ekam evAdvitIyam iti jAti-niShedhas tasyA aneka-vyakti-vR^itter ekasminn asambhavAt | nirguNaM niShkriyaM shAntam [ÁvetU 6.19] iti guNa-kriyA-sambandhAnAM krameNa niShedhaH | asaN^go hy ayaM puruShaH [BAU 4.3.15] iti ca | athAto Adesho neti neti [BAU 2.3.6] iti ca sarva-niShedhaH | tasmAd brahma na kenacic chabdenocyata iti yuktam | tarhi kathaM pravakShyAmIty uktaM kathaM vA shAstra-yonitvAt iti sUtram [Vs 1.1.3] | yathA kathaMcil lakShaNayA shabdena pratipAdanAd ii gR^ihANa | pratipAdana-prakArash ca Ashcaryavat pashyati kashcid enam [GItA 2.28] ity atra vyAkhyAtaH | vistaras tu bhAShye draShTavyaH ||12||

vishvanAthaH : evaM sAdhanair j~neyo jIvAtmA paramAtmA ca | tatra paramAtmaiva sarvagato brahma-shabdenocyate | tac ca brahma nirvisheShaM savisheShaM ca krameNa j~nAni-bhaktayor upAsyam | deha-gato 'pi caturbhujatvena dhyeyaH paramAtma-shabdenocyate | tatra prathamaM brahmAha j~neyam iti | anAdi na vidyate Adir yasya mat-svarUpatvAn nityam ity arthaH | mat-param aham eva para utkR^iShTa Ashrayo yasya tat | brahmaNo hi pratiShThAham [GItA 14.27] iti mad-agrimokteH | tad eva kim ity apekShAyAm Aha | tad brahma na sat nApy asat, kArya-kAraNAtItam ity arthaH ||12||

baladevaH : evaM j~nAna-sAdhanAny upadishya tair j~neyam upadishati j~neyaM yat tad iti | uktaiH sAdhanair yaj j~neyam upalabhyaM jIvAtmavastu ca tad ahaM prakarSheNa subodhatayA vakShyAmi yaj j~nAtvA jano 'mR^itaM mokSham ashnute labhate | tatra jIvAtma-vastUpadishati anAdIty-ardhakena | nAsty Adir yasya tat jIvasyAdy-utpattir nAsty ato 'not 'pi neti nityAsAv ity arthaH | evam Aha shrutiH -- na jAyate mriyate vA vipashcit [KaThU 1.2.18] ity AdyA | aham eva paraH svAmI yasya tat pradhAna-kShetraj~na-patir guNeshaH [ÁvetU 6.16] iti shruteH | dAsabhUto harer eva nAnyasyaiva kadAcana iti smR^itesh ca | apahata-pApmatvAdinA brahma bR^ihatA guNAShTakena vishiShTam | shrutish caivam Aha ya AtmApahata-pApmA vijaro vimR^ityur vishoko vijghitso 'pipAsaH satya-saN^kalpaH so 'nveShTavyaH sa vijij~nAsitavyaH iti | jIve brahma-shabdas tu vij~nAnaM brahma ced veda [TaittU 2.5.1] ity Adi shruteH | sa guNAn samatItyaitAn brahma-bhUyAya kalpate [GItA 14.26] | brahma-bhUtaH prasannAtmA na shocati na kAN^kShati [GItA 18.55] iti vakShyamANAc ca | na sad iti tad vishuddhaM jIvAtma-vastu kArya-kAraNAtmakAvasthA-dvaya-virahAt sac cAsac ca nocyate | kintu paramANu-caitanyaM guNAShTaka-vishiShTam ucyate - vibhakta-nAma-rUpaM kAryAvasthaM sad-upamR^idita-nAma-rUpaM kAraNAvasthaM tv asad ity arthaH ||12||

     __________________________________________________________

BhG 13.13

sarvataH pANi-pAdaM tat sarvato 'kShi-shiro-mukham |
sarvataH shrutimal loke sarvam AvR^itya tiShThati ||13||

shrIdharaH : nanv evaM brahmaNaH sad-asad-vilakShaNatve sati -- sarvaM khalv idaM brahma brahmaivedaM sarvam ity Adi-shrutibhir virudhyeta ity AshaN^kya parAsya shaktir vividhaiva shrUyate svAbhAvikI j~nAna-bala-kriyA ca ity Adi shruti-prasiddhayAcintya-shaktyA sarvAtmatAM tasya darshayann Aha sarvata iti pa¤cabhiH | sarvataH sarvatra pANayaH pAdAsh ca yasya tat | sarvato 'kShINi shirAMsi mukhAni ca yasya tat | sarvataH shrutimat shravaNendriyair yuktaM sal-loke sarvam AvR^itya vyApya tiShThati | sarva-prANi-vR^ittibhiH pANy-Adibhir upAdhibhiH sarva-vyavahArAspadatvena tiShThatIty arthaH ||13||

madhusUdanaH : evaM nirupAdhikasya brahmaNaH sac-chabda-pratyayAviShayatvAd asattvAshaN^kAyAM nAsad ity anenApAstAyAm api vistareNa tad-AshaN^kA-nivR^itty-arthaM sarva-prANi-karaNopAdhi-dvAreNa cetana-kShetraj~na-rUpatayA tad-astitvaM pratipAdayann Aha sarvata iti | 

sarvataH sarveShu deheShu pANayaH pAdAsh cAcetanAH sva-sva-vyApAreShu pravartanIyA ysays cetanasya kShetrajNasya tat sarvataH pANi-pAdaM j~neyaM brahma | sarvAcetana-pravR^ittInAM cetanAdhiShThAna-pUrvakatvAt tasmin kShetraj~ne cetane brahmaNi j~neye sarvAcetana-varga-pravR^itti-hetau nAsti nAstitAshaN^kety arthaH | evaM sarvato 'kShINi shirAMsi mukhAni ca yasya pravartanIyAni santi tat sarvato 'kShi-shiro-mukhaM | evaM sarvataH shrutayaH shravaNendriyANi yasya pravartanIyatvena santa tat sarvataH shrutimat | loke sarva-prANi-nikAye | ekam eva nityaM vibhu ca sarvam  acetanavargam AvR^itya sva-sattayA sphUrtyA cAdhyAsikena sambandhena vyApya tiShThati nirvikAram eva sthitiM labhate, na tu svAdhyastasya jaDa-prapa¤casya doSheNa guNena vANu-mAtreNApi sambadhyata ity arthaH | yathA ca sarveShu deheShv ekam eva cetanaM nityaM vibhu ca na pratidehaM bhinnaM tathA prapa¤citaM prAk ||13|| 

vishvanAthaH : nanv evaM brahmaNaH sad-asad-vilakShaNatve sati -- sarvaM khalv idaM brahma brahmaivedaM sarvam ity Adi-shrutir virudhyeta ity AshaN^kya svarUpataH kArya-kAraNAtItatve 'pi shakti-shaktimator abhedAt kArya-kAraNAtmakam api tad ity Aha sarvata eva pANayaH pAdAsh ca yasya tat | brahmAdi-pipIlikAntAnAM pANi-pAda-vR^indaiH sarvatra dR^iShTair eva tad brahmaivAsaN^khya-pANi-pAdair yuktm ity arthaH | evam eva sarvato 'kShIty Adi |13||

baladevaH : atha paramAtma-vastUpadishati sarvataH pANIti | tat paramAtmavastu | sarvataH pANi-pAdam ity Adi visphuTArtham ||13||

__________________________________________________________

BhG 13.14

sarvendriya-guNAbhAsaM sarvendriya-vivarjitam |
asaktaM sarva-bhR^ic caiva nirguNaM guNa-bhoktR^i ca ||14||

shrIdharaH : kiM casarvendriyeti | sarveShAM cakShur-AdInAM guNeShu rUpAdy-AkArAsu vR^ittiShu tat-tad-AkAreNa bhAsate iti tathA | sarvendriyANi guNAMsh ca tat-tad-viShayAn AbhAsayatIti vA | sarvaiH indriyair vivarjitaM ca | tathA ca shrutiH -- apANi-pAdo javano grahItA pashyaty acakShuH sa shR^iNoty akarNaH ity AdiH | asaktaM saN^ga-shUnyam | tathApi sarvaM bibhartIti sarvasyAdhArabhUtam | tad eva nirguNaM sattvAdi-guNa-rahitaM | guNa-bhoktR^i ca guNAnAM sattvAdInAM bhoktR^i pAlakam ||14||

madhusUdanaH : adhyAropApavAdAbhyAM niShprapa¤caM prapa¤cyate iti nyAyam anusR^itya sarva-prapa¤cAdhyAropeNAnAdi-mat paraM brahmeti vyAkhyAtam adhunA tad-apavAdena na sat tan nAsad ucyate iti vyAkhyAtum Arabhate nirupAdhi-svarUpa-j~nAnAya sarvendriyeti | 
paramArthataH sarvendriya-vivarjitaM tan-mAyayA sarvendriya-guNAbhAsaM sarveShAM bahiShkaraNAnAM shrotrAdInAm antaHkaraNayosh ca buddhi-manasor guNair adhyavasAya-saN^kalpa-shravaNa-vacanAdibhis tat-tad-viShaya-rUpatayAvabhAsata iva sarvendriya-vyApArair vyApR^itam iva taj j~neyaM brahma dhyAyatIva lelAyatIva [BAU 4.3.7] iti shruteH | atra dhyAnaM buddhIndriya-vyApAropalakShaNam | lelAyanaM calanaM karmendriya-vyApAropalakShaNArtham |

tathA paramArthato 'saktaM sarva-sambandha-shUnyam eva, mAyayA sarva-bhR^ic ca sadAtmanA sarvaM kalpitaM dhArayatIva poShayatIti ca sarva-bhR^it, niradhiShThAna-bhramAyogAt | tathA paramArthato nirguNaM sattva-rajas-tamo-guNa-rahitam eva | guNa-bhoktR^i ca guNAnAM sattva-rajas-tamasAM shabdAdi-dvArA sukha-duHkha-mohAkAreNa pariNatAnAM bhoktR^i upalabdhR^i ca taj j~neyaM brahmety arthaH ||14||

vishvanAthaH : kiM ca sarvANi indriyANi guNAn indriya-viShayAMsh ca AbhAsayatIti tac cakShuShash cakShuH ity Adi shruteH | yad vA sarvendriyair guNaiH shabdAdibhish cAbhAsate virAjatIti tat | tad api sarvendriya-vivarjitaM prAkR^itendriyAdi-rahitam | tathA ca shrutiH - apANi-pAdo javano grahItA pashyaty acakShuH sa shR^iNoty akarNaH ity Adi | parAsya shaktir bahudhaiva shrUyate svAbhAvikI j~nAna-bala-kriyA ca iti shruti-prasiddha-svarUpa-shaktyAspadatvAd iti bhAvaH | asaktaM Asakti-shUnyaM sarvabhR^it shrI-viShNu-svarUpeNa sarva-pAlakam | nirguNaM sattvAdi-guNa-rahitAkAram | kiM ca guNa-bhoktR^i triguNAtIta-bhaga-shabda-vAcA ShaD-guNAsvAdakam ||14||

baladevaH : kiM ca sarveti sarvair indriyair guNaish ca tad-vR^ittibhir AbhAsate dIpyata iti tathA sarvair indriyair jIvendriyavat svarUpa-bhinnair vivarjitaM santyaktaM prAkR^itaiH karaNaiH shUnyaH svarUpAnubandhibhis tair vishiShTo harir iti svIkAryam | apANi-pAdo javano grahItA pashyaty acakShuH sa shR^iNoty akarNaH | yad Atmako bhagavAMs tad-AtmikA vyaktiH kim Atmako bhagavAn j~nAnAtmaka aishvaryAtmakaH shaktyAtmakash ceti buddhimano 'N^ga-pratyaN^gavattAM bhagavato lakShayAmahe buddhimAn mano-bANaN^ga-pratyaN^gavAn iti shruteH | sarvabhR^it sarva-tattva-dhArakam apy asaktaM saN^kalpenaiva tad-dhAraNAt tat-sparsha-rahitaM nirguNaM sAkShI cetAH kevalo nirguNash ca iti shruter mAyA-guNa-spR^iShTam eva sad-guNa-bhoktR^i-niyamyatayA guNanubhavi-vikAra-jananIm aj~nAm ity Arabhya 

ekas tu pibate devaH 
svacchando 'tra vashAnugAm | 
dhyAna-kriyAbhyAM bhagavAn 
bhuN^kte 'sau prasabhaM vibhuH || iti shravaNAt ||14||

     __________________________________________________________

BhG 13.15

bahir antash ca bhUtAnAm acaraM caram eva ca |
sUkShmatvAt tad avij~neyaM dUra-sthaM cAntike ca tat ||15||

shrIdharaH : kiM ca bahir iti | bhUtAnAM carAcarANAM svakAryANAM bahish cAntash ca tad eva suvarNam iva kaTaka-kuntalAdInAm | jala-taraN^gANAm antar-bahish ca jalam iva | acaraM sthAvaraM caraM jaN^gamaM ca bhUta-jAtaM tad eva | kAraNAtmatvAt kAryasya | evam api sUkShmatvAd rUpAdi-hInatvAd tad avij~neyam idaM tad iti spaShTaM j~nAnArhaM na bhavati | ataevAviduShAM yojana-lakShAntaritam iva dUrasthaM ca | savikArAyAH prakR^iteH paratvAt | viduShAM punaH pratyag-AtmatvAd antike ca tan nityaM sannihitam | tathA ca mantraH --

tad ejati tan naijati
tad-dUre tad vAntike |
tad-antarasya sarvasya
tad u sarvasyAsya bAhyataH || [ýshopaniShad 5] iti |

ejati calati naijati na calati | tad u antike iti cchedaH ||15||

madhusUdanaH : bhUtAnAM bhavana-dharmANAM sarveShAM kAryANAM kalpitAnAm akalpitam adhiShThAnam ekam eva bahir antash ca rajjur iva sva-kalpitAnAM sarpa-dhArAdInAM sarvAtmanA vyApakam ity arthaH | ata evAcaraM sthAvaraM caraM ca ja¤gamaM bhUta-jAtaM tad evAdhiShThAnAtmakatvAt | kalpitAnAM na tataH kiMcid vyatiricyata ity arthaH | evaM sarvAtmaktve 'pi sUkShmtvAd rUpAdi-hInatvAt tad-avij~neyam idam evam iti spaShTa-j~nAnArhaM na bhavati | ata evAtma-j~nAna-sAdhana-shUnyAnAM varSha-sahasra-koTyApy aprApyatvAd dUrasthaM ca yojana-lakSha-koTy-antaritam iva tat | j~nAna-sAdhana-sampannAnAM tu antike ca tad atyavyavahitam evAtmatvAt | dUrAt sudUre tad ihAntike pashatsv ihaiva nihitaM guhAyAm [MuNDU 3.1.7] ity Adi shrutibhyaH ||15||

vishvanAthaH : bhUtAnAM svakAryANAM bahish cAntash ca yathA dehAnAm AkAshAdikam | acaraM sthAvaraM caraM jaN^gamaM ca bhUta-jAtaM tad eva | kAryasya kAraNAtmakatvAt | evam api rUpAdibhinnatvAt tad-avij~neyam idaM tad iti spaShTaM j~nAnArhaM na bhavatIty ata evAviduShAM yojana-koTy-antaram iva dUrasthaM viduShAM punaH sva-gR^iha-sthitam evAntike ca tat svadeha evAntaryAmitvAt dUrAt sudUre tad ihAntike ca pashyatsv ihaiva nihitaM guhAyAm [MuNDU 3.1.7] ity Adi shrutibhyaH ||15||

baladevaH : bahir iti | bhUtAnAM cij-jaDAtmakAnAM tattvAnAM bahir antash ca sthitam | antar bahish ca tat sarvaM vyApya nArAyaNaH sthitaH [MNAU 13.5] iti shravaNAt | acaram acalaM caraM calaM ca AsIno dUraM vrajati shayAno yAti sarvataH [KaThU 1.2.21] iti shruteH | sUkShmatvAt pratyaktvAc cit-sukha-mUrtitvAd avij~neyaM devatAntaravaj j~nAtum ashakyam | ato dUrasthaM ceti yan manasA na manute na cakShuShA pashyati kashcanainam [ÁvetU 4.20] iti shruteH | gAndharva-vAsitena shrotreNa ShaD-jAdivad bhakti-bhAvitena karaNena tu shakyaM taj j~nAtum ity Aha antike ca tad iti | manasIvAnudraShTavyam, kashcid dhIraH pratyag-AtmAnam aikShata | bhakti-yoge hi tiShThati [GTU 2.78] ity Adi shravaNAt | bhaktyA tv ananyayA shakyaH [GItA 11.55] ity Adi smR^itesh ca ||15||

     __________________________________________________________

BhG 13.16

avibhaktaM ca bhUteShu vibhaktam iva ca sthitam |
bhUta-bhartR^i ca taj j~neyaM grasiShNu prabhaviShNu ca ||16||

shrIdharaH : kiM ca -- avibhaktam iti | bhUteShu sthAvara-jaN^gamAtmakeShu avibhaktaM kAraNAtmanAbhinnaM kAryAtmanA vibhaktaM bhinnam ivAvasthitaM ca samudrAj jAtaM phenAdi samudrAd anyan na bhavati | tat-svarUpam evoktaM j~neyaM bhUtAnAM bhartR^i ca poShakaM sthiti-kAle | pralaya-kAle ca grasiShNu grasana-shIlaM sR^iShTi-kAle ca prabhaviShNu nAnA-kAryAtmanA prabhavana-shIlam ||16||

madhusUdanaH : yad uktam ekam eva sarvam AvR^itya tiShThatIti tad vivR^iNoti pratideham Atma-bheda-vAdinAM nirAsAya avibhaktam iti | bhUteShu sarva-prANiShu avibhaktam abhinnam ekam eva tat | na tu pratidehaM bhinnaM vyomavat sarva-vyApakatvAt | tathApi deha-tAdAtmyena pratIyamAnatvAt pratidehaM vibhaktam iva ca sthitam | aupAdikatvenApAramArthiko vyomnIva tatra bhedAvabhAsa ity arthaH | 

nanu bhavatu kShetraj~naH sarva-vyApaka ekaH, brahma tu jagat-kAraNaM tato bhinnam eveti | nety Aha bhUta-bhartR^i ca bhUtAni sarvANi sthiti-kAle bibhartIti tathA pralaya-kAle grasiShNu grasana-shIlam utpatti-kAle prabhaviShNu ca prabhavana-shIlaM sarvasya | yathA rajjv-AdiH sarpAder mAyA-kalpitasya | tasmAd yaj jagataH sthiti-layotpatti-kAraNaM brahma tad eva kShetraj~naM pratideham ekaM j~neyaM na tato 'nyad ity arthaH ||16||

vishvanAthaH : bhUteShu sthAvara-jaN^gamAtmakeShu avibhaktaM kAraNAtmanA abhinnaM kAryAtmanA vibhaktaM bhinnam ivA sthitaM | tad eva shrI-nArAyaNa-svarUpaM sat | bhUtAnAM bhartR^i sthiti-kAle pAlakaM | pralaya-kAle grasiShNu saMhArakam | sR^iShTikAle prabhaviShNu ca nAnA-kAryAtmanA prabhavana-shIlam ||16||

baladevaH : avibhaktam iti | vibhakteShu mitho bhinneShu jIveShv avibhaktam ekaM tad brahma vibhaktam iva prati-jIvaM bhinnam iva sthitam | ekaM santaM bahudhA dR^ishyamAnam iti shruteH | 

eka eva paro viShNuH 
sarvatrApi na saMshayaH | 
aishvaryAd rUpam ekaM ca 
sUryavad bahudheyate || iti smR^itesh ca |

tac ca bhUta-bhartR^i-sthitau bhUtAnAM pAlakaM pralaye teShAM grasiShNu kAla-shaktyA saMhArakaM, sarge prabhaviShNu pradhAna-jIva-shaktibhyAM nAnA-kAryAtmanA prabhavana-shIlaM | shrutish ca yato vA imAni bhUtAni jAyante yena jAtAni jIvanti yat prayanty abhisaMvishanti tad brahma tad vijij~nAsasva [TaittU 3.1.1] iti ||16||

     __________________________________________________________

BhG 13.17

jyotiShAm api taj jyotis tamasaH param ucyate |
j~nAnaM j~neyaM j~nAna-gamyaM hR^idi sarvasya viShThitam ||17||

shrIdharaH : kiM ca jyotiShAm apIti | jyotiShAM sUryAdInAm api jyotiH prakAshakaM tat | yena sUryas tapati tejasendhaH | 

na tatra sUryo bhAti na candra-tArakaM 
nemA vidyuto bhAnti kuto 'yam agniH | 
tad eva bhAntam anubhAti sarvaM 
tasya bhAsA sarvam idaM vibhAti || [KaThU 2.5.15] ity Adi-shruteH | 

ataeva tamaso 'j~nAnAt paraM tenAsaMsR^iShTam ucyate | Aditya-varNaM tamsasaH parastAt ity Adi-shruteH | j~nAnaM ca tad eva buddhi-vR^ittau abhivyaktam | tad eva rUpAdy-AkAreNa j~neyaM ca j~nAna-gamyaM ca | amAnitvAdi-lakShaNena pUrvokta-j~nAna-sAdhanena prApyam ity arthaH | j~nAna-gamyaM vishinaShTi sarvasya prANimAtrasya hR^idi viShThitaM visheSheNApracyuta-svarUpeNa niyantR^itayA sthitam | dhiShThitam iti pAThe adhiShTAya sthitim ity arthaH |

madhusUdanaH : nanu sarvatra vidyamAnam api tan nopalabhyate cet tarhi jaDam eva syAt, na syAt svayaJNjyotiSho 'pi tasya rUpAdi-hInatvenendriyAdy-agrAhyatvopapatter ity Aha jyotiShAm iti | taj j~neyaM brahma jyotiShAm avabhAsakAnAm AdityAdInAM buddhy-AdInAM ca bAhyAnAm AntarANAm api jyotir avabhAsakaM caityanya-jyotiSho jaDa-jyotir-avabhAsakatvopapatteH | yena sUryas tapati tejasendhaH |  tasya bhAsA sarvam idaM vibhAti [KaThU 2.5.15] ity Adi-shrutesh ca | vakShyati ca  yad Aditya-gataM tejaH [GItA 15.8] ity Adi | 

svayaM jaDatvAbhAve 'pi jaDa-saMsR^iShTaM syAd iti nety Aha tamaso jaDa-vargAt param avidyA-tat-kAryAbhyAm apAramArthikAbhyAm asaMspR^iShTaM pAramArthikaM tad brahma sad-asatoH sambandhAyogAt | ucyate akSharAt parataH paraH ity Adi-shrutibhir brahma-vAdibhish ca | tad uktam -

niHsaN^gasya sa-saN^gena kUTasthasya vikAriNA |
Atmano 'nAtmanA yogo vAstavo nopapadyate ||

Aditya-varNaM tamasaH parastAt iti shrutesh ca | Aditya-varNam iti sva-bhAne prakAshAntarAnapekShaM sarvasya prakAshakam ity arthaH | yasmAt tat svayaM jyotir jaDAsaMspR^iShTam ata eva taj j~nAnaM pramANa-janya-ceto-vR^itty-abhivyakta-saMvid-rUpam | ata eva tad eva j~neyaM jAtum arham aj~nAtatvAj jaDasyAj~nAtatvAbhAvena j~nAtum anarhatvAt | kathaM tarhi sarvair na j~nAyate tatrAha j~nAna-gamyaM pUrvoktenAmAnitvAdinA tattva-j~nAnArtha-darshanAntena sAdhana-kalApena j~nAna-hetutayA j~nAna-shabditena gamyaM prApyaM na tu tad vinety arthaH | 

nanu sAdhanena gamyaM cet tat kiM deshAntara-vyavahitam ? nety Aha hR^idi sarvasya viShThitaM sarvasya prANi-jAtasya hR^idi buddhau viShThitaM sarvatra sAmAnyena sthitam api visheSha-rUpeNa tatra sthitam abhivyaktaM jIva-rUpeNAntaryAmi-rUpeNa ca | sauraM teja ivAdarsha-sUrya-kAntAdau | avyavahitam eva vastuto bhrAntyA vyavahitam iva sarva-bhrama-kAraNAj~nAna-nivR^ittyA prApyata ivety arthaH ||17||

vishvanAthaH : jyotiShAM candrAdityAnAm api taj jyotiH prakAshakaM | yena sUryas tapati tejasendhaH | 

na tatra sUryo bhAti na candra-tArakaM 
nemA vidyuto bhAnti kuto 'yam agniH | 
tad eva bhAntam anubhAti sarvaM 
tasya bhAsA sarvam idaM vibhAti || [KaThU 2.5.15] ity Adi-shruteH | 

ata eva tamaso 'j~nAnAt paraM tenAsaMsR^iShTam ucyate | Aditya-varNaM tamsasaH parastAt ity Adi-shruteH | j~nAnaM tad eva buddhi-vR^ittau abhivyaktaM sat j~nAnam ucyate | tad eva rUpAdy-AkAreNa pariNataM j~neyaM ca | tad eva j~nAna-gamyaM pUrvoktenAmAnitvAdi-j~nAna-sAdhanena prApyam ity arthaH | tad eva paramAtma-svarUpaM sat sarvasya prANimAtrasya hR^idi dhiShThitaM niyantR^itayAdhbiShThAya sthitam ity arthaH ||17||

baladevaH : jyotiShAM sUrydInAm api tad brahma jyotiH prakAshakaM | 

na tatra sUryo bhAti na candra-tArakaM 
nemA vidyuto bhAnti kuto 'yam agniH | 
tad eva bhAntam anubhAti sarvaM 
tasya bhAsA sarvam idaM vibhAti || [KaThU 2.5.15]

ity Adi-shrutes tad brahma | tad brahma tamasaH prakR^iteH paraM tenAspR^iShTam ucyate Aditya-varNaM tamasaH parastAt [ÁvetU 3.8] ity shrutyA | j~nAnaM cid-eka-rasam ucyate vij~nAnam Ananda-ghanaM brahma [GTU 2.79?] iti shrutyA | j~nAnaM mumukShoH sharaNatvena j~nAtum arham ucyate taM ha devam Atma-buddhi-prakAshaM mumukShur vai sharaNam ahaM prapadye [GTU 1.25] iti shrutyA | j~nAna-gamyam ucyate tam eva viditvAtimR^ityum eti [ÁvetU 3.8] iti shrutyA | sarvasya prANi-mAtrasya hR^idi dhiShThitaM niyantR^itayAdhiShThAya sthitam ity ucyate antaH-praviShTaH shAstA janAnAm [Taittù 3.11.10] iti shrutyA | na ca sarvataH pANIty Adi pa¤cakaM jIva-paratayaiva neyaM tat-prakaraNatvAdi-vAcyaM jIvavad IshvarasyApi kShetraj~natvena prakR^itatvAt | sarvataH pANIty Adi-sArdhakasya brahmaivopakramya shvetAshvataraiH paThitvAt prakaraNa-shAvalyasyopaniShatsu vIkShaNAc ca ||17||

__________________________________________________________

BhG 13.18

iti kShetraM tathA j~nAnaM j~neyaM coktaM samAsataH |
mad-bhakta etad vij~nAya mad-bhAvAyopapadyate ||18||

shrIdharaH : uktaM kShetrAdikam adhikAri-phala-sahitam upasaMharati itIti | ity enaM kShetraM mahA-bhUtAdi-dhR^ity-antam | tathA j~nAnaM cAmAnitvAdi-tattva-j~nAnArtha-darshanAntam | j~neyaM cAnAdimat paraM brahmety Adi viShThitam ity antam | vasiShThAdibhir vistareNoktaM sarvam api mayA saN^kShepeNoktam | etac ca katham | pUrvAdhyAyokta-lakShaNo mad-bhakto vij~nAya mad-bhAvAya brahmatvAyopapadyate yogyo bhavati ||18||

madhusUdanaH : uktaM kShetrAdikam adhikAriNaM phalaM ca vadann upasaMharati itIti | iti anena pUrvoktena prakAreNa kShetraM mahA-bhUtAdi-dhR^ity-antaM, tathA j~nAnam amAnitvAdi tattva-j~nAnArtha-darshana-paryantaM, j~neyaM cAnAdimat paraM brahma viShThitam ity antaM shrutibhyaH smR^itibhyash cAkR^iShya trayam api manda-buddhy-anugrahAya mayA saMkShepenoktam | etAvAn eva hi sarvo vedArtho gItArthash ca | asmiMsh ca pUrvAdhyAyokta-lakShaNo mad-bhakta evAdhikArIty Aha -- mad-bhakto mayi bhagavati vAsudeve parama-gurau samarpita-sarvAtma-bhAvo mad-eka-sharaNaH sa etad yathoktaM kShetraM j~nAnaM ca j~neyaM ca vij~nAya vivekena viditvA mad-bhAvAya sarvAnartha-shUnya-paramAnanda-bhAvAya mokShAyopapadyate mokShaM prAptuM yogyo bhavati | 

yasya deve parA bhaktiH yathA deve tathA gurau |
tasyaite kathitA hy arthAH prakAshante mahAtmanaH || [ÁvetU 6.23] iti shruteH |

tasmAt sarvadA mad-eka-sharaNaH sann Atma-j~nAna-sAdhanAny eva parama-puruShArtha-lipsur anuvartate tuccha-viShaya-bhoga-spR^ihAM hitvety abhiprAyaH ||18||

vishvanAthaH : uktaM kShetrAdikam adhikAri-phala-sahitam upasaMharati itIti | kShetraM mahA-bhUtAdi dhR^ity-antam | j~nAnam amAnitvAdi-tattva-j~nAnArtha-darshanAntam | j~neyaM j~nAna-gamyaM ca anAdIty Adi dhiShThitam ity antam | ekam eva tattvaM brahma bhagavat-paramAtma-shabda-vAcyaM ca saN^kShepeNoktam | mad-bhakto bhaktimaj j~nAnI mad-bhAvAya mat-sAyujyAya | yad vA mad-bhakto mamaikAntiko dAsa etad vij~nAya mat-prabhor etAvad aishvaryam iti j~nAtvA mayi bhAvAya premNa upapadyata upapanno bhavati ||18||

baladevaH : uktaM kShetrAdikaM taj-j~nAna-phala-sahitam upasaMharati iti kShetram iti | mahA-bhUtAni ity AdinA cetanA dhR^itir ity antena kShetra-svarUpam uktam | amAnitvam ity AdinA tattva-j~nAnArtha-darshanam ity antena j~neyasya kShetra-dvayasya j~nAnaM tat-sAdhanam uktam | anAdi mat-param ity AdinA hR^idi sarvasya viShThitam ity antena j~neyaM kShetraj~na-dvayaM coktaM mayA | etat trayaM vij~nAya mitho vivekenAvagatya mad-bhAvAya mat-premNe mat-svabhAvAya vAsaMsAritvAya kalpate yogye bhavati mad-bhaktaH ||18||

__________________________________________________________

BhG 13.19

prakR^itiM puruShaM caiva viddhy anAdI ubhAv api |
vikArAMsh ca guNAMsh caiva viddhi prakR^iti-saMbhavAn ||19||

shrIdharaH : tad evaM tat kShetraM yac ca yAdR^ik cety etAvat prapa¤citam | idAnIM tu yad vikAri yatash ca yat sa ca yo yat-prabhAvash cety etat pUrvaM pratij~nAtam eva prakR^iti-puruShayoH saMsAra-hetukatva-kathanena prapa¤cayati prakR^itim iti pa¤cabhiH | tatra prakR^iti-puruShayor Adimatve tayor api prakR^ity-antareNa bhAvyam ity anavasthApattiH syAt | atas tAv ubhAv anAdI viddhi | anAder Ishvarasya shaktitvAt prakR^iter anAditvam | puruShe 'pi tad-aMshatvAd anAdir eva | atra ca parameshvarasya tac-chaktInAm anAditvaM nityatvaM ca shrImac-chaN^kara-bhagavad-bhAShya-kR^idbhir atiprabandhenopapAditam iti grantha-bAhulyAn nAsmAbhiH pratanyate | vikArAMsh ca dehendriyAdIn guNAMsh ca guNa-pariNAmAn sukha-duHkha-mohAdIn prakR^iteH sambhUtAn viddhi ||19||

madhusUdanaH : tad anena granthena tat kShetraM yac ca yAdR^ik ca ity etad vyAkhyAtam | idAnIM yad-vikAri yatash ca yat sa ca yo yat-prabhAvash ca ity etAvad vyAkhyAtavyam | tatra prakR^iti-puruShayoH saMsAra-hetutva-kathanena yad-vikAri yatash ca yad iti prakR^itim ity Adi dvAbhyAM prapa¤cyate | sa ca yo yat prabhAvash ca iti tu puruSha ity Adi dvyAbhyAm iti vivekaH | tatra saptama Ishvarasya dve prakR^itI parApare kShetra-kShetraj~na-lakShaNe upanyasya etad-yonIni bhUtAni [GItA 7.7] ity uktam | tatrAparA prakR^itiH kShetra-lakShaNA parA tu jIva-lakShaNeti tayor anAditvam uktvA tad-ubhaya-yonitvaM bhUtAnAm ucyate prakR^itim iti |

prakR^itir mAyAkhyA triguNAtmikA pArameshvarI shaktiH kShetra-lakShaNA yA prAg aparA prakR^itir ity uktA | yA tu parA prakR^itir jIvAkhyA prAg uktA sa iha puruSha ity ukta iti na pUrvApara-virodhaH | prakR^itiM puruShaM cobhAv api anAdI eva viddhi | na vidyate AdiH kAraNaM yayos tau | tathA prakR^iter anAditvaM sarva-jagat-kAraNatvAt | tasyA api kAraNa-sApekShatve 'navasthA-prasaN^gAt | puruShasyAnAditvaM tad-dharmAdharma-prayuktatvAt kR^itsnasya jagataH jAtasya harSha-shoka-bhaya-sampratipatteH | anyathA kR^ita-hAnya-kR^itAbhyAgama-prasaN^gAt | yataH prakR^itir anAdir atas tasyA bhUta-yonitvam uktaM prAg upapadyata ity Aha vikArAMsh ca ShoDasha pa¤ca mahA-bhUtAny ekAdashendriyANi ca guNAMsh  ca sattva-rajas-tamo-rUpAn sukha-duHkha-mohAn prakR^iti-saMbhavAn eva prakR^iti-kAraNakAn eva viddhi jAnIhi ||19||

vishvanAthaH : paramAtmAnam uktvA kShetra-j~na-shabda-vAcyaM jIvAtmAnaM vaktuM kutas tasya mAyA-saMsleShaH, kadA tad-Arambho 'bhUd ity apekShAyAm Aha prakR^itiM mAyAM puruShaM jIvaM cobhAv apy anAdI na vidyate Adi kAraNaM yayos tathAbhUtau viddhi anAder Ishvarasya mama shaktitvAt | 
bhUmir Apo 'nalo vAyuH khaM mano buddhir eva ca | 
ahaN^kAra itIyaM me bhinnA prakR^itir aShTadhA || 
apareyam itas tv anyAM prakR^itiM viddhi me parAm | 
jIva-bhUtAM mahAbAho yayedaM dhAryate jagat || [GItA 7.4-5]

iti mad-ukter mAyA-jIvayor api mac-chaktitvena anAditvAt tayoH saMshleSho 'pi anAdir iti bhAvaH | tatra mithaH saMshliShTayor api tayor vastutaH pArthakyam asti eva ity Aha vikArAMsh ca dehendriyAdIn guNAMsh ca guNa-pariNAmAn sukha-duHkha-shoka-mohAdIn prakR^iti-sambhUtAn prakR^ity-udbhUtAn viddhIti kShetrAkAra-pariNatAyAH prakR^iteH sakAshAd bhinnam eva jIvaM viddhIti bhAvaH ||19||

baladevaH : evaM mitho vivikta-svabhAvayor anAdyoH prakR^iti-jIvayoH saMsargasyAnAdi-kAlikatvaM saMsR^iShTayos tayoH kArya-bhedas tat-saMsargasyAnAdi-kAlikasya hetush ca nirUpyate prakR^itim ity AdibhiH | apir avadhR^itau | mithaH sampR^iktau prakR^iti-puruShAv ubhAv anAdyeva viddhi madIya-shaktitvAn nityAv eva jAnIhi | tayor mac-chaktitvaM tu puraivoktaM bhUmir ApaH ity AdinA | anAdi-saMsR^iShTayor api tayoH svarUpa-bhedo 'stIty AshayenAh vikArAn dehendriyAdIn | guNAMsh sukha-duHkhAni prakR^iti-sambhavAn prAkR^itAn na tu jaivAn viddhIti kShetrAtmanA pariNatAyAH prakR^iter anyo jIva iti darshitam ||19||

__________________________________________________________

BhG 13.20

kArya-kAraNa-kartR^itve hetuH prakR^itir ucyate |
puruShaH sukha-duHkhAnAM bhoktR^itve hetur ucyate ||20||

shrIdharaH : vikArANAM prakR^iti-sambhavatvaM darshayan puruShasya saMsAra-hetutvaM darshayati kAryeti | kAryaM sharIram | kAraNAni sukha-duHkha-sAdhanAnIndriyANi | teShAM kartR^itve tad-AkAra-pariNAme prakR^itir hetur ucyate kapilAdibhiH | puruSho jIvas tu tat-kR^ita-sukha-duHkhAnAM bhoktR^itve hetur ucyate | ayaM bhAvaH yadyapi acetanAyAH prakR^iteH svataH-kartR^itvaM na sambhavati tathA puruShasyApy avikAriNo bhoktR^itvaM na sambhavati | tathApi kartR^itvaM nAma kriyA-nirvartakatvam | tac cAcetanasyApi cetanAdR^iShTa-vashAt caitanyAdhiShThitatvAt sambhavati yathA vahner Urdhva-jvalanaM vayos tiryag gamanaM vatsAdR^iShTa-vashAt gostanya-payasaH kSharaNam ity Adi | ataH puruSha-sannidhAnAt prakR^iteH kartR^itvam ucyate bhoktR^itvaM ca sukha-duHkha-saMvedanaM, tac ca cetana-dharma eveti prakR^iti-sannidhAnAt puruShasya bhoktR^itvam ucyate iti ||20||

madhusUdanaH : vikArANAM prakR^iti-sambhavattvaM vivecayan puruShasya saMsAra-hetutvaM darshayati kAryeti | kAryaM sharIraM karaNAnIndriyANi tat-sthAni trayodasha dehArambhakANi bhUtAni viShayAsh ceha kArya-grahaNena gR^ihyante | guNAsh ca sukha-duHkha-mohAtmakAH karaNAshrayatvAt karaNa-grahaNena gR^ihyante | teShAM kArya-karaNAnAM kartR^itve tad-AkAra-pariNAme hetuH kAraNam prakR^itir ucyate maharShibhiH | kArya-karaNeti dIrgha-pAThe 'pi sa evArthaH | evaM prakR^iteH saMsAra-kAraNatvaM vyAkhyAya puruShasyApi yAdR^ishaM tat tad Aha puruSho kShetraj~naH parA prakR^itir iti prAg vyAkhyAtaH | sa sukha-duHkhAnAM sukha-duHkha-mohAnAM bhogyAnAM sarveShAm api bhoktR^itve vR^itty-uparaktopalambhe hetur ucyate ||20|| 

vishvanAthaH : tasya mAyA-saMshleShaM darshayati | kAryaM sharIram | kAraNAni sukha-duHkha-sAdhanAnIndriyANi | kartAra indriyAdhiShThAtAro devAs tatra tathAdhyAsena puruSha-saMsargAt kAryAdi-rUpeNa pariNatA syAd avidyAkhyayA sva-vR^ittyA tad-adhyAsa-pradA ca syAd ity arthaH | tat-kR^ita-sukha-duHkhAnAM bhoktR^itve puruSho jIva eva hetuH | ayaM bhAvaH yadyapi kAryatva-kAraNatva-kartR^itva-bhoktR^itvAni prakR^iti-dharmA eva syus tad api kAryatvAdiShu jaDAMsha-prAdhAnyAt, sukha-duHkha-saMvedana-rUpe bhoge tu caitanyAMsha-prAdhAnyAt | prAdhAnyena vyapadeshA bhavantIti nyAyAt kAryatvAdiShu prakR^itir hetuH | bhoktR^itve puruSho hetur ity ucyate iti ||20||
     
baladevaH : atha saMsR^iShTayos tayoH kArya-bhedam Aha kAryeti sharIraM kAryaM j~nAna-karma-sAdhakatvAd indriyANi kAraNAni teShAM kartR^itve tat-tad-AkAra-sva-pariNAme prakR^itir hetuH | puruShaH prakR^itistho hi ity agrimAt sva-saMsargeNa sacetanAM prakR^itiM puruSho 'dhitiShThati | tad-adhiShThitA tu sA tat-karmANu-guNyena pariNamamAnA tat-tad-dehAdInAM sraShTrIti prakR^ityArpitAnAM sukhAdInAM bhoktR^itve puruSho hetus teShAM bhoge sa eva kartey arthaH | prakR^ity-adhiShThAtR^itvaM sukhAdi-bhoktR^itvaM ca puruShasya kAryam | tac ca sharIrAdi-kartR^itvaM tu tad-adhiShThAtAyAH prakR^iter iti puruShasyaiva kartR^itvaM mukhyam | evam Aha sUtrakAraH kartA shAstrArthavattvAt ity AdibhiH | pareshasya harer adhiShThAtR^itvaM tu sarvatrAvarjanIyam ity uktaM vakShyate ca ||20||

__________________________________________________________

BhG 13.21

puruShaH prakR^iti-stho hi bhuN^kte prakR^itijAn guNAn |
kAraNaM guNa-saN^go 'sya sad-asad-yoni-janmasu ||21||

shrIdharaH : tathApy avikAriNo janma-rahitasya ca bhoktR^itvaM katham iti | ata Aha puruSha iti | hi yasmAt | prakR^iti-sthas tat-kArye dehe tAdAtmyena sthitaH puruShaH | atas taj-janitAn sukha-duHkhAdIn bhuN^kte | asya ca puruShasya satIShu devAdi-yoniShu asatIShu tiryag-Adi-yoniShu yAni janmAni teShu guNa-saN^go guNaiH shubhAshubha-karma-kAribhir indriyaiH saN^gaH kAraNam ity arthaH ||21||

madhusUdanaH : yat puruShasya sukha-duHkha-bhoktR^itvaM tAdAtmyenopagataH prakR^iti-stho hy eva puruSho bhuN^kte upalabhate prakR^iti-jAn guNAn | ataH prakR^iti-ja-guNopalambha-hetuShu sad-asad-yoni-janmasu sad-yonayo devAdyAs teShu hi sAttvikam iShataM phalaM bhujyate | asad-yonayaH pashv-AdyAs teShu hi tAmasam aniShTaM phalaM bhujyate | atas tan nAsya puruShasya guNa-saN^gaH sattva-rajas-tamo-guNAtmaka-prakR^iti-tAdAtmyAbhimAna eva kAraNam | na tv asaN^gasya tasya svataH saMsAra ity arthaH | athavA guNa-saN^go guNeShu shabdAdiShu sukha-duHkha-mohAtmakeShu saN^go 'bhilAShaH kAma iti yAvat | sa evAsya sad-asad-yoni-janmasu kAraNam sa yathA-kAmo bhavati tat kratur bhavati yat kratur bhavati tat karma kurute yat karma kurute tad abhisampadyate [BAU 4.4.5] iti shruteH | asminn api pakShe mUla-kAraNatvena prakR^iti-tAdAtmyAbhimAno draShTavyaH ||21||

vishvanAthaH : kintu tatra anAdy-avidyA-kR^itenAdhyAsena eva karTrva-bhoktR^itvAdikaM tadIyam api dharmaM svIyaM manyate | tata evAsya saMsAra ity Aha puruSha iti | prakR^itisthaH prakR^iti-kArya-dehe tAdAtmyena hi sthitaH | prakR^itijAn antaHkaraNa-dharmAn shoka-moha-sukha-duHkhAdIn guNAn svIyAn eva abhimanyamAno bhuN^kte | tatra kAraNaM guNa-saN^gaH | guNamaya-deheShu asyAsaN^gasyApy AtmanaH saN^go 'vidyA-kalpitaH | kva bhuN^kte ity apekShAyAm Aha satIShu devAdi-yoniShu asatIShu tiryag-Adi-yoniShu shubhAshubha-karma-kR^itAsu yAni janmAni teShu ||21||

baladevaH : prakR^ity-adhiShThAne sikhAdibhoge ca puruShasyaiva kartR^itvam ity etat sphuTayati tasya prakR^iti-saMsarge hetuM ca darshayati puruSha iti | cit-sukhaika-raso 'pi puruSho 'nAdikarma-vAsanayA prakR^itisthas tAm adhiShThita-tat-kR^ita-dehendriyaH prAna-vishiShTaH sann eva tat-kR^itAn guNAn sukhAdIn bhuN^kte 'nubhavati kvety Aha sad iti | satIShu deva-mAnavAdiShv asatIShu pashu-pakShy-AdiShu ca sAdhv-asAdhu-racitAsu yoniShu yAni janmAdIni teShv iti tatra tatra puruShasyaiva kartR^itvam | 

tat-saMsarge hetum Aha kAraNam iti | guNo 'saN^go 'nAdi-guNa-maya-visaya-spR^ihA | ayam arthaH anAdir jIvaH karma-rUpANAdivAsanAraktaH | sa ca bhoktR^itvAd bhogyAn viShayAn spR^ihayaMs tad-arpita-kAmanAdi-sannihitAM prakR^itim AshrayiShyati yAvat sat-prasaN^gAt tat-tad-vAsanA kShIyate | tat-kShaye tu parAtma-dhAma-sukhAni bhuN^kte so 'shnute sarvAn kAmAn saha brahmaNA vipashcitA ity Adi shrutibhya iti | yat tu prakR^iter ity AdeH kArya-kAraNety AdeH prakR^ityaiva cety Ader nAnyaM guNebhyaH ity Adesh cApAtatArtha-grAhibhiH sAN^khyaiH prakR^iter eva kartR^itvam uktaM, tat kila rabhasAbhidhAnam eva loShTra-kAShThavad acetanAyAs tasyAs tattva-sambhAvAt | upAdAnAparokSha-cikIrShAkR^itimattvaM khalu kartR^itvaM, tac ca cetanasyaiveti shrutir Aha - vij~nAnaM yaj~naM tanute karmANi tanute 'pi ca | eSha hi draShTA spraShTA shrotA rasayitA ghrAtA mantA boddhA kartA nij~nAnAtmA puruShaH ity Adikam |

yac ca puruSha-sannidhAnAc caitanyAdhyAsAt tasyAs tattvam ity Ahus tan na | yat sannidhyadhasta-caitanyAt tasyAH kartR^itvaM tat tasyaiva sannihitasyeti suvacatvAt | na khalu tapAyaso dagdhR^itvam ayo-hetukam api tu vahni-hetukam eva dR^iShTam | na ca calati jalaM phalati tarur itivaj jaDAyAs tasyAs tattva-siddhir jalAdiShv antaryAmy-adhiShThitatveneShTAsiddher vidhAyaka-shruti-vyAkopAc caited evam | na hi jaDa-prakR^itim uddishya svargAdi-phalakaM jyotiShTomAdi-mokSha-phalakaM dhyAnaM ca smR^itir vidhatte 'pi tu cetanam eva bhoktAram uddishyeti puruShasyaiva kartR^itvam | tac ca prakR^iter iti yad uktaM tat tu tad-vR^itti-prAcuryAd eva yathA kareNa bibhrati puruShe karo bibhartIti vyapadeshas tathA prakR^ityA kurvati puruShe prakR^itiH karotIti sa bhaved ity eke, prAkR^itair dehAdibhir yuktasyaiva puruShasya yaj~na-yuddhAdi-karma-kartR^itvaM, na tu tair viyuktasya shuddhasyety ataH prakR^ites tad ity apare ||21|

__________________________________________________________

BhG 13.22

upadraShTAnumantA ca bhartA bhoktA maheshvaraH |
paramAtmeti cApy ukto dehe 'smin puruShaH paraH ||22||

shrIdharaH : tad anena prakAreNa prakR^ity-avivekAd eva puruShasya saMsAraH | na tu svarUpataH | ity Ashayena tasya svarUpam Aha upadraShTeti | asmin prakR^iti-kArye dehe vartamAno 'pi puruShaH paro bhinna eva | na tad-guNair yujyata ity arthaH | tatra hetavaH yasmAd upadraShTA pR^ithag-bhUta eva samIpe sthitvA draShTA sAkShIty arthaH | tathA anumantA anumoditaiva sannidhi-mAtreNAnugrAhakaH | sAkShI cetAH kevalo nirguNash ca [GTU 2.96, PuruSha-bodhinI] ity Adi shruteH | tathA aishvaryeNa rUpeNa bhartA vidhAyaka iti coktaH | bhoktA pAlaka iti ca | mahAMsh cAsau Ishvarash ca sa brahmAdInAm api patir iti ca paramAtmA vAntaryAmIti coktaH shrutyA | tathA ca shrutiH eSha sarveshvara evsa bhUtAdhipatir loka-pAlaH ity Adi ||22||

madhusUdanaH : tad evaM prakR^iti-mithyA-tAdAtmyAt puruShasya saMsAro na svarUpeNety uktam | kIdR^ishaM punas tasya svarUpaM yatra na sambhavati saMsAraH ? ity AkAN^kShAyAM tasya svarUpaM sAkShAn nirdishann Aha upadraShTeti | asmin prakR^iti-pariNAme dehe jIva-rUpeNa vartamAno 'pi puruShaH paraH prakR^iti-guNAsaMsR^iShTaH paramArthato 'saMsArI svena rUpeNety artahH | yata upadraShTA yatha R^itvig-yajamAneShu yaj~na-karma-vyApR^iteShu tat-samIpastho 'nyaH svayam avyApR^ito yaj~na-vidyA-kushalatvAd R^itvig-yajamAna-vyApAra-guNa-doShANAm IkShitA, tadvat kArya-karaNa-vyApAreShu svayam avyApR^ito vilakShaNas teShAM kArya-karaNAnAM sa-vyAparANAM samIpastho draShTA na tu kartA puruShaH | sa yat tatra kiMcit pashyaty ananvAg atas tena bhavaty asaN^go hy ayaM puruShaH [BAU 4.3.15] iti shruteH |

athavA, deha-cakShur-mano-buddhy-AtmAno draShTR^iShu madhye bAhyAn dehAdIn apekShyAtyavyavahito draShTAtmA puruSha upadraShTA | upa-shabdasya sAmIpyArthatvAt tasya cAvyavadhAna-rUpasya pratyag-Atmany eva paryavasAnAt | 

anumantA ca kArya-karaNa-pravR^ittiShu svayam apravR^itto 'pi pravR^itta iva saMnidhi-mAtreNa tad-anukUlatvAd anumantA | athavA, sva-vyApAreShu pravR^ittAn dehendriyAdIn na nivArayati kadAcid api tat-sAkShi-bhUtaH puruSha ity anumantA | sAkShI cetA [GTU 2.96, PuruSha-bodhinI] iti shruteH | bhartA 

bhartA dehendriya-mano-buddhInAM saMhatAnAM caitanyAbhAsa-vishiShTAnAM sva-sattayA sphuraNena ca dhArayitA poShayitA ca | bhoktA buddheH sukha-duHkha-mohAtmakAn pratyayAn svarUpa-caitanyena prakAshayatIti nirvikAra evopalabdhA | maheshvaraH  sarvAtmatvAt svatantratvAc ca mahAn Ishvarash ceti maheshvaraH | paramAtmA dehAdi-buddhy-antAnAM avidyayAtmatvena kalpitAnAm paramaH prakR^iShTa upadraShTR^itvAdi-pUrvokta-visheShaNa-vishiShTa AtmA paramAtmA | ity anena shabdenApi uktaH kathitaH shrutau | ca-kArAd upadraShTety-Adi-shabdair api sa eva puruShaH paraH | uttamaH puruShas tv anyaH paramAtmety udAhR^itaH [GItA 15.17] ity agre vakShyate ||22|| 

vishvanAthaH : jIvAtmAnam uktvA paramAtmAnam Aha upadraShTeti | yadyapi anAdi mat-paraM brahma ity AdinA hR^idi sarvasya viShThitam ity anena ca sAmAnyataH pasheShatash ca paramAtmA prokta eva, tad api tasya jIvAtma-sAhityenApi pR^ithag eva spaShTatayA dehasthatva-j~nApanArtham iyam uktir j~neyA | asmin dehe paro 'nyaH puruSho yo maheshvarH sa paramAtmeti cApy uktaH | paramAtmeti ca nAmnApy ukto bhavatIty arthaH | tatra parama-shabda ekAtmavAda-pakShe svAMsha iti dyotanArtho jIvasya upa samIpe pR^ithak-sthita eva draShTA sAkShI | anumantAnumodana-kartA sannidhi-mAtreNAnugrAhakaH | sAkShI cetAH kevalo nirguNash ca [GTU 2.96, PuruSha-bodhinI] iti shruteH | tathA bhartA dhArako bhoktA pAlakaH |

baladevaH : dehe sukhAdibhokTrayAvasthitaM jIvam uktvA niyantR^itayA tatrAvasthitam Ishvaram Aha upadraShTeti | asmin dehe paro jIvAd anyaH puruSho 'sti yo maheshvaraH paramAtmeti proktaH | upadraShTA sannidhau pR^ithak-sthita eva sAkShI | anumantAnumati-dAtA tad-anumatiM vinA jIvaH ki¤cid api kartuM na kShama ity arthaH | bhartA dhArakaH | bhoktA pAlakaH | sarvataH pANi ity Adibhir uktasyApIshasya jIvena saha sthitiM vaktuM punar uktiH ||22||
__________________________________________________________

BhG 13.23

ya evaM vetti puruShaM prakR^itiM ca guNaiH saha |
sarvathA vartamAno 'pi na sa bhUyo 'bhijAyate ||23||

shrIdharaH : evaM prakR^iti-puruSha-viveka-j~nAninaM stauti ya evam iti | evam upadraShTR^itvAdi-rUpeNa puruShaM yo vetti prakR^itiM ca guNaiH saha sukha-duHkhAdi-pariNAmaiH sahitAM yo vetti sa puruShaH sarvathA vidhim atilaN^ghyeha vartamAno 'pi punar nAbhijAyate | mucyate evety arthaH ||23||

madhusUdanaH : tad evaM sa ca yo yat prabhAvash ca [GItA 13.4] iti vyAkhyAtam idAnIM yaj j~nAtvAmR^itam ashnute ity uktam upasaMharati ya evam iti | ya evam uktena prakAreNa vetti puruSham ayam aham asmIti sAkShAtkaroti prakR^itiM cAvidyAM guNaiH sva-vikAraiH saha mithyA-bhUtAm Atma-vidyayA bAdhitAM vetti nivR^itte mamAj~nAna-tAt-kArye iti, sa sarvathA prArabdha-karma-vashAd indravad vidhim atikramya vartamAno 'pi bhUyo na jAyate patite 'smin vidvac-charIre punar deha-grahaNaM na karoti | avidyAyAM vidyayA nAshitAyAM tat-kAryAsaMbhavasya bahudhoktatvAt tad-adhigama uttara-pUrvArdhayor ashleSha-vinAshau tad-vyapadeshAt [Vs 4.1.13] iti nyAyAt | api-shabdAd vidhim anatikramya vartamAnaH sva-vR^ittastho bhUyo na jAyata iti kim u vaktavyam ity abhiprAyaH ||23||

vishvanAthaH : etaj-j~nAna-phalam Aha ya iti | puruShaM paramAtmAnaM prakR^itiM mAyA-shaktiM | ca-kArAj jIva-shaktiM ca | sarvathA vartamAno 'pi laya-vikShepAdi-parAbhUto 'pi ||23||

baladevaH : etaj-j~nAna-phalam Aha ya iti | evaM mad-ukta-vidhayA mitho viviktatayA yaH puruShaM maheshvara-prakR^itiM ca jIvaM ca vetti ! sarvathA vyavahAra-samparkeNa vartamAno 'pi bhUyo nAbhijAyate dehAnte vimucyata ity arthaH ||23||

__________________________________________________________

BhG 13.24

dhyAnenAtmani pashyanti ke cid AtmAnam AtmanA |
anye sAMkhyena yogena karma-yogena cApare ||24||

shrIdharaH : evambhUta-viviktAtma-j~nAna-sAdhana-vikalpAn Aha dhyAneneti dvAbhyAm | dhyAnenAtmAkArapratyayAvR^ittyA | Atmani deha eva AtmanA manasA evam AtmAnaM kecit pashyanti | anye tu sAN^khyena prakR^iti-puruSha-vailakShaNyAlocanena yogenAShTAN^gena | apare ca karma-yogena | pashyantIti sarvatrAnuShaN^gaH | eteShAM ca dhyAnAdInAM yathA-yogyaM krama-samuccaye saty api tat-tan-niShThA-bhedAbhiprAyeNa vikalpoktiH ||24||

madhusUdanaH : atrAtma-darshane sAdhana-vikalpA ime kathyante dhyAneneti | iha hi caturvidhA janAH, kecid uttamAH kecin madhyamAH kecin mandAH kecin mandatarA iti | tatrottamAnAm Atma-j~nAna-sAdhanam Aha | dhyAnena vijAtIya-pratyayAnantaritena sajAtIya-pratyaya-pravAheNa shravaNa-manana-phala-bhUtenAtma-cintanena nididhyAsana-shabdenoditenAtmani buddhau pashyanti sAkShAtkurvanti AtmAnaM pratyak-cetanam AtmanA dhyAna-saMskR^itenAntaH-karaNena kecid uttamA yoginaH | 

madhyamAnAm Atma-j~nAna-sAdhanam Aha -- anye madhyamAH sAMkhyena yogena nididhyAsana-pUrva-bhAvinA shravaNa-manana-rUpeNa nityAnitya-vivekAdi-pUrvakeNeme guNa-traya-pariNAmA anAtmanaH sarve mithyA-bhUtAs tat-sAkShi-bhUto nityo vibhur nirvikAraH satyaH samasta-jaDa-sambandha-shUnya AtmAham ity evaM vedAnta-vAkya-vicAra-janyena cintanena pashyanti AtmAnam Atmaniti vartate | dhyAnenotpatti-dvAreNety arthaH |

mandAnAm j~nAna-sAdhanam Aha -- karma-yogeneshvarArpaNa-buddhyA kriyamANena phalAbhisandhi-rahitena tat-tad-varNAshramocitena veda-vihitena karma-kalApena cApare mandAH pashyanti AtmAnam Atmaniti vartate | sattva-shuddhyA shravaNa-manana-dhyAnotpatti-dvAreNety arthaH ||24|| 

vishvanAthaH : atra sAdhana-vikalpam Aha dhyAneti dvAbhyAm | kecid bhaktA dhyAnena bhagavac-cintanenaiva | bhaktyA mAm abhijAnAti [GItA 18.55] ity agrimokter Atmani mansy AtmanA svayam eva na tv anyena kenApy upakArekeNety arthaH | anye j~nAninaH sAN^khyam AtmAnAtma-vivekas tena | apare yogino yogenAShTAN^gena karma-yogena niShkAma-karmaNA ca | atra sAN^khyAShTAN^ga-yoga-niShkAma-karma-yogAH paramAtma-darshane parasparayaiva hetavo na tu sAkShAd dhetavas teShAM sAttvikatvAt paramAtmanas tu guNAtItatvAt | kiM ca j~nAnaM ca mayi sannyaset [BhP 11.19.1] iti bhagavad-ukter j~nAnAdi-sannyAsAnantaram eva bhaktyAham ekayA grAhyaH [BhP 11.14.11] ity ukter j~nAnaM vimucya tayA bhaktyaiva pashyanti ||24||

baladevaH : maheshvarasya prAptau sAdhana-vikalpAn Aha dhyAneneti dvAbhyAm | kecid vishuddha-cittA Atmani manasi sthitam AtmAnaM maheshvaraM mAM dhyAnenopasarjanI-bhUta-j~nAnena pashyanti sAkShAt kurvanty AtmanA svayam eva, na tv anyenopakArakeNa | anye sAN^khyenopasarjanI-bhUta-dhyAnena j~nAnena pashyanti | anya-yogenopasarjanI-bhUta-j~nAnenAShTAN^gena pashyanti | apare tu karma-yogenAntargata-dhyAna-j~nAnena niShkAmeNa karmaNA ||24||
__________________________________________________________

BhG 13.25

anye tv evam ajAnantaH shrutvAnyebhya upAsate |
te 'pi cAtitaranty eva mR^ityuM shruti-parAyaNAH ||25||

shrIdharaH : ati-mandAdhikAriNAM nistAropAyam Aha anya iti | anye tu sAN^khya-yogAdi-mArgeNa evambhUtam upadraShTR^itvAdi-lakShaNam AtmAnam sAkShAtkartum ajAnanto 'nyebhya AcAryebhya upadeshataH shrutvA upAsante dhyAyanti | te 'pi ca shraddhayopadesha-shravaNa-parAyaNAH santo mR^ityuM saMsAraM shanair atitaranty eva ||25||

madhusUdanaH : mandatarANAM j~nAna-sAdhanam Aha anya iti | anye tu mandatarAH | tu-shabdaH pUrva-shlokokta-trividhAdhikAri-vailakShaNya-dyotanArthaH | eShUpAyeShv anyatareNApy evaM yathoktam AtmAnam ajAnanto 'nyebhyaH kAruNikebhya AcAryebhyaH shrutvA "idam eva cintayata" ity uktA upAsate shraddadhAnAH santash cintayanti | te 'pi cAtitaranty eva mR^ityum saMsAram shruti-parAyaNAH svayaM vicArAsamarthA api shraddadhAnatayA gurUpadesha-shravaNa-mAtra-parAyaNAH | te 'pIty api-shabdAdye svayaM vicAra-samarthAs te mR^ityum atitarantIti kim u vaktavyam ity abhiprAyaH ||25|| 

vishvanAthaH : anye itas tataH kathA-shrotAraH ||25||

baladevaH : anye tv evam IdR^ishAnupAyAn ajAnantaH shruti-parAyaNAs tat-tat-kathA-shravaNAdi-niShThAH sAmpratikA anyebhyas tad-vaktR^ibhyas tAn upAyAn shrutvA taM maheshvaram upAsate | te 'pi cAt ta-saN^ginash ca krameNa tAn upalabhyAnuShThAya ca mR^ityum atitaranty eveti tat-kathA-shruti-mahimAtishayo darshitaH ||25||
__________________________________________________________

BhG 13.26

yAvat saJNjAyate kiMcit sattvaM sthAvara-jaN^gamam |
kShetra-kShetraj~na-saMyogAt tad viddhi bharatarShabha ||26||

shrIdharaH : atha karma-yogasya tR^itIya-caturtha-pa¤cameShu prapa¤citatvAd dhyAna-yogasya ca ShaShThAShThamayoH prapa¤citatvAd dhyAnAdesh ca sAN^khya-viviktAtma-viShayatvAt sAN^khyam eva prapa¤cayann Aha yAvad ity Adi yAvad adhyAyAntam | yAvat ki¤cit vastu-mAtraM sattvam utpadyate tat sarvaM kShetra-kShetraj~nayor yogAd aviveka-kR^ita-tAdAtmyAdhyAsAd bhavatIti jAnIhi ||26||

madhusUdanaH : saMsArasyAvidyakatvAd vidyayA mokSha upapadyata ity etasyArthasyAvadhAraNAya saMsAra-tan-nivartaka-j~nAnayoH prapa¤caH kriyate yAvad adhyAya-samApti | tatra kAraNaM guNa-saN^go 'sya sad-asad-yoni-janmasv [GItA 13.21] ity etat prAg uktaM vivR^iNoti yAvad iti | yAvat kim api sattvaM vastu saJNjAyate sthAvaraM jaN^gamaM vA tat sarvaM kShetra-kShetraj~na-saMyogAd avidyA-tat-kAryAtmakaM jaDam anirvacanIyaM sad-asattvaM dR^ishya-jAtaM kShetraM tad-vilakShaNaM tad-bhAsakaM sva-prakAsha-paramArtha-sac-caitanyam asaN^godAsInaM nirdharmakam advitIyaM kShetraj~naM tayoH saMyogo mAyA-vashA itaretarAviveka-nimitto mithyA-tAdAtmyAdhyAsaH satyAnR^ita-mithunIkaraNAtmakaH | tasmAd eva saJNjAyate tat sarvaM kArya-jAtam iti viddhi he bharatarShabha | ataH svarUpAj~nAna-nibandhanaH saMsAraH svarUpa-j~nAnAd vinaMShTum arhati svapnAdivad ity abhiprAyaH ||26||

vishvanAthaH : uktam evArthaM prapa¤cayati yAvad adhyAya-samApti | yAvad iti yat-pramANakaM nikR^iShTam utkR^iShTaM vA | sattvaM prANi-mAtram ||26||

baladevaH : athAnAdi-saMyuktayoH prakR^iti-jIvayor yogAnusandhAnAya tayoH saMyogena sR^iShTiM tAvad Aha yAvad iti | sthAvara-jaN^gamaM ki¤cit sattvaM prANi-jAtaM yAvad yat-pramANakam utkR^iShTam apakR^iShTaM ca sa¤jAyate tat kShetra-kShetraj~na-saMyogAd viddhi | kShetreNa prakR^ityA saha kShetraj~nayoH sambandhAj jAnIhIty arthaH | IshvaraH prakR^iti-jIvau niyamayan pravartayati, tau tu mithaH sambadhnIta | tato dehotpatti-dvArA prANi-sR^iShTir ity arthaH ||26||
__________________________________________________________

BhG 13.27

samaM sarveShu bhUteShu tiShThantaM parameshvaram |
vinashyatsv avinashyantaM yaH pashyati sa pashyati ||27||

shrIdharaH : aviveka-kR^itaM saMsArodbhavam uktvA tan-nivR^ittaye vivktAtma-viShayaM samyag-darshanam Aha samam iti | sthAvara-jaN^gamAtmakeShu bhUteShu nirvisheShaM sad-rUpeNa samaM yathA bhavaty evaM tiShThantaM paramAtmAnaM yaH pashyati ataeva teShu vinashyatsv api avinashyantaM yaH pashyati sa eva samyak pashyati ||27||

madhusUdanaH : evaM saMsAram avidyAtmakam uktvA tan nivartaka-vidyA-kathanAya ya evaM vetti puruSham iti prAg uktaM vivR^iNoti samam iti | sarveShu bhUteShu bhavana-dharmakeShu sthAvara-jaN^gamAtmakeShu prANiShu aneka-vidha-janmAdi-pariNAma-shIlatayA guNa-pradhAna-bhAvApattyA ca viShameShu ataeva ca¤caleShu pratikShaNa-pariNAmino hi bhAvA nApariNamya kShaNam api sthAtum Ishate | ata eva paraspara-bAdhya-bAdhaka-bhAvApanneShu evam api vinashyatsu dR^iShTa-naShTa-svabhAveShu mAyA-gandharva-nagarAdi-prAyeShu samaM sarvatraika-rUpaM pratideham ekaM janmAdi-pariNAma-shUnyatayA ca tiShThantam apariNamamAnaM parameshvaraM sarva-jaDa-varga-sattA-sphUrti-pradatvena bAdhya-bAdhaka-bhAva-shUnyaM sarvadopAnAskanditam avinashyantaM dR^iShTa-naShTa-prAya-sarva-dvaita-bAdhe 'py abAdhitam | evaM sarva-prakAreNa jaDa-prapa¤ca-vilakShaNam AtmAnaM vivekena yaH shAstra-cakShuShA pashyati sa eva pashyaty AtmAnaM jAgrad-bodhena svapna-bhramaM bAdhamAna iva | 

aj~nas tu svapna-darshIva bhrAntyA viparItaM pashyan na pashyaty eva | adarshanAtmakatvAd bhramasya | na hi rajjuM sarpatayA pashyan pashyatIti vyapadishyate | rajjv-adarshanAtmakatvAt sarpa-darshanasya | evam-bhUtAny Anuparakta-shuddhAtma-darshanAt tad-darsharnAtmikAyA avidyAyA nivR^ittis tatas tat-kArya-saMsAra-nivR^ittir ity abhiprAyaH | atrAtmAnam iti visheShya-lAbho visheShaNa-maryAdayA | parameshvaram ity eva vA visheShya-padam | viShamatva-ca¤calatva-bAdhya-bAdhaka-rUpatva-lakShaNaM jaDa-gataM vaidharmyaM samatva-tiShThattva-parameshvaratva-rUpAtma-visheShaNa-vashAd arthAt prAptam anyat kaNThoktam iti vivekaH ||27||

vishvanAthaH : paramAtmAnaM tv evaM jAnIyAd ity Aha samam iti | vinashyatsv api deheShu yaH pashyati, sa eva j~nAnIty arthaH ||27||

baladevaH : atha prakR^itau tat-saMyukteShu ca jIveShu sthitam apIshvaraM tebhyo viviktaM pashyed ity Aha samam iti | yas tv atattvavit prasaN^gI sarveShu sthAvara-jaN^gama-dehavatsu bhUteShu jIveShu samam ekarasaM yathA syAt tathA tiShThantaM parameshvaraM vinashyatsu tat-tad-deha-vimardena vinAshaM gacchatsu teShv avinashyantaM tad-vaikShaNaM pashyati sa eva pashyati tad-yAthAtmya-darshI bhavati | tathA ca vaividhya-vinAsha-dharmibhyaH prakR^iti-saMyogibhyo jIvebhya aikarasyAvinAsha-dharmA paresho vivikta iti ||27||
__________________________________________________________

BhG 13.28

samaM pashyan hi sarvatra samavasthitam Ishvaram |
na hinasty AtmanAtmAnaM tato yAti parAM gatim ||28||

shrIdharaH : kuta iti | ata Aha samam iti | sarvatra bhUtamAtre samaM samyag apracyuta-svarUpeNAvasthitaM paramAtmAnaM pashyan | hi yasmAd AtmanA svenaivAtmAnaM na hinasti | avidyayA sac-cid-Ananda-rUpam AtmAnaM tiraskR^itya na vinAshayati | tatash ca parAM gatiM mokShaM prApnoti | yat tv evaM na pashyati sa hi dehAtma-darshI dehena sahAtmAnaM hinasti | tathA ca shrutiH - 

asUryA nAma te lokA andhena tamasAvR^itAH | 
tAMs te pretyAbhigacchanti ye ke cAtma-hano janAH || [ýshaU 3] iti ||28|

madhusUdanaH : tad etad Atma-darshanaM phalena stauti rucy-utpattaye samam iti | samavasthitaM janmAdi-vinAshAnta-bhAva-vikAra-shUnyatayA samyaktayAvasthita-vinAshitva-lAbhaH | anyat prAg vyAkhyAtam | evaM pUrvokta-visheShaNam AtmAnaM pashyann ayam aham asmIti shAstra-dR^iShTyA sAkShAtkurvan na hinasty AtmanAtmAnam | sarvo hy aj~naH paramArtha-santam ekam akartr-abhoktR^i-paramAnanda-rUpam AtmAnam avidyayA sati bhAty api vastuni nAsti na bhAtIti pratIti-janana-samarthayA svayam eva tiraskurvann asantam iva karotIti hinasty eva tam | tathAvidyayAtmatvena paritgR^ihItaM dehendriya-saMghAtam AtmAnaM purAtanaM hatvA navam Adatte karma-vashAd iti hinasty eva tam | ata ubhayathApy Atmahaiva sarvo 'py aj~naH | yam adhikR^ityeyaM shakuntalA-vacana-rUpA smR^itiH -

     kiM tena na kR^itaM pApaM coreNAtmApahAriNA |
     yo 'nyathA santam AtmAnam anyathA pratipadyate || iti |

shrutish ca -

asUryA nAma te lokA andhena tamasAvR^itAH | 
tAMs te pretyAbhigacchanti ye ke cAtma-hano janAH || [ýshaU 3] iti 

asUryA asurasya sva-bhUtA AsuryA saMpadA bhogyA ity arthaH | Atma-hana ity anAtmany AtmAbhimAnina ity arthaH | ato ya Atmaj~naH so 'nAtmany AtmAbhimAnaM shuddhAtma-darshanena bAdhate | ataH svarUpa-lAbhAc ca hinasty AtmanAtmAnaM tato yAti parAM gatim | tata Atma-hananAbhAvAd avidyA-tat-kArya-nivR^itti-lakShaNAM muktim adhigacchatIty arthaH ||28|

vishvanAthaH : AtmanA manasA kupatha-gAminA AtmAnaM jIvaM na hinasti nAdhaH-pAtayati ||28||

baladevaH : athokta-viShayA tebhyo viviktam IshvaraM pashyan tad-darshana-mahimnA ca prakR^iti-vikArebhyaH sva-vivekaM ca labhata ity AshayenAha samaM pashyan hIti | sarvatra bhUteShu samaM yathA bhavaty evaM samyag-apracyuta-svarUpa-guNatayAvasthitam IshvaraM pashyann AtmAnaM svam AtmanA prakR^iti-vikAra-viveka-grAhiNA viShaya-rasa-gR^idhnunA manasA na hinasti nAdhaHpAtayati, sa tad-rasa-viraktena tena parAm utkR^iShTAM gatiM tad-vikArebhyaH svaiveka-khyAtiM yAti ||28||

__________________________________________________________

BhG 13.29 

prakR^ityaiva ca karmANi kriyamANAni sarvashaH |
yaH pashyati tathAtmAnam akartAraM sa pashyati ||29||

shrIdharaH : nanu shubhAshubha-karma-kartR^itvena vaiShamye dR^ishyamAne katham AtmanaH samatvam ity AshaN^kyAha prakR^ityaiveti | prakR^ityaiva dehendriyAkAreNa pariNatayA | sarvashaH prakAraiH | kriyamANAni karmANi yaH pashyati | tathAtmAnaM cAkartAraM dehAbhimAnenaiva AtmanaH kartR^itvaM na svataH | ity evaM yaH pashyati sa eva samyak pashyati | nAnya ity arthaH |

madhusUdanaH : nanu shubhAshubha-karma-kartAraH pratidehaM bhinnA Atmano viShamAsh ca tat-tad-vicitra-phala-bhoktR^itveneti kathaM sarva-bhUta-stham ekam AtmAnaM samaM pashyan na hinasty AtmanAtmAnam ity uktam ata Aha prakR^ityaiveti | karmANi vAÇ-manaH-kAyArabhyANi sarvashaH sarvaiH prakAraiH prakR^ityaiva dehendriya-saN^ghAtAkAra-pariNatayA sarva-vikAra-kAraNa-bhUtayA triguNAtmikayA bhagavan-mAyayaiva kriyamANAni na tu puruSheNa sarva-vikAra-shUnyena yo vivekI pashyati, evaM kShetreNa kriyamANeShv api karmasu AtmAnaM kShetraj~nam akartAraM sarvopAdhi-vivarjitam asaN^gam ekaM sarvatra samaM yaH pashyati, tathA-shabdaH pashyatIti-kriyA-karShaNArthaH, sa pashyati sa paramArtha-darshIti pUrvavat | sa-vikArasya kShetrasya tat-tad-vicitra-karma-kartR^itvena prati-dehaM bhede 'pi vaiShamye 'pi na nirvisheShasyAkartur AkAshasyeva na bhede pramANaM kiMcid Atmana ity upapAditaM prAk ||29||

vishvanAthaH : prakR^ityaiva dehendriyAdyAkAreNa pariNatayA sarvashaH sarvANy AtmAnaM jIvaM dehAbhimAnenaiva AtmanaH kartR^itvam, na tu svataH | ity evaM yaH pashyatIty arthaH ||29||

baladevaH : prakR^iteH sva-vivekaM kathaM yAtIty apekShAyAM tatra prakAram Aha - prakR^ityaiveti dvAbhyAm | yaH sarvANi karmANi prakR^ityaiva cAn mad-adhiShThitayeshvara-preritayA kriyamANAni pashyati, tathAtmAnaM teShAM karmaNAm akartAraM pashyati, sa eva pashyati sva-yAthATmya-darshI bhavati | ayam arthaH na khalu vij~nAnAnanda-svabhAvo 'haM yuddha-yaj~nAdIni duHkha-mayAni karmANi karomi, kintv anAdibhogavAsanenAvivekinA mayAdhiShThitA mad-bhoga-siddhaye mad-dehAdi-dvArA tAni karotIti tad-dhetukatvAt saiva tat-kartR^iIti karam-kAriNyAH prakR^ites tad-akartA shuddho jIvo viviktaH | shuddhasyApi kartR^itvaM tu pashyatIty anena vyaktam iti ||

__________________________________________________________

BhG 13.30

yadA bhUta-pR^ithag-bhAvam ekastham anupashyati |
tata eva ca vistAraM brahma saMpadyate tadA ||30||

shrIdharaH : idAnIM tu bhUtAnAm api prakR^itis tAvan-mAtratvenAbhedAd bhUta-bheda-kR^itam apy Atmano bhedam apashyan brahmatvam upaitIty Aha yadeti | yadA bhUtAnAM sthAvara-jaN^gamAnAM pR^ithag-bhAvaM bhedaM pR^ithaktvam ekastham ekasyAm eveshra-shakti-rUpAyAM prakR^itau pralaye sthitam anupashyati Alocayati | ataeva tasyA eva prakR^iteH sakAshAd bhUtAnAM vistAraM sR^iShTi-samaye 'nupashyati | tadA prakR^iti-tAvan-mAtratvena bhUtAnAm apy abhedaM pashyan paripUrNaM brahma sampadyate | brahmaiva bhavatIty arthaH ||30||

madhusUdanaH : tad evam ApAtataH kShetra-bheda-darshanam anabhyanuj~nAya kShetra-bheda-darshanam apAkR^itam idAnIM tu kShetra-bheda-darshanam api mAyikatvenApAkaroti yadeti | yadA yasmin kAle bhUtAnAM sthAvara-jaN^gamAnAM sarveShAm api jaDa-vargANAM pR^ithag-bhAvaM pR^ithaktvam paraspara-bhinnatvam eka-stham ekasminn evAtmani sad-rUpe sthitaM kalpitaM kalpitasyAdhiShThAnAd anatirekAt sad-rUpAtma-svarUpAd anatiriktam anupashyati shAstrAcAryopadesham anu svayam Alocayati AtmaivedaM sarvam [ChAU 7.25.2] iti | evam api mAyAv-vashAt tata ekasmAd Atmana eva vistAraM bhUtAnAM pR^ithag-bhAvaM ca svapna-mAyAvad anupashyati brahma saMpadyate tadA sajAtIya-vijAtIya-bheda-darshanAbhAvAd brahmaiva sarvAnartha-shUnyaM bhavati tasmin kAle |

yasmin sarvANi bhUtAni AtmaivAbhUd vijAnataH |
tatra ko mohaH kaH shoka ekatvam anupashyataH || [ýshaU 7] iti shruteH |

prakR^ityaiva cety atrAtma-bhedo nirAkR^itaH | yadA bhUta-pR^ithag-bhAvam ity atra tv anAtma-bhedo 'pIti visheShaH ||30||

vishvanAthaH : yadA bhUtAnAM sthAvara-jaN^gamAnAM pR^ithag-bhAvaM tat-tad-AkAra-gataM pArthakyam ekastham ekasyAM prakR^itAv eva sthitaM pralaya-kAle anupashyaty Alocayati | tataH prakR^iteH sakAshAd eva bhUtAnAM vistAraM sR^iShTi-samaye 'nupashyati tadA brahma sampadyate brahmaiva bhavatIty arthaH ||30||

baladevaH : yadeti | ayaM jIvo yadA bhUtAnAM deva-mAnavAdInAM pR^ithag-bhAvaM tat-tad-AkAra-gataM devatva-mAnavatva-dIrghatva-hrasvatvAdi-rUpa-pArthakyam ekasthaM prakR^iti-gatam eva pralaye 'nupashyati tataH prakR^itita eva sarge teShAM devatvAdInAM vistAraM ca pashyati, na tv AtmasthaM tat pR^ithag-bhAvaM na cATmanas tad-vistAraM ca pashyati | sva-prakR^iti-viviktAtma-darshI | tadA tad brahma sampadyate tad-viviktam abhivyaktApahata-pApmatvAdi-bR^ihad-guNAShTakam svam anubhavatIty arthaH ||30||

__________________________________________________________

BhG 13.31

anAditvAn nirguNatvAt paramAtmAyam avyayaH |
sharIra-stho 'pi kaunteya na karoti na lipyate ||31||

shrIdharaH : tathApi parameshvarasya saMsArAvasthAyAM deha-sambandha-nimittaiH karmabhis tat-phalaish ca sukha-duHkhAdibhir vaiShamyaM duShpariharam iti kutaH sama-darshanaM | tatrAha anAditvAd iti | yad utpattimat tad eva hi vyeti vinAsham eti | yac ca guNavad vastu tasya hi guNa-nAshe vyayo bhavati | ayaM tu paramAtmA anAdi nirguNash ca | ato 'vyayo 'vikArIty arthaH | tasmAt sharIre sthito 'pi na ki¤cit karoti | na ca karma-phalair lipyate ||31||

madhusUdanaH : AtmanaH svato 'kartR^itve 'pi sharIra-sambandhopAdhikaM kartR^itvaM syAd ity AshaN^kAm apanudan yaH pashyati tathAtmAnam akartAraM sa pashyatIty etad vivR^iNoti anAdirvAd iti | ayam aparokShaH paramAtmA parameshvarAbhinnaH pratyag-AtmAvyayo na vyetIty avyayaH sarva-vikAra-shUnya ity arthaH | tatra vyayo dvedhA dharmi-svarUpasyaivotpattimattayA vA dharmi-svarUpasyAnutpAdyatve 'pi dharmANAm evotpatty-AdimattayA vA | tatrAdyam apAkaroti anAditvAd iti | AdiH prAg asattvAvasthA | sA ca nAsti sarvadA sata AtmanaH | atas tasya kAraNAbhAvAj janmAbhAvaH | na hy anAder janma sambhavati | tad-abhAve ca tad-uttara-bhAvino bhAva-vikArA na sambhavanty eva | ato na svarUpeNa vyetIty arthaH |

dvitIyaM nirAkaroti nirguNatvAd iti | nirdharmakatvAd ity arthaH | na hi dharmiNam avikR^itya kashcid dharma upaity apaiti vA dharma-dharmiNos tAdAtmyAd ayaM tu nirdharmako 'to na dharma-dvArApi vyetIty arthaH | avinAshI vA are 'yam AtmAnucchitti-dharmA [BAU 4.5.14] iti shruteH | yasmAd eSha jAyate 'sti vardhate vipariNamate 'pakShIyate vinashyatIty evaM ShaD-bhAva-vikAra-shUnya AdhyAsikena sambandhena sharIra-stho 'pi tasmin kurvaty ayam AtmA na karoti | yathAdhyAsikena sambandhena jala-sthaH savitA tasmiMsh calaty api na calaty eva tadvat | yato na lipyate na tv ayam akartR^itvAd ity arthaH | icchA dveShaH sukhaM duHkham ity AdInAM kShetra-dharmatva-kathanAt | prakR^ityaiva ca karmANi kriyamANAnIti mAyA-kAryatva-vyapadeshAc ca | ataeva paramArtha-darshinAM sarva-karmAdhikAra-nivR^ittir iti prAg-vyAkhyAtam | etenAtmano nirdharmakatva-kathanAt svagata-bhedo 'pi nirastaH | prakR^ityaiva ca karmANi [GItA 13.29] ity atra sajAtIya-bhedo nivAritaH | yadA bhUta-pR^ithag-bhAvam [GItA 13.30] ity atra vijAtIya-bhedaH | anAditvAn nirguNatvAd [GItA 13.31] ity atra svagato bheda ity advitIyaM brahmaivAtmeti siddham ||31||

vishvanAthaH : nanu kAraNaM guNa-saN^go 'sya sad-asad-yoni-janmasu ity uktam | tatra deha-gatatvena tulyatve 'pi jIvAtmaiva guNa-liptaH saMsarati na tu paramAtmeti | kuta ity ata Aha anAditvAd iti | na vidyate AdiH kAraNaM yataH sa anAdiH | yathA pa¤camy-anta-padArthenAnuttama-shabdena paramottama ucyate tathaiva anAdi-shabdena parama-kAraNam ucyate | tatash cAnAditvAt parama-kAraNatvAt nirguNatvAn nirgatA guNaH sR^iShTyAdayo yatas tasya bhAvas tattvaM tasmAc ca jIvAtmano vilakShaNo 'yaM paramAtmA | avyayaH sarvadaiva sarvathaiva svIya-j~nAnAnandAdi-vyaya-rahitaH | sharIra-stho 'pi tad-dharmAgrahaNAt na karoti jIvavat na kartA, na bhoktA bhavati, na ca lipyate sharIra-guNa-liptash ca na bhavati ||31||

baladevaH : nanu paresham AtmAnaM ca viviktaM pashyati kR^itArtho bhavatIty uktir ayuktA etebhya eva bhUtebhyaH samutthAya tAny evAnu vinashyati na prety asaJNj~nAsti iti jIvasya dehena sahotpatti-vinAsha-shravaNAd iti cet tatrAha anAditvAd iti | ayam AtmA jIvaH sharIrastho 'py anAditvAt param-avyayo 'vyayatva-pradhAna-dharmatvAd vinAsha-shUnyo nirguNatvAd vishuddha-j~nAnAnandatvAn na yuddha-yaj~nAdi-karma karoti | ataH sharIrendriya-svabhAvenotpatti-vinAsha-lakShaNena na lipyate | shruty-arthas tv aupacArikatayA neyaH ||31||

__________________________________________________________

BhG 13.32

yathA sarva-gataM saukShmyAd AkAshaM nopalipyate |
sarvatrAvasthito dehe tathAtmA nopalipyate ||32||

shrIdharaH : tatra hetuM sa-dR^iShTAntam Aha yatheti | yathA sarva-gataM paN^kAdiShv api sthitam AkAshaM saukShmyAd asaN^gatvAt paN^kAdibhir nopalipyate tathA sarvatra uttame madhyame adhame vA dehe 'vasthito 'pi AtmA nopalipyate ||32||

madhusUdanaH : sharIra-stho 'pi tat-karmaNA na lipyate svayam asaN^gatvAd ity atra dR^iShTAntam Aha yatheti | saukShmyAd asaN^ga-svabhAvatvAd AkAshaM sarva-gatam api nopalipyate paN^kAdibhir yatheti dR^iShTAntArthaH | spaShTam itarat ||32|| 

vishvanAthaH : atha dR^iShTAntam Aha yathA sarvatra paN^kAdiShv api sthitam apy AkAshaM saukShmyAd asaN^gatvAt paN^kAdibhir na lipyate, tathaiva paramAtmA daihikair guNair doShaish ca na yujyata ity arthaH ||32||

baladevaH : nanu sharIre sthitas tad-dharmaiH kuto na lipyate ity atrAha yatheti | yathA sarvatra paN^kAdau gataM praviShTam apy AkAshaM saukShmyAt tat-tad-dharmair na lipyate, tathAtmA jIvaH sarvatra deva-mAnavAdAv uccAvace dehe sthito 'pi tad-dharmair na lipyate saukShmyAd eva ||32||

__________________________________________________________

BhG 13.33

yathA prakAshayaty ekaH kR^itsnaM lokam imaM raviH |
kShetraM kShetrI tathA kR^itsnaM prakAshayati bhArata ||33||

shrIdharaH : asaN^gatvAl lepo nAstIty AkAsha-dR^iShTAntena darshitam | prakAshakatvAc ca prakAshya-dharmair na yujyata iti ravi-dR^iShTAntenAha yathA prakAshayatIti | spaShTo 'rthaH ||

madhusUdanaH : na kevalam asaN^ga-svabhAvAd AtmA nopalipyate prakAshakatvAd api parkAshya-dharmair na lipyate iti sa-dR^iShTAntam Aha yatheti | yathA ravir eka eva kR^itsnaM sarvam imaM lokaM dehendriya-saMghAtaM rUpavad vastu-mAtram iti yAvat prakAshayati na ca prakAshya-dharmair lipyate na vA prakAshya-bhedAd bhidyate tathA kShetrI kShetraj~na eka eva kR^itsnaM kShetraM prakAshayati | he bhArata ! ataeva na prakAshya-dharmair lipyate na vA prakAshya-bhedAd bhidyata ity arthaH |

sUryo yathA sarva-lokasya cakShuH
na lipyate cAkShuShair bAhya-doShaiH |
ekas tathA sarva-bhUtAntarAtmA
na lipyate loka-duHkhena bAhyaH || iti [KaThU 2.2.11] shruteH ||

vishvanAthaH : prakAshakatvAt prakAshya-dharmair na yujyata iti sa-dR^iShTAntam Aha yatheti | ravir yathA prakAshakaH prakAshya-dharmair na yujyate, tathA kShetrI paramAtmA |

sUryo yathA sarva-lokasya cakShur 
na lipyate cAkShuShair bAhya-doShaiH | 
ekas tathA sarva-bhUtAntarAtmA 
na lipyate shoka-duHkhena bAhyaH || iti [KaThU 2.2.11] shruteH ||

baladevaH : deha-dharmeNAlipta evAtmA sva-dharmeNa dehaM puShNAtIty Aha yatheti | yathaiko ravir imaM kR^itsnaM lokaM prakAshayati prabhayA tathaikaH kShetrI jIvaH kR^itsnam ApAda-mastakam idaM kShetraM dehaM prakAshayati cetayati cetanayety evam Aha  guNAd vA lokavad [Vs 2.3.26] iti ||

__________________________________________________________

BhG 13.34

kShetra-kShetraj~nayor evam antaraM j~nAna-cakShuShA |
bhUta-prakR^iti-mokShaM ca ye vidur yAnti te param ||34||

shrIdharaH : adhyAyArtham upasaMharati kShetra-kShetraj~nayor iti | evam ukta-prakAreNa kShetra-ksetraj~nayor antaraM bhedaM viveka-j~nAna-lakShaNena cakShuShA ye viduH tathA xexam uktA bhUtAnAM prakR^itis tasyAH sakAshAn mokShaM mokShopAyaM dhyAnAdikaM ca ye viduH te paraM padaM yAnti ||34||

viviktau yena tattvena mishrau prakR^iti-puruShau |
taM vande paramAnandaM nanda-nandanam Ishvaram ||

iti shrI-shrIdhara-svAmi-kR^itAyAM bhagavad-gItA-TIkAyAM subodhinyAM 
prakR^iti-puruSha-viveka-yogo nAma trayodasho 'dhyAyaH ||13||

madhusUdanaH : idAnIm adhyAyArthaM saphalam upasaMharati kShetreti | kShetra-kShetraj~nayor prAg-vyAkhyAtayor evam uktena prakAreNAntaram paraspara-vailakShaNyaM jADya-caitanya-vikAritva-nirvikAritvAdi-rUpaM j~nAna-cakShuShA shAstrAcAryopadesha-janitAtma-j~nAna-rUpeNa cakShuShA ye vidur bhUta-prakR^iti-mokShaM ca bhUtAnAM sarveShAM prakR^itir avidyA mAyAkhyA tasyAH paramArthAtma-vidyayA mokSham abhAva-gamanaM ca ye vidur jAnanti yAnti te paraM paramArthAtma-vastu-svarUpaM kaivalyaM, na punar dehaM Adadata ity arthaH | tad evam amAnitvAdi-sAdhana-niShThasya kShetra-kShetraj~na-viveka-vij~nAnavataH sarvAnartha-nivR^ittyA parama-puruShArtha-siddhir iti siddham ||34|| 

iti shrImat-paramahaMsa-parivrAjakAcArya-shrI-vishveshvara-sarasvatI-pAda-shiShya-shrI-madhusUdana-sarasvatI-viracitAyAM shrImad-bhagavad-gItA-gUDhArtha-dIpikAyAm kShetra-kShetraj~na-viveko nAma trayodasho 'dhyAyaH 
||13||

vishvanAthaH : adhyAyam upasaMharati kShetreNa saha kShetraj~nayor jIvAtma-paramAtmanor antaraM bhedaM tathA bhUtAnAM prANinAM prakR^iteH sakAshAn mokShaM mokShopAyaM dhyAnAdikaM ca ye vidus te paraM padaM yAnti ||34||

dvayoH kShetraj~nayor madhye jIvAtmA kShetra-dharma-bhAk |
badhyate mucyate j~nAnAd ity adhyAyArtha IritaH ||
iti sArArtha-varShiNyAM harShiNyAM bhakta-cetasAm |
trayodasho 'yaM gItAsu saN^gataH saN^gataH satAm ||
||13||

baladevaH : adhyAyArtham upasaMharan taj-j~nAna-phalam Aha kShetreti | kShetreNa sahitayoH kShetraj~nayor jIveshayor evaM mad-ukti-vidhayAntaraM bhedaM j~nAna-cakShuShA vaidharmya-viShayaka-praj~nA-netreNa ye vidus tathAbhUtAnAM prakR^iteH sakAshAn mokShaM ca tat-sAdhanam amAnitvAdikaM ye vidus te prakR^iteH paraM sarvotkR^iShTaM para-vyomAkhyaM mat-padaM yAntIti ||34||
 
jIveshau deha-madhyasthau tatrAdyo deha-dharma-yuk |
badhyate mucyate bodhAd iti j~nAnaM trayodashAt ||

iti shrImad-bhagavad-gItopaniShad-bhAShye trayodasho 'dhyAyaH ||13||

____________________________

[*ENDNOTE] All the verses quoted here are found in RAmAnuja 's commentary.

bhagavad-gItA - trayodasho 'dhyAyaH

