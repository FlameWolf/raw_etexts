Bhagavadgita 17
with the commentaries of Sridhara, Visvanatha and Baladeva

Input by ... (Gaudiya Grantha Mandira)


___________________________________________________________________

THIS TEXT FILE IS FOR REFERENCE PURPOSES ONLY!
COPYRIGHT AND TERMS OF USAGE AS FOR SOURCE FILE.
            
Text converted to Ronald E. Emmerick's encoding for WordPerfect 5.1 DOS 
and related utility programmes BHELA, CARAKA etc. (DOS versions):
            
description             character  =ASCII
            
long a                  A             195
long A                  ù             249
long i                  I             197
long I                  ý             253
long u                  U             198
long U                  ô             244
vocalic r               R^i             173
vocalic R               ã             227
long vocalic r          Ì             204
vocalic l               Ê             202
long vocalic l          Ë             203
velar n                 Ç             199
velar N                 §             167
palatal n               ¤             164
palatal N               ¥             165
retroflex t             T             194
retroflex T             è             232
retroflex d             D             172
retroflex D             Ö             214
retroflex n             N             239
retroflex N             ×             215
palatal s               sh             211
palatal S               Á             193
retroflex s             Sh             171
retroflex S             å             229
anusvara                M             230
capital anusvara        õ             245
visarga                 H             247
capital visarga         ê             234

Other characters of the REE encoding table are not included.
Unless indicated otherwise, accents have been dropped in order 
to facilitate word search.             

For a comprehensive list of REE and other GRETIL encodings 
and formats see:
www.sub.uni-goettingen.de/ebene_1/fiindolo/gretil/gretdiac.pdf
and
www.sub.uni-goettingen.de/ebene_1/fiindolo/gretil/gretdias.pdf
___________________________________________________________________




BhG 17.1

ye shAstra-vidhim utsR^ijya yajante shraddhayAnvitAH |
teShAM niShThA tu kA kR^iShNa sattvam Aho rajas tamaH ||1||

shrIdharaH : 
uktAdhikAra-hetUnAM shraddhA mukhyA tu sAttvikI |
iti saptadashe gauNa-shraddhA-bhedas tridhocyate ||

pUrvAdhyAyAnte yaH shAstra-vidhim utsR^ijya vartate kAma-cArataH | na sa siddhim avApnoti [GItA 16.24] ity anena shAstrokta-vidhim utsR^ijya kAma-cAreNa vartamAnasya j~nAne 'dhikAro nAstIty uktam | tatra shAstram utsR^ijya kAma-cAraM vinA shraddayA vartamAnAnAM kim adhikAro 'sti nAsti veti bubhutsayA 'rjuna uvAca ya iti | atra ca shAstra-vidhim utsR^ijya yajanta ity anena shAstrArthaM buddhyA tam ullaN^ghya vartamAno na gR^ihyate | teShAM shraddhayA yajanAnupatteH | Astikya-buddhir hi shraddhA | na cAsau shAstra-viruddhe 'rthe shAstra-j~nAnavatAM sambhavati | tAn evAdhikR^itya trividhA bhavati shraddheti | yajante sAttvikA devAn ity Ady uttarAnupapattesh ca | ato nAtra shAstrollaN^ghino gR^ihyante | api tu klesha-buddhy-AlasyAd vA shAstrArtha-j~nAne prayatnam akR^itvA kevalam AcAra-paramparA-vashena shraddhayA kvacid devatArAdhanAdau pravartamAnA gR^ihyante | ato 'yam arthaH ye shAstra-vidhim utsR^ijya duHkha-buddhyAlasya-dvArA anAdR^itya kevalam AcAra-prAmANyena shraddhayA 'nvitAH santo yajante teShAM kA niShThA | kA sthitiH | ka AshrayaH | tAm eva visheSheNa pR^icchati kiM sattvam | Aho kiM vA rajaH | athavA tama iti | teShAM tAdR^ishI deva-pUjAdi-pravR^ittiH kiM sattva-saMshritA | rajaH-saMshritA vA | tamaH-saMshritA vety arthaH | shraddhAyAH sattva-saMshritA tarhi teShAm api sAttvikatvAd yathoktAtma-j~nAne 'dhikAraH syAt | anyathA neti prashna-tAtparyArthaH ||1||

madhusUdanaH : trividhAH karmAnuShThAtAro bhavanti | kecic chAstra-vidhiM j~nAtvApy ashraddhayA tam utsR^ijya kAma-kAra-mAtreNa yat kiMcid anutiShThanti te sarva-puruShArthAyogyatvAd asurAH | kecit tu shAstra-vidhiM j~nAtvA shraddadhAnatayA tad-anusAreNaiva niShiddhaM varjayanto vihitam anutiShThanti te sarva-puruShArtha-yogyatvAd devA iti pUrvAdhyAyAnte siddham | ye tu shAstrIyaM vidhim AlasyAdi-vashAd upekShya shraddadhAnatayaiva vR^iddha-vyavahAra-mAtreNa niShiddhaM varjayanto vihitam anutiShThanti | te shAstrIya-vidhy-upekShA-lakShaNenAnsura-sAdharmyeNa shraddhA-pUrvakAnuShThAna-lakShaNena ca deva-sAdharmyeNAnvitAH kim asureShv antarbhavanti kiM vA deveShv ity ubhaya-dharma-darshanAd eka-koTi-nishcAyakAdarshanAc ca sandihAno 'rjuna uvAca ya iti |

ye pUrvAdhyAye ta nirNItA na devavac chAstrAnusAriNaH kintu shAstra-vidhiM shruti-smR^iti-codanAm utsR^ijyAlasyAdi-vashAd anAdR^itya nAsuravad ashraddadhAnAH kiM tu vR^iddha-vyavahArAnusAreNa shraddhayAnvitA yajante deva-pUjAdikaM kurvanti teShAM tu shAstra-vidhy-upekShA-shraddhAbhyAM pUrva-nishcita-devAsura-vilakShaNAnAM niShThA kA kIdR^ishI teShAM shAstra-vidhy-anapekShA shraddhA-pUrvikA ca sA yajanAdi-kriyA-vyavasthitiH | he kR^iShNa bhaktAvakarShaNa ! kiM sattvaM sAttvikI | tathA sati sAttvikatvAt te devAH | Aho iti pakShAntare | kiM rajas tamo rAjasI tAmsI ca | tathA sati rAjasa-tAmasatvAd asurAs te sattvam ity ekA koTiH | rajas tama ity aparA koTir iti vibhAga-j~nApanAyAho-shabdaH ||17.1||

vishvanAthaH :
atha saptadashe vastu sAttvikaM rAjasaM tathA |
tAmasaM ca vivicyoktaM pArtha-prashnottaraM yathA ||

nanv Asura-sargam uktvA tad-upasaMhAre -

yaH shAstra-vidhim utsR^ijya vartate kAmacArataH | 
na sa siddhim avApnoti na sukhaM na parAM gatim ||[GItA 16.24]

iti tvayoktam | tatrAham idaM jij~nAsa ity Aha ya iti | ye shAstra-vidhim utsR^ijya kAma-cArato vartante kintu kAma-bhoga-rahitA eva shraddhayAnvitAH santo yajante taop-yaj~na-j~nAna-yaj~na-japa-yaj~nAdikaM kurvanti | teShAM kA niShThA sthitiH kim Alambanam ity arthaH | tat kiM sattvam | Aho svit rajaH | athavA tamas tad brUhIty arthaH ||1||

baladevaH :
sAttvikaM rAjasaM vastu tAmasaM ca vivekataH |
kR^iShNaH saptadashe 'vAdIt pArtha-prashnAnusArataH ||

vedam adhItya tad-vidhinA tad-arthAnutiShThantaH shAstrIya-shraddhA-yuktA devAH | vedam avaj~nAya yathecchA-cAriNo veda-bAhyAs tv AsurA iti pUrvasminn adhyAye tvayoktam | atheyaM me jij~nAsA ye shAstreti | ye janAH pAThato 'rthatash ca durgamaM vedaM viditvAlasyAdinA tad-vidhim utsR^ijya lokAcAra-jAtayA shraddhayAnvitAH santo devAdIn yajante, teShAM shAstra-vidhy-upekShA-shraddhAbhyAM pUrva-nirNIta-daivAsura-vilakShaNAnAM kA niShThA | sattvaM saMshrayA teShAM sthitir athavA rajas tamaH saMshrayeti koTi-dvayAvabodhAyAho-shabdo madhye niveshitaH ||1||

__________________________________________________________

BhG 17.2

trividhA bhavati shraddhA dehinAM sA svabhAvajA |
sAttvikI rAjasI caiva tAmasI ceti tAM shR^iNu ||2||

shrIdharaH : atrottaraM shrI-bhagavAn uvAca trividheti | ayam arthaH shAstra-tattva-j~nAnataH pravartamAnAnAM parameshvara-pUjA-viShayA sAttvikI ekavidhaiva bhavati shraddhA | lokAcAra-mAtreNa tu pravartamAnAnAM dehinAM yA shraddhA sA tu sAttvikI rAjasI tAmasI ceti trividhA bhavati | tatra hetuH svabhAvajA | svabhAvaH pUrva-karma-saMskAraH | tasmAj jAtA | svabhAvam anyathA kartuM samarthaM shAstrotthaM viveka-j~nAnam | tat tu teShAM nAsti | ataH kevalaM pUrva-svabhAvena bhavantI shraddhA trividhA bhavati | tAm imAM trividhAM shraddhAM shR^iNv iti | tad uktaM vyavasAyAtmikA buddhir ekeha kurunandana ity AdinA ||2||

madhusUdanaH : ye shAstra-vidhim utsR^ijya shraddhayA yajante te shraddhA-bhedAd bhidyante | tatra ye sAttvikyA shraddhayAnvitAs te devAH shAstrokta-sAdhane 'dhikriyante tat-phalena cayujyante | ye tu rAjasyA tAmasyA ca shraddhayAnvitAs te 'surA na shAstrIya-sAdhane 'dhikriyante na vA tat-phalena yujyanta iti vivekenArjunasya sandeham apaninIShuH shraddhA-bhedaM shrI-bhagavAn uvAca tri-vidheti | yathA shraddhayAnvitAH shAstra-vidhim utsR^ijya yajante sA dehinAM svabhAvajA, janmAntara-kR^ito dharmAdharmAdi-shubhAshubha-saMskAra idAnIntana-janmArambhakaH svabhAvaH | sa tri-vidhaH sAttviko rAjasas tAmasash ceti | tena janitA shraddhA tri-vidhA bhavati sAttvikI rAjasI tAmasI ca | kAraNAnurUpatvAt kAryasya | yA tv Arabdhe janmani shAstra-saMskAra-mAtrajA viduShAM sA kAraNaika-rUpatvAd eka-rUpA sAttviky eva | na rAjasI tAmasI ceti prathama-ca-kArArthaH | shAstra-nirapekShA tu prANi-mAtra-sAdhAraNI svabhAva-jA | saiva svabhAva-traividhyAt trividhety eva-kArArthaH | ukta-vidhA-traya-samuccayArthash caramash ca-kAraH | yataH prAg-bhavIya-vAsanAkhya-svabhAvasyAbhibhAvakaM shAstrIyaM viveka-vij~nAnam anAdR^ita-shAstrANAM dehinAM nAsti atas teShAM svabhAva-vashAt tridhA bhavantIM tAM shraddhAM shR^iNu | shrutvA ca devAsura-bhAvaM svayam evAvadhArayety arthaH ||2||

vishvanAthaH : bho arjuna prathamaM shAstra-vidhim utsR^ijya yajatAM niShThAM shR^iNu | pashcAt shAstra-vidhi-tyAginAM niShThAM te vakShyAmIty Aha trividheti | svabhAvaH prAcIna-saMskAra-visheShas tasmAj jAtA shraddhA | sA ca trividhA ||2||

baladevaH : evaM pR^iShTo bhagavAn uvAca trividheti | AlasyAt kleshAc ca shAstra-vidhim utsR^ijya ye shraddhayA devAdIn yajante dehinaH | sA teShAM svabhAvajA bodhyA prAktanaH shubhAshubha-saMskAraH svabhAvas tasmAj jAtety arthaH | anAdi-triguNa-prakR^iti-saMsR^iShTAnAM dehinAm anAdito 'nAvR^ittasya saMsArasya sAttvikatvAdinA traividhyAt taj-jAta-shraddhApi trividhety Aha sAttvikItyAdi | svabhAvam anyathayituM samarthA khalu sad-upadiShTa-shAstra-janyA viveka-saMvit sA teShAM nAsty ataH svabhAvajA shraddhA trividhA bhavati | tAdR^ik-shAstra-janyA shraddhA tv anyaiva yathA tad-ukti-vidhinaiva tad-arthAnuShThAnam ||2||

__________________________________________________________

BhG 17.3

sattvAnurUpA sarvasya shraddhA bhavati bhArata |
shraddhA-mayo 'yaM puruSho yo yac-chraddhaH sa eva saH ||3||

shrIdharaH : nanu ca shraddhA sAttviky eva sattva-kAryatvena tvayaiva shrI-bhAgavate uddhavaM prati nirdiShTatvAt | yathoktaM -

shamo damas titikShejyA tapaH satyaM dayA smR^itiH |
tuShTis tyAgo 'spR^ihA shraddhA hrIr dayA nirvR^ittir dhR^itiH ||[BhP 11.25.2]

ity etAH sattvasya vR^ittayaH | iti |

atha kathaM tasyAs traividhyam ucyate | satyam | tathApi rajas-tamo-yukta-puruShAshrayatvena rajas-tamo-mishritatvena sattvasya traividhyAc chraddhAyApi traividhyaM ghaTate ity AhasattvAnurUpeti | sattvAnurUpA sattva-tAratamyAnusAriNI sarvasya vivekino 'vivekino lokasya shraddhA vikriata ity arthaH | tad evAha yo yac chraddhaH yAdR^ishI shraddhA yasya | sa eva saH | tAdR^isha-shraddhA-yukta eva saH | yaH pUrvaM sattvotkarSheNa sAttvika-shraddhayA yuktaH puruShaH sa punas tAdR^isha-sva-saMskAreNa sAttvika-shraddhayAyukta eva bhavati | yas tu rajasa utkarSheNa rAjasa-shraddhayA yuktaH sa punas tAdR^isha eva bhavati | yas tu tamasa utkarSheNa tAmasa-shraddhayA yuktaH sa punas tAdR^isha eva bhavati | lokAcAra-mAtreNa pravartamAneShv evaM sAttvika-rAjasa-tAmasa-shraddhA-vyavasthA | shAstra-janita-viveka-j~nAna-yuktAnAM tu svabhAva-vijayena sAttvikI ekaiva shraddheti prakaraNArthaH ||3||

madhusUdanaH : prAg-bhavIyAntaH-karaNa-gata-vAsanA-rUpa-nimitta-kAraNa-vaicitryeNa shraddhA-vaicitryam uktvA tad-upAdAna-kAraNAntaH-karaNa-vaicitryeNApi tad-vaicitryam Aha sattveti | sattvaM prakAsha-shIlatvAt sattva-pradhAna-triguNApa¤cIkR^ita-pa¤ca-mahA-bhUtArabdham antaH-karaNam | tac ca kvacid udrikta-sattvam eva yathA devAnAm | kvacid rajasAbhibhUta-sattvaM yathA yakShAdInAm | kvacit tamasAbhibhUta-sattvaM yathA preta-bhUtAdInAm | manuShyANAM tu prAyeNa vyAmishram eva | tac ca shAstrIya-viveka-j~nAnenodbhUta-sattvaM rajas-tamasI abhibhUya kriyate | shAstrIya-viveka-vij~nAna-shUnyasya tu sarvasya prANi-jAtasya sattvAnurUpA shraddhA sattva-vaicitryAd vicitrA bhavati, sattva-pradhAne 'ntaH-karaNe sAttvikI | rajaH-pradhAne tasmin rAjasI tamaH-pradhAne tu tasmiMs tAmasIti | he bhArata mahA-kula-prasUta j~nAna-nirateti vA shuddha-sAttvikatvaM dyotayati | yat tvayA pR^iShTaM teShAM niShTA keti tatrottaraM shR^iNu | ayaM shAstrIya-j~nAna-shUnyaH karmAdhikR^itaH puruShas triguNAntaH-karaNa-sampiNDitaH shraddhA-mayaH prAcuryeNAsmin shraddhA prakR^iteti tat-prastuta-vacane mayaT | ananya-mayo yaj~na itivat | ato yo yac-chradho yA sAttvikI rAjasI tAmasI vA shraddhA yasya sa eva shraddhAnurUpa eva sa sAttviko rAjasas tAmaso vA | shraddhayaiva niShThA vyAkhyAtety abhiprAyaH ||3||

vishvanAthaH : sattvam antaHkaraNaM trividhaM sAttvikaM rAjasaM tAmasaM ca | tad-anurUpA sAttvikAntaHkaraNAnAM sAttviky eva shraddhA | rAjasAntaHkaraNAnAM rAjasy eva | tAmasAntaHkaraNAnAM tAmasy evety arthaH | yac-chraddho yasmin yajanIye deve 'sure rAkShase vA shraddhAvAn yo bhavati | sa sa eva bhavati tat tac chabdenaiva vyapadishyata ity arthaH ||3||

baladevaH : yadyapi shraddhA sattva-guNa-vR^ittis tathApy antaH-karaNa-dharmasya svabhAvasyAntaH-karaNasya ca dharmiNas traividhyAt tad-uditAyAs tasyAs traividhyaM siddhyed iti bhAvenAha sattvAnurUpeti | sattvam antaHkaraNaM triguNAtmakaM tad-anurUpA sarvasya prANijAtasya shraddhA bhavati | sattva-pradhAnAntaHkaraNasya shraddhA sAttvikI | rajaH-pradhAnAntaHkaraNasya tu rAjasI | tamaHpradhAnAntaHkaraNasya tu shraddhA tAmasIti | ato 'yaM pUjya-pUjaka-rUpo laukikaH puruShaH shraddhAmayas trividha-shraddhA-pracuro yaH puruSho yac-chraddho yasmin pUjye devAdau yakShAdau pretAdau ca shraddhAvAn bhavati | sa pUjako 'pi sa eva tat-tac-chabdena vyapadeshya pUjya-guNavAn pUjaka ity arthaH ||3||

yajante sAttvikA devAn yakSharakShAMsi rAjasAH |
pretAn bhUtagaNAMsh cAnye yajante tAmasA janAH ||4||

shrIdharaH : sAttvikAdi-bhedam eva kArya-bhedena prapa¤cayati yajanta iti | sAttvikA janAH sattva-prakR^itIn devAn eva yajante pUjayanti | rAjasAs tu rajaH-prakR^itIn yakShAn rakShasAMsh ca yajante | etebhyo 'nye vilakShaNAs tAmasA janAs tAmasAn eva pretAn bhUta-gaNAMsh ca yajante | sattvAdi-prakR^itInAM tat-tad-devAdInAM pUjA-rucibhis tat-tat-pUjakAnAM sAttvikAditvaM j~nAtavyam ity arthaH ||4||

madhusUdanaH : shraddhA j~nAtA satI niShThAM j~nApayiShyati | kenopAyena sA j~nAyatAm ity apekShite deva-pUjAdikArya-liN^genAnumeyety Aha yajanta iti | janAH shAstrIya-viveka-hInA ye svAbhAvikyA shraddhayA devAn vasu-rudrAdIn sAttvikAn yajante te 'nye sAttvikA j~neyAH | ye ca yakShAn kuverAdIn rakShAMsi ca rAkShasAn nirR^iti-prabhR^itIn rAjasAn yajante te 'nye rAjasA j~neyAH | ye ca pretAn viprAdayaH svadharmAt pracyutA deha-pAtAd UrdhvaM vAyavIyaM deham ApannA ulkAmukha-kaTa-pUtanAdi-saJNj~nAH pretA bhavantIti manUktAn pishAca-visheShAn vA bhUta-gaNAMsh ca sapta-mAtR^ikAdIMsh ca tAmasAn yajante te 'nye tAmasA j~neyAH | anya iti padaM triShv api vailakShaNya-dyotanAya sambadhyate ||4||

vishvanAthaH : uktam arthaM spaShTayati sAttvikAntaH-karaNAH sAttvikyA shraddhayA sAttvika-shAstra-vidhinA sAttvikAn devAn eva yajante | deveShv eva shraddhAvattvAd devA evocyante | evaM rAjasA rAjasAntaH-karaNA ity Adi vivaritavyam ||4||

baladevaH : kArya-bhedena sAttvikAdi-bhedaM prapa¤cayati yajanta iti | shAstrIya-viveka-saMvid-vihInA ye janAH svabhAva-jayA shraddhayA devAn sAttvikAn vasu-rudrAdIn yajante te 'nye rAjasAH | ye pretAn bhUta-gaNAMsh ca tAmasA yajante te 'nye tAmasAH | dvijAH svadharma-vibhraShTA deha-pAtottara-labdha-vAyavIya-dehA ulkAmukha-kaTa-pUtanAdi-saJNj~nAH pretA manUktAH pishAca-visheShA veti vyAkhyAtArash cAt sapta-mAtR^ikAdayaH | evam AlasyAt tyakta-veda-vidhInAM svabhAvAn sAttvikAdyA nirUpitAH | ete ca balavad vaidika-sat-prasaN^gAt svabhAvAn vijitya kadAcid vede 'py adhikR^ito bhavantIti bodhyam ||4||

__________________________________________________________

BhG 17.5-6

ashAstra-vihitaM ghoraM tapyante ye tapo janAH |
dambhAhaMkAra-saMyuktAH kAma-rAga-balAnvitAH ||5||
karshayantaH sharIra-sthaM bhUta-grAmam acetasaH |
mAM caivAntaH-sharIra-sthaM tAn viddhy Asura-nishcayAn ||6||

shrIdharaH : rAjasa-tAmaseShv api punar visheShAntaram Aha ashAstra-vihitam iti dvAbhyAm | shAstra-vidhim ajAnanto 'pi kecit prAcIna-puNya-saMskAreNa uttamAH sAttvikA eva bhavanti | kecin madhyamA rAjasA bhavanti | adhamAs tu tAmasA bhavanti | ye punar atyantaM manda-bhAgyAs te gatAnugatyA pAShaNDa-saN^gena ca tad-AcArAnuvartinaH santo 'shAstra-vihitaM ghoraM bhUta-bhayaN^karaM tapas tapyante kurvanti | tatra hetavaH dambhAhaN^kArAbhyAM saMyuktAH | tathA kAmo 'bhilAShaH | rAga AsaktiH | balam AgrahaH | etair anvitAH santaH | tAn Asura-nishcayAn vidvIty uttareNAnvayaH ||5||

kiM ca karshayanta iti | sharIra-sthaM prArambhakatvena dehe sthitaM bhUtAnAM pR^ithivy-AdInAM grAmaM samUhaM karshayanto vR^ithaiva upavAsAdibhiH kR^ishaM kurvanto 'cetaso 'vivekinaH | mAM cAntaryAmitayAntaH-sharIra-sthaM deha-madhye sthitaM mad-Aj~nA-laN^ghanenaiva karshayantaH | evaM ye tapash caranti tAn Asura-nishcayAn | Asuro 'tikrUro nishcayo yeShAM tAn viddhi ||6||

madhusUdanaH :  evam anAdR^ita-shAstrANAM sattvAdi-niShThA kAryato nirNItA | tatra kecid rAjasa-tAmasA api prAg-bhavIya-puNya-paripAkAt sAttvikA bhUtvA shAstrIya-sAdhane 'dhikriyante | ye tu durAgraheNa durdaiva-paripAka-prApta-durjana-saN^gAdi-doSheNa ca rAjasa-tAmasatAM na mu¤canti te shAstrIya-mArgAd bhraShTA asan-mArgAnusaraNeneha loke paratra ca duHkha-bhAgina evety Aha dvAbhyAm |

ashAstra-vihitaM shAstreNa vedena pratyakSheNAnumitena vA na vihitam ashAstreNa buddhAdy-Agamena bodhitaM vA ghoraM parasyAtmanaH pIDA-karaM tapas tapta-shilA-rohaNAdi tapyante kurvanti ye janAH | dambho dhArmikatva-khyApanam ahaMkAro 'ham eva shreShTha iti durabhimAnas tAbhyAM samyag yuktAH, yogasya samyaktvam anAyAsena viyoga-jananA-sAmarthyaM kAme kAmyamAna-viShaye yo rAtgas tan-nimittaM balam atygra-duHkha-sahana-sAmarthyaM tenAnvitAH | kAmo viShaye 'bhilAShaH | rAgaH sadA-tad-abhiniviShTatva-rUpo 'bhiShvaN^gaH | balam avashyam idaM sAdhayiShyAmIty AgrahaH | tair anvitA iti vA | ata eva balad-duHkha-darshane 'py anivartamAnAH, karshayantaH kR^ishI-kurvanto vR^ithopavAsAdinA  sharIra-sthaM bhUta-grAmaM dehendriya-saMghAtAkAreNa pariNataM pR^ithivyAdi-bhUta-samudAyam acetaso viveka-shUnyA mAM cAntaH-sharIra-sthaM bhoktR^i-rUpeNa sthitaM bhogyasya sharIrasya kR^ishIkaraNena kR^ishIkurvanta eva | mAma antaryAmitvena sharIrAntaH-sthitaM buddhi-tad-vR^itti-sAkShi-bhUtam Ishvaram Aj~nA-laN^ghanena karshayanta iti vA | tAn aihika-sarva-bhoga-vimukhAn paratra cAdhama-gati-bhAginaH sarva-puruShArtha-bhraShTAn Asura-nishcayAn Asuro viparyAsa-rUpo vedArtha-virodhI nishcayo yeShAM tAn manuShyatvena pratIyamAnAn apy asura-kArya-kAritvAd asurAn viddhi jAnIhi pariharaNAya | nishcayasyAsuratvAt tat-pUrvikANAM sarvAsAm antaH-karaNa-vR^ittInAm Asuratvam | asuratva-jAti-rahitAnAM ca manuShyANAM karmaNaivAsuratvAt tAn asurAn viddhIti sAkShAn noktam iti ca draShTavyam ||5-6||

vishvanAthaH : yas tvayA pR^iShThaM ye shAstra-vidhim utsR^ijya kAma-bhoga-rahitAH shraddhayA yajante teShAM kA niShThA iti | tasyottaram adhunA shR^iNv ity Aha ashAstreti dvAbhyAm | ghoraM prANi-bhayaN^karaM tapas tapyante kurvantIty-upalakShaNam idaM japa-yAgAdikam apy ashAstrIyaM kurvanti | kAmAcaraNa-rAhityaM shraddhAnvitatvaM ca svata eva labhyate | dambhAhaN^kAra-saMyuktA iti | dambhAhaN^kArAbhyAM vinA shAstra-vidhy-ullaN^ghanAnupapatteH | kAmaH svasyAjarAmaratva-rAjyAdy-abhilASho rAgas tapasy Asaktir balaM hiraNyakashipu-prabhR^itInAm iva tapaH-karaNa-sAmarthyam | tair anvitAH sharIra-stham ayambhakatvena deha-sthitam | bhUtAnAM pR^ithivyAdInAM grAmaM samUhaM karshayantaH kR^ishI-kurvanto mAM ca mad-aMsha-bhUtaM jIvaM ca duHkhayantaH | AsUya-nishcayAn asurANAm eva niShThAyAM sthitAm ity arthaH ||5-6||

baladevaH : veda-bAhyAnAM kadAcid api durgater nistAro neti pUrvAdhyAyoktaM dR^iDhayann Aha ashAstreti dvAbhyAm | ashAstreNa veda-viruddhena svAgamena vihitaM ghoraM para-pIDakaM tapo ye tapyante kurvanti kAma-rAgo viShaya-spR^ihA balaM ca mayA shakyam etat siddhaiH kartum iti durAgrahaH sharIrastham ArambhakatayA sharIraM sthitaM bhUta-grAmaM pR^ithivyAdi-saN^ghAtaM karShayanto vR^ithopavAsAdinA kR^ishaM kurvanto 'ntaH-sharIra-sthaM sharIra-madhya-gatAntaryAmiNaM mAM cAvaj~nayA karShayanto 'cetasaH shAstrIya-viveka-saMvid-vihInAs tAn veda-bAhyAn Asura-nishcayAn nishcayenAsurAn viddhIti pUrvoktAnAM teShAM durgatir avarjanIyaiveti bhAvaH | svabhAvajayA shraddhayA yakSha-rakShaH-pretAdIn yajatAM balavad-vaidika-sad-anugrahe sati shAstrIya-shraddhayAsura-bhAva-vinAshaH syAd eva | devAn yajatAM tu vastutaH sAttvikatvAt tad-anugrahe sati shAstrIyA sulabheti sthitam ||5-6||

__________________________________________________________

BhG 17.7

AhAras tv api sarvasya trividho bhavati priyaH |
yaj~nas tapas tathA dAnaM teShAM bhedam imaM shR^iNu ||7||

shrIdharaH : AhArAdi-bhedAd api sAttvikAdi-bhedaM darshayitum Aha AhAras tv ity Adi-trayodashabhiH | sarvasyApi janasya ya AhAro 'nnAdi sa tu yathAyathaM trividhaH priyo bhavati | tathA yaj~na-tapo-dAnAni ca trividhAni bhavanti teShAM vakShyamAnaM bhedam imaM shR^iNu | etac ca rAjasa-tAmasAhAra-yaj~nAdi-parityAgena sAttvikAhAra-yaj~nAdi-sevayA sattva-vR^iddhau yatna-kartavya ity etad arthaM kathyate ||7||

madhusUdanaH :  ye sAttvikAs te devA ye tu rAjasAs tAmasAsh ca te viparyastatvAd asurA iti sthite sAttvikAnAm AdAnAya rAjasa-tAmasAnAM hAnAya cAhAra-yaj~na-tapo-dAnAnAM traividhyam Aha AhAra iti | na kevalaM shraddhaiva trividhA | AhAro 'pi sarvasya priyas trividha eva bhavati sarvasya triguNAtmakatvena caturthyAM vidhAyA asaMbhavAt | yathA dR^iShTArtha AhAras trividhas tathA yaj~na-tapo-dAnAnya-dR^iShTArthAny api trividhAni | tatra yaj~naM vyAkhyAsyAmo dravya-devatA-tyAgaH iti kalpa-kArair devatoddeshena dravya-tyAgo yaj~na iti niruktaH | sa ca yajatinA juhotinA ca coditatvena yAgo homash ceti dvividha uttiShThad-dhomA vaShaT-kAra-prayogAntA yAjyApuro 'nuvAkyAvanto yajataya upaviShTa-homaH svAhA-kAra-prayogAntA yAjyApuro 'nuvAkyArahitA juhotaya iti kalpa-kArair vyAkhyAto yaj~na-shabdenoktaH | tapaH kAyendriya-shoShaNaM kR^icchra-cAndrAyaNAdi | dAnaM parasvatvApatti-phalakaH sva-svatva-tyAgaH | teShAm AhAra-yaj~na-tapo-dAnAnAM sAttvika-rAjasa-tAmasa-bhedaM mayA vyAkhyAyamAnam imaM shR^iNu ||7||

vishvanAthaH : tad evaM ye shAstra-vidhi-tyAginaH kAma-cAreNa vartante pUrvAdhyAyoktA ye cAsminn adhyAye Asura-shAstra-vidhinA yakSha-rakShaH-pretAdIn yajante, ye cAshAstrIyaM tapa-AdikaM kurvanti te sarve Asura-sarga-madhya-gatA eva bhavantIti prakaraNArthaH | tathApy AhArAdInAM vakShyamANAnAM traividhyAt tadvatAM yathA-yogaM daivam AsuraM ca sargaM svayam eva vivicya jAnIty Aha AhAras tv ity Adi trayodashabhiH ||7||

baladevaH : evaM sthite tad-AhArAdInAm api traividhyam Aha AhAras tv iti | shraddhAvat sarvasya priyo 'nnAdir AhAro 'pi trividho bhavati | evaM yaj~nAdIni ca trividhAni | teShAm AhArAdInAM caturNAm ||7||

__________________________________________________________

BhG 17.8

AyuH-sattva-balArogya-sukha-prIti-vivardhanAH |
rasyAH snigdhAH sthirA hR^idyA AhArAH sAttvika-priyAH ||8||

shrIdharaH : tatrAhAra-traividhyam Aha Ayur iti tribhiH | Ayur jIvitam | sattvam utsAhaH | balaM shaktiH | ArogyaM roga-rAhityam | sukhaM citta-prasAdaH | prItir abhiruciH | Ayur-AdInAM vivardhanAH visheSheNa vR^iddhi-karAH | te ca rasyA rasavantaH | snigdhAH sneha-yuktAH | sthirA dehe sArAMshena cira-kAlyAvasthAyinaH | hR^idyA dR^iShTi-mAtrAd eva hR^idayaN^gamAH | evambhUtA AhArA bhakShya-bhojyAdayaH sAttvika-priyAH ||8||

madhusUdanaH : AhAra-yaj~na-tapo-dAnAnAM bhedaH pa¤cadashabhir vyAkhyAyate | tatrAhAra-bheda Ayur iti tribhiH | Ayush cira¤jIvanaM sattvaM citta-dhairyaM balavati duHkhe 'pi nirvikAratvApAdakaM, balaM sharIra-sAmarthyaM svocite kArye shramAbhAva-prayojakam | ArogyaM vyAdhy-abhAvaH | sukhaM bhojanAnantarAhlAdas tR^iptiH | prItir bhojana-kAle 'nabhiruci-rAhityam icchautkaTyaM teShAM vivardhanA | visheSheNa vR^iddhi-hetavaH | rasyA AsvAdyA madhura-rasa-pradhAnAH | snigdhAH sahajenAgantukena vA snehena yuktAH | sthirA rasAdy-aMshena sharIre cira-kAla-sthAyinaH | hR^idyA hR^idayaN^gamA durgandhAshucitvAdi-dR^iShTAdR^iShTa-doSha-shUnyAH | AhArAsh carvya-coShya-lehya-peyAH sAttvikAnAM priyAH | etair liN^gaiH sAttvika j~neyAH sAttvikatvam abhilaShadbhish caita AdeyA ity arthaH ||8||

vishvanAthaH : sAttvikAhAravatAm Ayur vardhata iti prasiddhaH | sattvam utsAhaH | rasyA iti kevala guDAdInAM rasyatve 'pi rUkShatvam ata Aha snigdhA iti | dugdha-phenAdInAM rasyatva-snigdhatve 'pi asthairyam ata Aha sthirA iti | panasa-phalAdInAM rasyatve snigdhatva-sthiratve 'pi hR^id-udarAdy-ahitatvam ata Aha hR^idyA hR^id-udara-hitA iti | tena sa-gavya-sharkarA-shAli-godhUmAnnAdaya eva rasyatvAdi-catuShTaya-guNavattvAt sAttvika-loka-priyA j~neyAs teShAM priyatve saty eva sAttvikatvaM ca j~neyam | kiM ca guNa-catuShTayavattve 'pi apAvitrye sati sAttvika-priyatAdarshanAd atra pavitrA ity api visheShaNaM deyam | tAmasa-priyeShv amedhya-pada-darshanAt ||8||

baladevaH : tatra sAttvikAhAram Aha Ayuri iti | Ayush cira-jIvitam | sattvam citta-dhairyam | balaM deha-sAmarthyaM | sukhaM tR^iptiH | prItir abhiruciH | etAsAM vivardhanAH ramyatvAdi-guNavantaH sa-gavya-sharkarAH shAli-godhUmAdayaH sAttvikAnAM priyAs tair upAdeyA ity arthaH | ramyA iti nIrasAnAM caNakAdInAM | snigdhA iti rukShANAM guDAdInAM | sthirA ity asthirANAM dugdha-phenAdInAM | hR^idyety ahR^idyAnAM panasa-phalAdInAM ca vyAvR^ittiH | kShud-udarAdy-ahitatvam ahR^idyatvam | atra pavitrA iti j~neyam | tAmasa-priyeShv amedhya-pada-darshanAt ||8||

__________________________________________________________

BhG 17.9

kaTv-amla-lavaNAtyuShNa-tIkShNa-rUkSha-vidAhinaH |
AhArA rAjasasyeShTA duHkha-shokAmaya-pradAH ||9||

shrIdharaH : tathA kaTv iti | ati-shabdaH kaTv-AdiShu saptasv api sambadhyate | tenAti-kaTur nimbAdiH | atyamlo 'tilavaNo 'tyuShNash ca prasiddhaH | ati-tIkShNo maricAdiH | atirUkShaH kaN^gu-kodravAdiH | atividAhI saR^iShapAdiH | atikaTv-Adaya AhArA rAjasasyeShTAH priyAH | duHkhaM tAt-kAlikaM hR^idaya-santApAdi | shokaH pashcAd-bhAvi-daurmanasyam | Amayo rogaH | etAn pradadAti prayacchantIti tathA ||9||

madhusUdanaH : ati-shabdaH kaTv-AdiShu saptasv api yojanIyaH | kaTus tiktaH | kaTu-rasasya tIkShNa-shabdenoktatvAt | tatrAtikaTur nimbAdiH | atyamlAtilavaNAtyuShNAH prasiddhaH | ati-tIkShNo maricAdiH | atirUkShaH sneha-shUnyaH kaN^gu-kodravAdiH | atividAhI santApako rAjikAdiH | duHkhaM tAt-kAlikIM pIDAm | shokaM pashcAd-bhAvi-daurmanasyam | AmayaM rogaM ca dhAtu-vaiShamya-dvArA pradadatIti tathA-vidhA AhArA rAjasasyeShTAH | etair liN^gaiH rAjasA j~neyAH sAttvikaish caita upekShaNIyA ity arthaH ||9||

vishvanAthaH : ati-shabdaH kaTv-AdiShu saptasv api sambadhyate | ati-kaTur nimbAdiH | aty-amlavaNoShNaH prasiddha eva | atitIkShNo mUlikA-viShAdir marIcy-AdyA vA | atirUkSho hiN^gu-kodravAdiH | vidAhI dAhakaro bhR^iShTa-caNakAdiH | ete duHkhAdi-pradAH | tatra duHkhaM tAtkAliko rasanAkaNThAdi-santApaH | shokaH pashcAd-bhAvi-daurmanasyam | Amayo rogaH ||9||

baladevaH : rAjasAhAram Aha kaTv iti | saptasv ati-shabdo yojyaH | ati-kaTur iti tikto nimbAdir na ca maricAdis tasya tIkShNa-shabdenokter atyamlo 'tilavaNo 'tyuShNash ca | khyAto 'titIkShNo marIcy-Adir atirukShaH kaN^gukAdir atidAhI rAjikAdiH | ete rAjasasyeShTAH, sAttvikAnAM tu heyAH | duHkhaM tAtkAlikaM jihvA kaNThAdi-shoShaNajam | shoko daurmanasyaM pAshcAtyam Amayo rudhira-kopaH | 

__________________________________________________________

BhG 17.10

yAta-yAmaM gata-rasaM pUti paryuShitaM ca yat |
ucchiShTam api cAmedhyaM bhojanaM tAmasa-priyam ||10||

shrIdharaH : tathA yAta-yAmam iti | yAto yAmaH praharo yasya pakvasyaudanAdes tad yAta-yAmam | shaityAvasthAM prAptam ity arthaH | gatarasaM niShpIDita-sAram | pUti durgandham | paryUShitaM dinAntara-pakvam | ucchiShTam anya-bhuktAvashiShTam | amedhyam abhakShyaM kala¤jy-Adi | evambhUtaM bhojanaM tAmasasya priyam ||10||

madhusUdanaH : yAtayAmam ardha-pakvaM nirvIryasya gata-rasa-padenoktatvAd iti bhAShyam | gata-rasaM virasatAM prAptaM shuShkam | yAta-yAmaM pakvaM sat praharAdi-vyavahita-modanAdi shaityaM prAptam | gata-rasaM uddhR^ita-sAram mathita-dugdhAdIty anye | pUti durgandham | paryUShitaM pakvaM sad rAtry-antaritam | cena tat-kAlonmAda-karaM dhattUrAdi samuccIyate | yad atiprasiddhaM duShTatvenocchiShTam bhuktAvashiShTam | amedhyam ayaj~nArham ashuci mAMsAdi | api ceti vaidyaka-shAstroktam apathyaM samuccIyate | etAdR^ishaM yad bhojanaM bhojyaM tat tAmasasya priyaM sAttvikair atidUrAd upekShaNIyam ity arthaH | etAdR^isha-bhojanasya duHkha-shokAmaya-pradatvam atiprasiddham iti kaNThato noktam |

atra ca krameNa rasyAdi-vargaH sAttvikaH | kaTv-Adi-vargo rAjasaH | yAta-yAmAdi-vargas tAmasa ity uktam AhAra-varga-trayam | tatra sAttvika-varga-virodhitvam itara-varga-dvaye draShTavyam | tathA hy atikaTutvAdikaM rasyatva-virodhitvAt sthiratva-virodhinI | atyuShNatvAdikaM hR^idyatva-virodhi | Amaya-pradatvam AyuH-sattva-balArogya-virodhi | duHkha-shokaa-pradatvaM sukha-prIti-virodhi | evaM sAttvika-varga-virodhitvaM rAjasa-varge spaShTam | tathA tAmasa-varge 'pi gata-rasatva-yAtayAmatva-paryuShitatvAni yathA-sambhavaM rasyatva-snighdhatva-sthiratva-virodhIni | pUtitvocchiShTatvAmedhyatvAni hR^idyatva-virodhIni | AyuH-sattvAdi-virodhitvaM tu spaShTam eva | rAjasa-varge dR^iShTa-virodha-mAtraM tAmasa-varge tu dR^iShTAdR^iShTa-virodha ity atishayaH ||10||

vishvanAthaH : yAto yAmaH praharo yasya pakvasyaudanAdes tad yAta-yAmaM shaityAvasthAM prAptam ity arthaH | gata-rasaM gata-svAbhAvika-rasaM niShpIDita-rasam pakvAmratva-gaShTy-AdikaM vA | pUti durgandham | paryUShitaM dinAntara-pakvam | ucchiShTam gurvAdibhyo 'nyeShAM bhuktAvashiShTam | amedhyam abhakShyaM kalaj~nAdi | tatash caivaM paryAlocya sva-hitaiShibhiH sAttvika AhAraH sevya iti bhAvaH | vaiShNavais tu so 'pi bhagavad-aniveditas tyAjya eva | bhagavan-niveditam annAdikaM tu nirguNa-bhakta-loka-priyam iti shrI-bhAgavatAj j~neyam ||10||

baladevaH : tAmasAhAram Aha yAteti | yAto 'tikrAnto yAmaH praharo yasya rAddhasyAnnAdes tad yAtayAmam | gata-rasaM vairasyavat | pUtiH durgandham | paryuShitaM pUrve 'hni rAddham ucchiShTaM guror anyeShAM bhuktAvashiShTam amedhyam apavitraM kala¤jAdi | IdR^ig-bhojanaM tAmasAnAM priyaM sAttvikAnAM tv atidUrato heyam ||10||

__________________________________________________________

BhG 17.11

aphalAkAN^kShibhir yaj~no vidhi-dR^iShTo ya ijyate |
yaShTavyam eveti manaH samAdhAya sa sAttvikaH ||11||

shrIdharaH : yaj~no 'pi trividhaH | tatra sAttvikaM yaj~nam Aha aphalAkAN^kShibhir iti | phalAkAN^kShA-rahitaiH puruShair vidhinAdiShTa AvashyakatayA vihito yo yaj~na ijyate 'nuShThIyate sa sAttviko yaj~naH | katham ijyate | yaShTavyam eveti | yaj~nAnuShThAnam eva kAryam | nAnyat phalaM sAdhanIyam ity evaM manaH samAdhAyaikAgraM kR^itvety arthaH ||11||

madhusUdanaH : idAnIM krama-prAptaM trividhaM yaj~nam Aha aphaleti tribhiH | agnihotra-darshapUrNamAsa-cAturmAsya-pashu-bandha-jyotiShTomAdir yaj~no dvividhaH kAmyo nityash ca | phala-saMyogena coditaH kAmyaH sarvAN^gopasaMhAreNaiva mukhya-kalpenAnuShTheyaH | phala-saMyogaM vinA jIvanAdi-nimitta-saMyogena coditaH sarvAN^gopasaMhArAsambhave pratinidhy-Ady-upAdAnenAmukhya-kalpenApy anuShTheyo nityaH | tatra sarvAN^gopasaMhArAsambhave 'pi pratinidhim upAdAyAvashyaM yaShTavyam eva pratyavAya-parihArAyAyAvashyaka-jIvanAdi-nimittena coditatvAd iti manaH samAdhAya nishcityAphalAkAN^kShibhir antaH-karaNa-shuddhy-arthitayA kAmya-prayoga-vimukhair vidhi-dR^iShTo yathA-shAstraM nishcito yo yaj~na ijyate 'nuShThIyate sa yathA-shAstram antaH-karaNa-shuddhy-artham anuShThIyamAno nitya-prayogaH sAttviko j~neyaH ||11||

vishvanAthaH : atha yaj~nasya traividhyam Aha aphalAkAN^kShibhir iti | phalAkAN^kShA-rAhitye kathaM yaj~ne pravR^ittir ata Aha -- yaShTavyam eveti | svAnuShTheyatvena shAstroktatvAd avashya-kartavyam etad iti manaH samAdhAya ||11||

baladevaH : atha yaj~na-traividhyam Aha aphaleti tribhiH | aphalAkAN^kShibhiH phalecchA-shUnyair yo yaj~na ijyate kriyate vidhi-dR^iShTo vidhi-vAkyAj jAtaH sa sAttvikaH | nanu phalecchAM vinA tatra kathaM pravR^ittis tatrAha yaShTavyam eveti | mAM prati vedenoktatvAt tat yajanam eva kAryaM, na tu tena phalaM sAdhyam iti manaH samAdhAyaikAgraM kR^itvety arthaH ||11||


__________________________________________________________

BhG 17.12

abhisaMdhAya tu phalaM dambhArtham api caiva yat |
ijyate bharata-shreShTha taM yaj~naM viddhi rAjasam ||12||

shrIdharaH : rAjasaM yaj~nam Aha abhisandhAyeti | phalam abhisandhAyoddishya tu yad ijyate yaj~naH kriyate | dambhArthaM ca sva-mahattva-khyApanArthaM ca | taM yaj~naM rAjasaM viddhi ||12||

madhusUdanaH : phalaM kAmyaM svargAdi abhisandhAyoddishya na tv antaHkaraNa-shuddhiH | tur nitya-prayoga-vailakShaNya-sUcanArthaH | dambho loke dhArmikatva-khyApanaM tad-artham | api caiveti vikalpa-samuccayAbhyAM traividhya-sUcanArtham | pAralaukikaM phalam abhisandhAyaivAdambhArthatve 'pi pAralaukika-phalAnabhisandhAne 'pi dambhArtham eveti vikalpena dvau pakShau | pAralaukika-phalArtham apy aihalaukika-dambhArtham apIti samuccayenaikaH pakShaH | evaM dR^iShTAdR^iShTa-phalAbhisandhinAntaH-karaNa-shuddhim anuddishya yad ijyate yathA-shAstraM yo yaj~no 'nuShThIyate taM yaj~naM rAjasaM viddhi hAnAya | he bharata-shreShTheti yogyatva-sUcanam ||12||

vishvanAthaH : Nothing ||12||

baladevaH : phalaM svargAdikam abhisandhAya yad ijyate dambhArhtaM vA svamahima-khyApanAya, taM yaj~naM rAjasaM viddhi ||12||


__________________________________________________________

BhG 17.13

vidhi-hInam asR^iShTAnnaM mantra-hInam adakShiNam |
shraddhA-virahitaM yaj~naM tAmasaM paricakShate ||13||

shrIdharaH : tAmasaM yaj~nam Aha vidhi-hInam iti | vidhi-hInaM shAstrokta-vidhi-shUnyam asR^iShTAnnaM brAhmaNAdibhyo na sR^iShTaM na niShpAditam annaM yasmiMs tam | mantrair hInaM | yathokta-dakShiNA-rahitaM shraddhA-shUnyaM ca yaj~naM tAmasaM paricakShate kathayanti shiShTAH ||13||

madhusUdanaH : yathA-shAstra-bodhita-viparItam anna-dAna-hInaM svarato varNatash ca mantra-hInaM yathokta-dakShiNA-hInam R^itvig-dveShAdinA shraddhA-rahitaM tAmasaM yaj~naM paricakShate shiShTAH | vidhi-hInatvAdy-ekaika-visheShaNaH pa¤ca-vidhaH sarva-visheShaNa-samuccayena caika-vidha iti ShaT | dvi-tri-catur-visheShaNa-samuccayena ca bahavo bhedAs tAmasa-yaj~nasya j~neyAH | rAjase yaj~ne 'ntaH-karaNa-shuddhy-abhAve 'pi phalotpAdakam apUrvam asti yathA-shAstram anuShThAnAt | tAmase tv ayathA-shAstrAnuShThAnAn na kim apy apUrvam astIty atishayaH ||13||

vishvanAthaH : asR^iShTAnnam anna-dAna-rahitam ||13||

baladevaH : vidhIti asR^iShTAnnam anna-dAna-rahitaM mantra-hInaM svarato varNatash ca hInena mantraNopetaM shraddhA-virahitaM R^itvig-vidveShAt ||13||

deva-dvija-guru-prAj~na-pUjanaM shaucam Arjavam |
brahmacaryam ahiMsA ca shArIraM tapa ucyate ||14||

shrIdharaH : tapasaH sAttvikAdi-bhedaM darshayituM prathamaM tAvat shArIrAdi-bhedena tasya traividhyam Aha devety Adi tribhiH | tatra shArIram Aha deveti | prAj~nA guru-vyaktiriktA anye 'pi tattva-vidaH | deva-brAhmaNAdi-pUjanaM shaucAdikaM ca shArIraM sharIra-nirvartyaM tapa ucyate ||14||

madhusUdanaH : krama-prAptasya tapasaH sAttvikAdi-bhedaM kathayituM shArIra-vAcika-mAnasa-bhedena tasya travidhyam Aha tribhiH deveti | devA brahma-viShNu-shiva-sUryAgni-durgAdayaH | dvijA dvijottamA brAhmaNAH | guravaH pitR^i-mAtr-AcAryAdayaH | prAj~nAH paNDitAH vidita-veda-tad-upakaraNArthAH | teShAM pUjanaM praNAma-shushrUShAdi yathA-shAstraM | shaucaM mR^ij-jalAbhyAM sharIra-shodhanam | Arjavam akauTilyaM bhAva-saMshuddhi-shabdena mAnase tapasi vakShyati | shArIraM tv ArjavaM vihita-pratiShiddhayor eka-rUpa-pravR^itti-nivR^itti-shAlitvam | brahmacaryaM niShiddha-maithuna-nivR^ittiH | ahiMsA-shAstrIya-prANi-pIDanAbhAvaH | ca-kArAd asteyAparigrahAv api | shArIraM sharIra-pradhAnaiH kartrAdibhiH sAdhyaM na tu kevalena sharIreNa | pa¤caite tasya hetava iti hi vakShyati | itthaM shArIraM tapa ucyate ||14||
vishvanAthaH : tapasas traividhyaM vadana prathamaM sAttvikasya tapasas traividhyam Aha devety Adi tribhiH ||14||

baladevaH : krama-prAptasya tapasaH sAttvikAdi-bhedaM vaktuM tasyAdau shArIrAdi-bhAvena traividhyam Aha deveti tribhiH | devA vasu-rudrAdayo dvijA brAhmaNa-shreShThA guravo mAtR^i-pitR^i-deshikAH prAj~nA vidita-veda-vedAN^gAH pare 'tra teShAM pUjanam | shaucaM dvividham uktam | ArjavaM vihita-niShiddhayor aikya-rUpyeNa pravR^itti-nivR^ittatvam | brahmacaryaM vihita-maithunaM ca | etac chArIraM sharIra-nirvartyaM tapaH ||14||

__________________________________________________________

BhG 17.15

anudvega-karaM vAkyaM satyaM priya-hitaM ca yat |
svAdhyAyAbhyasanaM caiva vAÇ-mayaM tapa ucyate ||15||

shrIdharaH : vAcikaM tapa Aha anudvegakaram iti | udvegaM bhayaM na karotIty anudvegakaraM vAkyam | satyaM shrotuH priyam | hitaM ca pariNAme sukha-karam | svAdhyAyAbhyasanaM vedAbhyAsash ca vAÇ-mayaM vAcA nirvartyaM tapaH ||15||

madhusUdanaH : anudvega-karaM na kasyacid duHkha-karaM, satyaM pramANa-mUlam abAdhitArtham | priyaM shrotus tat-kAla-shruti-sukhaM hitaM pariNAme sukha-karam | ca-kAro visheShaNAnAM samucchayArthaH | anudvega-karatvAdi-visheShaNa-catuShTayena vishiShTaM na tv ekenApi visheShaNena nyUnam | yad vAkyaM yathA shAnto bhava vatsa svAdhyAyaM yogaM cAnutiShTha tathA te shreyo bhaviShyatIty Adi tad vAÇ-mayaM vAcikaM tapaH shArIravat | svAdhyAyAbhyasanaM ca yathA-vidhi vedAbhyAsash ca vAÇ-mayaM tapa ucyate | eva-kAraH prAg-visheShaNa-samuccayAvadhAraNe vyAkhyAtavyaH ||15||

vishvanAthaH : anudvega-karaM sambodhya-bhinnAnAm apy unudvejakam ||15||

baladevaH : anudvegakaram udvegaM bhayaM kasyApi yan na karoti | satyaM pramANikam | shrotuH priyam | pariNAme hitaM ca | etad-visheShaNa-catuShTayavad-vAkyaM tathA svAdhyAyasya vedAbhyasanaM ca vAÇ-mayaM vAcA nirvartyaM tapaH ||15||

__________________________________________________________

BhG 17.16

manaH-prasAdaH saumyatvaM maunam Atma-vinigrahaH |
bhAva-saMshuddhir ity etat tapo mAnasam ucyate ||16||

shrIdharaH : mAnasaM tapa Aha manaH-prasAda iti | manasaH prasAdaH svacchatA | saumatvam akrUratA | maunaM muner bhAvaH | mananam ity arthaH | Atmano manaso vinigraho viShayebhyaH pratyAhAraH | bhAva-saMshuddhir vyavahAre mAyA-rAhityam | ity etan mAnasaM tapaH ||16||

madhusUdanaH : manasaH prasAdaH svacchatA viShaya-cintA-vyAkulatva-rAhityam | saumyatvaM saumasyaM sarva-loka-hitaiShitvaM pratiShiddhAcintanaM ca | maunaM muni-bhAva ekAgratayAtma-cintanaM nididhyAsanAkhyaM vAk-saMyama-hetur manaH-saMyamo maunam iti bhAShyam | Atma-vinigraha Atmano manaso visheSheNa sarva-vR^itti-nigraho nirodha-samAdhir asampraj~nAtaH | bhAvasya hR^idayasya shuddhiH kAma-krodha-lobhAdi-mala-nivR^ittiH | punar ashuddhy-utpAda-rAhityena samyaktvena vishiShTA sA bhAva-shuddhiH | paraiH saha vyavahAra-kAle mAyA-rAhityaM seti bhAShyam | ity etad evaM-prakAraM tapo mAnasam ucyate ||16||

vishvanAthaH : Nothing.

baladevaH : manasaH prasAdaH vaimalyaM viShaya-smR^ity-avaiyagryam | saumatvam akrauryam sarva-sukhecchrutvam | maunam Atma- mananam | Atmano manaso vinigraho viShayebhyaH pratyAhAraH | bhAva-saMshuddhir vyavahAre niShkapaTatA | ity etan mAnasA nirvartyaM tapaH ||16||

__________________________________________________________

BhG 17.17

shraddhayA parayA taptaM tapas tat trividhaM naraiH |
aphalAkAN^kShibhir yuktaiH sAttvikaM paricakShate ||17||

shrIdharaH : tad evaM sharIra-vAÇ-manobhir nirvartyaM trividhaM tapo darshitam | tasya trividhasyApi tapasaH sAttvikAdi-bhedena traividhyam Aha shraddhayetyAdi-tribhiH | tat trividham api tapaH parayA shreShThayA shraddhayA phalAkAN^kShA-shUnyair yuktair ekAgra-cittair narais taptaM sAttvikaM kathayanti ||17||

madhusUdanaH : shArIra-vAcika-mAnasa-bhedena trividhasyoktasya tapasaH sAttvikAdi-bhedena traividhyam idAnIM darshayati shraddhayeti tribhiH | tat-pUrvoktaM trividhaM shArIraM vAcikaM mAnasaM ca tapaH shraddhayAstikya-buddhyA parayA prakR^iShTayAprAmANya-shaN^kAkalaN^ka-shUnyayA phalAbhisandhi-shUnyair yuktaiH samAhitaiH siddhy-asiddhyor nirvikArair narair adhikAribhis taptam anuShThitaM sAttvikaM paricakShate shiShTAH ||17||

vishvanAthaH : trividham ukta-lakShaNaM kAyika-vAcika-mAnasam ||17||

baladevaH : uktasya tapasaH sAttvikAditayA traividhyam Aha shraddhayeti-tribhiH | tad uktaM trividhaM tapaH phalAkAN^kShA-shUnyair yuktair ekAgra-cittair narair parayA shraddhayA taptam anuShThitaM sAttvikam ||17||

__________________________________________________________

BhG 17.18

satkAra-mAna-pUjArthaM tapo dambhena caiva yat |
kriyate tad iha proktaM rAjasaM calam adhruvam ||18||

shrIdharaH : rAjasam Aha sat-kAreti | sat-kAraH sAdhur ayam iti tApaso 'yam ity Adi vAk-pUjA | mAnaH pratutthAnAbhivAdanAdir daihikI pUjA | pUjArtha-lAbhAdiH | etad-arthaM dambhena ca yat tapaH kriyate | ataeva calam aniyatam | adhruvaM ca kShaNikam | yad evambhUtaM tapas tad iha rAjasaM proktam ||18||

madhusUdanaH : satkAraH sAdhur ayaM tapasvI brAhmaNa ity evam avivekibhiH kriyamANA stutiH | mAnaH pratyutthAnAbhivAdanAdiH | pUjA pAda-prakShAlanArcana-dhana-dAnAdiH | tad-arthaM dambhenaiva ca kevalaM dharma-dhvajitvenaiva ca na tv Astikya-buddhyA yat tapaH kriyate tad rAjasaM proktaM shiShTaiH | ihAsminn eva loke phaladaM na pAralaukikaM calam atyalpa-kAla-sthAyi-phalam | adhruvaM phala-janakatA-niyama-shUnyam ||18||

vishvanAthaH : sat-kAraH sAdhur ayam ity anyaH kartavyA vAk-pUjA | mAnaH pratutthAnAbhivAdanAdibhir anyaiH kartavyA daihikI pUjA | pUjA anyair dIyamAnair dhanAdibhir bhAvinI vA mAnasI pUjA tad artham | dambhena ca yat kriyate tad rAjasaM tapaH | calam ki¤cit-kAlikam |  adhruvam aniyata-satkArAdi-phalakam ||18||

baladevaH : sat-kAraH sAdhur ayaM tapasvIti stutiH | mAnaH pratutthAnAdir AdaraH | pUjA caraNa-prakShAlana-dhan-dAnadis tad-arthaM yat tapo dambhena ca kriyate tad rAjasaM proktam | calaM ki¤cit-kAlikam |  adhruvam aniyata-satkArAdi-phalakam ||18||

__________________________________________________________

BhG 17.19

mUDha-grAheNAtmano yat pIDayA kriyate tapaH |
parasyotsAdanArthaM vA tat tAmasam udAhR^itam ||19||

shrIdharaH : tAmasaM tapa Aha mUDheti | mUDha-grAheNAviveka-kR^itena durAgraheNAtmanA pIDayA yat tapaH kriyate | parasyotsAdanArthaM vA anyasya vinAshArtham abhicAra-rUpaM tat tAmasam udAhR^itaM kathitam ||19||

madhusUdanaH : mUDha-grAheNAvivekAtishaya-kR^itena durAgraheNAtmano dehendriya-saMghAtasya pIDayA yat tapaH kriyate parasyotsAdanArthaM vAnyasya vinAshArtham abhicAra-rUpaM vA tat tAmasam udAhR^itaM shiShTaiH ||19||

vishvanAthaH : mUDha-grAheNa mauDhya-grahaNena | parasyotsAdanArthaM vinAshArtham ||19||

baladevaH : mUDha-grAheNAvivekajena durAgraheNAtmanA dehendriyAdeH pIDayA ca yat tapaH parasyotsAdanArthaM vinAshAya vA kriyate tat tAmasam ||19||

__________________________________________________________

BhG 17.20

dAtavyam iti yad dAnaM dIyate 'nupakAriNe |
deshe kAle ca pAtre ca tad dAnaM sAttvikaM smR^itam ||20||

shrIdharaH : pUrvaM pratij~nAtam eva dAnasya traividhyam Aha dAtavyam iti | dAtavyam evety evaM nishcayena yad dAnaM dIyate 'nupakAriNe pratyupakAra-samarthAya | deshe kurukShetrAdau kAle grahaNAdau | pAtre ceti desha-kAla-sAhacaryAt saptamI prayuktA | pAtre pAtra-bhUtAya tapaH-shrutAdi-sampannAya brAhmaNAyety arthaH | yad vA pAtra iti tR^ij-antam | rakShakAyety arthaH | caturthy evaiShA | sa hi sarvasmAd Apad-gaNAd dAtAraM pAtIti pAtA | tasmai yad evambhUtaM dAnaM tat sAttvikam ||20||

madhusUdanaH : idAnIM krama-prAptasya dAnasya traividhyaM darshayati dAtavyam iti tribhiH | dAtavyam eva shAstra-condanA-vashAd ity evaM nishcayena na tu phalAbhisandhinA yad dAnaM tulA-puruShAdi dIyate 'nupakAriNe pratyupakArAjanakAya | deshe puNye kurukShetrAdau kAle ca puNye sUryoparAgAdau | pAtre ceti caturthy-arthe saptamI | kIdR^ishAyAnupakAriNe dIyate pAtrAya ca vidyA-tapo-yuktAya | pAtra rakShakAyeti vA | vidyA-tapobhyAm Atmano dAtush ca pAlana-kShama eva pratigR^ihNIyAd iti shAstrAt | tad evaM-bhUtaM dAnaM sAttvikaM smR^itam ||20||

vishvanAthaH : dAtavyam ity evaM nishcayena | na tu phalAbhisandhinA yad dAnam ||20||

baladevaH : atha dAnasya traividhyam Aha dAtavyam iti | nishcayena yad dAnam  anupakAriNe pAtre vidyA-tapobhyAM dAtU rakShakAya brAhmaNAya yad dIyate tad dAnaM sAttvikam | anupakAriNe pratyupakAram anuddishyety arthaH | deshe tIrthe kAle ca saN^krAnty-Adau ||20||

__________________________________________________________

BhG 17.21

yat tu pratyupakArArthaM phalam uddishya vA punaH |
dIyate ca parikliShTaM tad dAnaM rAjasaM smR^itam ||21||

shrIdharaH : rAjasaM dAnam Aha yad iti | kAlAntare 'yaM mAM pratyupakariShyatIty evam arthaM phalaM vA svargAdikam uddishya yat punar dAnaM dIyate parikliShTaM citta-klesha-yuktaM yathA bhavati evambhUtaM tad dAnaM rAjasam udAhR^itam ||21||

madhusUdanaH : pratyupakArArthaM kAlAntare mAm ayaM upakariShyatIty evam dR^iShTArthaM phalaM vA svargAdikam uddishya yat punar dAnaM sAttvika-vilakShaNaM dIyate parikliShTaM ca katham etAvad vyayitam iti pashcAt tApa-yuktaM yathA bhavaty evaM ca  yad dIyate tad dAnaM rAjasam udAhR^itam ||21||

vishvanAthaH : para-kliShTaM katham etAvad vyayitam iti pashcAt-tApa-yuktam | yad vA ditsAyAM abhAve 'pi gurv-AdyAj~nAnrodha-vashAd eva dattam | parikliShTam akalyANa-dravya-karmakam ||21||

baladevaH : yat tu pratupakArArthaM dR^iShTa-phalArthaM phalaM vA svargAdikam adR^iShTam uddishyAnusandhAya dIyate tad dAnaM rAjasam | parikliShTaM katham etAvad vyayitavyam iti pashcAt-tApa-yuktaM yathA syAt tathA guru-vAkyAnurodhAd vA yad dIyate tad rAjasam ||21||

__________________________________________________________

BhG 17.22

adeshakAle yad dAnam apAtrebhyash ca dIyate |
asatkR^itam avaj~nAtaM tat tAmasam udAhR^itam ||22||

shrIdharaH : tAmasaM dAnam Aha adesheti | adeshe 'shuci-sthAne | akAle ashaucAdi-samaye | apAtrebhyo viTa-naTa-nartakAdibhyaH | yad dAnaM dIyate desha-kAla-pAtra-sampattAv apy asat-kR^itaM pAda-prakShAlanAdi-satkAra-shUnyam | avaj~nAtaM pAtra-tiraskAra-yuktam | evambhUtaM dAnaM tAmasam udAhR^itam ||22||

madhusUdanaH : adeshe svato durjana-saMsargAd vA pApa-hetAv ashuci-sthAne | akAle puNya-hetutvenAprasiddhe yasmin kasmiMshcit | ashauca-kAle vA | apAtrebhyash ca vidyA-tapo-rahitebhyo naTa-viTAdibhyo yad dAnaM dIyate desha-kAla-pAtra-sampattAv api asat-kR^itaM priya-bhAShaNa-pAda-prakShAlana-pUjAdi-satkAra-shUnyam avaj~nAnaM pAtra-paribhava-yuktaM ca tad dAnaM tAmasam udAhR^itam ||22||

vishvanAthaH : asatkAro 'vaj~nAyAH phalam ||22||

baladevaH : adeshe 'shuci-sthAne | akAle 'shuci-samaye | yad apAtrebhyo naTAdibhyo dIyate, deshAdi-sampattAv api yad asatkR^itaM caraNa-prakShAlanAdi-satkAra-shUnyam avaj~nAtaM tUN^kArAdy-anAdara-bhAShaNopetaM ca yad dAnaM tat tAmasam ||22||

__________________________________________________________

BhG 17.23-24

oM tat sad iti nirdesho brahmaNas trividhaH smR^itaH |
brAhmaNAs tena vedAsh ca yaj~nAsh ca vihitAH purA ||23||
tasmAd om ity udAhR^itya yaj~na-dAna-tapaH-kriyAH |
pravartante vidhAnoktAH satataM brahma-vAdinAm ||24||

shrIdharaH : nanv evaM vicAryamANe sarvam api yaj~na-tapo-dAnAdi rAjasa-tAmasa-prAyam eveti vyartho yaj~nAdi-prayAsa ity AshaN^kya tathAvidhasyApi sAttvikatvopapAdanAt prakAraM darshayitum Aha om iti | oM tat sad iti trividho brahmaNaH paramAtmano nirdesho nAma-vyapadeshaH smR^itaH shiShTaiH |  tatra tAvad om iti brahma ity Adi shruti-prasiddher om iti brahmaNo nAma | jagat-kAraNatvenAti-prasiddhatvAd aviduShAM parokShatvAc ca tac-chabdo 'pi brahmaNo nAma | paramArtha-sattva-sAdhutva-prashastatvAdibhiH sac-chabdo 'pi brahmaNo nAma | sad eva saumyedam agra AsIt ity Adi shruteH | ayaM trividho 'pi nAma nirdeshena brAhmaNAsh ca vedAsh ca yaj~nAsh purA sR^iShTy-Adau vihitA vidhAtrA nirmitAH | saguNI-kR^itA iti vA | yathA yasyAyaM trividho nirdeshas tena paramAtmanA brAhmaNAdayaH pavitratamAH sR^iShTAH | tasmAt tasyAyaM trividho nirdesho 'tiprashasta ity arthaH ||23||

idAnIM pratyekam oN^kArAdInAM prAshastyaM darshayiShyann oN^kArasya tad evAha tasmAd iti | yasmAd evaM brahmaNo nirdeshaH prashastas tasmAd om ity udAhR^itya uccArya kR^itA veda-vAdinAM yaj~nAdyAH shAstroktAH kriyAH satataM sarvadA aN^ga-vaikalye 'pi prakarSheNa vartante | saguNA bhavantIty arthaH ||24||

madhusUdanaH : tad evam AhAra-yaj~na-tapo-dAnAnAM traividhya-kathanena sAttvikAni tAny AdeyAni rAjasa-tAmasAni tu parihartavyAnIty uktam | tatrAhArasya dR^iShTArthatvena nAsty aN^ga-vaiguNyena phalAbhAva-shaN^kA | yaj~na-tapo-dAnAnAM tv adR^iShTArthAnAm aN^ga-vaiguNyAd apUrvAnutpattau phalAbhAvaH syAd iti sAttvikAn¸am api teShAm AnarthakyaM prAptaM pramAda-bahulatvAd anuShThAtÌNAm atas tad-vaiguNya-parihArArya oM tat sad iti bhagavan-nAmoccAraNa-rUpaM sAmAnya-prAyashcittaM parama-kAruNikatayopadishati bhagavAn om iti | oM tat sad ity evaM-rUpo brahmaNaH paramAtmano nirdesho nirdishyate 'neneti nirdeshaH pratipAdaka-shabdo nAmeti yAvat | trividhas tisro vidhA avayavA yasya sa trividhaH smR^ito vedAnta-vidbhiH | eka-vacanAt try-avayavam ekaM nAma praNavavat | yasmAt pUrvair maharShibhir ayaM brahmaNo nirdeshaH smR^itas tasmAd idAnIntanair api smartavya iti vidhir atra kalpyate | vaShaT-kartuH prathama-bhakSha ity AdiShv iva vacanAni tv apUrvatvAd iti nyAyAt | yaj~na-dAna-tapaH-kriyA-saMyogAc cAsya tad avaiguNyam eva phalaM  ##ShTAshva-dagdha-ratha-vat-parasparAkAN^kShayA kalpyate |

pramAdAt kurvatAM karma pracyavetAdhvareShu yat |
smaraNAd eva tad viShNoH sampUrNaM syAd iti shrutiH ||

iti smR^ites tathaiva shiShTAcArAc ca | brahmaNo nirdeshaH stUyate karma-vaiguNya-parihAra-sAmarthya-kathanAya | brAhmaNA iti traivarNikopalakShaNam | brAhmaNAdyAH kartAro vedAH karaNAni yaj~nAH karmANi tena brahmaNo nirdeshena karaNa-bhUtena purA vihitAH prajApatinA | tasmAd yaj~nAdi-sR^iShTi-hetutvena tad-vaiguNya-parihAra-samartho mahA-prabhAvo 'yaM nirdesha ity arthaH ||23||

idAnIm a-kAra-u-kAra-ma-kAra-vyAkhyAnena  tat-samudAyoMkAra-vyAkhyAnavad oMkAra-tac-chabda-sac-chabda-vyAkhyAnena tat-samudAya-rUpaM brahmaNo nirdeshaM stuty-atishayAya vyAkhyAtum Arabhate caturbhiH | tatra prathamam oMkAraM vyAcaShTe tasmAd iti | yasmAd om iti brahma ity AdiShu shrutiShv om iti brahmaNo nAma prasiddhaM tasmAd om ity udAhR^ityoMkAroccAraNAnantaraM vidhAnoktA vidhi-shAstra-bodhitA brahma-vAdinAM veda-vAdinAM yaj~na-dAna-tapaH-kriyAH satataM pravartante prakR^iShTatayA vaiguNya-rAhityena vartante | yasyaikAvayavoccAraNAd apy avaiguNyaM kiM punas tasya sarvasyoccAraNAd iti stuty-atishayaH ||24||
 
vishvanAthaH : tad evaM tapo-yaj~nAdInAM traividhyaM sAmAnyato manuShya-mAtram adhikR^ityoktam | tatra ye sAttvikeShv api madhye brahma-vAdinas teShAM tu brahma-nirdesha-pUrvakA eva yaj~nAdayo bhavantIty Aha oM tat sad ity evaM brahmaNo nirdesho nAmnA vyapadeshaH smR^itaH | shiShTair deshitaH | tatra om iti sarva-shrutiShu prasiddham eva brahmaNo nAma | jagat-kAraNatvenAtiprasiddher atan-nirasanena ca prasiddhes tad iti ca | sad eva saumyedam agra AsIt iti shruteH sad iti ca | yasmAt oM tat sat shabda-vAcyena brahmaNaiva brAhmaNA vedA yaj~nAsh ca vihitAH kR^itAs tasmAt om iti brahmaNo nAmodAhR^ityoccArya vartamAnAnAM brahma-vAdinAM yaj~nAdayaH pravartante ||23-24||

baladevaH : tad evaM tapo-yaj~na-tapo-dAnAnAM traividhya-kathanena sAttvikAnAM teShAm upadeyatvaM, rAjasAdInAM heyatvaM ca darshitam | atha sAttvikAdhikAriNAM yaj~nAdIni viShNu-nAma-pUrvakANy evabhavantIty ucyate om iti | om ity Adikas trividho brahmaNo viShNor nirdesho nAma-dheyaM shiShTaiH smR^itaH | om ity etad brahmaNo nediShTaM nAma iti shruteH | om ity ekaM nAma | tat tvam asi iti shruteH tad iti dvitIyaM nAma | sad eva saumya iti shruteH sad iti tR^itIyaM nAma | upalakShaNam idam | viShNv-Adi-nAmnAM tena trividhena nirdeshena brAhmaNA vedA yaj~nAsh ca purA caturmukhena vihitAH prakaTitAs tasmAn mahA-prabhAvo 'yaM nirdeshas tat-pUrvakANAM yaj~nAdInAM nAN^ga-vaiguNyam | tena phala-vaiguNyaM ca neti ||23||

yasmAd evaM tasmAd om iti nirdesham udAhR^ityoccAryAnuShThitA brahma-vAdinAM sAttvikAnAM trai-varNikAnAM yaj~nAdyAH kriyAH pravartante | aN^ga-vaikalye 'pi sAN^gatAM bhajantIti ||24||

__________________________________________________________

BhG 17.25

tad ity anabhisaMdhAya phalaM yaj~na-tapaH-kriyAH |
dAna-kriyAsh ca vividhAH kriyante mokSha-kAN^kShibhiH ||25||

shrIdharaH : dvitIyaM nAma prastautIti tad iti  tad ity udAhR^itya iti pUrvasyAnuShaN^gaH | tad ity udAhR^ityoccArya shuddha-cittair mokSha-kAN^kShibhiH puruShaiH phalAbhisandhim akR^itvA yaj~nAdyAH kriyAH kriyante | atash citta-shodhana-dvAreNa phala-saN^kalpa-tyajanena mumukShutva-sampAdakatvAt tac-chabda-nirdeshaH prashasta ity arthaH ||25||

madhusUdanaH : dvitIyaM tac-chabdaM vyAcaShTe tad iti | tattvam asi ity Adi-shruti-prasiddhaM tad iti brahmaNo nAmodAhR^itya phalam anabhisandhAyAntaH-karaNa-shuddhy-arthaM yaj~na-tapaH-kriyA dAna-kriyAsh ca vividhA mokSha-kAN^kShibhiH kriyante tasmAd atiprashastam etat ||25||

vishvanAthaH : tad ity udAhR^ityeti pUrvasyAnuShaN^gaH | anabhisandhAya phalAbhisandhim akR^itvA ||25||

baladevaH : tad iti nirdesham udAhR^itya phalam anabhisandhAya yaj~nAdI-kriyA mokSha-kAN^kShibhis taiH kriyante anuShThIyante | niShkAmatayA mumukShA-sampAdanAn mahA-prabhAvas tac-chabdaH ||26||

__________________________________________________________

BhG 17.26-27

sad-bhAve sAdhu-bhAve ca sad ity etat prayujyate |
prashaste karmaNi tathA sac-chabdaH pArtha yujyate ||26||
yaj~ne tapasi dAne ca sthitiH sad iti cocyate |
karma caiva tad-arthIyaM sad ity evAbhidhIyate ||27||

shrIdharaH : sac-chabdasya prAshastyam Aha sad-bhAva iti dvAbhyAm | sad-bhAve 'stitve | deva-dattasya putrAdikam astIty asminn arthe | sAdhu-bhAve ca sAdhutve | deva-dattasya putrAdi shreSh¸oham ity asminn arthe | sad ity etat padaM prayujyate | prashaste mAN^galike vivAhAdi-karmaNi ca sad idaM karmeti sac-chabdo yujyate prayujyate | saN^gacchata iti vA ||26||

kiM ca yaj~na iti | yaj~nAdiShu ca yA sthitis tAtparyenAvasthAnaM tad api sad ity ucyate | yasya cedaM nAma-trayaM sa eva paramAtmA arthaH phalaM yasya tat-tad-arthaM karma-pUjopahAra-gR^ihAN^gana-parimArjanopalepana-raN^ga-mAN^galikAdi-kriyA tat-siddhaye yad anyat karma kriyata udyAna-shAli-kShetra-dhanArjanAdi-viShayaM tat karma tad-arthIyam |  tac cAtivyavahitam api sad ity evAbhidhIyate | yasmAd evam ati-prashastam etan nAma-trayaM tasmAd etat sarva-karma-sAdguNyArthaM kIrayed iti tAtparyArthaH | atra cArthavAdAnupapattyA vidhiH kalpyate | vidheyaM stUyate vastv iti nyAyAt | apare tu pravartante vidhinoktAH kriyante mokSha-kAN^kShibhiH ity Adi vartamAnopadeshaH samidhA yajatIty Adivad vidhitayA pariNamanIya ity AhuH | tat tu sad-bhAve sAdhu-bhAve cety AdiShu prAptArthatvAn na saN^gacchata iti pUrvokta-krameNa vidhi-kalpanaiva jyAyasI ||27||

madhusUdanaH : tR^itIyaM sac-cabdaM vyAcaShTe sad-bhAva iti dvAbhyAm | sad eva somyedam agra AsIt ity Adi-shruti-prasiddhaM sad ity etad brahmaNo nAma sad-bhAve 'vidyamAnatva-shaN^kAyAM vidyamAnatve sAdhu-bhAve cAsAdhutva-shaN^kAyAM sAdhutve caprayujyate shiShTaiH | tasmAd vaiguNya-parihAreNa yaj~nAdeH sAdhutvaM tat-phalasya ca vidyamAnatvaM kartuM kShamam etad ity arthaH | tathA sad-bhAva-sAdhu-bhAvayor iva prashaste 'pratibandhenAshu-sukha-janake mAN^galike karmaNi vivAhAdau sac-chabdo he pArtha yujyate prayujyate | tasmAd apratibandhenAshu-phala-janakatvaM vaiguNya-parihAreNa yaj~nAdeH samartham etan nAmeti prashastataram etad ity arthaH ||26||

yaj~ne tapasi dAne ca yA sthitis tat-paratayAvasthitir niShThA sApi sad ity ucyate vidvadbhiH | karma caiva tad-arthIyaM teShu yaj~na-dAna-tapo-rUpeShv artheShu bhavaM tad-anukUlam eva ca karma tad-arthIyaM bhagavad-arpaNa-buddhyA kriyamANaM karma vA tad-arthIyaM sad ity evAbhidhIyate | tasmAt sad iti nAma karma-vaiguNyApanodana-samarthaM prashastataram | yasyaikaiko 'vayavo 'py etAdR^ishaH kiM vaktavyaM tat-samudAyasya oM tat sad iti nirdeshasya mAhAtmyam iti saMpiNDitArthaH ||27||

vishvanAthaH : brahma-vAcakaH sac-chabdaH prashasteShv api vartate | tasmAt prashasta-mAtre  karmaNi prAkR^ite 'prAkR^ite 'pi sac-chabdaH prayoktavya ity AshayenAha sad-bhAva iti dvAbhyAm | sad-bhAve brahmatve sAdhu-bhAve brahma-vAditve prayujyate saN^gacchata ity arthaH | yaj~nAdau sthitir yaj~nAdi-tAtparyeNAvasthAnam ity arthaH | tad-arthIyaM karma brahmacaryopayogi yat karma bhagavan-mandira-mArjanAdikam tad api ||26-27||

baladevaH : sad iti nirdeshaH prashasteShv arthAntareShu vartate tasmAt prashaste karma-mAtre sa prayojya iti bhAvenAha sad-bhAva iti dvAbhyAm | sad-bhAve brahma-bhAve sAdhu-bhAve ca brahma-j~natve 'bhidhAyakatayA sac-chabdaH prayujyate sad eva saumya ity Adau | satAM prasaN^gAt ity Adau ca | tathA prashaste  upanayana-vivAhAdike ca mAN^galike karmaNi sac-chabdo yujyate saN^gacchate | yaj~nAdau yA teShAM sthitis tAtparyeNAvasthitis tad api sad ity ucyate | yasyedaM nAma-trayaM tad-arthIyaM karma ca tan-mandira-nirmANa-tad-vimArjanAdi sad ity abhidhIyate | atra trividho 'yaM nirdeshaH smartavya iti vidhiH kalpyate | vaShaT-kartuH prathamaM bhakShyaH ity AdAv iva vacanAni tv apUrvatvAd iti nyAyAd yaj~na-dAnAdi-saMyogAc cAsya tad-vaiguNyam eva phalam | 

pramAdAt kurvatAM karma pracyavetAdhvareShu yat | 
smaraNAd eva tad viShNoH sampUrNaM syAd iti shrutiH || iti smaraNAc ca ||26-27||

__________________________________________________________

BhG 17.28

ashraddhayA hutaM dattaM tapas taptaM kR^itaM ca yat |
asad ity ucyate pArtha na ca tat pretya no iha ||28||

shrIdharaH : idAnIM sarva-karmasu shraddhayaiva praR^itty-artham ashraddhayA kR^itaM sarvaM nindati ashraddhayeti | ashraddhayA hutaM havanam | dattaM dAnam | tapas taptaM nirvartitam | yac cAnyad api kR^itaM karma | tat sarvam asad ity ucyate yatas tat pretya lokAntare na phalati viguNatvAt | no iha na ca asmin loke phalati ayashaskatvAt |

rajas-tamo-mayIM tyaktvA shraddhAM sattva-mayIM shritaH |
tattva-j~nAne 'dhikArI syAd iti saptadashe sthitam ||

iti shrI-shrIdhara-svAmi-kR^itAyAM bhagavad-gItA-TIkAyAM subodhinyAM
shraddhA-traya-vibhAga-yogo nAma saptadasho 'dhyAyaH ||17||

madhusUdanaH : yady AlasyAdinA shAstrIyaM vidhim utsR^ijya shraddadhAnatayaiva vR^iddha-vyavahAra-mAtreNa yaj~na-tapo-dAnAdi kurvatAM pramAdAd vaiguNyaM prApta oM tat sad iti brahma-nirdeshena tat-parihAras tarhy ashraddadhAnatayA shAstrIyaM vidhim utsR^ijya kAma-kAreNa yat kiMcid yaj~nAdi kurvatAm asurANAm api tenaiva vaiguNya-parihAraH syAd iti kR^itaM shraddhayA sAttvikatva-hetu-bhUtayety ata Aha ashraddhayeti | ashraddhayA yad dhutaM havanaM kR^itam agnau dattaM yad brAhmaNebhyo yat tapas taptaM yac cAnyat karma kR^itaM stuti-namaskArAdi tat sarvam ashraddhayA kR^itam asad asAdhv ity ucyate | ata eva oM tat sad iti nirdeshena na tasya sAdhu-bhAvaH shakyate kartuM sarvathA tad-ayogyatvAc chilAyA ivAN^kuraH |

tat kasmAd asad ity ucyate shR^iNu he pArtha | co hetau | yasmAt tad-ashraddhAkR^itaM na pretya para-loke phalati viguNatvenApUrvAjanakatvAt | no iha nApIha loke yashaH sAdhubhir ninditatvAt | ata aihikAmuShmika-phala-vikalatvAd ashraddhA-kR^itasya sAttvikyA shraddhayaiva sAttvikaM yaj~nAdi kuryAd antaH-karaNa-shuddhaye | tAdR^ishasyaiva shraddhA-pUrvakasya sAttvikasya yaj~nAder daivAd vaiguNya-shaN^kAyAM brahmaNo nAma-nirdeshena sAdguNyaM sampAdanIyam iti paramArthaH | shraddhA-pUrvakam asAttvikam api yaj~nAdi viguNaM brahmaNo nAma-nirdeshena sAttvikaM sa-guNaM ca sampAditaM bhavatIti bhAShyam |

tad evam asminn adhyAya AlasyAdinAnAdR^ita-shAstrANAM shraddhA-pUrvakaM vR^iddha-vyavahAra-mAtreNa pravartamAnAnAM shAstrAnAdareNAsura-sAdharmyeNa shraddhA-pUrvakAnuShThAnena ca deva-sAdharmyeNa kim asurA amI devA vety arjuna-saMshaya-viShayANAM rAjasa-tAmasa-shraddhA-pUrvakaM rAjasa-tAmasa-yaj~nAdi-kAriNo 'surAH shAstrIya-j~nAna-sAdhanAn adhikAriNaH sAttvika-shraddhA-pUrvakaM sAttvika-yaj~nAdi-kAriNas tu devAH shAstrIya-j~nAna-sAdhanAdhikAriNa iti shraddhA-traividhya-pradarshana-mukhenAhArAdi-traividhya-pradarshanena bhagavatA nirNayaH kR^ita iti siddham ||28||


iti shrImat-paramahaMsa-parivrAjakAcArya-shrI-vishveshvara-sarasvatI-pAda-shiShya-shrI-madhusUdana-sarasvatI-viracitAyAM shrImad-bhagavad-gItA-gUDhArtha-dIpikAyAm shraddhA-traya-vibhAga-yogo nAma saptadasho 'dhyAyaH 
||17||


vishvanAthaH : sat karma shrutam | tathAsat karma kim ity apekShAyAm Aha ashraddayeti | hutaM havanam | dattaM dAnam | tapas taptaM kR^itam | yad anyac cApi karma kR^itaM tat sarvam asad iti hutam apy ahutam eva | dattam apy adattam eva | tapo 'py ataptam eva kR^itam apy akR^itam eva | yatas tat na pretya na para-loke phalati nApIha-loke phalati ||28||

ukteShu vividheShv eva sAttvikaM shraddhayA kR^itam |
yat syAt tad eva mokShArham ity adhyAyArtha IritaH ||

iti sArArtha-varShiNyAM harShiNyAM bhakta-cetasAm |
gItAsv ayaM saptadashaH saN^gataH saN^gataH satAm ||
||17||

baladevaH : atha sAttvikyA shraddhayA sarveShu karmasu pravartitavyam | tayA vinA sarvaM vyartham iti nindati ashraddhayeti | hutaM homo | dattaM dAnam | taptam anuShThitaM yac cAnyad api stuti-praNaty-Adi-karma kR^itaM, tat sarvam asan nindyam ity ucyate | kuta ity atrAha na ceti | hetau ca-shabdo yato 'shraddhayA kR^itaM, tat pretya para-loke na phalati viguNAt tasmAt pUrvAnutpatter nApIha loke kIrtiH sadbhir ninditatvAt ||28||

shraddhAM svabhAvajAM hitvA shAstrajAM tAM samAshritaH |
niHshreyasAdhikArI syAd iti saptadashI sthitiH ||

iti shrImad-bhagavad-gItopaniShad-bhAShye saptadasho 'dhyAyaH 
||17||
