Bhagavadgita 2
with the commentaries of Sridhara, Madhusudana, Visvanatha and Baladeva

Input by ... (Gaudiya Grantha Mandira)


___________________________________________________________________

THIS TEXT FILE IS FOR REFERENCE PURPOSES ONLY!
COPYRIGHT AND TERMS OF USAGE AS FOR SOURCE FILE.
            
Text converted to Ronald E. Emmerick's encoding for WordPerfect 5.1 DOS 
and related utility programmes BHELA, CARAKA etc. (DOS versions):
            
description             character  =ASCII
            
long a                  A             195
long A                  ù             249
long i                  I             197
long I                  ý             253
long u                  U             198
long U                  ô             244
vocalic r               R^i             173
vocalic R               ã             227
long vocalic r          Ì             204
vocalic l               Ê             202
long vocalic l          Ë             203
velar n                 Ç             199
velar N                 §             167
palatal n               ¤             164
palatal N               ¥             165
retroflex t             T             194
retroflex T             è             232
retroflex d             D             172
retroflex D             Ö             214
retroflex n             N             239
retroflex N             ×             215
palatal s               sh             211
palatal S               Á             193
retroflex s             Sh             171
retroflex S             å             229
anusvara                M             230
capital anusvara        õ             245
visarga                 H             247
capital visarga         ê             234

Other characters of the REE encoding table are not included.
Unless indicated otherwise, accents have been dropped in order 
to facilitate word search.             

For a comprehensive list of REE and other GRETIL encodings 
and formats see:
www.sub.uni-goettingen.de/ebene_1/fiindolo/gretil/gretdiac.pdf
and
www.sub.uni-goettingen.de/ebene_1/fiindolo/gretil/gretdias.pdf
___________________________________________________________________





BhG 2.1

saJNjaya uvAca
taM tathA kR^ipayAviShTam ashrupUrNAkulekShaNam |
viShIdantam idaM vAkyam uvAca madhusUdanaH ||1||

shrIdharaH : dvitIye shoka-saMtaptam arjunaM brahma-vidyayA | pratibodhya harish cakre sthita-praj~nasya lakShaNam | tataH kiM vR^ittam ity apekShAyAM sa¤jaya uvAca - taM tathety Adi | ashrubhiH pUrNe Akule IkShaNe yasya taM tathA, ukta-prakAreNa visam arjunaM prati madhusUdana idaM vAkyam uvAca ||1||

madhusUdanaH : ahiMsA paramo dharmo bhikShAshanaM cety evaM-lakShaNayA buddhyA yuddha-vaimukhyam arjunasya shrutvA svaputrANAM rAjyam apracalitam avadhArya svastha-hR^idayasya dhR^itarAShTrasya harSha-nimittAM tataH kiM vR^ittam ity AkAN^kShAm apaninIShuH saJNjayas taM pratyuktavAn ity Aha vaishampAyanaH |

kR^ipA mamaita iti vyAmoha-nimittaH sneha-visheShaH | tayAviShTaM svabhAva-siddhyA vyAptam | arjunasya karmatvaM kR^ipAyAsh ca kartR^itvaM vadatA tasyA AgantukatvaM vyudastam | ataeva viShIdantaM sneha-viShayI-bhUta-svajana-vicchedAshaN^kA-nimittaH shokApara-paryAyash citta-vyAkulI-bhAvo viShAdas taM prApnuvantam | atra viShAdasya karmatvenArjunasya kartR^itvena ca tasyAgantukatvaM sUcitam | 

ataeva kR^ipA-viShAda-vashAd ashrubhiH pUrNe Akule darshanAkShame cekShaNe yasya tam | evam ashru-pAta-vyAkulI-bhAvAkhya-kArya-dvaya-janakatayA paripoShaM gatAbhyAM kR^ipA-viShAdAbhyAm udvignaM tam arjunam idaM sopapattikaM vakShyamANaM vAkyam uvAca na tUpekShitavAn | madhusUdana iti | svayaM duShTa-nigraha-kartArjunaM praty api tathaiva vakShyatIti bhAvaH ||1||

vishvanAthaH : 
AtmAnAtma-vivekena shoka-moha-tamo nudan |
dvitIye kR^iShNa-candro 'tra proce muktasya lakShaNam ||1||

baladevaH : 
dvitIye jIva-yAthAtmya-j~nAnaM tat-sAdhanaM hariH |
niShkAma-karma ca proce sthita-praj~nasya lakShaNam ||

evam arjuna-vairAgyam upashrutya sva-putra-rAjyAbhraMshAshayA hR^iShyantaM dhR^itarAShTram AlakShya sa¤jaya uvAca taM tatheti | madhusUdana iti tasya shokam api madhuvan nihaniShyatIti bhAvaH ||1||

__________________________________________________________

BhG 2.2

shrI-bhagavAn uvAca
kutas tvA kashmalam idaM viShame samupasthitam |
anArya-juShTam asvargyam akIrti-karam arjuna ||2||

shrIdharaH : tad eva vAkyam Aha shrI-bhagavAn uvAca kuta iti | kuto hetos tvA tvAM viShame saN^kaTe idaM kushalaM samupasthitam ayaM mohaH prAptaH, yata Aryair asevitam | asvargyam adharmyam ayashaskaraM ca ||2||

madhusUdanaH : tad eva bhagavato vAkyam avatArayati kutas tveti | 

aishvaryasya samagrasya dharmasya yashasaH shriyaH |
vairAgyasyAtha mokShasya ShaNNAM bhaga itIN^ganA || [ViP 6.74]

samagasyeti pratyekaM sambandhaH | mokShasyeti tat-sAdhanasya j~nAnasya | iN^ganA saJNj~nA | etAdR^ishaM samagramaishvaryAdikaM nityam apratibandhena yatra vartate sa bhagavAn | nitya-yoge matup | tathA-

utpattiM ca vinAshaM ca bhUtAnAm AgatiM gatim |
vetti vidyAm avidyAM ca sa vAcyo bhagavAn iti || [ViP 6.78]

atra bhUtAnAm iti pratyekaM sambadhyate | utpatti-vinAsha-shabdau tat-kAraNasyApy upalakShakau | Agati-gatI Agaminyau sampadApadau | etAdR^isho bhagavac-chabdArthaH shrI-vAsudeva eva paryavasita iti tathocyate | 

idaM svadharmAt parAÇmukhatvaM kR^ipA-vyAmohAshru-pAtAdi-puraH-saraM kashmalaM shiShTa-garhitatvena malinaM viShame sa-bhaye sthAne tvA tvAM sarva-kShatriya-pravaraM kuto hetoH samupasthitaM prAptam ? kiM mokShecchAtaH ? kiM vA svargecchAtaH ? iti kiM-shabdenAkShipyate | hetu-trayam api niShedhati tribhir vishesaNair uttarArdhena | Aryair mumukShubhir na juShTam asevitam | sva-dharmair Ashaya-shuddhi-dvArA moks icchadbhir apakva-kaShAyair mumukShubhiH kathaM sva-dharmas tyAjya ity arthaH | saMnyAsAdhikArI tu pakva-kaShAyo 'gre vakShyate | asvargyaM svarga-hetu-dharma-virodhitvAn na svargecchayA sevyam | akIrtikaraM kIrty-abhAva-karam apakIrtikaraM vA na kIrtIcchayA sevyam | tathA ca mokSha-kAmaiH svarga-kAmaiH kIrti-kAmaish ca varjanIyam | tat kAma eva tvaM sevasva ity aho anucitaM ceShTitaM taveti bhAvaH ||2||

vishvanAthaH : kashmalaM mohaH | viShame 'tra saN^grAma-saN^kaTe | kuto hetoH | upasthitaM tvAM prAptam abhUt | anArya-juShTaM supratiShThita-lokair asevitam | asvargyam akIrtikaram iti pAratrikaihika-sukha-pratikUlam ity arthaH ||2||

baladevaH : tad vAkyam anuvadati shrI-bhagavAn iti | 

aishvaryasya samagrasya dharmasya yashasaH shriyaH |
vairAgyasyAtha mokShasya ShaNNAM bhaga itIN^ganA || [ViP 6.74]

iti parAsharoktaishvaryAdibhiH ShaDbhir nityaM vishiShTaH | samagrasyety etat ShaTsu yojyam | he arjuna ! idaM sva-dharma-vaimukhyaM kashmalaM shiShTa-nindyatvAn malinaM kuto hetos tvAM kShatriya-cUDAmaNiM samupasthitam abhUt ? viShame yuddha-samaye | na ca mokShAya svargAya kIrtaye vaitad-yuddha-vairAgyam ity Aha anAryeti | Aryair mumukShubhir na juShTam sevitam | AryAH khalu hR^id-vishuddhaye svadharmAn Acaranti | asvargyaM svargopalambhaka-dharma-viruddham | akIrti-karaM kIrti-viplAvakam ||2||

__________________________________________________________

BhG 2.3

klaibyaM mA sma gamaH pArtha naitat tvayy upapadyate |
kShudraM hR^idaya-daurbalyaM tyaktvottiShTha paraMtapa ||3||

shrIdharaH : klaibyaM mA sma gama iti | tasmAt he pArtha ! klaibyaM kAtaryaM mA sma gamaH | na prApnuhi | yatas tvayi etan nopapadyate yogyaM na bhavati | kShudraM tucchaM hR^idaya-daurbalyaM kAtaryaM yuddhAya uttiShTha, he parantapa shatru-tApana ! ||3||

madhusUdanaH : nanu bandhu-senAvekShaNa-jAtenAdhairyeNa dhanur api dhArayitum ashaknuvatA mayA kiM kartuM shakyam ity ata Aha klaibyam iti | klaibyaM klIb-bhAvam adhairyam ojas-teja-Adi-bhaN^ga-rUpaM mA sma gamo mA gA | he pArtha pR^ithA-tanaya! pR^ithayA deva-prasAda-labdhe tat-tanaya-mAtre vIryAtishayasya prasiddhatvAt pR^ithA-tanayatvena tvaM klaibyAyogya ity arthaH | arjunatvenApi tad-ayogyatvam Aha naitad iti | tvayi arjune sAkShAn-maheshvareNApi saha kR^itAhave prakhyAta-mahA-prabhAve nopapadyate na yujyata etat-klaibyam ity asAdhAraNyena tad-ayogyatva-nirdeshaH |

nanu na ca shaknomy avasthAtuM bhramatIva ca me manaH iti pUrvam eva mayoktam ity AshaN^kyAha kShudram iti | hR^idaya-daurbalyaM manaso bhramaNAdi-rUpam adhairyaM kShudratva-kAraNatvAt kShudraM sunirasanaM vA tyaktvA vivekenApanIyottiShTha yuddhAya sajjo bhava | he parantapa ! paraM shatruM tApayatIti tathA saMbodhyate hetu-garbham ||3||

vishvanAthaH : klaibyaM klIb-dharmaM kAtaryam | he pArtheti tvaM pR^ithA-putraH sann api gacchasi | tasmAn mA sma gamaH, mA prApnuhi, anyasmin kShatra-bandhau varam idam upapadyatAm, tvayi mat-sakhau tu nopayujyate | 

nanv idaM shauryAbhAva-lakShaNaM klaibyaM mA shaN^kiShThAH | kintu bhIShma-droNAdi-guruShu dharma-dR^iShTyA viveko 'yaM dhArtarAShTreShu tu durbaleShu mad-astrAghAtam AsAdya martum udyateShu dayaiveyam iti tatrAha kShudram iti | naite tava viveka-daye, kintu shoka-mohAv eva | tau ca manaso daurbalya-vya¤jakau | tasmAt hR^idaya-daurbalyam idaM tyaktvA uttiShTha | he parantapa ! parAn shatrUn tApayan yudhyasva ||3||

baladevaH : nanu bandhu-kShayAdhyavasAya-doShAt prakampitena mayA kiM bhAvyam iti cet tatrAha klaibyam iti | he pArtha ! devarAja-prasAdAt pR^ithAyAm utpanna ! klaibyaM kAtaryaM mA sma gamaH prApnuhi | tvayi vishva-vijetari mat-sakhe 'rjune kShatra-bandhAv ivaitad IdR^ishaM klaibyaM nopayujyate | 

nanu na me shauryAbhAva-rUpaM klaibyaM kintu bhIShmAdiShu pUjyeShu dharma-buddhyA viveko 'yaM duryodhanAdiShu bhrAtR^iShu mac-chastra-prahAreNa mariShyatsu kR^ipeyam iti cet tatrAha kShudram iti | naite tava viveka-kR^ipe, kintu kShudraM laghiShThaM hR^idaya-daurbalyam eva | tasmAt tat tyaktvA yuddhAyottiShTha sajjIbhava | he parantapa ! shatru-tApaneti shatru-hAsa-pAtratAM mA gAH ||3||

__________________________________________________________

BhG 2.4

arjuna uvAca
kathaM bhIShmam ahaM saMkhye droNaM ca madhusUdana |
iShubhiH pratiyotsyAmi pUjArhAv arisUdana ||4||

shrIdharaH : nAhaM kAtaratvena yuddhAt uparato 'smi, kintu yuddhasya anyAyyatvAd adharmyatvAc cety Aha arjuna uvAca katham iti | bhIShma-droNau pUjArhau pUjAyAm arho yogyau tau prati katham ahaM yotsyAmi, tatrApi iShubhiH yatra vAcApi yotsyAmIti vaktum anucitaM tatra bANaiH kathaM yotsyAmIty arthaH | he ari-sUdana shatru-mardana ||4||

madhusUdanaH : nanu nAyaM svadharmasya tyAgaH shoka-mohAdi-vashAt kintu dharatvAbhAvAd adharmatvAc cAsya yuddhasya tyAgo mayA kriyata iti bhagavad-abhiprAyam apratipadyamAnasyArjunasyAbhiprAyam avatArayati katham iti | bhIShmaM pitAmahaM droNAm cAcAryaM saN^khye raNa iShubhiH sAyakaiH pratiyotsyAmi prahariShyAmi katham ? na kathaMcid apIty arthaH | yatas tau pUjArhau kusumAdibhir arcana-yogyau | pUjArhAbhyAM saha krIDA-sthAne 'pi vAcApi harSha-phalam api lIlA-yuddham anucitaM kiM punar yuddha-bhUmau sharaiH prANa-tyAga-phalakaM praharaNam ity arthaH |

madhusUdanArisUdaneti sambodhana-dvayaM shoka-vyAkulatvena pUrvApara-parAmarsha-vaikalyAt | ato na madhusUdanArisUdanety asyArthasya punar uktatvaM doShaH | yuddha-mAtram api yatra nocitaM dUre tatra vadha iti pratiyotsyAmIty anena sUcitam |

athavA pUjArhau kathaM pratiyotsyAmi | pUjArhayor eva vivaraNaM bhIShmaM droNaM ceti | dvau brAhmaNau bhojaya deva-dattaM yaj~na-dattaM cetivat sambandhaH | ayaM bhAvaH - duryodhanAdayo nApuraskR^itya bhIShma-droNau yuddhAya sajjIbhavanti | tatra tAbhyAM saha yuddhaM na tAvad dharmaH pUjAdivad avihitatvAt | na cAyam aniShiddhatvAd adharmo 'pi na bhavatIti vAcyam | guruM huN^kR^itya tvaMkR^itya ity AdinA shabda-mAtreNApi guru-droho yadAniShTa-phalatva-pradarshanena niShiddhas tadA kiM vAcyaM tAbhyAM saha saN^grAmasyAdharmatve niShiddhatve ceti ||4||

vishvanAthaH : nanu pratibadhnAti hi shreyaH pUjya-pUjA-vyatikramaH iti dharma-shAstram | ato 'haM yuddhAn nivarta ity Aha katham iti | pratiyotsyAmi pratiyotsye | nanv etau yudhyete tarhy anayoH pratiyoddhA bhavituM tvaM kiM na shaknoShi ? satyaM na shaknomy evety Aha pUjArhAv iti | anayosh caraNeShu bhaktyA kusumAny eva dAtum arhAmi na tu krodhena tIkShNa-sharAn iti bhAvaH | bho vayasya kR^iShNa tvam api shatrUn eva yuddhe haMsi, na tu sandIpaniM sva-guruM, nApi bandhUn yadUn ity Aha he madhusUdaneti | nanu mAdhavo yadava eva | tatrAha he arisUdana ! madhur nAma daityo yas tavArir iti bravImIti ||4||

baladevaH : nanu bhIShmAdiShu pratiyoddhR^iShu satsu tvayA kathaM na yoddhavyam | AhUto na nivarteta iti yuddha-vidhAnAc ca kShatriyasyeti cet tatrAha katham iti | bhIShmaM pitAmahaM droNaM ca vidyA-gurum | iShubhiH kathaM yotsye ? yad imau pUjArhau puShpAdibhir abhyarcyau, parihAsa-vAgbhir api yAbhyAM yuddhaM na yuktam | tAbhyAM saheShubhis tat kathaM yujyeta ? pratibadhnAti hi shreyaH pUjya- pUjya-pUjA-vyatikramaH iti smR^itesh ca | madhusUdanArisUdaneti sambodhana-punar-uktiH | shokAkulasya pUrvottarAnusandhi-virahAt | tad-bhAvash ca tvam api shatrUn eva yuddhe nihaMsi na tUgrasena-sAndIpany-AdIn pUjyAn iti ||4||

__________________________________________________________

BhG 2.5

gurUn ahatvA hi mahAnubhAvA¤
shreyo bhoktuM bhaikShyam apIha loke |
hatvArtha-kAmAMs tu gurUn ihaiva
bhu¤jIya bhogAn rudhira-pradigdhAn ||5||

shrIdharaH : tarhi tAn ahatvA tava deha-yAtrApi na syAd iti cet, tatrAha gurUn iti | gurUn droNAcAryAdIn ahatvA para-loka-viruddhaM guru-vadham akR^itvA iha-loke bhaikShyaM bhikShAnnam api bhoktuM shreya ucitam | vipakShe tu na kevalaM paratra duHkhaM, kintu ihaiva ca naraka-duHkham anubhaveyam ity Aha hatveti | gurUn hatvA ihaiva tu rudhireNa pradigdhAn prakarSheNa liptAn artha-kAmAtmakAn bhogAn ahaM bhu¤jIya ashnIyAm | yad vA artha-kAmAn iti gurUNAM visheShaNam | artha-tR^iShNAkulatvAd ete tAvad yuddhAn na nivarteran tasmAd etad vadhaH prasajyetaivety arthaH | tathA ca yudhiShThiraM prati bhIShmeNoktaM -

arthasya puruSho dAso dAsas tv artho na kasyacit |
iti satyaM mahArAja baddho 'smy arthena kauravaiH || iti [MBh 6.41.36] ||5||

madhusUdanaH : nanu bhIShma-droNayoH pUjArhatvaM gurutvenaiva, evam anyeShAm api kR^ipAdInAM, na ca teShAM gurutvena svIkAraH sAmpratam ucitaH -

guror apy avaliptasya kAryAkAryam ajAnataH |
utpathapratipannasya parityAgo vidhIyate || [Mbh 5.178.24] 

iti smR^iteH | tasmAd eShAM yuddha-garveNAvaliptAnAm anyAya-rAjya-grahaNena shiShya-droheNa ca kAryAkArya-viveka-shUnyAnAm utpatha-niShThAnAM vadha eva shreyAn ity AshaN^kyAha gurUn iti | 

gurUn ahatvA para-lokas tAvad asty eva | asmiMs tu loke tair hR^ita-rAjyAnAM no nR^ipAdInAM niShiddhaM bhaikSham api bhoktuM shreyaH prashasyataram ucitaM na tu tad-vadhena rAjyam api shreya iti dharme 'pi yuddhe vR^itti-mAtra-phalatvaM gR^ihItvA pApam Aropya vrate |

nanv avaliptatvAdinA teShAM gurutvAbhAva ukta ity AshaN^kyAha mahAnubhAvAn iti | mahAnubhAvaH shrutAdhyayana-tapa-AcArAdi-nibandhanaH prabhAvo yeShAM tAn | tathA ca kAla-kAmAdayo 'pi yair vashIkR^itAs teShAM puNyAtishaya-shAlinAM nAvaliptatvAdi-kShudra-pApma-saMshleSha ity arthaH | himahAnubhAvAn ity ekaM vA padam | himaM jADyam apahantIti himahA Adityo 'gnir vA tasyaivAnubhAvaH sAmarthyaM yeShAM tAn | tathA cAtitejasvitvAt teShAm avaliptatvAdi-doSho nAsty eva |

dharma-vyatikramo dR^iShTa IshvarANAM ca sAhasam |
tejIyasAM na doShAya vahneH sarva-bhujo yathA || [BhP 10.33.30]

nanu yadArtha-lubdhAH santo yuddhe pravR^ittAs tadaiShAM vikrItAtmanAM kutastyaM pUrvoktaM mAhAtmyaM, tathA coktaM bhIShmeNa yudhiShThiraM prati -

arthasya puruSho dAso dAsas tv artho na kasyacit |
iti satyaM mahArAja baddho 'smy arthena kauravaiH || [MBh 6.41.36]

ity AshaN^kyAha hatveti | artha-lubdhA api te mad-apekShayA guravo bhavanty eveti punar guru-grahaNenoktam | tu-shabdo 'py arthe IdR^ishAn api gurUn hatvA bhogAn eva bhu¤jIya na tu mokShaM labheya | bhujyanta iti bhogA viShayAH karmaNi gha¤ | te ca bhogA ihaiva na para-loke | ihApi ca rudhira-pradigdhA ivApayasho-vyAptatvenAtyanta-jugupsitA ity arthaH | yadehApy evaM tadA para-loka-duHkhaM kiyad varNanIyam iti bhAvaH | 

athavA gurUn hatvArtha-kAmAtmakAn bhogAn eva bhu¤jIya na tu dharma-mokShAv ity artha-kAma-padasya bhoga-visheShaNatayA vyAkhyAnAntaraM draShTavyam ||5||

vishvanAthaH : nanv evaM te yadi svarAjye 'smin nAsti jighR^ikShA, tarhi kayA vR^ittyA jIviShyasIty atrAha gurUn ahatveti | guru-vadham akR^itvA bhaikShyaM kShatriyair vigItam api bhikShAnnam api bhoktuM shreyaH | aihika-duryasho-lAbhe 'pi pAratrikam amaN^galaM tu naiva syAd iti bhAvaH | na caiva guravo 'valiptAH kAryAkAryam ajAnantash cAdhArmika-duryodhanAdy-anugatAs tyAjyA eva | yad uktaM - 

guror apy avaliptasya kAryAkAryam ajAnataH |
utpatha-pratipannasya parityAgo vidhIyate || [Mbh 5.178.24] iti vAcyam |

ity Aha - mahAnubhAvAn iti | kAla-kAmAdayo 'pi yair vashIkR^itAs teShAM bhIShmAdInAM kutas tad-doSha-sambhava iti bhAvaH | nanu -

arthasya puruSho dAso dAsas tv artho na kasyacit |
iti satyaM mahArAja baddho 'smy arthena kauravaiH || [MBh 6.41.36]

iti yudhiShThiraM prati bhIShmeNaivoktam ataH sAmpratam artha-kAmatvAd eteShAM mahAnubhAvatvaM prAktanaM vigalitam ? satyam, tad apy etAn hatavato mama duHkham eva syAd ity Aha artha-kAmAnartha-lubdhAn apy etAn kurUn hatvAhaM bhogAn bhu¤jIya kintv eteShAM rudhireNa pradigdhAn praliptAn eva | ayam arthaH - eteShAm artha-lubdhatve 'pi mad-gurutvam asty eva, ataevaitad-vadhe sati guru-drohiNo mama khalu bhogo duShkR^iti-mishraH syAd iti ||5||

baladevaH : nanu svarAjye spR^ihA cet tava nAsti tarhi deha-yAtrA vA kathaM setsyatIti cet tatrAha gurUn iti | gurUn ahatvA guru-vadham akR^itvA sthitasya me bhaikShyAnnaM kShatriyANAM nindyam api bhoktuM shreyaH prashastataram | aihika-duryasho-hetutve 'pi para-lokAvighAtitvAt | 

nanv ete bhIShmAdayo guravo 'pi yuddha-garvAvalepAt chadmanA yuShmad-rAjyApahAraM yuShmad-drohaM ca kurvatAM duryodhanAdInAM saMsargeNa kAryAkArya-viveka-virahAc ca samprati tyAjyA eva- 

guror apy avaliptasya kAryAkAryam ajAnataH |
utpathapratipannasya parityAgo vidhIyate || [Mbh 5.178.24] iti smR^iteH |

iti cet tatrAha - mahAnubhAvAn iti | mahAn sarvotkR^iShTo 'nubhAvo vedAdhyayana-brahmacaryAdi-hetukaH prabhAvo yeShAM tAn | kAla-kAmAdayo 'pi yad-vashyAs teShAM tad-doSha-sambandho neti bhAvaH | 

nanu -
arthasya puruSho dAso dAsas tv artho na kasyacit |
iti satyaM mahArAja baddho 'smy arthena kauravaiH || [MBh 6.41.36]

iti bhIShmokter artha-lobhena vikrItAtmanAM teShAM kuto mahAnubhAvatA ? tato yuddhe hantavyAs te iti cet tatrAha hatvArtha-kAmAn iti | artha-kAmAn api gurUn hatvAham ihaiva loke bhogAn bhu¤jIya, na tu para-loke | tAMsh ca rudhira-pradigdhAn tad-rudhira-mishrAn eva, na tu shuddhAn bhu¤jIya tad-dhiMsayA tal-lAbhAt | tathA ca yuddha-garvAvalepAdi-mattve 'pi teShAM mad-gurutvam asty eveti punar guru-grahaNena sUcyate ||5||

__________________________________________________________

BhG 2.6

na caitad vidmaH kataran no garIyo
yad vA jayema yadi vA no jayeyuH |
yAn eva hatvA na jijIviShAmas
te 'vasthitAH pramukhe dhArtarAShTrAH ||6||

shrIdharaH : kiM ca yadyapy adharmam aN^gIkariShyAmaH tathApi kim asmAkaM jayaH parAjayo vA garIyAn bhaved iti na j~nAyata ity Aha na ced ity Adi | etad dvayor madhye no 'smAkaM katarat kiM nAma garIyo 'dhikataraM bhaviShyatIti na vidmaH | tad eva dvayaM darshayati | yad vA etAn vayaM jayema jeShyAmaH yadi vA no 'smAn ete jayeyuH jeShyantIti | jayo 'pi kiM cAsmAkaM katarat jaya-parAjayayor madhye kiM khalu garIyo 'dhikataraM bhaviShyati etan na vidmaH | tad eva pakSha-dvayaM darshayati etAn vayaM jayema, no 'smAn vA ete jayeyur iti | kiM ca jayo 'py asmAkaM phalataH parAjaya evety Aha yAn eveti ||6||

madhusUdanaH : nanu bhikShAshanasya kShatriyaM prati niShiddhatvAd yuddhasya ca vihitatvAt svadharmatvena yuddham eva tatra shreyaskaram ity AshaN^kyAha na caitad iti | etad api na jAnImo bhaikSha-yuddhayor madhye kataran no 'smAkaM garIyaH shreShTham | kiM bhaikShaM hiMsA-shUnyatvAd uta yuddhaM svadharmatvAd iti | idaM ca na vidma Arabdhe 'pi yuddhe yad vA vayaM jayemAtishayImahi yadi vA no 'smAn jayeyur dhArtarAShTrAH | ubhayoH sAmya-pakSho 'py arthAd boddhavyaH | 

kiM ca jAto 'pi jayo naH phalataH parAjaya eva | yato yAn bandhUn hatvA jIvitum api vayaM necchAmaH kiM punar viShayAnupabhoktum ? ta evAvasthitAH saMmukhe dhArtarAShTrA dhR^itarAShTra-sambandhino bhIShma-droNAdayaH sarve 'pi | tasmAd bhaikShAd yuddhasya shreShThatvaM na siddham ity arthaH | 

tad evaM prAktanena granthena saMsAra-doSha-nirUpaNAd adhikAri-visheShaNAny uktAni | tatra na ca shreyo 'nupashyAmi hatvA svajanam Ahave ity atra raNe hatasya parivrAT-samAna-yoga-kShematvokteH anyac chreyo 'nyad utaiva preyaH [KaThU 2.1] ity Adi-shruti-siddhaM shreyo mokShAkhyam upanyastam | arthAc ca tad itarad ashreya iti nityAnitya-vastu-viveko darshitaH, na kAN^kShe vijayaM kR^iShNety [GItA 1.32] atraihika-phala-virAgaH | api trailokya-rAjyasya [GItA 1.35] hetor ity atra pAralaukika-phala-virAgaH | narake niyataM vAsa [GItA 1.44] ity atra sthUla-dehAtirikta AtmA, kiM no rAjyena [GItA 1.32] iti vyAkhyAta-vartmanA shamaH | kiM bhogair [GItA 1.32] iti damaH | yadyapy ete na pashyanti [GItA 1.38] ity atra nirlobhatA | tan me kShemataraM bhaved [GItA 1.46] ity atra titikShA | iti prathamAdhyAyArthaH saMnyAsa-sAdhana-sUcanam | asmiMs tv adhyAye shreyo bhoktuM bhaikSham api [GItA 2.5] ity atra bhikShA-caryopalakShitaH saMnyAsaH pratipAditaH ||6||

vishvanAthaH : kiM ca guru-drohe pravR^ittasyApi mama jayaH parAjayo vA bhaved ity api na j~nAyata ity Aha na caitad ity Adi | tathApi no 'smAkaM katarat jaya-parAjayayor madhye kiM khalu garIyo 'dhikataraM bhaviShyati etan na vidmaH | tad eva pakSha-dvayaM darshayati -- etAn vayaM jayema, no 'smAn vA ete jayeyur iti | kiM ca jayo 'py asmAkaM phalataH parAjaya evety Aha yAn eveti ||6||

baladevaH : nanu bhaikSha-bhojanaM kShatriyasya vigarhitaM, yuddhaM ca sva-dharmaM vijAnann api vibhAShase iti cet tatrAha na caitad iti | etad vayaM na vidmaH | bhaikShya-yuddhayor madhye no 'smAkaM katarad garIyaH prashastataram | hiMsA-virahAd bhaikShaM garIyaH svadharmatvAd yuddhaM veti, etac ca na vidmaH | samArabdhe yuddhe vayaM dhArtarAShTrAn jayema te vA no 'smAn jayeyur iti |

nanu mahA-vikramiNAM dharmiShThAnAM ca bhavatAm eva vijayo bhAvIti cet tatrAha yAn eveti | yAn dhArtarAShTrAn bhIShmAdIn sarvAn | na jijIviShAmo jIvitum api necchAmaH kiM punar bhogAn bhoktum ity arthaH | tathA ca vijayo 'py asmAkaM phalataH parAjaya eveti | tasmAd yuddhasya bhaikShAd garIyas tvam aprasiddham iti | evam etAvatA granthena tasmAd evaMvic chAnta-dAnta uparatas titikShuH shraddhAnvito bhUtvAtmany evAtmAnaM pashyet iti shruti-prasiddham arjunasya j~nAnAdhikAritvaM darshitam | tatra kiM no rAjyena [GItA 1.32] iti shama-damau | api trailokya-rAjyasya [GItA 1.35] ity aihika-pAratrika-bhogopekShA-lakShaNA uparatiH | bhaikShaM bhoktuM shreya iti dvandva-sahiShNutva-lakShaNA titikShA | guru-vAkya-dR^iDha-vishvAsa-lakShaNA shraddhA tUttara-vAkye vyaktIbhaviShyati, na khalu shamAdi-shUnyasya j~nAne 'sty adhikAraH paN^gAder iva karmaNIti ||6||

__________________________________________________________

BhG 2.7

kArpaNya-doShopahata-svabhAvaH
pR^icchAmi tvAM dharma-saMmUDha-cetAH |
yac chreyaH syAn nishcitaM brUhi tan me
shiShyas te 'haM shAdhi mAM tvAM prapannam ||7||

shrIdharaH : upadesha-grahaNe svAdhikAraM sUcayati kArpaNyety Adi | arthAt kArpaNya-doShopahata-svabhAvaH etAn hatvA kathaM jIviShyAma iti kArpaNyaM dosash ca svakula-kShaya-kR^itaH, tAbhyAm upahato 'bhibhUtaH svabhAvaH shauryAdi-lakShaNo yasya so 'haM tvAM pR^icchAmi, tathA dharme saMmUDhaM ceto yasya saH | yuddhaM tyaktvA bhikShATanam api kShatriyasya dharmo 'dharmo veti sandigdha-cittaH sann ity arthaH | ato me yan nishcitaM shreyaH yuktaM syAt tad brUhi | kiM ca te 'haM shiShyaH shAsanArhaH | atas tvAM prapannaM sharaNAgataM mAM shAdhi shikShaya ||7||

madhusUdanaH : gurUpasadanam idAnIM pratipAdyate samadhigata-saMsAra-doSha-jAtasyAtitarAM nirviNNasya vidhivad gurum upasannasyaiva vidyA-grahaNe 'dhikArAt | tad evaM bhIShmAdi-saMkaTa-vashAt | vyutthAyAtha bhikShAcaryaM caranti [BAU 3.5.1] iti shruti-siddha-bhikShA-carye 'rjunasyAbhilAShaM pradarshya vidhivad gurUpasattim api tat-saN^kaTa-vyAjenaiva darshayati kArpaNyeti | 

yaH svalpAm api citta-kShatiM na kShamate sa kR^ipaNa iti loke prasiddhaH | tad-vidhatvAd akhilo 'nAtma-vid aprApta-puruShArthatayA kR^ipaNo bhavati | yo vA etad akSharam gArgy aviditvA asmAl lokAt praiti sa kR^ipaNa [BAU 3.8.10] iti shruteH | tasya bhAvaH kArpaNyam anAtmAdhyAsavattvaM tan-nimitto 'smin janmany eta eva madIyAs teShu hateShu kiM jIvitenety abhinivesha-rUpo mamatA-lakShaNo doShas tenopahatas tiraskR^itaH svabhAvaH kShAtro yuddhodyoga-lakShaNo yasya sa tathA | dharme viShaye nirNAyaka-pramANaAdarshanAt saMmUDhaM kim eteShAM vadho dharmaH kim etat-paripAlanaM dharmaH | tathA kiM pR^ithvI-paripAlanaM dharmaH kiM vA yathAvasthito 'raNya-nivAsa eva dharma ity Adi-saMshayair vyAptaM ceto yasya sa tathA | na caitad vidmaH kataran no garIya ity atra vyAkhyAtam etat | evaMvidhaH sann ahaM tvA tvAm idAnIM pR^icchAmi shreya ity anuShaN^gaH |

ato yan nishcitam aikAntikam AtyantikaM ca shreyaH parama-pumartha-bhUtaM phalaM syAt tan me mahyaM brUhi | sAdhanAnantaram avashyambhAvitvam aikAntikatavaM, jAtasyAvinAsha Atyantikatvam | yathA hy auShadhe kR^ite kadAcid roga-nivR^ittir na bhaved api jAtApi ca roga-nivR^ittiH punar api rogotpattyA vinAshyate | evaM kR^ite 'pi yAge pratibandha-vashAt svargo na bhaved api jAto 'pi svargo duHkhAkrAnto nashyati ceti naikAntikatvam AtyantikatvaM vA tayoH | tad uktam -

duHkha-trayAbhighAtAj jij~nAsA tad-apaghAtake hetau |
dR^iShTe sApArthA cen naikAntAtyantato 'bhAvAt || (Sa.K. 1) iti |
dR^iShTavad AnushravikaH sa hy avaishuddhi-kShayAtishaya-yuktaH |
tad-viparItaH shreyAn vyaktAvyaktaj~na-vij~nAnAt || (Sa.K. 1) iti |

nanu tvaM mama sakhA na tu shiShyo 'ta Aha shiShyas te 'ham iti | tvad-anushAsanayogyatvAd ahaM tava shiShya eva bhavAmi na sakhA nyUna-j~nAnatvAt | atas tvAM prapannaM sharaNAgataM mAM shAdhi shikShaya karuNayA na tv ashiShyatva-shaN^kayopekShaNIyo 'ham ity arthaH | etena - tad vij~nAnArthaM sa gurum evAbhigacchet samit-pANiH shrotriyaM brahma-niShTham [MuNDU 1.2.11], bhR^igur vai vAruNiH | varuNaM pitaram upasasAra | adhIhi bhagavo brahmeti [TaittU 3.1] ity Adi-gurUpasatti-pratipAdakaH shruty-artho darshitaH ||7||

vishvanAthaH : nanu tarhi sopapattikaM shAstrArthaM tvam eva bruvANaH kShatriyo bhUtvA bhikShATanaM nishcinoShi tarhy alaM mad-uktyeti tatrAha kArpaNyeti | svAbhAvikasya shauryasya tyAga eva me kArpaNyam | dharmasya sUkShmA gatir ity ato dharma-vyavasthAyAm apy ahaM mUDha-buddhir evAsmi | atas tvam eva nishcitya shreyo brUhi | 

nanu mad-vAcas tvaM paNData-mAnitvena khaNDayasi cet, kathaM brUyAm ? tatrAha shiShyas te 'ham asmi | nAtaM paraM vR^ithA khaNDayAmIti bhAvaH ||7||
baladevaH : atha tad vij~nAnArthaM sa gurum evAbhigacchet samit-pANiH shrotriyaM brahma-niShTham [MuNDU 1.2.11], AcAryavAn puruSho veda [ChA 6.14.2] ity Adi shruti-siddhAM gurUpasattiM darshayati kArpaNyeti | yo vA etad akSharam gArgy aviditvA asmAl lokAt praiti sa kR^ipaNa [BAU 3.8.10] iti shravaNAd abrahmavittvaM kArpaNyam | tena hetunA yo doSho yAn eva hatveti bandhu-vargam amatAlakShaNas tenopahata-svabhAvo yuddha-spR^ihA-lakShaNaH svadharmo yasya saH | dharme saMmUDhaM kShatriyasya me yuddhaM svadharmas tad vihAya bhikShATanaM vety evaM sandihAnaM ceto yasya saH | IdR^ishaH sann ahaM tvAm idAnIM pR^icchAmi - tasmAn nishcitaM ekAntikaM AtyantikaM yan me shreyaH syAt tat tvaM brUhi | sAdhanottaram avashyaMbhAvitvaM aikAntikatvaM, bhUtasyAvinAshitvaM Atyantikatvam | 

nanu sharaNAgatasyopadeshaH tad vij~nAnArthaM sa gurum evAbhigacchet ity Adi-shruteH | sakhAyaM tvAM katham upadishAmIti cet tatrAha shiShyas te 'ham iti | shAdhi shikShaya ||7||

__________________________________________________________

BhG 2.8

na hi prapashyAmi mamApanudyAd
yac chokam ucchoShaNam indriyANAm |
avApya bhUmAv asapatnam R^iddhaM
rAjyaM surANAm api cAdhipatyam ||8||

shrIdharaH : tvam eva vicArya yad yuktaM tat kurv iti cet, tatrAha na hi prapashyAmIti | indriyANAm ucchoShaNam atishoShaNa-karaM madIyaM shokaM yat karma apanudyAt apanayet tad ahaM na prapashyAmIti | yadyapi bhUmau niShkaNTakaM samR^iddhaM rAjyaM prApsyAmi | tathA surendratvam api yadi prApsyAmi evam abhIShTaM tat tat sarvam avApyApi shokApanodanopAyaM na prapashyAmIty anvayaH ||8||

madhusUdanaH : nanu svayam eva tvaM shreyo vicAraya shruta-sampanno 'si kiM para-shiShyatvenety ata Aha nahIti | yac-chreyaH prAptaM sat-kartR^i mama shokam apanudyAd apanuden nivArayet tan na pashyAmi hi yasmAt tasmAn mAM shAdhIti so 'haM bhagavaH shocAmi taM mA bhagavA¤ chokasya pAraM tArayatu [ChAU 7.1.3] iti shruty-artho darshitaH | shokAnapanode ko doSha ity AshaN^kya tad-visheShaNam Aha indriyANAm ucchoShaNam iti | sarvadA santApa-karam ity arthaH |

nanu yuddhe prayatamAnasya tava shoka-nivR^ittir bhaviShyati jeShyasi cet tadA rAjya-prAptyA dvAv etau puruShau loke ity Adi-dharma-shAstrAd ity AshaN^kyAha avApyety AdinA | shatru-varjitaM sasyAdi-sampannaM ca rAjyaM tathA surANAm AdhipatyaM hiraNyagarbhatva-paryantam aishvaryam avApya sthitasyApi mama yac chokam apanudyAt tan na pashyAmIty anvayaH | tad yatheha karma-jito lokaH kShIyata evam evAmutra puNya-jito lokaH kShIyate [ChA 8.1.6] iti shruteH | yat-kR^itakaM tad-anityam ity anumAnAt pratyakSheNApy aihikAnAM vinAsha-darshanAc ca naihika Amutriko vA bhogaH shoka-nivartakaH kintu sva-sattA-kAle 'pi bhoga-pAratantryAdinA vinAsha-kAle 'pi vicchedAc choka-janaka eveti na yuddhaM shoka-nivR^ittaye 'nuShTheyam ity arthaH | etenehAmutra-bhoga-virAgo 'dhikAri-visheShaNatvena darshitaH ||8||

vishvanAthaH : nanu mayi tava sakhya-bhAva eva, na tu gauravam | atas tvAM katham ahaM shiShyaM karomi ? tasmAd yatra tava gauravaM taM kam api dvaipAyanAdikaM prapadyasva ity ata Aha na hIti | mama shokam apanudyAt dUrIkuryAd evaM janaM na prakarSheNa pashyAmi trijagaty ekaM tvAM vinA | svasmAd adhika-buddhimantaM bR^ihaspatim api na jAnAmIty ataH shokArta eva khalu kaM prapadyeya iti bhAvaH | yad yataH shokAd indriyANAm ucchoShaNaM mahA-nidAghAt kShudra-sarasAm iva utkarSheNa shoSho bhavati |

nanu tarhi sAmprataM tvaM shokArta eva khalu yudhyasva | tatash caitAn jitvA rAjyaM prAtavatas tava rAjya-bhogAbhiniveshenaiva shoko 'payAsyatIty Aha avApyeti | bhUmau niShkaNTakaM rAjyaM svarge surANAm AdhipatyaM vA prApyApi sthitasya mamendriyANAm etad ucchoShaNam evety arthaH ||8||

baladevaH : nanu tvaM shAstraj~no 'si sva-hitaM vicAryAnutiShTha, sakhyur me shiShyaH kathaM bhaver iti cet tatrAha na hIti | yat karma mama shokam apanudyAd dUrIkuryAt tad ahaM na prapashyAmi | shokaM vishinaShTi - indriyANAm ucchoShaNam iti | tasmAc choka-vinAshAya tvAM prapanno 'smIti | itthaM ca so 'haM bhagavaH shocAmi taM mAM bhavAn shokasya pAraM tArayatu iti shruty-artho darshitaH | 

nanu tvam adhunA shokAkulaH prapadyase yuddhAt sukha-samR^iddhi-lAbhe vishoko bhaviShyasIti cet tatrAha avApyeti | yadi yuddhe vijayI syAM tadA bhUmAv asapatnaM niShkaNTakaM rAjyaM prApya yadi ca tatra hataH syAM tadA svarge surANAm AdhipatyaM prApya sthitasya me vishokatvaM na bhaved ity arthaH | tad yatheha karma-jito lokaH kShIyata evam evAmutra puNya-jito lokaH kShIyate [ChAU 8.1.6] iti shruter naihikaM pAratrikaM vA yuddha-labdhaM sukhaM shokApahaM tasmAt tAdR^isham eva shreyastvaM brUhIti na yuddhaM shoka-haram ||8||


__________________________________________________________

BhG 2.9

saJNjaya uvAca
evam uktvA hR^iShIkeshaM guDAkeshaH parantapaH |
na yotsya iti govindam uktvA tUShNIM babhUva ha ||9||

shrIdharaH : evam uktvArjunaH kiM kR^itavAn ity apekShAyAM sa¤jaya uvAca evam ity Adi | spaShTArthaH ||9||

madhusUdanaH : tad-anantaram arjunaH kiM kR^itavAn iti dhR^itarAShTrAkAN^kShAyAM sa¤jaya uvAca evam ity Adi | guDAkesho jitAlasyaH parantapaH shatru-tApano 'rjuno hR^iShIkeshaM sarvendriya-pravartakatvenAntaryAmiNaM govindaM gAM veda-lakShaNAM vANIM vindatIti vyutpattyA sarva-vedopAdAnatvena sarvaj~nam AdAv evaM kathaM bhIShmam ahaM saN^khya ity AdinA yuddha-svarUpAyogyatAm uktvA tad-anantaraM na yotsya iti yuddha-phalAbhAvaM coktvA tUShNIM babhUva bAhyendriya-vyApArasya yuddhArthaM pUrvaM kR^itasya nivR^ittyA nirvyApAro jAta ity arthaH | svabhAvato jitAlasye sarva-shatru-tApane ca tasminn Agantukam Alasyam atApakatvaM ca nAspadam AdhAsyatIti dyotayituM ha-shabdaH | govinda-hR^iShIkesha-padAbhyAM sarvaj~natva-sarva-shaktitva-sUcakAbhyAM bhagavatas tan-mohApanodanam anAyAsa-sAdhyam iti sUcitam ||9||

vishvanAthaH : Nothing.

baladevaH : tato 'rjunaH kim akarod ity apekShAyAM sa¤jaya uvAca evam uktvety Adi | guDAkesho hR^iShIkeshaM prati evaM na hi prapashyAmIty AdinA yuddhasya shokAnivartakatvam uktvA parantapo 'pi govindaM sarva-vedaj~naM prati na yotsye iti coktveti yojyam | tatra hR^iShIkeshatvAd buddhiM yuddhe pravartayiShyati | sarva-veda-vittvAd yuddhe sva-dharmatvaM grAhayiShyatIti vyajya dhR^itarAShTra-hR^idi saJNjAtA sva-putra-rAjyAshA nirasyate ||9||

__________________________________________________________

BhG 2.10

tam uvAca hR^iShIkeshaH prahasann iva bhArata |
senayor ubhayor madhye viShIdantam idaM vacaH ||10||

shrIdharaH : tataH kiM vR^ittam ity apekShAyAm Aha tam uvAceti | prahasann iva prasanna-mukhaH sann ity arthaH ||10||

madhusUdanaH : evaM yuddham upekShitavaty apy arjune bhagavAn nopekShitavAn iti dhR^itarAShTra-durAshA-nirAsAyA 'ha tam uvAceti | senayor ubhayor madhye yuddhodyamenAgatya tad-virodhinaM viShAdaM mohaM prApnuvantaM tam arjunaM prahasann ivAnucitAcAraNa-prakAshanena lajjAmbudhau majjayann iva hR^iShIkeshaH sarvAntaryAmI bhagavAn idaM vakShyamANam ashocyAn ity Adi vacaH parama-gambhIrArtham anucitAcaraNa-prakAshakam uktavAn na tûpekShitavAn ity arthaH | 

anucitAcaraNa-prakAshanena lajjotpAdanaM prahAsaH | lajjA ca duHkhAtmiketi dveSha-viShaya eva sa mukhyaH | arjunasya tu bhagavat-kR^ipA-viShayatvAd anucitAcaraNa-prakAshanasya ca vivekotpatti-hetutvAd eka-dalAbhAvena gauNa evAyaM prahAsa iti kathayitum iva-shabdaH | lajjAm utpAdayitum iva vivkam utpAdayitum arjunasyAnucitAcaraNaM bhagavatA prakAshyate | lajjotpattis tu nAntarIyakatayAstu mAstu veti na vivakShiteti bhAvaH | 

yadi hi yuddhArambhAt prAg eva sthito yuddham upekSheta tadA nAnucitaM kuryAt | mahatA saMrambheNa tu yuddha-bhUmAv Agatya tad-upekShaNam atIvAnucitam iti kathayituM senayor ity Adi-visheShaNam | etac cAshocyAnityAdau spaShTaM bhaviShyati ||10||

vishvanAthaH : aho tvApy etAvAn khalv aviveka iti sakhya-bhAvena taM prahasan anaucitya-prakAshena lajjAmbudhau nimajjayan iveti tadAnIM shiShya-bhAvaM prApte tasmin hAsyam anucitam ity adharoShTha-niku¤canena hAsyam AvR^iNvaMsh cety arthaH | hR^iShIkesha iti pUrvaM premAivArjuna-vAÇ-niyamyo 'pi sAmpratam arjuna-hita-kAritvAt premNaivArjuna-mano-niyantApi bhavatIti bhAvaH | senayor ubhayor madhe ity arjunasya viShAdo bhagavatA prabodhash ca ubhAbhyAM senAbhyAM sAmAnyato dR^iShTa eveti bhAvaH ||10||

baladevaH : vyaN^gam arthaM prakAshayann Aha tam uvAceti taM viShIdantam arjunaM prati hR^iShIkesho bhagavAn ashocyAn ity Adikam atigambhIrArthaM vacanam uvAca | ahotavApIdR^ig vivekaH iti sakhya-bhAvena prahasan | anaucitya-bhAShitvena trapA-sindhau nimajjayan ity arthaH | iveti tadaiva shiShyatAM prApte tasmin hAsAnaucityAdIShad adharollAsaM kurvann ity arthaH | arjunasya viShAdo bhagavatA tasyopadeshash ca sarva-sAkShika iti bodhayituM senayor ubhayor ity etat ||10||

__________________________________________________________

BhG 2.11

shrI-bhagavAn uvAca
ashocyAn anvashocas tvaM praj~nA-vAdAMsh ca bhAShase |
gatAsUn agatAsUMsh ca nAnushocanti paNDitAH ||11||

shrIdharaH : dehAtmanor avivekAd asyaivaM shoko bhavatIti tad-viveka-darshanArthaM shrI-bhagavAn uvAca ashocyAn ity Adi | shokasyAviShayI-bhUtAn eva bandhUn tvam anvashocaH anushocitavAn asi dR^iShTvemAn svajanAn kR^iShNa ity AdinA | tatra kutas tvA kashmalam idaM viShame samupasthitam ity AdinA mayA bodhito 'pi punash ca praj~nAvatAM paNDitAnAM vAdAn shabdAn kathaM bhIShmam ahaM saN^khye ity AdIn kevalaM bhAShase, na tu paNDito 'si, yataH gatAsUn gata-prANAn bandhUn agatAsUMsh ca jIvato 'pi, bandhu-hInA ete kathaM jIviShyantIti nAnushocanti paNDitA vivekinaH ||11||

madhusUdanaH : HERE

vishvanAthaH : bho arjuna ! tavAyaM bandha-vadha-hetukaH shoko bhrama-mUlaka eva, tathA kathaM bhIShmam ahaM saN^khye ity Adiko vivekash cApraj~nA-mUlaka evety Aha ashocyAn ity Adi | ashocyAn shokAnArhAn eva tvam anvashoco 'nushocitavAn asi | tathA tvAM prabodhayantaM mAM prati praj~nA-vAdAn praj~nAyAM satyAm eva ye vAdAH kathaM bhIShmam ahaM saN^khye ity AdIni vAkyAni tAn bhAShase, na tu tava kApi praj~nA vartate iti bhAvaH | yataH paNDitAH praj~nAvanto gatAsUn gatA niHsR^itA bhavanty asavo yebhyas tAn sthUla-dehAn na shocanti, teShAM nashvara-bhAvatvAd iti bhAvaH | agatAsUn aniHsR^ita-prANAn sUkShma-dehAn api na shocanti, te hi mukteH pUrvaM nashvarA eva | ubhayeShAm api tathA tathA svabhAvasya duShpariharatvAt | mUrkhAs tu pirtrAdi-dehebhyaH prANeShu niHsR^iteShv eva shocanti, sUkShma-dehAMs tu na, te prAyaH paricinvantyas atas tair alam | ete hi sarve bhIShmAdayaH sthUla-sUkShma-deha-sahitA AtmAna eva | AtmanAM tu ityatvAt teShu shoka-pravR^ittir eva nAstIty atas tvayA yat pUrvam artha-shAstrAt dharma-shAstraM balavad ity uktaM tatra mayA tu dharma-shAstrAd api j~nAna-shAstraM balavad ity ucyata iti bhAvaH ||11||

baladevaH : evaM arjune tUShNIM sthite tad-buddhim AkShipan bhagavAn Aha ashocyAn iti | he arjuna ! ashocyAn shocitum ayogyAn eva dhArtarAShTrAMs tvaM anvashocaH shocitavAn asi | tathA mAM prati praj~nA-vAdAn praj~nAvatAm iva vacanAni dR^iShTvemaM svajanam ity AdIni, kathaM bhIShmam ity AdIni ca bhAShase, na ca te praj~nA-lesho 'py astIti bhAvaH | ye tu praj~nAvantas te gatAsUn nirgata-prANAn sthUla-dehAn, agatAsUMsh cAnirgata-prANAn sUkShma-dehAMsh ca, shabdAd Atmanash ca na shocanti | ayam arthaH - shokaH sthUla-dehAnAM vinAshitvAt, nAntyaH sUkShma-dehAnAM mukteH prAg avainAshitvAt tadvatAm AtmanAM tu ShaD-bhAva-vikAra-varjitAnAM nityatvAn na shocyAteti | dehAtma-svabhAva-vidAM na ko 'pi shoka-hetuH | yad-artha-shAstrAd dharma-shAstrasya balavattvam ucyate | tat kila tato 'pi balavatA j~nAna-shAstreNa pratyucyate | tasmAd ashocye shocya-bhramaH pAmara-sAdhAraNaH paNDitasya te na yogya iti bhAvaH ||11||

__________________________________________________________

BhG 2.12

na tv evAhaM jAtu nAsaM na tvaM neme janAdhipAH |
na caiva na bhaviShyAmaH sarve vayam ataH param ||12||

shrIdharaH : ashocyatve hetum Aha na tv evAham iti | yathAhaM parameshvaro jAtu kadAcit lIlA-vigrahasyAvirbhAva-tirobhAvato nAsam iti tu naiva | api tv Asam eva anAditvAt | na ca tvaM nAsIH nAbhUH, api tv AsIr eva | ime vA janAdhipA nR^ipA nAsann iti na, api tu Asann eva mad-aMshatvAt | tathAtaH param ita upary api na bhaviShyAmo na sthAsyAma iti ca naiva, api tu sthAsyAma eveti janma-maraNa-shUnyatvAd ashocyA ity arthaH ||12||

madhusUdanaH :

vishvanAthaH : athavA sakhe tvAm aham evaM pR^icchAmi | kiM ca prItyAspadasya maraNe dR^iShTe sati shoko jAyate, tatreha prItyAspadam AtmA deho vA ? sarveShAm eva bhUtAnAM nR^ipa svAtmaiva vallabhaH [BhP 10.14.57] iti shukokter Atmaiva prIty-Aspadam iti cet tarhi jIveshvara-bhedena dvividhasyaivAtmano nityatvAd eva maraNAbhAvAd AtmA shokasya viShayo nety Aha na tv evAham iti | ahaM paramAtmA jAtu kadAcid api pUrvaM nAsam iti na, api tv Asam eva | tathA tvam api jIvAtmA AsIr eva | tatheme janAdhipA rAjAnash ca jIvAtmAna Asann eveti prAg-abhAvAbhAvo darshitaH | tathA sarve vayam ahaM tvam ime janAdhipAsh cAtaH paraM na bhaviShyAmo na sthAsyAma iti na, api tu sthAsyAma eveti dhvaMsAbhAvash ca darshita iti paramAtmano jIvAtmanAM ca nityatvAd AtmA na shoka-viShaya iti sAdhitam | atra shrutayaH - nityo nityAnAM cetanash cetanAnAm eko bahUnAM yo vidadhAti kAmAn [ÁvetU 6.13] ity AdyAH ||12||

baladevaH : evam asthAna-shocitvAd apANDityam arjunasyApAdya tattva-jij~nAsuM niyojitA¤jaliM taM prati sarveshvaro bhagavAn nityo nityAnAM cetanash cetanAnAm eko bahUnAM yo vidadhAti kAmAn [ÁvetU 6.13] iti shruti-siddhaM svasmAj jIvAnAM ca pAramarthikaM bhedam Aha na tv evAham iti | he arjuna ! ahaM sarveshvaro bhagavAn itaH 
pUrvasminn Adau kAle jAtu kadAcin nAsam iti na, api tv Asam eva | tathA tvam arjuno nAsIr iti na, kintv AsIr eva | ime janAdhipA rAjAno nAsann iti na, kintv Asann eva | tathetaH parasminn ante kAle sarve vayam ahaM ca tvaM ca ime ca na bhaviShyAma iti na, kintu bhaviShyAma eveti | sarveshvaravaj jIvAnAM ca traikAlika-sattA-yogitvAt tad-viShayako na shoko yukta ity arthaH | na cAvidyA-kR^itatvAd vyavahAriko 'yaM bhedaH | sarvaj~ne bhagavaty avidyA-yogAt | idaM j~nAnam upAshritya ity AdinA mokShe 'pi tasyAbhidAsyamAnatvAc ca | na cAbhedaj~nasyApi harer bAdhitAnuvR^itti-nyAyeneyam arjunAdi-bheda-dR^iShTir iti vAcyam | tathA saty upadeshAsiddheH | maru-marIcikAdAv udaka-buddhir bAdhitApy anuvartamAnA mithyArtha-viShayatva-nishcayAn nodakAharaNAdau pravartayed evam abheda-bodha-bAdhitApy anuvartamAnArjunAdi-bheda-dR^iShTis tattva-nishcayAn nopadeshAdau pravartayiShyatIti yat ki¤cid etat | 

nanu phalavaty aj~nAte 'rthe shAstra-tAtparya-vIkShaNAt tAdR^isho 'bhedas tAtparya-viShayo vaiphalyAj j~nAtatvAc ca | bhedas tad-viShayo na syAt, kintu adbhyo vA eSha prAtar udety apaH sAyaM pravishati ity Adi-shruty-arthavad anuvAdya eva sa iti cen mandam etat | pR^ithag AtmAnaM preritAraM ca matvA juShTas tatas tenAmR^itatvam eti [ÁvetU 1.6] ity AdinA bheda evAmR^itatva-phala-shravaNAt | viruddha-dharmAvacchinna-pratiyogikatayA loke tasyAj~nAtatvAc ca | te ca dharmA vibhutvANutva-svAmitva-bhR^ityatvAdayaH shAstraika-gamyA mitho viruddhA bodhyAH | abhedas tv aphalas tatra phalAnaN^gIkArAt | aj~nAtash ca shasha-shR^iN^gavad asattvAt | tasmAt paramArthikas tad-bhedaH siddhaH ||12||

__________________________________________________________

BhG 2.13

dehino 'smin yathA dehe kaumAraM yauvanaM jarA |
tathA dehAntara-prAptir dhIras tatra na muhyati ||13||

shrIdharaH : nanv Ishvarasya tava janmAdi-shUnyatvaM satyam eva, jIvAnAM tu janma-maraNe prasiddhe | tatrAha dehina ity Adi | dehino dehAbhimAnino jIvasya yathAsmin sthUla-dehe kaumArAdy-avasthAs tad-deha-nibandhanA eva, na tu svataH, pUrvAvAsthA-nAshe |vasthAntarotpattAv api sa evAham iti pratyabhij~nAnAt | tathaiva etad-deha-nAshe dehAntara-prAptir api liN^ga-deha-nibandhanaiva | na tAvad Atmano nAshaH, jAta-mAtrasya pUrva-saMskAreNa stanya-pAnAdau pravR^itti-darshanAt | ato dhIro dhImAn tatra tayor deha-nAshotpattyor na muhyati | Atmaiva mR^ito jAtash ceti na manyate ||13||

madhusUdanaH :

vishvanAthaH : nanu cAtma-sambandhena deho 'pi prIty-AspadaM syAt, deha-sambandhena putra-bhrAtrAdayo 'pi, tat-sambandhena tat-putrAdayo 'pi | atas teShAM nAshe shokaH syAd eveti ced ata Aha dehina iti | dehino jIvasyAsmin dehe kaumAra kaumAraM kaumAra-prAptir bhavati, tataH kaumAra-nAshAnantaraM jarA-prAptir yathA tathaiva dehAntara-prAptir iti | tatas cAtma-sambandhinAM kaumArAdInAM prIty-AspadAnAM nAshe yathA shoko na kriyate tathA dehasyApi Atma-sambandhinaH prItyAspadasya nAshe shoko na kartavyaH | yauvanasya nAshe jarA-prAptau shoko jAyate iti cet kaumArasya nAshe yauvana-prAptau harSho 'pi jAyate ity ato bhIShma-droNAdInAM jIrNa-deha-nAshe khalu navya-dehAntara-prAptau tarhi harShaH kriyatAm iti bhAvaH | yad vA, ekasminn api dehe kaumArAdInAM yathA prAptis tathaivaikasyApi dehino jIvasya nAnA-dehAnAM prAptir iti ||13||

baladevaH : nanu bhIShmAdi-dehAvacchinnAnAm AtmanAM nityatve 'pi tad-dehAnAM tad-bhogAyatanAnAM nAshe yuktaH shoka iti cet tatrAha dehino 'sminn iti | traikAlikA bahavo dehA yasya santi, tasya dehino jIvasyAsmin vartamAne dehe kramAt kaumAra-yauvana-jarAs tisro 'vasthA bhavanti | tAsAm Atma-sambandhinAM tad-bhogopayuktAnAM pUrva-pUrva-vinAshena para-para-prAptau yathA na shokas tathaiva tad-deha-vinAshe sati dehAntara-prAptir yayAti-yauvana-prApti-nyAyena harSha-hetur eveti, na tad-deha-vinAsha-hetukaH shokas tavocita iti bhAvaH | dhIro dhImAn deha-svabhAva-jIva-karma-vipAka-svarUpa-j~naH | atra dehina ity eka-vacanaM jAty-abhiprAyeNa bodhyaM pUrvatrAtma-bahutvokteH | 

atrAhuH - eka eva vishuddhAtmA tasyAvidyayAparicchinnasya tasyAM pratibimbitasya vA nAnAtmatvam | shrutish caivam Aha AkAsham ekaM hi yathA ghaTAdiShu pR^ithag bhavet, tathAtmaiko hy anekastho jalAdhAreShv ivAMshumAn iti | tad-vij~nAnena tasya vinAshe tu tan-nAnAtva-nivR^ittyA tad-aikyaM sidhyatIty eka-vacanenaitat pArtha-sArathir Aheti | tan-mandaM jaDayA tayA caitanya-rAshesh chedAsambhavAt | tair api tad-viShayatvAnaN^gIkArAc ca | vAstave cchede vikAritvAdy-ApattiH TaN^ka-chinna-pAShANavat syAt - nIrUpasya vibhoH pratibimbAsambhavAc ca | anyathAkAshAdi-gAdInAM tad-ApattiH | na ca pratIty-anyathAnupapattir evAkAshasya pratibimbe mAnaM tad-varti-graha-nakShatra-prabhA-maNDalaM tasyiavAmbhasi bhAsamAnatvena pratIteH | AkAsham ekaM hi iti shrutis tu paramAtma-viShayA tasyAkAshavat sUryavac ca bahu-vR^ittikatvaM vadatIty aviruddham | na cAtmaikyasyopadeShTA sambhavati | sa hi tattvavin na vA ? Adye 'dvitIyam AtmAnaM vijAnatas tasyopadeshyApari-sphUrtiH | antye tv aj~natvAd eva nAtma-j~nAnopadeShTR^itvam | bAdhitAnuvR^ittyAshrayaNaM tu pUrva-nirastam ||13||

__________________________________________________________

BhG 2.14

mAtrA-sparshAs tu kaunteya shItoShNa-sukha-duHkhadAH |
AgamApAyino 'nityAs tAMs titikShasva bhArata ||14||

shrIdharaH : nanu tAn ahaM na shocAmi, kintu tad-viyogAdi-duHkha-bhAjaM mAm eveti cet tatrAha mAtrA-sparshA iti | mIyante jAyante viShayA Abhir iti mAtrA indriya-vR^ittayaH, tAsAM sparshA viShayeShu sambaddhAH, te shItoShNAdi-pradA bhavanti | te tu AgamApAyitvAd anityA asthirAH | atas tAn titikShasva sahasva | yathA jalAtapAdi-saMsargAs tat-tat-kAla-kR^itAH svabhAvataH shItoShNAdi prayacchanti evam iShTa-saMyoga-viyogA api sukha-duHkhAni prayacchanti, teShAM cAsthiratvAt sahanaM tava dhIrasyocitaM na tu tan-nimitta-harSha-viShAda-pAravashyam ity arthaH ||14||

madhusUdanaH :

vishvanAthaH : nanu satyam eva tattvam | tad apy avivekino mama mana evAnarthakAni vR^itahiva shoka-moha-vyAptaM duHkhayatIti | tatra na kevalam ekaM mana evApi tu manaso vR^ittayo 'pi sarvAs tv agAdIndriya-rUpAH sva-viShayAn anubhAvyAnarthakAriNya ity Aha mAtrA indriya-grAhya-viShayAs teShAM sparshA anubhavAH | shItoShNety AgamApAyina iti yad eva shItala-jalAdikam uShNa-kAle sukhadam | tad eva shIta-kAle duHkhadam ato 'niyatatvAd AgamApAyitvAc ca tAn viShayAnubhavAn titikShasva sahasva | teShAM sahanam eva shAstra-vihito dharmaH | nahi mAghe mAsi jalasya duHkhatva-buddhyaiva shAstre vihitaH snAna-rUpo dharmas tyajyate | dharma eva kAle sarvAnartha-nivartako bhavati | evam eva ye putra-bhrAtrAdyotpatti-kAle dhanAdy-upArjana-kAle ca sukhadAs ta eva mR^ityu-kAle duHkhadA AgamApAyino 'nityAs tAn api titikShasva | na tu tad-anurodhena yuddha-rUpaH shAstra-vihitaH sva-dharmas tyAjyo vihita-dharmAnAcaraNaM khalu kAle mahAnarthakR^id eveti bhAvaH ||14||

baladevaH : nanu bhIShmAdayo mR^itAH kathaM bhaviShyantIti tad-duHkha-nimittaH shoko mAbhUt | tad-viccheda-duHkha-nimittas tu me mana-prabhR^itIni pradahantIti cet tatrAha mAtreti | mAtrAs tv agAdIndriya-vR^ittayaH mIyante paricchidyante viShayA abhir iti vyutpatteH | sparshAs tAbhir viShayANAm anubhavAnte khalu shItoShNa-sukha-duHkhadA bhavanti | yad eva shItalam udakaM grIShme sukhadaM tad eva hemante duHkhadam ity ato 'niyatatvAd AgamApAyitvAc cAnityAn asthirAMs tAn titikShasva sahasva | etad uktaM bhavati mAgha-snAnaM duHkha-karam api dharmatayA vidhAnAd yathA kriyate tathA bhIShmAdibhiH saha yuddhaM duHkha-karam api tathA vidhAnAt kAryam eva | tatratyo duHkhAnubhavas tv Agantuko dharma-siddhatvAt soDhavyaH | dharmAj j~nAnodayena mokSha-lAbhe tUttaratra tasya nAnuvR^ittish ca j~nAna-niShThA paripAkaM vinaiva dharma-tyAgas tv anartha-hetur iti | kaunteya bhArateti padAbhyAm ubhaya-kula-shuddhasya te dharma-bhraMsho nocita iti sUcyate ||14||

__________________________________________________________

BhG 2.15

yaM hi na vyathayanty ete puruShaM puruSharShabha |
sama-duHkha-sukhaM dhIraM so 'mR^itatvAya kalpate ||15||

shrIdharaH : tat-pratikAra-prayatnAd api tat-sahanam evocitaM mahA-phalatvAd ity Aha yaM hIti | ete mAtrA-sparshA yaM puruShaM na vyathayanti nAbhibhavanti | same duHkha-sukhe sa tam | sa tair avikShipyamANo dharma-j~nAna-dvArA amR^itatvAya mokShAya kalpate yogyo bhavati ||15||

madhusUdanaH :

vishvanAthaH : evaM vicAreNa tat-tat-sahanAbhyAse sati te viShayAnubhavAH kAle kila nApi duHkhayanti | yadi ca na duHkhayanti, tadAtma-muktiH sva-pratyAsannaivety Aha yam iti | amR^itatvAya mokShAya ||15||

baladevaH : dharmArtha-duHkha-sahanAbhyAsasyottaratra sukha-hetutvaM darshayann Aha yaM hIti | ete mAtrA-sparshAH priyApriya-viShayAnubhAvA yaM dhIraM dhiyam Irayati dharmeShv iti vyutpatter dharma-niShThaM puruShaM na vyathayanti sukha-duHkha-mUrcchitaM na kurvanti so 'mR^itatvAya muktaye kalpyate | na tu tAdR^isho duHkha-sukha-mUrcchita ity arthaH | uktam arthaM sphuTayan puruShaM vishinaShTi sameti | dharmAnuShThAnasya kaShTa-sAdhyatvAd duHkham anuShaN^ga-labdhaM sukhaM ca yasya samaM bhavati tAbhyAM mukha-mlAnitollAsa-rahitam ity arthaH ||15||

__________________________________________________________

BhG 2.16

nAsato vidyate bhAvo nAbhAvo vidyate sataH |
ubhayor api dR^iShTo 'ntas tv anayos tattva-darshibhiH ||16||

shrIdharaH : nanu tathApi shItoShNAdikam atiduHsahaM kathaM soDhavyam | atyantaM tat-sahane ca kadAcid deha-nAshaH syAd ity AshaN^kya tattva-vicArataH sarvaM soDhuM shakyam ity AshayenAha nAsato vidyata iti | asato 'nAtma-dharmatvAd avidyamAnasya shItoShNAder Atmani bhAvaH sattA na vidyate | tathA sataH sat-svabhAvasyAtmano 'bhAvo nAsho na vidyate | evam ubhayoH sad-asator anto nirNayo dR^iShTaH | kaiH ? tattva-darshibhiH vastu-yAthArthya-vedibhiH | evambhUta-vivekena sahasvety arthaH ||16||

madhusUdanaH :

vishvanAthaH : etac ca viveka-dashAn adhirUDhAn prati uktam | vastutas tu asaN^go hy ayaM puruShaH iti shruter jIvAtmanash ca sthUla-sUkShma-dehAbhyAM tad-dharmaiH shoka-mohAdibhish ca sambandho nAsty eva | tat-sambandhasya avidyA kalpitatvAd ity Aha neti | asato 'nAtma-dharmatvAd Atmani jIve avartamAnasya shoka-mohAdes tad-Ashrayasya dehasya ca bhAvaH sattA nAsti | tathA sataH satya-rUpasya jIvAtmano 'bhAvo nAsho nAsti | tasmAd ubhayor etayor asat-sator anto nirNayo 'yaM dR^iShTaH | tena bhIShmAdiShu tvad-AdiShu ca jIvAtmasu satyatvAd anashvareShu deha-daihika-viveka-shoka-mohAdayo naiva santi kathaM bhIShmAdayo naN^kShanti | kathaM vA tAMs tvaM shocasIti bhAvaH ||16||

baladevaH : tad evaM bhagavatA pArthasyAsthAnAshocitvena tat-pANDityam AkShiptam | shoka-haraM ca svopAsanam eva tac copAsopAsaka-bheda-ghaTitam ity upAsyAj jIvAMshinaH svasmAd upAsakAnAM jIvAMshAnAM tAttvikaM dvaitam upadiShTam | atha yad Atma-tattvena tu brahma-tattvaM dIpopameneha yuktaH prapashyet [ÁvetU 2.15] ity AdAv aMsha-svarUpa-j~nAnasyAMshi-svarUpa-j~nAnopayogitva-shravaNAt tad Adau saniShThAdIn sarvAn pratyavisheSheNopadeshyaM tac ca dehAtmanor vaidharmya-dhiyam antarA na syAd iti tad-vaidharmya-bodhAyArabhyate nAsata ity AdibhiH | asataH pariNAmino dehAder bhAvo 'pariNAmitvaM na vidyate | sato ' pariNAmina Atmanas tv abhAvaH pariNAmitvaM na vidyate | dehAtmAnau pariNAmApariNAma-svabhAvau bhavataH | evam ubhayor asat-sac-chabditayor dehAtmanor anto nirNayas tattva-darshibhis tad-ubhaya-svabhAva-vedibhiH puruShair dR^iShTo 'nubhUtaH | atrAsac-chabdena vinashvaraM dehAdi jaDaM sac-chabdena tv avinashvaram Atma-caitanyam ucyate | evam eva shrI-viShNu-purANe 'pi nirNItaM dR^iShTaM jyotIMShi viShNur bhuvanAni viShNur [ViP 2.12.38] ity upakramya yad asti yan nAsti ca vipra-varya [?] ity asti | nAsti-shabda-vAcyayosh cetana-jaDayos tathAtvaM vastv asti kiM kutradcid ity Adibhir nirUpitaH | tatra nAsti shabda-vAcyaM jaDam | asti-shabdavAtyaM tu caitanyam iti svayam eva vivR^itam | yat tu sat-kArya-vAda-sthApanAyai tat-padyam ity Ahus tan-niravadhAnaM dehAtma-svabhAvAnabhij~nAna-mohitaM prati tan-moha-vinivR^ittaye tat-svabhAvAbhij~nApanasya prakR^itatvAt ||16||


__________________________________________________________

BhG 2.17

avinAshi tu tad viddhi yena sarvam idaM tatam |
vinAsham avyayasyAsya na kashcit kartum arhati ||17||

shrIdharaH : atra sat-svabhAvam avinAshi vastu sAmAnyenoktaM tataM tat-sAkShitvena vyAptaM taM tu Atma-svarUpam avinAshi vinAsha-shUnyaM viddhi jAnIhi | tatra hetum Aha vinAsham iti ||17||

madhusUdanaH :

vishvanAthaH : nAbhAvo vidyate sataH ity asyArthaM spaShTayati avinAshIti | taM jIvAtma-svarUpaM yena sarvam idaM sharIraM tataM vyAptam | nanu sharIra-mAtra-vyApi-caitanyatve jIvAtmano madhyama-parimANatvena anityatva-prasaktiH ? maivam | sUkShmANAm apy ahaM jIvaH iti bhagavad-ukteH | eShoNur AtmA cetasA veditavyo yasmin prANaH pa¤cadhA saMvivesha iti, 

bAlAgra-shata-bhAgasya shatadhA kalpitasya ca |
bhAgo jIvaH sa vij~neyaH [ÁvetU 5.9] iti,

ArAgra-mAtro hy aparo 'pi dR^iShTaH iti shrutibhyash ca tasya paramANu-parimANatvam eva | tad api sampUrNa-deha-vyApi-shaktimattvaM jatu-jaTitasya mahA-maNer mahauShadhi-khaNDasya vA shirasy urasi vA dhR^itasya sampUrNa-deha-puShTi-karaNa-shaktimattvam iva nAsama¤jasam | svarga-naraka-nAnA-yoniShu gamanaM ca tasyopAdhi-pAravashyAd eva | tad uktaM prANam adhikR^itya dattAtrayeNa yena saMsarate pumAn iti | ataevAsya sarva-gatatvam apy agrima-shloke vakShyamANaM nAsama¤jasam | ataevAvyayasya nityasya nityo nityAnAM cetanash cetanAnAm eko bahUnAM yo vidadhAti kAmAn [ÁvetU 6.13] iti shruteH | 

yad vA, nanu deho jIvAtmA paramAtmety etad vastu-trikaM manuShya-tiryag-AdiShu sarvatra dR^ishyate, tatrAdyayor deha-jIvayos tattvaM nAsato vidyate bhAvaH ity anenoktam | tR^itIyasya paramAtma-vastunaH kiM tattvam ity ata Aha avinAshi tv iti | tu bhinnopakrame | paramAtmano mAyA-jIvAbhyAM svarUpataH pArthakyAd idaM jagat ||17||

baladevaH : uktaM jIvAtma-dehayoH svabhAvaM vishadayaty avinAshIti dvAbhyAm | taj jIvAtma-tattvam avinAshi nityaM viddhi | yena sarvam idaM sharIraM tataM dharma-bhUtena j~nAnena vyAptam asti | asyAvyayasya parmANutvena ca vinAshAnarhasya vinAshaM na kashcit sthUlo 'rthaH kartum arhati prANasyeva dehaH | iha jIvAtmano deha-parimitatvaM na pratyetavyam | eSho 'Nur AtmA cetasA veditavyo yasmin prANaH pa¤cadhA saMvivesha [MuNDU 3.1.9] ity AdiShu tasya paramANutva-shravaNAt | tAdR^ishasya nikhila-deha-vyAptis tu dharma-bhUta-j~nAnenaiva syAt | evam Aha bhagavAn sUtrakAraH - guNAd vAlokavad [Vs. 2.3.26] iti | ihApi svayaM vakShyati yathA prakAshayaty ekaH [GItA 13.33] ity AdinA ||17||

__________________________________________________________

BhG 2.18

antavanta ime dehA nityasyoktAH sharIriNaH |
anAshino 'prameyasya tasmAd yudhyasva bhArata ||18||

shrIdharaH : AgamApAya-dharmakaM sandarshyati antavanta iti | anto vinAsho vidyate yeShAM te antavantaH | nityasya sarvadaika-rUpasya sharIriNaH sharIravataH | ataevAnAshino vinAsha-rahitasya aprameyasyaparicchinnasyAtmana ime sukha-duHkhAdi-dharmaka-dehA uktAs tattva-darshibhiH | yasmAd evam Atmano na vinAshaH, na ca sukha-duHkhAdi-sambandhaH, tasmAn mohajaM shoktaM tyaktvA yudhyasva | svadharmaM mA tyakShIr ity arthaH ||18||

madhusUdanaH : nanu sphuraNa-rUpasya sataH katham avinAshitvaM tasya deha-dharmatvAd dehasya cAnukShaNa-vinAshAd iti bhUta-caitanya-vAdinas tAn nirAkurvann Asato vidyate bhAva ity etad vivR^iNoti antavanta iti | antavanto vinAshina ime 'parokShA dehA upacitApacita-rUpatvAc charIrANi | bahu-vacanAt sthUla-sUkShma-kAraNa-rUpA virAT-sUtrAvyAkR^itAkhyAH samaShTi-vyaShTy-AtmanaH sarve nityasyAvinAshina eva sharIriNa AdhyAsika-sambandhena sharIravataekasyAtmanaH sva-prakAsha-sphuraNa-rUpasya sambandhino dR^ishyatvena bhogyatvena coktAH shrutibhir brahma-vAdibhish ca | tathA ca taittirIyake 'nnamayAdyAnandamayAnantAn pa¤ca koshAn kalpayitvA tad-adhiShThAnam akalpitaM brahma pucchaM pratiShThA [TaittU 2.5] iti darshitam | tatra pa¤cIkR^ita-pa¤ca-mahAbhUta-tat-kAryAtmako virAN-mUrta-rAshir anna-maya-koshaH sthUla-samaShTiH | tat-kAraNI-bhUto 'pa¤cIkR^ita-pa¤ca-mahA-bhUta-tat-kAryAtmako hiraNyagarbhaH sUtram amUrta-rAshiH sUkShma-samaShTiH trayaM vA idaM nAma rUpaM karma [BAU 1.6.1] iti bR^ihad-AraNyakokta-try-annAtmakaH sarva-karmAtmakatvena kriyA-shakti-mAtram AdAya prANa-maya-kosha uktaH | nAmAtmakatvena j~nAna-shakti-mAtram AdAyamanomaya-kosha uktaH | rUpAtmakatvena tad-ubhayAshrayatayA kartR^itvam AdAya vij~nAna-maya-kosha uktaH  | tataH prANa-maya-mano-maya-vij~nAna-mayAtmaika eva hiraNyagarbhAkhyo liN^ga-sharIra-koshaH | tat-kAraNIbhUtas tu mAyopahita-caitanyAtmA sarva-saMskAra-sheSho 'vyAkR^itAkhya Ananda-maya-koshaH | te ca sarva ekasyaivAtmanaH sharIrANIty uktam | tasyaiSha eva shArIra AtmA yaH pUrvasya [TaittU 2.3.4] iti | tasya prANa-mayasyaiSha eva sharIre bhavaH shArIra AtmA yaH satya-j~nAnAdi-lakShaNo guhA-nihitatvenoktaH pUrvasyAnna-mayasya | evaM prANa-maya-mano-maya-vij~nAna-mayAnanda-mayeShu yojyam |

athaveme sarve dehAs trailokya-varti-sarva-prANi-sambandhina ekasyaivAtmana uktA iti yojanA | tathA ca shrutiH -

eko devaH sarva-bhUteShu gUDhaH
sarva-vyApI sarva-bhUtAntarAtmA |
karmAdhyakShaH sarva-bhUtAdhivAsaH
sAkShI ceto kevalo nirguNash ca || [ÁvetU 6.11]

iti sarva-sharIra-sambandhinam ekam AtmAnaM nityaM vibhuM darshayati |

nanu nityatvaM yAvat-kAla-sthAyitvaM tathA cAvidyAdivat kAlena saha nAshe 'pi tad-upapannam ity ata Aha anAshina iti | deshataH kAlato vastutash caparicchinasyAvidyAdeH kalpitatvenAnityatve 'pi yAvat-kAla-sthAyi-svarUpam aupacArikaM nityatvaM vyavahriyate yAvad-vikAraM tu vibhAgo lokavat [Vs 2.3.7] iti nyAyAt | Atmanas tu pariccheda-traya-shUnyasyAkalpitasya vinAsha-hetv-abhAvAn mukhyam eva kUTastha-nityatvaM na tu pariNAmi-nityatvaM yAvat-kAla-sthAyitvaM cety abhiprAyaH |

nanv etAdR^ishe dehini kiMcit pramANam avashyaM vAcyam anyathA niShpramANasya tasyAlIkatvApatteH shAstrArambha-vaiyarthyApattesh ca | tathA ca vastu-paricchedo duShpariharaH shAstra-yonitvAt [Vs 1.1.3] iti nyAyAc ca | ata Aha aprameyasyeti | ekadhaivAnudraShTavyam etad apramayaM dhruvam [BAU 4.7.2] apramayam aprameyam |

na tatra sUryo bhAti na candra-tArakaM
nemA vidyuto bhAnti kuto 'yam agniH  | [KaThU 5.15]

tam eva bhAntam anubhAti sarvaM
tasya bhAsA sarvam idaM vibhAti [MuNDU 2.2.10]

iti ca shruteH sva-prakAsha-caitanya-rUpa evAtmAtas tasya sarva-bhAsakasya svabhAnArthaM na svabhAsyApekShA, kintu kalpitAj~nAna-tat-kArya-nivR^itty-arthaM kalpita-vR^itti-visheShApekShA | kalpitasyaiva kalpita-virodhitvAt | yakShAnurUpo baliH iti nyAyAt | tathA ca sarva-kalpita-nivartaka-vR^itti-visheShotpatty-arthaM shAstrArambhaH, tasya tattvam asy Adi-vAkya-mAtrAdhInatvAt | svataH sarvadAbhAsamAnatvAt sarva-kalpanAdhiShThAnatvAd dR^ishyamAtra-bhAsakatvAc ca na tasya tucchatvApattiH | tathA caikam evAdvitIyaM satyaM j~nAnam anantaM brahmety Adi-shAstram eva sva-prameyAnurodhena svasyApi kalpitatvam ApAdayati anyathA sva-prAmANyAnupapatteH |

kalpitasya cAkalpita-paricchedakatvaM nAstIti prAk-pratipAditam | AtmanaH svaprakAshatvaM ca yuktito 'pi bhagavat-pUjyapAdair upapAditam | tathA hi - yatra jij~nAsoH saMshaya-viparyaya-vyatireka-pramANAnAm anyatamam api nAsti tatra tad-virodhi j~nAnam iti sarvatra dR^iShTam | anyathA tritayAnyatamApatteH | Atmani cAhaM vA nAhaM veti na kasyacit saMshayaH | nApi nAham iti viparyayo vyatirekaH pramA veti tat-svarUpa-pramA sarvadAstIti vAcyaM tasya sarva-saMshaya-viparyaya-dharmitvAt | dharmyashe sarvam abhrAntaM prakAre tu viparyayaH iti nyAyAt | ata evoktam -

pramANam apramANaM ca pramAbhAsas tathaiva ca |
kurvanty eva pramAM yatra tad-asambhAvanA kutaH || [BR^ihad-vAmanaP 1.4.874]

pramAbhAsaH saMshayaH | sva-prakAshe sad-rUpe dharmiNi pramANApramANayor visheSho nAstIty arthaH | Atmano 'bhAsamAnatve ca ghaTa-j~nAnaM mayi jAtaM na vety Adi-saMshayaH syAt |  na cAntara-padArthe viShayasyaiva saMshayAdi-pratibandhakatva-svabhAvaH | bAhya-padArthe k ptena virodhi-j~nAnenaiva saMshayAdi-pratibandha-saMbhava Antara-padArthe svabhAva-bheda-kalpanAyA anaucityAt | anyathA sarva-viplavApatteH | Atma-mano-yoga-mAtraM cAtma-sAkShAtkAre hetuH | yasya ca j~nAna-mAtre hetutvAd ghaTAdi-bhAne 'py Atma-bhAnaM samUhAlambana-nyAyena tArkikANAM pravareNApi durnivAraM | na ca cAkShuShatva-mAna-sattvAdi-saN^karaH | laukikatvAlaukikatvavad aMsha-bhedenopapatteH | saN^karasyAdoShatvAc cAkShuShatvAder jAtitvAnabhyupagamAd vA | vyavasAyamAtra evAtmabhAna-sAmagryA vidyamAnatvAd anuvyavasAyo 'py apAstaH | na ca vyavasAya-bhAnArthaM sa tasya dIpavat sva-vyavahAre sajAtIyAnapekShatvAt | na hi ghaTa-taj-j~nAnayor iva vyavasAyAnuvyavasAyayor api viShayatva-viShayitva-vyavasthApakaM vaijAtyam asti vyakti-bhedAtirikta-vaidharmyAnabhyupagamAt | viShayatvAvacchedaka-rUpeNaiva viShayitvAbhyupagame ghaTa-taj-j~nAnayor api tad-bhAvApattir avisheShAt |

nanu yathA ghaTa-vyavahArArthaM ghaTa-j~nAnam abhyupeyate tathA ghaTa-j~nAna-vyavahArArthaM ghaTa-j~nAna-viShayaM j~nAnam abhyupeyaM vyavahArAsya vyavahartavya-j~nAna-sAdhyatvAd iti cet | kAnupapattir udbhAvitA devAnAM-priyeNa sva-prakAsha-vAdinaH | nahi vyavahartavya-bhinnatvam api j~nAna-visheShaNaM vyavahAra-hetutAvacchedakaM gauravAt | tathA ceshvara-j~nAnavadyogi-j~nAnavat prameyam iti j~nAnavac ca svenaiva sva-vyavahAropapattau na j~nAnAntara-kalpanAvakAshaH | anuvyavasAyasyApi ghaTa-j~nAna-vyavahAra-hetutvaM kiM ghaTa-j~nAna-j~nAnatvena kiM vA ghaTa-j~nAnatvenaiveti vivecanIyam | ubhayasyApi tatra sattvAt | tatra ghaTa-vyavahAre ghaTa-j~nAnatvenaiva hetutAyAH k ptatvAt tenaiva rUpeNa ghata-j~nAna-vyavahAre,pi hetutopapattau na ghaTa-j~nAna-j~nAnatvaM hetutAvacchedakaM gauravAn mAnAbhAvAc ca | tathA ca nAnuvyavasAya-siddhir ekasyaiva vyavasAyasya vayvasAtari vyavaseye vyavasAye ca vyavahAra-janakatvopapatter iti tripuTI-pratyakSha-vAdinaH prAbhAkarAH |

aupaniShadAstu manyante sva-prakAsha-j~nAna-rUpa evAtmA na svaprakAsha-j~nAnAshrayaH kartR^i-karma-virodhena tad-bhAnAnupapatteH | j~nAna-bhinnatve ghaTAdivaj-jaDatvena kalpitatvApattesh ca | svaprakAsha-j~nAna-mAtra-svarUpo 'py AtmAvidyopahitaH san sAkShIty ucyate | vR^itti-mad-antaHkaraNopahitaH pramAtety ucyate | tasya cakShur-AdIni karaNAni | sa cakShur-Adi-dvArAntaH-karaNa-pariNAmena ghaTAdIn vyApya tad-AkAro bhavati | tato ghaTAvacchinna-caitanyaM pramAtra-bhedAt svAj~nAnaM nAshayad aparokShaM bhavati | ghaTaM ca svAvacchedakaM sva-tAdAtmyAdhyAsAd bhAsayati | antaH-karaNa-pariNAmash ca vR^ittyAkhyo 'tisvacchaH svAvacchinnenaiva caitanyena bhAsyata ity antaH-karaNa-tad-vR^itti-ghaTAnAm aparokShatA | tad etad AkAra-trayam ahaM jAnAmi ghaTam iti | bhAsaka-caitanyasyaika-rUpatve 'pi ghaTaM prati vR^itty-apekShatvAt pramAtR^itA | antaHkaraNa-tad-vR^ittIH prati tu vR^itty-anapekShatvAt sAkShiteti vivekaH | advaita-siddhau siddhAnta-bindau ca vistaraH | 

yasmAd evaM prAg-ukta-nyAyena ntiyo vibhur asaMsArI sarvadaika-rUpash cAtmA tasmAt tan-nAsha-shaN^kayA svadharme yuddhe prAk-pravR^ittasya tava tasmAd uparatir na yukteti yuddhAbhyanuj~nayA bhagavAn Aha - tasmAd yudhyasva bhArateti | arjunasya svadharme yuddhe pravR^ittasya tata uparati-kAraNaM shoka-mohau | tau ca vicAra-janitena vij~nAnena vAdhitAv ity apavAdApavAda utsargasya sthitir iti nyAyena yudhyasvety anuvAdo na vidhiH | yathA kartR^i-karmaNoH kR^iti [PAN 2.3.65] ity utsargaH | ubhaya-prAptau karmaNi [PAN 2.3.66] ity apavAdaH | akAkArayoH strI-pratyayayoH prayoge neti vaktavyam iti tad-apavAdaH | tathA ca mumukShor brahmaNor jij~nAsety atrApavAdApavAde punar utsarga-sthiteH kartR^i-karmaNoH kR^itIty anenaiva ShaShThI | tathA ca karmaNi ceti niShedhA-prasArAd brahma-jij~nAseti karma-ShaShThI-samAsaH siddho bhavati | kashcit tv etasmAd eva vidher mokShe j~nAna-karmaNoH samuccaya iti pralapati | tac ca yudhyasvety ato mokShasya j~nAna-karma-samuccaya-sAdhyatvApratIteH | vistareNa caitad agre bhagavad-gItA-vacana-virodhenaiva nirAkariShyAmaH ||18||

vishvanAthaH : nAsato vidyate bhAvaH ity asyArthaM spaShTayati antavanta iti | sharIriNo jIvasyAprameyasyAti-sUkShmatvAd durj~neyasya | tasmAd yudhyasva iti shAstra-vihitasya svadharmasya tyAgo 'nucita iti bhAvaH ||18||

baladevaH : antavanto vinAshi-svabhAvAH, sharIriNo jIvAtmanaH | aprameyasyAtisUkShmatvAd vij~nAna-vij~nAtR^i-svarUpatvAc ca pramAtum ashakyasyety arthaH | tathA cedR^isha-svabhAvatvAj jIva-tad-dehau na shoka-sthAnam iti jIvAtmano deho dharmAnuShTAnuShThAna-dvArA tasya bhogAya mokShAya ca pareshena sR^ijyate | sa ca sa ca dharmeNa bhavet tasmAd yudhyasva bhArata ||18||

__________________________________________________________

BhG 2.19

ya enaM vetti hantAraM yash cainaM manyate hatam |
ubhau tau na vijAnIto nAyaM hanti na hanyate ||19||

shrIdharaH : tad evaM bhIShmAdi-mR^ityu-nimittaH shoko nivAritaH, yac cAtmano hantR^itva-nimittaM duHkham uktam etAn na hantum icchAmi ity AdinA, tad api tavad eva nirnimittam ity Aha ya enam iti | enam AtmAnam | Atmano hanana-kriyAyAH karmatvaM kartR^itvam api nAstIty arthaH | tatra hetur nAyam iti ||19||

madhusUdanaH : nanv evam ashocyAn anvashocacas tvam ity AdinA bhIShmAdi-bandhu-viccheda-nibandhane shoke 'panIte 'pi tad-vadha-kartR^itva-nibandhanasya pApasya nAsti pratIkAraH | nahi yatra shoko nAsti tatra pApaM nAstIti niyamaH | dveShya-brAhmaNa-vadhe pApAbhAva-prasaN^gAt | ato 'haM kartA tvaM preraka iti dvayor api hiMsA-nimitta-pAtakApatter ayuktam idaM vacanaM tasmAd yudhyasva bhAratety AshaN^kya kAThaka-paThitaya rcA pariharati bhagavAn ya enam iti | 

enaM prakR^itaM dehinam adR^ishyatvAdi-guNakaM yo hantAraM hanana-kriyAyAH kartAraM vetti aham asya hanteti vijAnAti | yash cAnya enaM manyate hataM hanana-kriyAyAH karma-bhUtaM deha-hananena hato 'ham iti vijAnAti | tAv ubhau dehAbhimAnitvAd enam avikAriNam akAraka-svabhAvam AtmAnaM na vijAnIto na vivekena jAnItaH shAstrAt | kasmAt yasmAn nAyaM hanti na hanyate kartA karma ca na bahvatIty arthaH | 

atra ya enaM vetti hantAraM hataM cety etAvati vaktavye padAnAm AvR^ittir vAkyAlaN^kArArthA | athavA ya enaM vetti hantAraM tArkikAdir AtmanaH kartR^itvAbhyupagamAt | tathA yash cainaM manyate hataM cArvAkAdir Atmano vinAshitvAbhyupagamAt | tAv ubhau na vijAnIta iti yojyam | vAdi-bheda-khyApanAya pR^ithag upanyAsaH | atishUrAtikAtara-viShayatayA vA pR^ithag-upadeshaH | hantA cen manyate hantuM hatash cen manyate hatam [KaThU 1.2.19] iti pUrvArdhe shrautaH pAThaH ||19||

vishvanAthaH : bho vayasya arjuna ! tvam AtmA | na hanteH kartA, nApi hanteH karma ity Aha ya iti | enaM jIvAtmAnaM hantAraM vetti bhIShmAdIn arjuno hantIti yo vettIty arthaH, hatam iti bhIShmAdibhir arjuno hanyate iti yo vetti, tAv ubhAv apy aj~nAninau | ato 'rjuno 'yaM guru-janaM hantIty aj~nAni-loka-gItAd duryashaH kA te bhItir iti bhAvaH ||19||

baladevaH : uktam avinAshitvaM draDhayati | enam ukta-svabhAvam AtmAnaM jIvaM yo hantAraM khaDgAdinA hiMsakaM vetti yash cainaM tena hataM hiMsitaM manyate tAv ubhau tat-svarUpaM na vijAnItaH | atisUkShmasya caitanyasya tasya chedAdy-asambhavAn nAyam AtmA hanti na hanyate | hanteH kartA karma ca bhavatIty arthaH | hanter deha-viyogArthatvAn na tenAtmanAM nAsho mantavyaH | shrutish caivam Aha - hantA cen manyate hantuM hatash cen manyate hatam [KaThU 1.2.19] ity AdinA | etena mA hiMsyAt sarva-bhUtAni ity Adi-vAkyaM deha-viyoga-paraM vyAkhyAtam | na cAtrAtmanaH kartR^itvaM prasiddham iti vAcyam | deha-viyojane tat tasya sattvAt ||19||

__________________________________________________________

BhG 2.20

na jAyate mriyate vA kadAcin
nAyaM bhUtvA bhavitA vA na bhUyaH |
ajo nityaH shAshvato 'yaM purANo
na hanyate hanyamAne sharIre ||20||

shrIdharaH : na hanyata ity etad eva ShaD-bhAva-vikAra-shUnyatvena draDhayati neti | na jAyata ity Adi | na jAyata iti janma-pratiShedhaH | na mriyata iti vinAsha-pratiShedhaH | vA-shabdau cArthe | na cAyaM bhUtvA utpadya bhavitA bhavati astitvaM bhajate, kintu prAg eva svataH sad-rUpa iti janmAntarAstitva-lakShaNa-dvitIya-vikAra-pratiShedhaH | tatra hetuH yasmAd ajaH | yo hi na jAyate sa hi janmAntaram astitvaM bhajate, na tu yaH svayam evAsti sa bhUyo 'pi anyad astitvaM bhajate ity arthaH | nityaH sarvdaika-rUpa iti vR^iddhi-pratiShedhaH | shAshvataH shashvad-bhava iti apakShaya-pratiShedhaH | purANa iti vipariNAma-pratiShedhaH | purApi nava eva na tu pariNAmataH rUpAntaraM prApya navo bhavatIty arthaH | 

yad vA na bhavitety asyAnuShaN^gaM kR^itvA bhUyo 'dhikaM yathA bhaviteti tathA na bhavatIti vR^iddhi-pratiShedhaH | ajo nitya iti cobhaya-vR^iddhy-Ady-abhAve hetur iti na paunaruktyam | tad evaM jAyate asti vardhate vipariNamate apakShIyate nashyaty evaM yAskAdibhir veda-vAdibhir uktAH ShaD-bhAva-vikArA nirastAH | yad artham ete vikArA nirastAs taM prastutaM vinAshAbhAvam upasaMharati na hanyate hanyamAne sharIra iti ||20||

madhusUdanaH : kasmAd ayam AtmA hanana-kriyAyAH kartA karma ca na bhavati ? avikriyatvAd ity Aha dvitIyena mantreNa | jAyate 'sti vardhate vipariNamate 'pakShIyate vinashyatIti ShaD-bhAva-vikArA iti vArShyAyaNiH iti nairuktAH | tatrAdy-antayor niShedhaH kriyate na jAyate mriyate veti | vA-shabdaH samuccayArthaH | na jAyate na mriyate cety arthaH | kasmAd ayam AtmA notpadyate ? yasmAd ayam AtmA kadAcit kasminn api kAle na bhUtvAbhUtvA prAg bhUyaH punar api bhavitA na | yo hy abhUtvA bhavati sa utpatti-lakShaNAM vikriyAm anubhavati | ayaM tu prAg api sattvAdyato notpadyate 'to 'jaH | tathAyam AtmA bhUtvA prAk kadAcid bhUyaH punar na bhavitA | na vA-shabdAd vAkya-vipari-vR^ittiH | yo hi prAg-bhUtvottara-kAle na bhavati sa mR^it-lakShaNAM vikriyAm anubhavati | ayaM tUttara-kAle 'pi sattvAdyato na miryate 'to nityo vinAshAyogya ity arthaH | atra na bhUtvety atra samAsAbhAve 'pi nAnupapattir nAnuyojeShv ativat | bhagavatA pANininA mahA-vibhAShAdhikAre na¤-samAsa-pAThAt | yat tu kAtyAyanenoktaM samAsa-nityatAbhiprAyeNa vA-vacanAnarthakyaM tu svabhAva-siddhatvAt iti tad-bhagavat-pANiini-vacana-virodhAd anAdeyam | tad uktam AcArya-shavara-svAminA - asad-vAdI hi kAtyAyanaH iti | 

atra na jAyate mriyate veti pratij~nA | kadAcin nAyaM bhUtvA bhavitA vA na bhUya iti tad-upapAdanam | ajo nitya iti tad-upasaMhAra iti vibhAgaH | Adyantayor vikArayor niShedhena madhyavarti-vikArANAM tad-vyApyAnAM niShedhe jAte 'pi gamanAdi-vikArANAm anuktAnAm apy upalakShaNAyApakShayash ca vR^iddhish ca sva-shabdenaiva nirAkriyete | tatra kUTastha-nityatvAd Atmano nirguNatvAc ca na svarUpato guNato vApakShayaH sambhavatIty uktaM shAshvata iti | shashvat sarvadA bhavati nApakShIyate nApacIyata ity arthaH | yadi nApakShIyate tarhi vardhatAm iti nety Aha purANa iti | purApi nava eka-rUpo na tv adhunA nUtanAM kA¤cid avasthAm anubhavati | yo hi nUtanAM kA¤cid upacayAvasthAm anubhavati sa vardhata ity ucyate loke | ayaM tu sarvadaika-rUpatvAn nApacIyate nopacIyate cety arthaH | astitva-vipariNAmau tu janma-vinAshAntarbhUtatvAt pR^ithaÇ na niShiddhau | yasmAd evaM sarva-vikAra-shUnya AtmA tasmAc charIre hanyamAne tat-sambaddho 'pi kenApy upAyena na hanyate na hantuM shakyata ity upasaMhAraH ||20||

vishvanAthaH : jIvAtmano nityatvaM spaShTatayA sAdhayati na jAyate miryate iti janma-maraNayor vartamAnatva-niShedhaH | nAyaM bhUtvA bhavitA iti tayor bhUtatva-bhaviShyatva-niShedhaH | ataeva aja iti kAla-traye 'pi ajasya janmAbhAvAn nAsya prAg-abhAvaH | shAshvataH shashvat sarva-kAla eva vartata iti nAsya kAla-traye 'pi dhvaMsaH | ataevAyaM nityaH | tarhi bahu-kAla-sthAyitvAj jarA-grasto 'yam iti cen na | purANaH purApi navaH prAcIno 'py ayaM navIna iveti ShaD-bhAva-vikArAbhAvAd iti bhAvaH | nanu sharIrasya maraNAd aupacArikaM tu maraNam asyAstu ? tatrAha neti | sharIreNa saha sambaddhAbhAvAt na upacAraH ||20|| 

baladevaH : atha jAyate asti vardhate viparaNamate apakShIyate vinashyati iti yAskAdy-ukta-ShaD-bhAva-vikAra-rAhityena prAg-ukta-nityatvaM draDhayati na jAyate iti | cArthe vA-shabdau | ayam AtmA jIvaH kadAcid api kAle na jAyate na mriyate ceti janma-vinAshayoH pratiShedhaH | na cAyam AtmA bhUtvotpadya bhavitA bhaviShyatIti janmAntarasyAstitvasya pratiShedhaH | na bhUya iti ayam AtmA bhUyo 'dhikaM yathA syAt tathA na bhavatIti buddheH pratiShedhaH | kuto bhUyo na bhavatIty atra hetur ajo nitya iti | utpatti-vinAsha-yogI khalu vR^ikShAdir utpadya vR^iddhiM gacchan naShTaH | Atmanas tu tad-ubhayAbhAvAt na vR^iddhir ity arthaH | shAshvata ity apakShayasya pratiShedhaH | shashvat sarvadA bhavati nApakShIyate nApakShayaM bhajatIty arthaH | purANa iti vipariNAmasya pratiShedhaH | purANaM purApi navo na tu kiMcin nUtanaM rUpAntaram adhunA na labdha ity arthaH | tad evaM ShaD-bhAva-vikAra-shUnyatvAd AtmA nityaH | yasmAd IdR^ishas tasmAc charIre hanyamAne 'pi sa na hanyate | tathA cArjuno 'yaM guru-hantety avij~noktyA duShkIrter abibhyatA tvayA shAstrIyaM dharma-yuddhaM vidheyam ||20||

__________________________________________________________

BhG 2.21

vedAvinAshinaM nityaM ya enam ajam avyayam |
kathaM sa puruShaH pArtha kaM ghAtayati hanti kam ||21||

shrIdharaH : ataeva hantR^itvAbhAvo 'pi pUrvoktaH prasiddha ity Aha vedAvinAshinam ity Adi | nityaM vR^iddhi-shUnyam | avyayam apakShaya-shUnyam | ajam avinAshinaM ca | yo veda sa puruShaH kaM hanti | kathaM vA hanti ? evaM-bhUtasya vadhe sAdhanAbhAvAt | tathA svayaM prayojako bhUtvAnyena kaM ghAtayati ? kathaM vA ghAtayati ? na ki¤cid api | na katha¤cid api ity arthaH | anena mayy api prayojakatvAd doSha-dR^iShTiM mA kArShIr ity uktaM bhavati ||21||

madhusUdanaH : nAyaM hanti na hanyata iti pratij~nAya na hanyata ity upapAditam idAnIM na hantIty upapAdayann upasaMharati | na vinaShTuM shIlaM yasya tam avinAshinam antya-vikAra-rahitam | tatra hetuH - avyayaM na vidyate vyayo 'vayavApacayo guNApacayo vA yasya tam avyayam | avayavApacayena guNApacayena vA vinAsha-darshanAt tad-ubhaya-rahitasya na vinAshaH sambhavatIty arthaH |

nanu janyatvena vinAshitvam anumAsyAmahe nety Aha - ajam iti | na jAyate ity ajam Adya-vikAra-rahitam | tatra hetuH - nityaM sarvadA vidyAmAnaM, prAg-avidyamAnasya hi janma dR^iShTaM na tu sarvatA sata ity abhiprAyaH | 

athavAvinAshinam abAdhyaM satyam iti yAvat | nityaM sarva-vyApakam | tatra hetuH - ajam avyayaM | janma-vinAsha-shUnyaM jAyamAnasya vinashyatash ca sarva-vyApakatva-satyatvayor ayogAt | 

evaM sarva-vikriyA-shUnyaM prakR^itam enaM dehinaM svam AtmAnaM yo veda vijAnAti shAstrAcAryopadeshAbhyAM sAkShAtkaroti ahaM sarva-vikriyA-shUnyaH sarva-bhAsakaH sarva-dvaita-rahitaH paramAnanda-bodha-rUpa iti sa evaM vidvAn puruShaH pUrNa-rUpaH kaM hanti ? kathaM hanti ? kiM-shabda AkShepe | na kam api hanti na katham api hantIty arthaH | tathA kaM ghAtayati kathaM ghAtayati kam api na ghAtayati katham api na ghAtayatIty arthaH | nahi sarva-vikAra-shUnyasyAkartur hanana-kriyAyAM kartR^itvaM sambhavati | tathA ca shrutiH -

AtmAnaM ced vijAnIyAd ayam asmIti pUruShaH |
kim icchan kasya kAmAya sharIram anusaJNjvaret || [BAU 4.4.12] 

iti shuddham AtmAnaM viduShas tad-aj~nAna-nibandhanAdhyAsa-nivR^ittau tan-mUla-rAga-dveShAdy-abhAvAt-kartR^itva-bhoktR^itvAdy-abhAvaM darshayati |

ayam atrAbhiprAyo bhagavataH | vastu-gatyA ko 'pi nakaroti na kArayati ca kiMcit sarva-vikriyA-shUnya-svabhAvatvAt paraM tu svapna ivAvidyayA kartR^itvAdikam Atmany abhimanyate mUDhaH | tad uktam ubhau tau na vijAnItaH [GItA 2.19] iti | shrutish ca - dhyAyatIva lelAyatIva [BAU 4.3.7] ity AdiH | ataeva sarvANi shAstrANy avidvad-adhikArikANi | vidvAMs tu samUlAdhyAsa-bAdhAn nAtmani kartR^itvAdikam abhimanyate sthANu-svarUpaM vidvAn iva coratvam | ato vikriyA-rahitatvAd advitIyatvAc ca vidvAn na karoti kArayati cety ucyate | tathA ca shrutiH -- vidvAn na bibheti kutashcana [TaittU 2.9.1] iti | arjuno hi svasmin kartR^itvaM bhagavati ca kArayitR^itvam adhyasya hiMsA-nimittaM doSham ubhayatrApy AshashaN^ke | bhagavAn api viditAbhiprAyo hanti ghAtayatIti tad-ubhayam AcikShepa | Atmani kartR^itvaM mayi ca kArayitR^itvam Aropya pratyavAya-shaN^kAM mA kArShIr ity abhiprAyaH |

avikriyatva-pradarshanenAtmanaH kartR^itva-pratiShedhAt sarva-karmAkShepe bhagavad-abhiprete hantir upalakShaNArthaH puraH-sphUrtikatvAt | pratiShedha-hetos tulyatvAt karmAntarAbhyanuj~nAnupapatteH | tathA ca vakShyati tasya kAryaM na vidyata [GItA 3.17] iti | ato 'tra hanana-mAtrAkShepeNa karmAntaraM bhagavatAbhyanuj~nAyata iti mUDha-jana-jalpitam apAstam | tasmAd yudhyasvety atra hananasya bhagavatAbhyanuj~nAnAd vAstava-kartR^itvAdy-abhAvasya karma-mAtre samatvAd iti dik ||21||

vishvanAthaH : ata evambhUta-j~nAne sati tvaM yudhyamAno 'pi ahaM yuddhe prerayann api doSha-bhAjau naiva bhavAva ity Aha vedeti | nityam iti kriyA-visheShaNam | avinAshinam iti, ajam iti, avyayam ity etair vinAsha-janyA apekShayA niShiddhAH | sa puruSho mal-lakShaNaH kaM ghAtayati, kathaM vA ghAtayati, sa puruShas tval-lakShaNaH kaM hanti ? kathaM vA hanti ? ||21||

baladevaH : evaM tattva-j~nAnavAn yo dharma-buddhyA yuddhe pravartate yash ca pravartayati, tasya tasya ca ko 'pi na doSha-gandha ity Aha vedeti | enaM prakR^itam AtmAnam avinAshinam ajam avyayam apakShaya-shUnyaM ca yo veda shAstra-yuktibhyAM jAnAti, sa puruSho yuddhe pravR^itto 'pi kaM hanti kathaM vA hanti ? tatra pravartayann api kaM ghAtayati kathaM vA ghAtayati ? kim AkShepe - na kam api na katham apIty arthaH | ntiyam iti vedana-kriyA-visheShaNam ||21|| 

__________________________________________________________

BhG 2.22

vAsAMsi jIrNAni yathA vihAya
navAni gR^ihNAti naro 'parANi |
tathA sharIrANi vihAya jIrNAni
anyAni saMyAti navAni dehI ||22||

shrIdharaH : nanv Atmano 'vinAshe 'pi tadIya-sharIra-nAshaM paryAlocya shocAmIiti cet ? tatrAha vAsAMsIti | karmaNi bandhanAnAM nUtanAnAM dehAnAm avashyambhAvitvAt na taj-jIrNa-deha-nAshe shokAvakAsha ity arthaH ||22||

madhusUdanaH : nanv evam Atmano vinAshitvAbhAve 'pi dehAnAM vinAshitvAd yuddhasya ca tan-nAshakatvAt kathaM bhIShmAdi-dehAnAm aneka-sukR^ita-sAdhanAnAM mayA yuddhena vinAshaH kArya ity AshaN^kAyA uttaram vAsAMsIti | 

jIrNAni vihAya vastrANi navAni gR^ihNAti vikriyA-shUnya eva naro yathety etAvataiva virvAhe 'parANIit visheShaNam utkarShAtishaya-khyApanArtham | tena yathA nikR^iShTAni vastrANi vihAyotkR^iShTAni jano gR^ihNAtIty aucityAyAtam | tathA jIrNAni vayasA tapasA ca kR^ishAni bhIShmAdi-sharIrANi vihAyAnyAni devAdi-sharIrANi sarvotkR^iShTAni ciropArjita-dharma-phala-bhogAya saMyAti samyag-garbha-vAsAdi-klesha-vyatirekeNa prApnoti dehI prakR^iShTa-dharmAnuShThAtR^i-dehavAn bhIShmAdir ity arthaH | anyan navataraM kalyANataraM rUpaM kurute pitryaM vA gandharvaM vA daivaM vA prAjApatyaM vA brAhmaM vA ity Adi shruteH | 

etad uktaM bhavati bhIShmAdayo hi yAvaj jIvaM dharmAnuShThAna-kleshenaiva jarjara-sharIrA vartamAna-sharIra-pAtam antareNa tat-phala-bhogAyAsam arthA yadi dharma-yuddhena svarga-pratibandhakAni jarjarANi sharIrANi pAtayitvA divya-deha-sampAdanena svarga-bhoga-yogyAH kriyante tvayA tad-atyantam upakR^itvA eva te | duryodhanAdInAm api svarga-bhoga-yogya-deha-sampAdanAn mahAn upakAra eva | tathA cAtyantam upakArake yuddhe 'pakArakatva-bhramaM mA kArShIr iti | aparANi anyAni saMyAtIti pada-traya-vashAd bhagavad-abhiprAya evam abhyUhitaH | anena dR^iShTAntenAvikR^ita-pratipAdanam AtmanaH kriyata iti tu prAcAM vyAkhyAnam atispaShTam ||22||

vishvanAthaH : nanu madIya-yuddhAd bhIShma-saJNj~nakaM sharIraM tu jIvAtmA tyakShyaty eva ity atas tvaM cAhaM ca tatra hetu bhavAva eva ity ata Aha vAsAMsIti | navInaM vastraM paridhApayituM jIrNa-vastrasya tyajane kashcit kiM doSho bhavatIti bhAvaH | tathA sharIrANIti bhIShmo jIrNa-sharIraM parityajya divyaM navyaM anyac charIraM prApsyatIti kas tava vA mama vA doSho bhavatIti bhAvaH ||22||

baladevaH : nanu mA bhUd AtmanAM vinAsho bhIShmAdi-saJNj~nAnAM tac-charIrANAM tat-sukha-sAdhanAnAM yuddhena vinAshe tat-sukha-viccheda-hetuko doShaH syAd eva | anyathA prAyashcitta-shAstrANi nirviShayANi syur iti cet tatrAha vAsAMsIti | sthUla-jIrNa-vAsas-tyAgena navIna-vAso-dhAraNam iva vR^iddha-nR^i-deha-tyAgena yuva-deva-deha-dhAraNaM teShAm AtmanAm atisukhakaram eva | tad ubhayaM ca yuddhenaiva kShipraM bhaved ity upakArakAt tasmAn mA viraMsIr iti bhAvaH | saMyAtIti samyag-garbha-vAsAdi-yAtanAM vinaiva shIghram eva prApnotIty arthaH | prAyashcitta-vAkyAni tu yaj~na-yuddha-vadhAd anyasmin vadhe neyAni ||22||

__________________________________________________________

BhG 2.23

nainaM chindanti shastrANi nainaM dahati pAvakaH |
na cainaM kledayanty Apo na shoShayati mArutaH ||23||

shrIdharaH : kathaM hantIti anena uktaM vadha-sAdhanAbhAvaM darshayann avinAshitvam AtmanaH sphuTIkaroti nainam ity Adi | Apo kledayanti mR^idu-karaNena shithilaM na kurvanti | mAruto 'py enaM na shoShayati ||23||

madhusUdanaH :

vishvanAthaH : na ca yuddhe tvayA prayuktebhyaH shastrAstrebhyaH kApy Atmano vyathA sambhaved ity Aha nainam iti | shastrANi khaDgAdIni | pAvaka AgneyAstram api yuShmad-Adi-prayuktam | ApaH pArjanyAstram api | mAruto vAyavyAstram ||23||

baladevaH : nanu shastra-pAtaiH sharIra-vinAshe tad-antaH-sthasyAtmano vinAshaH syAt gR^iha-dAhe tan-madhya-sthasyaiva jantor iti cet tatrAha nainam iti | shastrANi khaDgAdIni | pAvaka AgneyAstram | ApaH pArjanyAstram api | mAruto vAyavyAstram | tathA ca tat-prayuktaiH shastrAstrair nAtmanaH kAcid vyatheti ||23||

__________________________________________________________

BhG 2.24

acchedyo 'yam adAhyo 'yam akledyo 'shoShya eva ca |
nityaH sarva-gataH sthANur acalo 'yaM sanAtanaH ||24||

shrIdharaH : tatra hetum Aha acchedya ity AdinA sArdhena | niravayavatvAd acchedyo 'kledyash ca | amUrtatvAd adAhyaH | dravatvAbhAvAd ashoShya iti bhAvaH | itash ca chedAdi-yogyo na bhavati | yato nityo 'vinAshI | sarva-gataH sthANuH sthira-svabhAvo rUpAntarApatti-shUnyaH | acalaH pUrva-rUpAparityAgI | sanAtano 'nAdiH ||24||

madhusUdanaH : shastrAdInAM tan-nAshakatvAsAmarthye tasya taj-janita-nAshAnarhatve hetum Aha acchedya iti | yato 'cchedyo 'yam ato nainaM chindanti shastrANi | adAhyo 'yaM yato 'to nainaM dahati pAvakaH | yato 'kledyo 'yam ato nainaM kledayanty ApaH | yato 'shoShyo 'yam ato nainaM shoShayati mAruta iti krameNa yojanIyam | eva-kAraH pratyekaM sambadhyamAno 'cchedyatvAdy-avadhAraNArthaH | caH samuccaye hetau vA | chedAdy-anarhatve hetum AhottarArdhena |

nityo 'yaM pUrvApara-koTi-rahito 'to 'nutpAdyaH | asarvagatatve hy anityatvaM syAt | yAvad-vikAraM tu vibhAgaH iti nyAyAt parAbhyupagata-paramANv-AdInAm anabhyupagamAt | ayaM tu sarva-gato vibhur ato nitya eva | etena prApyatvaM parAkR^itam | yadi cAyaM vikArI syAt tadA sarva-gato na syAt | ayaM tu sthANur avikArI | ataH sarva-gata eva | etena vikAryatvam apAkR^itam | yadi cAyaM calaH kriyAvAn syAt tadA vikArI syAd ghaTAdivat | ayaM tv acalo 'to na vikArI | etena saMskAryatvaM nirAkR^itam | pUrvAvasthA-parityAgenAvasthAntarApattir vikriyA | avasthaikye 'pi calana-mAtraM kriyeti visheShaH | yasmAd evaM tasmAt sanAtano 'yaM sarvadaika-rUpo na kasyA api kriyAyAH karmety arthaH | utpatty-Apti-vikR^iti-saMskR^ity-anyatara-kriyA-phala-yoge hi karmatvaM syAt | ayaM tu nityatvAn notpAdyaH | anityasyaiva ghaTAder utpAdyatvAt | sarvagatatvAn na prApyaH paricchinnasyaiva paya-AdeH prApyatvAt | sthANutvAd avikAryaH | vikriyAvato ghR^itAder eva vikAryatvAt | acalatvAd asaMskAryaH sakriyasyaiva darpaNAdeH saMskAryatvAt | tathA ca shrutayaH - AkAshavat sarva-gatash ca nityaH [ChAU 3.14.3], vR^ikSha iva stabdho divi tiShThaty ekaH [ÁvetU 3.9], niShkalaM niShkriyaM shAntaM [ÁvetU 6.19], ity AdayaH | yaH pR^ithivyAM tiShThan pR^ithivyA antaro yo 'psu tiShThann adbhyo 'ntaro yas tejasi tiShThaMs tejaso 'ntaro yo vAyau tiShTan vAyor antaraH [BAU 3.7.3 ff] ity AdyA ca shrutiH sarvagatasya sarvAntaryAmitayA tad-aviShayatvaM darshayati | yo hi shastrAdau na tiShThati taM shastrAdayash chindanti | ayaM tu shastrAdInAM sattA-sphUrti-pradatvena tat-prerakas tad-antaryAmI | ataH katham enaM shastrAdIni sva-vyApAra-viShayI kuryur ity abhiprAyaH | atra yena sUryas tapati tejaseddhaH [Taitt. Br. 3.12.97] ity Adi shrutayo 'nusandheyAH | saptamAdhyAye ca prakaTIkariShyati shrI-bhagavAn iti dik ||24||

vishvanAthaH : tasmAd AtmAyam evam ucyata ity Aha acchedya iti | atra prakaraNe jIvAtmano nityatvasya shabdato 'rthatash ca paunaruktyaM nirdhAraNa-prayojakaM sandigdhadhIShu j~neyam | yathA kalAv asmin dharmo 'sti dharmo 'stIti tri-caturdhA-prayogAd dharmo 'sty eveti niHsaMshayA pratItiH syAd iti j~neyam | sarva-gataH svakarma-vashAd deva-manuShya-tiryag-Adi-sarva-deha-gataH | sthANur acala iti paunaruktyaM sthairya-nirdhAraNArtham | atisUkShmatvAd avyaktas tad api deha-vyApi-caitanyatvAd acintyo 'tarkyaH | janmAdi-ShaD-vikArAnarhatvAd avikAryaH ||24-25||

baladevaH : chedAdy-abhAvAd eva tat-tan-nAmabhir ayam AkhyAyata ity Aha acchedyo 'yam iti | eva-kAraH sarvaiH sambadhyate | sarva-gataH sva-karma-hetukeShu deva-mAnavAdiShu pashu-pakShy-AdiShu ca sarveShu sharIreShu paryAyeNa gataH prApto 'pIty arthaH | sthANuH sthira-svarUpaH | acalaH sthira-guNakaH | avinAshI vA are 'yam AtmAnucchitti-dharmA [Bau 4.5.14] iti shruter ity arthaH | na cAnucchittir eva dharmo yasyeti vyAkhyeyaM tasyArthasyAvinAshIty anenaiva lAbhAt | tasmAd anucchittayo nityA dharmA yasya sa tathety evArthaH | sanAtanaH shAshvataH paunarukta-doShas tv agre parihariShyate ||24||

__________________________________________________________

BhG 2.25

avyakto 'yam acintyo 'yam avikAryo 'yam ucyate |
tasmAd evaM viditvainaM nAnushocitum arhasi ||25||

shrIdharaH : kiM ca avyakta iti | avyaktash cakShur-Ady-aviShayaH | acintyo manaso 'py aviShayaH | avikAryaH karmendriyANAm apy agocara ity arthaH | ucyata iti nityatvAdibhiyuktoktiM pramANayati | upasaMharati tasmAd evam ity Adi | tad evam Atmano janma-vinAshAbhAvAn na shokaH kArya ity uktam ||25||

madhusUdanaH : chedyatvAdi-grAhaka-pramANa-bhAvAd api tad-abhAva ity Aha - avyakto 'yam ity-Ady-ardhena | yo hIndriya-gocaro bhavati sa pratyakShatvAd vyakta ity ucyate | ayaM tu rUpAdi-hInatvAn na tathA | ato na pratyakShaM tatra cchedyatvAdi-grAhakam ity arthaH | 

pratyakShAbhAve 'py anumAnaM syAd ity ata Aha acintyo 'yaM cintyo 'numeyas tad-vilakShaNo 'yam | kvacit pratyakSho hi vahny-Adir gR^ihIta-vyAptikasya dhUmAder darshanAt kvacid anumeyo bhavati | apratyakShe tu vyApti-grahaNAsambhavAn nAnumeyatvam iti bhAvaH | apratyakShasyApIndriyAdeH sAmAnyato dR^iShTAnumAna-viShayatvaM dR^iShTam ata Aha avikAryo 'yaM yad vikriyAvac cakShur-AdikaM tat-svakAryAnyathAnupapattyA kalpyamAnam arthApatteH sAmAnyatodR^iShTAnumAnasya ca viShayo bhavati | ayaM tu na vikAryo na vikriyAvAn ato nArthApatteH sAmAnyato-dR^iShTasya vA viShaya ity arthaH | laukika-shabdasyApi pratyakShAdi-pUrvakatvAt tan-niShedhenaiva niShedhaH |

nanu vedenaiva tatra ccehdyatvAdi grahIShyata ity ata Aha - ucyate vedena sopakaraNenAcchedyAvyaktAdi-rUpa evAyam ucyate tAtparyeNa pratipAdyate | ato na vedasya tat-pratipAdikasyApi cchedyatvAdi-pratipAdakatvam ity arthaH |

atra nainaM chindanti [GItA 2.23] ity atra shastrAdInAM tan-nAshaka-sAmarthyAbhAva uktaH | acchedyo 'yam ity Adau tasya cchedAdi-karmatvAyogyatvam uktam | avyakto 'yam ity atra tac-chedAdi-grAhaka-mAnAbhAva ukta ity apaunaruktyaM draShTavyam | vedAvinAshinam ity AdInAM tu shlokAnAm arthataH shabdatash ca paunaruktyaM bhAShya-kR^idbhiH parihR^itam | durbodhatvAd Atma-vastunaH punaH punaH prasaN^gam ApAdya shabdAntareNa tad eva vastu nirUpayati bhagavAn vAsudevaH kathaM nu nAma saMsAriNAm buddhi-gocaratAm ApannaM tattvaM saMsAra-nivR^ittaye syAt iti [ÁaN^kara-bhAShya 2.24] iti vadadbhiH |

evaM pUrvokta-yuktibhir Atmano nityatve nirvikAratve ca siddhe tava shoko nopapanna ity upasaMharati tasmAd ity ardhena | etAdR^ishAtma-svarUpa-vedanasya shoka-kAraNa-nivartakatvAt tasmin sati shoko nocitaH kAraNa-bhAve kAryAbhAvasyAvashyakatvAt | tenAtmAnam aviditvA yad anvashocas tad yuktam eva | AtmAnaM viditvA tu nAnushocitum arhasIty abhiprAyaH ||25||

vishvanAthaH : None.

baladevaH : avyaktaH pratyaÇ cakShur-Ady-agrAhyaH | acintyas tarkAgocaraH shruti-mAtra-gamyaH | j~nAna-svarUpo j~nAtety AdikaM shrutyaiva pratIyate | avikAryaH ShaD-bhAva-vikArAnarhaH | atra avinAshi tu tad viddhi ity Adibhir Atma-tattvam upadishan hariH shabdato 'rthatash ca yat punaH punar avocat tasya durbodhasya saubodhyArtham evety adoShaH | nirdhAraNArthaM vA | ayaM dharmaM vettIty uktau tad vedanaM nishcitaM yathA syAt tadvat | evam evAgre vakShyati Ashcaryavat pashyati kashcit ity AdinA ||25|| 

__________________________________________________________

BhG 2.26

atha cainaM nityajAtaM nityaM vA manyase mR^itam |
tathApi tvaM mahAbAho naivaM shocitum arhasi ||26||

shrIdharaH : idAnIM dehena saha Atmano janma tad-vinAshena ca vinAsham aN^gIkR^ityApi shoko na kArya ity Aha atha cainam ity Adi | atha ca yadyapy enam AtmAnam nityajAtaM nityaM vA manyase mR^itam tathApi tvaM mahAbAho naivaM shocitum arhasi ||26||

madhusUdanaH : evam Atmano nirvikAratvenAshocyatvam uktam idAnIM vikAravattvam abhyupetyApi shloka-dvayenAshocyatvaM pratipAdayati bhagavAn | tatrAtmA j~nAna-svarUpaH pratikShaNa-vinAshIti saugatAH | deha evAtmA sa ca sthiro 'py anukShaNa-pariNAmI  jAyate nashyati ceti pratyakSha-siddham evaitad iti lokAyatikAH | dehAtirikto 'pi dehena sahaiva jAyate nashyati cety anye | sargAdya-kAla evAkAshavaj jAyate deha-bhede 'py anuvartamAna evAkalpa-sthAyI nashyati pralaya ity apare | nitya evAtmA jAyate mriyate ceti tArkikAH | tathA hi - pretya-bhAvo janma | sa cApUrva-dehendriyAdi-sambandhaH | evaM maraNam api pUrva-dehendriyAdi-vicchedaH | idaM cobhayaM dharmAdharma-nimittatvAt tad-AdhArasya nityasyaiva mukhyam | anityasya tu kR^ita-hAnya-kR^itAbhyAgama-prasaN^gena dharmAdharmAdhAratvAnupapatter na janma-maraNe mukhye iti vadanti | ntiyasyAm evety anye | tatrAnityatva-pakShe 'pi shocyatvam Atmano niShedhati atha cainam iti |

atheti pakShAntare | co 'py arthe | yadi durbodhatvAd Atma-vastuno 'sakR^ic-chravaNe 'py avadhAraNA-sAmarthyAn mad-ukta-pakShAnaN^gIkAreNa pakShAntaram abhyupaiShi | tatrApy anityatva-pakSham evAshritya yady enam AtmAnaM nityaM jAtaM nityaM mR^itaM vA manyase | vA-shabdash cArthe | kShaNikatva-pakShe nityaM pratikShaNaM pakShAntare AvashyakatvAn nityaM niyataM jAto 'yaM mR^ito 'yam iti laukika-pratyaya-vashena yadi kalpayasi tathApi he mahAbAho ! puruSha-dhaureyeti sopahAsaM kumatAbhyupagamAt | tvayy etAdR^ishI kudR^iShTir na sambhavatIti sAnukampaM vA | evaM aha bata mahat pApaM kartuM vyavasitA vayam [GItA 1.45] ity Adi yathA shocasi evaM prakAram anushokaM kartuM svayam api tvaM tAdR^isha eva san nArhasi yogyo na bhavasi | kShaNikatva-pakShe dehAtma-vAda-pakShe dehena saha janma-vinAsha-pakShe ca janmAntarAbhAvena pApa-bhayAsambhavAt pApa-bhayenaiva khalu tvam anushocasi | tac caitAdR^ishe darshane na sambhavati bandhu-vinAsha-darshitvAbhAvAd ity adhikaM | pakShAntare dR^iShTa-duHkha-nimittaM shokam abhyanuj~nAtum evaM-kAraH | dR^iShTa-duHkha-nimitta-shoka-sambhave 'py adR^iShTa-duHkha-nimittaH shokaH sarvathA nocita ity arthaH prathama-shlokasya ||26||

vishvanAthaH : tad evaM shAstrIya-tattva-dR^iShTyA tvAm ahaM prabodhayan | vyAvahArahika-tattva-dR^iShTyApi prabodhayAmi avadhehIty Aha atheti | nitya-jAtaM dehe jAte saty enaM nityaM niyataM jAtaM manyase | tathA deha eva mR^ite mR^itaM nityaM niyataM manyase | mahA-bAho iti parAkramavataH kShatriyasya tava tad api yuddham avashyakaM svadharmaH | yad uktaM -

kShatriyANAm ayaM dharmaH prajApati-vinirmitaH |
bhrAtApi bhrAtaraM hanyAd yena ghorataras tataH || iti bhAvaH ||26||

baladevaH : evaM svoktasya jIvAtmano 'shocyatvam uktvA paroktasyApi tasya tad ucyate para-mata-j~nAnAya | tad-abhij~naH khalu shiShyas tad-avakarais tan nirasya vijayI san sva-mate sthairyam AsIt | tathA hi manuShyatvAdi-vishiShTe bhUmy-Adi-bhUta-catuShTaye tAmbUla-rAgavat mada-shaktivac ca caitanyam utpadyate | tAdR^ishas tac-catuShTaya-bhUto deha evAtmA | sa ca sthiro 'pi pratikShaNa-pariNAmAd utpatti-vinAsha-yogIti loka-pratyakSha-siddham iti lokAyatikA manyante | dehAd bhinno vij~nAna-svarUpo 'py AtmA pratikShaNa-vinAshIti vaibhAShikAdayo bauddhA vadanti | tad etad ubhaya-mate 'py AtmanaH shocyatvaM pratiShedhati | atheti pakShAntare | co 'py-arthe | tvaM cen mad-ukta-jIvAtma-yAthAtmyAvagAhanAsamartho lokAyatikAdi-pakSham Alambase, tatra dehAtma-pakShe enaM deha-lakShaNam AtmAnaM nityaM vA mR^itaM manyase | vA-shabdash cArthe | tathApi tvam enaM aho bata mahat pApaM ity Adi-vacanaiH shocituM nArhasi | pariNAma-svabhAvasya tasya tasya cAtmano janma-vinAshayor anivAryatvAj janmAntarAbhAvena pApa-bhayAsambhavAc ca | he mahAbAho iti sopahAsaM sambodhanaM kShatriya-varyasya vaidikasya ca te nedR^ishaM kumataM dhAryam iti bhAvaH ||26|

__________________________________________________________

BhG 2.27

jAtasya hi dhruvo mR^ityur dhruvaM janma mR^itasya ca |
tasmAd aparihArye 'rthe na tvaM shocitum arhasi ||27||

shrIdharaH : kuta iti ? ata Aha jAtasyety-Adi | hi yasmAj jAtasya svArambhaka-karma-kShaye mR^ityur dhruvo nishcitaH | mR^itasya ca tad-deha-kR^itena karmaNA janmApi dhruvam eva | tasmAd evam aparihArye 'rthe avashyambhAvini janma-maraNa-lakShaNe 'rthe tvaM vidvAn shocitum nArhasi yogyo na bhavasi ||27||

madhusUdanaH : nanv Atmana AbhUta-saMplava-sthAyitva-pakShe ca dR^iShTAdR^iShTa-duHkha-sambhavAt tad-bhayena shocAmIty ata Aha dvitIya-shlokena jAtasya hIti | hi yasmAj jAtasya sva-kR^ita-dharmAdharmAdi-vashAl labdha-sharIrendriyAdi-sambandhasya sthirasyAtmano dhruva Avashyako mR^ityus tac-charIrAdi-vicchedas tad-Arambhaka-karma-kShaya-nimittaH saMyogasya viyogAvasAnatvAt | tathA dhruvaM janma mR^itasya ca prAg-deha-kR^ita-karma-phalopabhogArthaM sAnushayasyaiva prastutatvAn na jIvan-mukte vyabhicAraH | tasmAd evam aparihArye parihartum ashakye 'smin janma-maraNa-lakShaNe 'rthe viShaye tvam evaM vidvAn na shocitum arhasi | tathA ca vakShyati R^ite 'pi tvAM na bhaviShyanti sarve [GItA 11.32] iti | yadi hi tvayA yuddhe 'nAhanyamAnA ete jIveyur eva tadA yuddhAya shokas tavocitaH syAt | ete tu karma-kShayAt svayam eva mriyanta iti tat-parihArAsamarthasya tava dR^iShT-duHkha-nimittaH shoko nocita iti bhAvaH |

evam adR^iShTa-duHkha-nimitte 'pi shoke tasmAd aparihArye 'rthe ity evottaram | yuddhAkhyaM hi karma kShatriyasya niyatam agnihotrAdivat | tac ca yudha samprahAre ity asmAd dhAtor niShpannaM shatru-prANa-viyogAnukUla-shastra-prahAra-rUpaM vihitatvAgnIShomIyAdi-siMhAvan na pratyavAya-janakam | tathA ca gautamaH smarati na doSho hiMsAyAm Ahave 'nyatra vyashvAsArathyanuyudha-kR^itA¤jali-prakIrNa-kesha-parAÇmukhopaviShTa-sthala-vR^ikShArUDha-dUta-go-brAhmaNa-vAdibhyaH iti | brAhmaNa-grahaNaMcAtrAyoddhR^i-brAhmaNa-viShayaM gavAdi-prAya-pAThAd iti sthitam | etac ca sarvaM svadharmam api cAvekShyety atra spaShTIkariShyati | tathA ca yuddha-lakShaNe 'rthe 'gnihotrAdivad vihitatvAd aparihArye parihartum ashakye tad-akaraNe pratyavAya-prasaN^gAt tvam adR^iShTa-duHkha-bhayena shocituM nArahasIti pUrvavat |

yadi tu yuddhAkhyaM karma kAmyam eva -

ya AhaveShu yudhyante bhUmy-artham aparAÇmukhAH |
akUTair Ayudhair yAnti te svargaM yogino yathA || [Yaj~n. 13.324]

iti yAj~navalkya-vacanAt | hato vA prApsyasi svargaM jitvA vA bhokShyase mahIm [GItA 2.37] iti bhagavad-vacanAc ca | tadApi prArabdhasya kAmyasyApi avashya-parisamApanIyatvena nitya-tulyatvAt tvayA ca yuddhasya prArabdhatvAd aparihAryatvaM tyulyam eva |

athavAtma-nityatva-pakSha eva shloka-dvayam arjunasya paramAstikasya veda-bAhya-matAbhyupagamAsambhavAt | akShara-yojanA tu nityash cAsau dehendriyAdi-sambandha-vashAj jAtash ceti nitya-jAtas tam enam AtmAnaM nityam api santaM jAtaM cen manyase tathA nityam api santaM mR^itaM cen manyase tathApi tvaM nAnushocitum arhasIti hetum Aha jAtasya hIty AdinA | nityasya jAtatvaM mR^itatvaM ca prAg-vyAkhyAtam | spaShTam anyat | bhAShyam apy asmin pakShe yojanIyam ||27||

vishvanAthaH : hi yasmAt tasya svArambhaka-karma-kShaye mR^ityur dhruvo nishcitaH | mR^itasya ca tad-deha-kR^itena karmaNA janmApi dhruvam eva | aparihArye 'rthe iti mR^ityur janma ca parihartum a]cakyam eva ity arthaH ||27||

baladevaH : atha sharIrAtirikto nitya AtmA | tasyApUrva-sharIrendriya-yogo janma | pUrva-sharIrendriya-viyogas tu maraNaM tad-ubhayaM ca dharmAdharma-hetukatvAt tad-Ashrayasya nityasyAtmano mukhyaM, tad-atiriktasya sharIrasya tu gauNam | tasyAnityasya kR^ita-hAnya-kR^itAbhyAgama-prasaN^gena tad-AshrayatvAnupapatter iti tArkikA manyante | tat-pakShe 'py AtmanaH shocyatvaM pariharati jAtasyeti | hir hetau | jAtasya sva-karma-vashAt prApta-sharIrAdi-yogasya nityasyApy Atmanas tad-Arambhaka-karma-kShaya-hetuko mR^ityur dhruvo nishcitaH | mR^itasya tac-charIra-kR^ita-karma-hetukaM janma ca dhruvaM syAt | tasmAd evam aparihArye parihartum ashakye janma-maraNAtmake 'rthe tvaM vidvAn shocituM nArhasi | tvayi yuddhAn nivR^itte 'py ete svArambhake karmaNi kShINe sati mariShyanty eva | tava tu svadharmAd vicyutir bhAvinIti bhAvaH ||27||

__________________________________________________________

BhG 2.28

avyaktAdIni bhUtAni vyakta-madhyAni bhArata |
avyakta-nidhanAny eva tatra kA paridevanA ||28||

shrIdharaH : kiM ca dehAnAM svabhAvaM paryAlocya tad-upAdhike Atmano janma-maraNe shoko na kArya iti | ata Aha avyaktAdInIty Adi | avyaktaM pradhAnam | tad eva Adir utpatteH pUrva-rUpaM yeShAM tAni avyaktAdIni | bhUtAni sharIrANi | kAraNAtmanApi sthitAnAm eva utpatteH | tathA vyaktam abhivyaktaM madhyaM janma-maraNAntarAlaM sthiti-lakShaNaM yeShAM tAni vyakta-madhyAni | avyakte nidhanaM layo yeShAM tAnImAny evaM-bhUtAny eva | tatra teShu kA paridevanA ? kaH shoka-nimitto vilApaH ? pratibuddhasya svapna-dR^iShTa-vastuShv iva shoko na yujyata ity arthaH ||28||

madhusUdanaH : tad evaM sarva-prakAreNAtmano 'shocyatvam upapAditam athedAnIm Atmano 'shocyatve 'pi bhUta-saN^ghAtAtmakAni sharIrANy uddishya shocAmIty arjunAshaN^kAm apanudati bhagavAn avyaktAdInIti | Adau janmanaH prAg-avyaktAni anupalabdhAni bhUtAni pR^ithivyAdi-bhUta-mayAni sharIrANi madhye janmAnantaraM maraNAt prAg-vyaktAni upalabdhAni santi | nidhane punar avyaktAny eva bhavanti | yathA svapnendrajAlAdau pratibhAsa-mAtra-jIvanAni shukti-rUpyAdivan na tu j~nAnAt prAg UrdhvaM vA sthitAni dR^iShTi-sR^iShTy-abhyupagamAt | tathA ca - AdAv ante ca yan nAsti vartamAne 'pi tat tathA [MA. KA. 2.6] iti nyAyena madhye 'pi na santy evaitAni | nAsato vidyate bhAvaH [GItA 2.16] iti prAg-uktesh ca |

evaM sati tatra teShu mithyA-bhUteShv atyanta-tuccheShu bhUteShu kA paridevanA ko vA duHkha-pralApo na ko 'py ucita ity arthaH | na hi svapne vividhAn bandhUn upalabhya pratibuddhas tad-vicchedena shocati pR^ithag-jano 'pi etad evoktaM purANe adarshanAd ApatitaH punash cAdarshanaM gataH bhUta-saN^gha iti sheShaH | tathA ca sharIrANy apy uddishya shoko nocita iti bhAvaH |
AkAshAdi-mahA-bhUtAbhiprAyeNa vA shloko yojyaH | avyaktam avyAkR^itam avidyopahita-caitanyam AdiH prAg avasthA yeShAM tAni tathA vyaktaM nAma-rUpAbhyAm evAvidyakAbhyAM prakaTIbhUtaM na tu svena paramArtha-sadAtmanA madhyaM sthity-avasthA yeShAM tAdR^ishAni bhUtAni AkAshAdIni avyakta-nidhanAny evAvyakte sva-kAraNe mR^id iva ghaTAdInAM nidhanaM pralayo yeShAM teShu bhUteShu kA paridevaneti pUrvavat | tathA ca shrutiH - tad dhedaM tarhy avyAkR^itam AsIt tan-nAma-rUpAbhyAm eva vyAkriyata [BAU 1.4.7] ity Adir avyaktopAdAnatAM sarvasya prapa¤casya darshayati | laya-sthAnatvaM tu tasyArtha-siddhaM kAraNa eva kArya-layasya darshanAt | granthAntare tu vistaraH | tathA cAj~nAna-kalpitatvena tucchAny AkAshAdi-bhUtAny apy uddishya shoko nocitash cet tat-kAryANy uddishya nocita iti kim u vaktavyam iti bhAvaH |

athavA sarvadA teShAm avyakta-rUpeNa vidyamAnatvAd vicchedAbhAvena tan-nimittaH pralApo nocita ity arthaH | bhAratety anena sambodhayan shuddha-vaMshodbhavatvena shAstrIyam arthaM pratipattum arho 'si kim iti na pratipadyasa iti sUcayati ||28||

vishvanAthaH : tad evaM na jAyate na mriyate ity-AdinA, deha-pakShe ca jAtasya hi dhruvo mR^ityuH ity anena shoka-viShayaM nirAkR^itya idAnIm ubhaya-pakShe 'pi nirAkaroti avyakteti | bhUtAni deva-manuShya-tiryag-AdIni | avyaktAni na vyaktaM vyaktir Adau janma-pUrva-kAle yeShAM, kintu tadAnIm api liN^ga-dehaH sthUla-dehash ca svArambhaka-pR^ithivy-Adi-sattvAt kAraNAtmanA vartamAno 'spaShTam AsId evety arthaH | vyaktaM vyaktir madhye yeShAM tAni | na vyakti nidhanAd anantaraM yeShAM tAni | mahA-pralaye 'pi karma-mAtrAdInAM sattvAt sUkShma-rUpeNa bhUtAni santy eva | tasmAt sarva-bhUtAni Ady-antarayor avyaktAni madhye vyaktAnIty arthaH | yad uktaM shrutibhiH - sthira-cara-jAtayaH syur ajayottha-nimitta-yujaH iti | kA paridevanA kaH shoka-nimittaH vilApaH ? tathA coktaM nAradena - 

yan manyase dhruvaM lokam adhruvaM vA na cobhayam | 
sarvathA na hi shocyAs te snehAd anyatra mohajAt || [BhP 1.13.44] iti ||28||

baladevaH : atha dehAtma-pakShe AtmAtirikta-deha-pakShe ca deha-vinAsha-hetuka-shoko na yuktas tad-ArambhakANAM bhUta-mAtrANAm avinAshAd ity Aha avyaktAdInIti | avyaktaM nAma-rUpa-virahAt sUkShmaM pradhAnam Adi Adi-rUpaM yeShAM tAni avyakta-nidhanAni | avyakte tAdR^ishi pradhAne nidhanaM nAma-rUpa-vimardana-lakShaNo nAsho yeShAM tAni | mR^id-Adike sad-rUpe dravye kambu-grIvAdy-avasthA-yoge ghaTasyotpattis tad-virodhi-kapAlAdy-avasthA-yogas tu tasya vinAshaH kathyate | tad-dravyaM sarvadA sthAyIti | evam evAha bhagavAn parAsharaH - mahI ghaTatvaM ghaTataH kapAlikA cUrNa-rajas tato 'NuH [ViP 2.12.42] iti | evaM sharIrANy Ady-antayor nAma-rUpAyogAd avyaktimanti | madhye tu tad-yogAd vyaktimanti | tad-ArambhakAni bhUtAni tu sarvadA santIti teShu vastutaH satsu kA paridevanA kaH shoka-nimitta-vilApa ity arthaH | dehAnya-nityAtma-pakShe tu vAsAMsi ity AdikaM na vismartavyam | yat tv Ady-antayor asattvAn madhye 'pi bhUtAny asanty evAtaH svApnika-rathAshvAdi-prakhyAni mR^iShA-bhUtAny eva tena tad-viyoga-hetukaH shokaH pratibuddhasya na dR^iShTa iti dR^iShTi-sR^iShTim abhyupaityAhus tan mandaM tad-abhyupagame vaidikAsatkAryavAdApatteH | tad evaM mata-dvaye 'pi deha-vinAsha-hetukaH shoko nAstIti siddham ||28||

__________________________________________________________

BhG 2.29

Ashcaryavat pashyati kashcid enam
Ashcaryavad vadati tathaiva cAnyaH |
Ashcaryavac cainam anyaH shR^iNoti
shrutvApy enaM veda na caiva kashcit ||29||

shrIdharaH : kutas tarhi vidvAMso 'pi loke shocanti ? AtmA-j~nAnAd eva ity AshayenAtmano durvij~neyatvam Aha Ashcaryavad ityAdi | kashcid enam AtmAnaM shAstrAcAryopadeshAbhyAM pashyann Ashcaryavat pashyati | sarva-gatasya nitya-j~nAnAnada-svabhAvasyAtmanaH alaukikatvAd aindrajAlikavad ghaTamAnaM pashyann iva vismayena pashyati asambhAvanAbhibhUtatvAt | tathA Ashcaryavad anyo vadati ca | shR^iNoti cAnyaH | kashcit punaH viparIta-bhAvanAbhibhUtaH shrutvApi naiva veda | ca-shabdAd uktvApi na dR^iShTvApi na samyag vedeti draShTavyam ||29||

madhusUdanaH : nanu vidvAMso 'pi bahavaH shocanti tat kiM mAm eva punaH punar evam upAlabhase | anyac ca vaktur eva hi taj jADyaM shrotA yatra na budhyate  iti nyAyAt tvad-vacanArthApartipattish ca tavApy anyeShAm iva svAshaya-doShAd iti nokta-doSha-dvayam ity abhipretyAtmano durvij~neyatAm Aha Ashcaryavad iti |

enaM prakR^itaM dehinam AshcaryeNAdbhutena tulyatayA vartamAnam Avidyaka-nAnA-vidha-viruddha-dharmavattayA satanm apy asantam iva sva-prakAsha-caitanya-rUpam api jaDam ivAnanda-ghanam api duHkhitam iva nirvikAram api savikAram iva nityam anityam iva prakAshamAnam apy aprakAshamAnam iva brahmAbhinnam api tad-bhinnam iva muktam api baddham ivAdvitIyam api sa-dvitIyam iva sambhAvita-vicitrAnekAkAra-pratIti-viShayaM pashyati shAstrAcAryopadeshAbhyAm Avidyaka-sarva-dvaita-niShedhena  paramAtma-svarUpa-mAtrAkArAyAM vedAnta-mahA-vAkya-janyAyAM sarva-sukR^ita-phala-bhUtAyAm antaHkaraNa-vR^ittau pratiphalitaM samAdhi-paripAkena sAkShAtkaroti  kashcic chama-damAdi-sAdhana-sampanna-carama-sharIraH kashcid eva na tu sarvaH | tathA kashcid enaM yat pashyati tad Ashcaryavad iti kriyA-visheShaNam | Atma-darshanam apy Ashcaryavad eva yat svarUpato mithyA-bhUtam api satyasya vya¤jakam Avidyakam apy avidyAyA vighAtakam avidyAm upaghnat tat-kAryatayA svAtmAnam apy upahantIti | tathA yaH kashcid enaM pashyati sa Ashcaryavad iti kartR^i-visheShaNam | yato 'sau nivR^ittAvidyAtat-kAryo 'pi prArabdha-karma-prAbalyAt tadvAn iva vyaharati sarvadA samAdhi-niShTho 'pi vyuttiShThati vyutthito 'pi punaH samAdhim anubhavatIti prArabdha-karma-vaicitryAd vicitra-caritraH prApta-duShprApa-j~nAnatvAt sakala-loka-spR^ihaNIyo 'ta Ashcaryavad eva bhavati | tad etat trayam apy Ashcaryam AtmA taj j~nAnaM taj-j~nAtA ceti parama-durvij~neyam AtmAnaM tvaM katham anAyAsena jAnIyA ity abhiprAyaH |

Ivam upadeShTur abhAvAd apy AtmA durvij~neyaH | yo hy AtmAnaM jAnAti sa eva tam anyasmai dhruvaM brUyAt | aj~nasyopadeShTR^itvAsambhavAt, jAnaMs tu samAhita-cittaH prAyeNa kathaM bravItu | vyutthita-citto 'pi pareNa j~nAtum ashakyaH | yathA kathaMcij j~nAto 'pi lAbha-pUjA-khyAty-Adi-prayojanAnapekShatvAc ca bravIty eva | kathaMcit kAruNya-mAtreNa bruvaMs tu parameshvaravad atyanta-durlabha evety Aha Ashcaryavad vadati tathaiva cAnya iti | yathAjAnAti tathaiva vadati | enam ity anukarShaNArthash ca-kAraH | sa cAnyaH sarvAj~na-jana-vilakShaNaH | na tu yaH pashyati tato 'nya iti vyAghAtAt | atrApi karmaNi kriyAyAM kartari cAshcaryavad iti yojyam | tatra karmaNaH kartush ca prAg AshcaryavattvaM vyAkhyAtaM kriyAyAs tu vyAkhyAyate | sarva-shabdAvAcyasya shuddhasyAtmano yad vacanaM tad Ashcaryavat | tathA ca shrutiH - yato vAco nivartante aprApya manasA saha iti | kenApi shabdenAvAcyasya shuddhasyAtmano vishiShTa-shaktena padena jahad-ajahat-svArtha-lakShaNAyA kalpita-sambandhena lakShyatAvacchedakam antareNaiva pratipAdanaM tad api nirvikalpa-sAkShAtkAra-rUpam atyAshcaryam ity arthaH |

athavA vinA shaktiM vinA lakShaNAM vinA sambandhAntaraM suShuptotthApaka-vAkya-vat tattvam asyAdi-vAkyena yadAtmatattva-pratipAdanaM tad Ashcaryavat | shabda-shakter acintyatvAt | na ca vinA sambandhaM bodhanen 'tiprasaN^gaH lakShaNA-pakShe 'pi tulyatvAt | shakya-sambandhasyAneka-sAdhAraNatvAt | tAtparya-visheShAn niyama iti cet, na | tasyApi sarvAn praty avisheShAt | kashcid eva tAtparya-visheSham avadhArayati na sarva iti cet | hanta tarhi puruSha-gata eva kashcid visheSho nirdoShatva-rUpo niyAmakaH | na cAsmin pakShe 'pi na daNDa-vAritaH | tathA ca yAdR^ishasya shuddhAntaH-karaNasya tAtparyAnusandhAna-puraH-saraM lakShaNayA vAkyArtha-bodho bhavadbhir aN^gI kriyate tAdR^ishasyaiva kevalaH shabda-visheSho 'khaNDa-sAkShAtkAraM vinApi sambandhena janayatIti kim anupapannam | etasmin pakShe shabda-vR^itty-aviShayatvAd yato vAco nivartanta iti sutarAm upapannam | ayaM ca bhagavad-abhiprAyo vArtika-kAraiH prapa¤citaH -

durbalatvAd avidyAyA AtmatvAd bodha-rUpiNaH |
shabda-shakter acitnyatvAd vidmas taM moha-hAnataH ||
agR^ihItvaiva sambandham abhidhAnAbhidheyayoH | 
hitvA nidrAM prabudhyante suShupter bodhitAH paraiH ||
jAgradvan na yataH shabdaM suShupte vetti kashcana |
dhvaste 'to j~nAnato 'j~nAne brahmAsmIti bhavet phalam ||
avidyA-ghAtinaH shabdAdyAhaM brahmeti dhIr bhavet |
nashyaty avidyayA sArdhaM hatvA rogam ivauShadham || [BR^ihat.VA 1.4.860-863] 
ity AdinA granthena | 

tad evaM vacana-viShayasya vaktur vacana-kriyAyAsh cAtyAshcarya-rUpatvAd Atmano durvij~nAnatvam uktvA shrotur durmilatvAd api tad Aha Ashcaryavac cainam anyaH shR^iNoti shrtuvA 'py enaM vedeti | anyo draShTur vaktushc a muktAd vilakShaNo mumukShur vaktAraM brahma-vidaM vidhivad upasR^ityainaM shR^iNoti shravaNAkhya-vicAra-viShayI karoti vedAnta-vAkya-tAtparya-nishcayenAvadhArayatIti yAvat | shrutvA cainaM manana-nididhyAsana-paripAkAd vedApi sAkShAtkaroty api Ashcaryavat | tathA cAshcaryavat pashyati kashcid enam iti vyAkhyAtam | atrApi kartur Ashcarya-rUpatvam aneka-janmAnuShThita-sukR^ita-kShAlita-mano-malatayAtidurlabhatvAt | tathA ca vakShyati -

manuShyANAM sahasreShu kash cid yatati siddhaye |
yatatAm api siddhAnAM kash cin mAM vetti tattvataH || [GItA 7.3] iti |

shravaNAyApi bahubhir yo na labhyaH 
shR^iNvanto 'pi bahavo yaM na vidyuH |
Ashcaryo vaktA kushalo 'sya labdhA
Ashcaryo j~nAtA kushalAnushiShTaH || [KaThU 1.2.7] iti shrutesh ca |

evaM shravaNa-shrotavyayor AshcaryatvaM prAgvad vyAkhyeyam |

nanu yaH shravaNa-mananAdikaM karoti sa AtmAnaM vedeti kim Ashcaryam ata Aha - na caiva kashcid iti | ca-kAraH kriyA-karma-padayor anuShaN^gArthaH | kashcid enaM naiva veda shravaNAdikaM kurvann api | tad akurvaMs tu na vedeti kim u vaktavyam | aihikam aprastuta-pratibandhe tad-darshanAt [Vs. 3.4.51] iti nyAyAt | uktaM ca vArtika-kAraiH -

kutas taj-j~nAnam iti cet tad dhi bandha-parikShayAt |
asAv api ca bhUtau vA bhAvI vA vartate 'thavA || [BR^ih. VA. Sa. 294] iti | 

shravaNAdi kurvatAm api pratibandha-parikShayAd eva j~nAnaM jAyate | anyathA tu na | sa ca pratibandha-parikShayaH kasyacid bhUta eva | yathA hiraNyagarbhasya | kasyacid bhAvI | yathA vAsudevasya | kasyacid vartate | yathA shvetaketoH | tathA ca pratibandha-kShaya-syAtidurlabhatvAt | j~nAnam utpadyate puMsAM kShayAt pApasya karmaNaH iti smR^itesh ca durvij~neyo 'yam Atmeti nirgalito 'rthaH | 

yadi tu shrutvApy enaM veda na caiva kashcid ity eva vyAkhyAyeta tadA Ashcaryo j~nAtA kushalAnushiShTaH [KaThU 1.2.7] iti shrutyaika-vAkyatA na syAt | yatatAm api siddhAnAM kash cin mAM vetti tattvataH [GItA 7.3] iti bhagavad-vacana-virodhash ceti vidvadbhir avinayaH kShantavyaH | athavA na caiva kashcid ity asya sarvatra sambandhaH kashcid enaM na pashyati na vadati na shR^iNoti shrutvApi na vedeti pa¤ca prakArA uktAH kashcit pashyaty eva na vadati kashcit pashyati na vadati ca kashcit tad-vacanaM shR^iNoti ca tad-arthaM jAnAti ca kashcic chrutvApi na jAnAti na kashcit tu sarva-bahirbhUta iti | avidvat-pakShe tu asambhAvanA-viparIta-bhAvanAbhibhUtatvAd Ashcarya-tulyatvaM darshana-vadana-shravaNeShv iti nigada-vyAkhyAtaH shlokaH | caturtha-pAde tu dR^iShTvoktvA shrutvApIti yojanA ||29||

vishvanAthaH : nanu kim idam AshcaryaM brUShe | kiM caitad apy Ashcaryam | yad eva prabodhyamAnasyApy aviveko nApayAtIti tatra satyam evem eva ity Aha Ashcaryavad iti | enam AtmAnaM dehaM ca tad-ubhaya-rUpaM sarva-lokam ||29||

baladevaH : nanu sarvaj~nena tvayA bahUpadishyamAno 'py ahaM shoka-nivArakam Atma-yAthAtmyaM na budhye kim etad iti cet tatrAha Ashcaryavad iti | vij~nAnAndobhaya-svarUpatve 'pi tad-bhedApratiyoginaM vij~nAna-svarUpatve 'pi vij~nAtR^itayA santaM paramANutve 'pi vyApta-bR^ihat-kAyaM nAnA-kAya-sambandhe 'pi tat-tad-vikArair aspR^iShTam evam Adi bahu-viruddha-dharmatayAshcaryavad adbhuta-sAdR^ishyena sthitam enaM mad-upadiShTaM jIvaM kashcid eva svadharmAnuShThAnena satya-tapo-japAdinA ca vimR^iShTa-hR^id-guru-prasAda-labdha-tAdR^isha-j~nAnaH pashyati yAthAtmyenAnubhavati | Ashcaryavad iti kriyA-visheShaNaM vA kartR^i-visheShaNaM veti vyAkhyAtAraH kashcid enam yat pashyati tad Ashcaryavat | yaH kashcit pashyati so 'py Ashcaryavad ity arthaH | evam agre 'pi | shrutvApy enam iti kashcit samyag amR^iShTa-hR^id ity arthaH | tathA ca duradhigamaM jIvAtmayAthAtmyam | shrutir apy evam Aha -

shravaNAyApi bahubhir yo na labhyaH
shR^iNvanto 'pi bahavo yaM na vidyuH |
Ashcaryo vaktA kushalo 'sya labdhA 
Ashcaryo j~nAtA kushalAnushiShTa || [KaThU 1.2.7] iti ||29||

__________________________________________________________

BhG 2.30

dehI nityam avadhyo 'yaM dehe sarvasya bhArata |
tasmAt sarvANi bhUtAni na tvaM shocitum arhasi ||30||

shrIdharaH : tad evam avadhyatvam AtmanaH saN^kShepenopadishan ashocyatvam upasaMharati dehIty Adi | spaShTo 'rthaH ||30||

madhusUdanaH : idAnIM sarva-prANi-sAdhAraNa-bhrama-nivR^itti-sAdhanam uktam upasaMharati dehIti | sarvasya prANi-jAtasya dehe vadhyamAne 'py ayaM dehI liN^ga-dehopAdhir AtmA vadhyo na bhavatIti nityaM niyataM yasmAt tasmAt sarvANi bhUtAni sthUlAni sUkShmANi ca bhIShmAdi-bhAvApannAny uddishya tvaM na shocitum arhasi | sthUla-dehasyAshocyatvam aparihAryatvAt | liN^ga-dehasyAshocyatvam Atmavad evAvadhyatvAd iti na sthUla-dehasya liN^ga-dehasyAtmano vA shocyatvaM yuktam iti bhAvaH ||30||

vishvanAthaH : tarhi nishcitya brUhi kim ahaM kuryAM kiM vA na kuryAm iti | tatra shokaM mA kuru yuddhaM tu kurv ity Aha dehIti dvAbhyAm ||30||

baladevaH : tad evaM duradhigamaM jIva-yAthAtmyaM samAsenopadishann ashocyatvam upasaMharati dehIti | sarvasya jIva-gaNasya dehe hanyamAne 'py ayaM dehI jIvo nityam avadhyo yasmAt tasmAt tvaM sarvANi bhUtAni bhIShmAdi-bhAvApannAni shocituM nArhasi | AtmanAM nityatvAd ashocyatvaM tad-dehAnAM tv avashya-vinAshatvAt tattvam ity arthaH ||30||

__________________________________________________________

BhG 2.31

sva-dharmam api cAvekShya na vikampitum arhasi |
dharmyAd dhi yuddhAc chreyo 'nyat kShatriyasya na vidyate ||31||

shrIdharaH : yac coktam arjunena vepathush ca sharIre me ity Adi tad apy ayuktam ity Aha svadharmam apIti | Atmano nAshAbhAvAd eva etesAM hanane 'pi vikampituM nArhasi | kiM ca svadharmam apy avekShya vikampitum nArhasi iti sambandhaH | yac coktaM - na ca shreyo 'nupashyAmi hatvA svajanam Ahava iti tatrAha dharmyAd iti | dharmAd anapetAn nyAyAd yuddhAd anyat ||31||

madhusUdanaH : tad evaM sthUla-sUkShma-sharIra-dvaya-tat-kAraNAvidyAkhyopAdhi-trayAvivekena mithyAbhUtasyApi saMsArasya satyatvAtma-dharmatvAdi-pratibhAsa-rUpaM sarva-prANi-sAdhAraNam arjunasya bhramaM nirAkartum upAdhi-traya-vivekenAtma-svarUpam abhihitavAn | samprati yuddhAkhye sva-dharme hiMsAdi-bAhulyenAdharmatva-pratibhAsa-rUpam arjunasyaiva karuNAdi-doSha-nibandhanam asAdhAraNaM bhramaM nirAkartuM hiMsAdimattve 'pi yuddhasya sva-dharmatvenAdharmatvAbhAvaM bodhayati bhagavAn svadharmam apIti |

na kevalaM paramArtha-tattvam evAvekShya kiM tu svadharmam api kShatriya-dharmam api yuddhAparAÇmukhatva-rUpam avekShya shAstrataH paryAlocya vikampituM vicalituM dharmAd adharmatva-bhrAntyA nivartituM nArhasi | tatraivaM sati yadyapy ete na pashyanti ity AdinA narake niyataM vAso bhavati ity antena yuddhasya pApa-hetutvaM tvayA yad uktaM kathaM bhIShmam ahaM saN^khye ity AdinA ca guru-vadha-brahma-vadhAdy-akaraNaM yad abhihitaM tat sarvaM dharma-shAstra-paryAlocanAd evoktam | kasmAt ? hi yasmAd dharmyAd aparAÇmukhatva-dharmAd anapetAd yuddhAd anyat kShatriyasya shreyaH shreyaH-sAdhanaM na vidyate | yuddham eva hi pR^ithivI-jaya-dvAreNa prajA-rakShaNa-brAhmaNa-shushrUShAdi-kShAtra-dharma-nirvAhakam iti tad eva kShatriyasya prashastataram ity abhiprAyaH | tathA coktaM parAshareNa -

kShatriyo hi prajA rakShan shastra-pANiH pradaNDayan |
nirjitya para-sainyAdi kShitiM dharmeNa pAlayet || [ParAshara-smR^iti 1.58] iti ||31||

manunApi -

samottamAdhamai rAjA tv AhUtaH pAlayan prajAH |
na nivarteta saMgrAmAt kShAtraM dharmam anusmaran ||
saMgrAmeShv anivartitvaM prajAnAM caiva pAlanam |
shushrUShA brAhmaNAnAM ca rAj~nAM shreyaskaraM param || [Manu 7.88-9] ity AdinA |

rAja-shabdash ca kShatriya-jAti-mAtra-vAcIti sthitam eveShThy-adhikaraNe | tena bhUmi-pAlasyaivAyaM dharma iti na bhramitavyam | udAhR^ita-vacane 'pi kShatriyo hIti kShAttraM dharmam iti ca spaShTaM liN^gam | tasmAt kShatriyasya yuddhaM prashasto dharma iti sAdhu bhagavato 'bhihitam | apashavo 'nye go-ashvebhyaH pashavo go-ashvAH itivat prashaMsA-lakShaNayA yuddhAd anyac-chreyaH-sAdhanaM na vidyata ity uktam iti na doShaH | etena yuddhAt prashastataraM kiMcid anuShThAtuM tato nivR^ittir uciteti nirastam | na ca shreyo 'nupashyAmi hatvA svajanam Ahave ity etad api ||31||

vishvanAthaH : Atmano nAshAbhAvAd eva vadhAd vikampituM bhetuM nArhasi | svadharmam api cAvekShya na vikampitum arhasIti sambandhaH ||31||

baladevaH : evaM paramAtma-j~nAnopayogitvAd Adau jIvAtma-j~nAnaM sarvAn prati taulyenopadishya sa-niShThAn prati niShkAmatayAnuShThitAni karmANi hR^id-vishuddhi-sahakR^itAm Atma-j~nAna-niShThAM niShpAdayantIti vadiShyan tasyAM pratItim utpAdayituM sakAmatayAnuShThitAnAM karmaNAM kAmya-phala-pradatvam Aha dvAbhyAm svadharmam apIti | 

yuddhaM khalu kShatriyasya nityatam agnihotrAdivad vihitam | tac ca shatru-prANa-vihaMsana-rUpam agniShTomAdi-pashu-hiMsanavan na pratyavAya-nimittam | ubhayatra hiMseyam upakR^iti-rUpaiva | hInayor deha-lokayos tyAgena divyayos tayor lobhAt | Aha caivaM smR^itiH -

AhaveShu mitho 'nyonyaM jighAMsanto mahIkShitaH | 
yudhyamAnAH paraM shaktyA svargaM yAnty aparAÇmukhAH || [Manu 7.90]
yaj~neShu pashavo brahman hanyante satataM dvijaiH |
saMskR^itAH kila mantraish ca te 'pi svargam avApnuvan || [?] ity AdyA | 

evaM nija-dharmam avekShya vikampituM dharmAt pracalituM nArhasi | yuktaM na ca shreyo 'nupashyAmIty AdinA narake nityataM vAso bhavatIyt antyena yuddhasya pApa-hetutvaM tvayoktam | tac cAj~nAnAd evety Aha dharmyAd iti | yuddham eva bhUmi-jaya-dvArA prajA-pAlana-guru-vipra-saMsevanAdi-kShAtra-dharma-nirvAhIti | evam Aha bhagavAn parAsharaH -

kShatriyo hi prajA rakShan shastra-pANiH pradaNDayan |
nirjitya para-sainyAdi kShitiM dharmeNa pAlayet || [ParAshara-smR^iti 1.58] iti ||31||

__________________________________________________________

BhG 2.32

yadR^icchayA copapannaM svarga-dvAram apAvR^itam |
sukhinaH kShatriyAH pArtha labhante yuddham IdR^isham ||32||

shrIdharaH : kiM ca mahati shreyasi svayam evopAgate sati kuto vikampasa iti | ata Aha yadR^icchayeti | yadR^icchayA aprArthitam eva upapannaM prAptam IdR^ishaM yuddham labhante | yato nirAvaraNaM svarga-dvAram evaitat | yad vA ya evaMvidhaM yuddhaM labhante ta eva sukhina ity arthaH | etena svajanaM hi kathaM hatvA sukhinaH syAma mAdhava iti yad uktaM tan nirastaM bhavati ||32||

madhusUdanaH : nanu yuddhasya kartavyatve 'pi na bhIShma-droNAdibhir gurubhiH saha tat kartum ucitam atigarhitatvAd ity AshaN^kyAha yadR^icchayeti | yadR^icchayA sva-prayatna-vyatirekeNa | co 'vadhAraNe | aprArthanayaivopasthitam IdR^ishaM bhIShma-droNAdi-vIra-puruSha-pratiyogikaM kIrti-rAjya-lAbha-dR^iShTa-phala-sAdhanaM yuddhaM ye kShatriyAH pratiyogitvena labhante te sukhinaH sukha-bhAja eva | jaye satyenAyAsenaiva yashaso rAjyasya ca lAbhAt | parAjaye cAtishIghram eva svargasya lAbhAd ity Aha svarga-dvAram apAvR^itam iti | apratibaddhaM svarga-sAdhanaM yuddham avyavadhAnenaiva svarga-janakaM jyotiShThomAdikaM tu ciratareNa deha-pAtasya pratibandhAbhAvasya cApekShaNAd ity arthaH | svarga-dvAram ity anena shyenAdivat pratyavAya-shaN^kA parihR^itA | shyenAdayo hi vihitA api phala-doSheNa duShTAH | tat-phalasya shatru-vadhasya na hiMsyAt sarvA bhUtAni, brAhmaNaM na hanyAt ity Adi-shAstra-niShiddhasya pratyavAya-janakatvAt phale vidhy-abhAvAc ca na vidhi-spR^iShTe niShedhAnavakAshaH iti nyAyAvatAraH | yuddhasya hi phalaM svargaH sa ca na niShiddhaH | tathA ca manuH --

     AhaveShu mitho 'nyonyaM jighAMsanto mahIkShitaH |
     yudhyamAnAH paraM shaktyA svargaM yAnty aparAÇmukhAH || [Manu 7.90] iti |

yuddhaM tu agnIShomIyAdy-Alambha-vadha-vihitatvAn na niShedhena spraShTuM shakyate ShoDashi-grahaNAdivat | grahaNAgrahayos tulya-balatayA vikalpavat sAmAnya-shAstrasya visheSha-shAstreNa saN^koca-sambhavAt | tathA ca vidhi-spR^iShTe niShedhAnavakAshaH iti nyAyAd yuddhaM na pratyavAya-janakaM nApi bhIShma-droNAdi-guru-brAhmaNAdi-vadha-nimitto doShaH | teShAm AtatAyitvAt | tad uktaM manunA -

guruM vA bAla-vR^iddhau vA brAhmaNaM vA bahu-shrutam |
AtatAyinam AyAntaM hanyAd evAvicArayan ||
AtatAyinam AyAntam api vedAnta-pAragam |
jighAMsantaM jighAMsIyAn na tena brahmahA bhavet ||
nAtatAyi-vadho doSho hantur bhavati kashcana || [Manu 8.350-351] ity Adi |

nanu -
smR^ityor virodhe nyAyas tu balavAn vyavahArataH |
artha-shAstrAt tu balavad dharma-shAstram iti sthitiH || [YAj~navalkya 2.21] 

iti yAj~navalkya-vacanAd AtatAyi-brAhmaNa-vadhe 'pi pratyavAyo 'sty eva | brAhmaNaM na hanyAt iti hi dR^iShTa-prayojanAnapekShatvAd dharma-shAstraM, jighAMsantaM jighAMsIyAn na tena brahmahA bhavet iti ca sva-jIvanArthatvAd artha-shAstram |

atrocyate brahmaNe brAhmaNam Alabheta itivad yuddha-vidhAyakam api dharma-shAstram eva sukha-duHkhe same kR^itvA ity atra dR^iShTa-prayojanAnapekShatvasya vakShyamANatvAt | yAj~navalkya-vacanaM tu dR^iShTa-prayojanoddeshyaka-kUTa-yuddhAdi-kR^ita-vadha-viShayam ity adoShaH | mitAkSharAkAras tu dharmArtha-sannipAte 'rtha-grAhiNa etad eveti dvAdasha-vArShika-prAyashcittasyaitac-chabda-parAmR^iShTasyApastambena vidhAnAn mitra-labdhyAdy-artha-shAstrAnusAreNa catuShpAd vyavahAre shatror api jaye dharma-shAstrAtikramo na kartavya ity etat paraM vacanam etad ity Aha | bhavatv evaM na no hAniH | tad evaM yuddha-karaNe sukhokteH svajanaM hi kathaM hatvA sukhinaH syAma mAdhava ity arjunoktam apAkR^itam ||32||

vishvanAthaH : kiM ca, jetR^ibhyaH sakAshAd api nyAya-yuddhe mR^itAnAm adhikaM sukham ato bhIShmAdIn hatvA tAn pratyuta svato 'pi adhika-sukhinaH kuru ity Aha yadR^icchayeti | svarga-sAdhanaM karma-yogam akR^itvApIty arthaH | apAvR^itam apagatAvaraNam ||32||

baladevaH : kiM cAyatnAd Agate 'smin mahati shreyasi na yuktas te kampa ity Aha yadR^icchayeti | co 'vadhAraNe | yatnaM vinaiva copapannam IdR^ishaM bhIShmAdibhir mahA-vIraiH saha yuddhaM sukhinaH sabhAgyAH kShatriyA labhante | vijaye satya-shrameNa kIrti-rAjyayor mR^ityau sati shIghram eva svargasya ca prApter ity arthaH | etad vya¤jayan vishinaShTi - svarga-dvAram upAvR^itam iti | apratiruddha-svarga-sAdhanam ity arthaH | jyotiShTomAdikaM ciratareNa svargopalambhakam iti tato 'syAtishayaH ||32||

__________________________________________________________

BhG 2.33

atha cet tvam imaM dharmyaM saMgrAmaM na kariShyasi |
tataH sva-dharmaM kIrtiM ca hitvA pApam avApsyasi ||33||

shrIdharaH : viparyaye doSham Aha atha ced iti ||33||

madhusUdanaH : nanu nAhaM yuddha-phala-kAmaH | na kAN^kShe vijayaM kR^iShNa, api trailokya-rAjyasya ity uktatvAt tat kathaM mayA kartavyam ity AshaN^kyAkaraNe doSham Aha atha ced iti | atheti pakShAntare | imaM bhIShma-droNAdi-vIra-puruSha-pratiyogikaM dharmyaM hiMsAdi-doShaNAduShTaM satAM dharmAd anapetAm iti vA | sa ca manunA darshitaH -

na kUTair Ayudhair hanyAd yudhyamAno raNe ripUn |
na karNibhir nApi digdhair nAgni-jvalita-tejanaiH ||
na ca hanyAt sthalArUDhaM na klIbaM na kR^itA¤jalim |
na mukta-keshaM nAsInaM na tavAsmIti vAdinam ||
na suptaM na visaMnAhaM na nagnaM na nirAyudham |
nAyudhyamAnaM pashyantaM na pareNa samAgatam ||
nAyudha-vyasana-prAptaM nArtaM nAtiparikShataM |
na bhItaM na parAvR^ittaM satAM dharmam anusmaran || [Manu 7.91-94] iti |

satAM dharmam ullaN^ghya yudhyamAno hi pApIyAn syAt | tvaM tu parair AhUto 'pi sad-dharmopetam api saN^grAmaM yuddhaM na kariShyasi dharmato lokato vA bhItaH parAvR^itto bhaviShyasi cet tato nirjitya para-sainyAni kShitiM dharmeNa pAlayet [ParAshara-smR^iti 1.58] ity Adi-shAstra-vihitasya yuddhasyAkaraNAt svadharmaM hitvAnanuShThAya kIrtiM ca mahAdevAdi-samAgama-nimittAM hitvA na nivarteta saN^grAmAt ity Adi-shAstra-niShiddha-saN^grAma-nivR^ittyA ca raNa-janyaM pApam eva kevalam avApsyasi na tu dharmaM kIrtiM cety abhiprAyaH | 

athavA 'neka-janmArjitaM dharmaM tyaktvA rAja-kR^itaM pApam evAvApsyasIty arthaH | yasmAt tvAM parAvR^ittam ete duShTA avashyaM haniShyanti ataH parAvR^itta-hataH saMsh ciropArjita-nija-sukR^ita-parityAgena paropArjita-duShkR^ita-mAtra-bhAÇ mA bhUr ity abhiprAyaH | tathA ca manuH -

yas tu bhItaH parAvR^ittaH saN^grAme hanyate paraiH |
bhartur yad duShkR^itaM kiMcit tat sarvaM pratipadyate ||
yac cAsya sukR^itaM kiMcid amutrArtham upArjitam |
bhartA tat sarvam Adatte parAvR^itta-hatasya tu || [Manu 7.95-96] iti |

yAj~navalkyo 'pi rAjA sukR^itam Adatte hatAnAM vipalAyinAm iti | tena yad uktam - pApam evAshrayed asmAn hatvaitAn AtatAyinaH [GItA 1.36], etAn na hantum icchAmi ghanto 'pi madhusUdana [GItA 1.35] iti tan nirAkR^itaM bhavati ||33||

vishvanAthaH : vipakShe doSham Aha atheti caturbhiH ||33||

baladevaH : vipakShe doShAn darshayati athety AdibhiH | svasya tava dharmyaM yuddha-lakShaNaM kIrtiM ca rudra-santoShaNa-nivAta-kavacAdi-vadha-labdhAM hitvA pApaM na nivarteta saN^grAmAd ity Adi smR^iti-pratiShiddhaM sva-dharma-tyAga-lakShaNaM prApsyasi ||33||

__________________________________________________________

BhG 2.34

akIrtiM cApi bhUtAni kathayiShyanti te 'vyayAm |
saMbhAvitasya cAkIrtir maraNAd atiricyate ||34||

shrIdharaH : kiM ca akIrtim ity Adi | avyayAm shAshvatIm | saMbhAvitasya bahu-matasya | atiricyate adhikatarA bhavati ||34||

madhusUdanaH : evaM kIrti-dharmayor iShTayor aprAptir aniShTasya ca pApasya prAptir yuddha-parityAge darshitA | tatra pApAkhyam aniShTaM vyavadhAnena duHkha-phaladam AmutrikatvAt | shiShTa-garhA-lakShaNaM tv aniShTam Asanna-phaladam atyasahyam ity Aha akIrtim iti | bhUtAni devarShi-manuShyAdIni te tavAvyayAM dIrgha-kAlam akIrtiM na dharmAtmAyaM na shUro 'yam ity evaM-rUpAM kathayiShyanty anyonyaM kathA-prasaN^ge | kIrti-dharma-nAsha-samuccayArthau nipAtau | na kevalaM kIrti-dharmau hitvA pApaM prApsyasi api tu akIrtiM ca prApsyasi | na kevalaM tvam eva tAM prApsyasi api tu bhUtAny api kathayiShyantIti vA nipAtayor arthaH | 

nanu yuddhe sva-maraNa-sandehAt tat-parihArArtham akIrtir api soDhavyA Atma-rakShaNasyAtyantApekShitatvAt | tathA coktaM shAnti-parvaNi[*ENDNOTE] --

sAmnA dAnena bhedena samastair atha vA pR^ithak |
vijetuM prayatetArIn na yuddhena kadA cana || 
anityo vijayo yasmAd dR^ishyate yudhyamAnayoH |
parAjayash ca saMgrAme tasmAd yuddhaM vivarjayet ||
trayANAm apy upAyAnAM pUrvoktAnAm asaMbhave |
tathA yudhyeta saMpanno vijayeta ripUn yathA || [ManuS 7.198-200]

evam eva manunApy uktam |

tathA ca maraNa-bhItasya kim akIrti-duHkham iti shaN^kAm apanudati sambhAvitasya dharmAtmA shUra ity evam Adibhir ananya-labhyair guNair bahumatasya janasyAkIrtir maraNAd apy atiricyate 'dhikA bhavati | co hetau | evaM yasmAd ato 'kIrter maraNam eva varaM nyUnatvAt | tvam apy atirsambhAvito 'si mahAdevAdi-samAgamena | ato nAkIrti-duHkhaM soDhuM shakShyasIty abhiprAyaH | udAhR^ita-vacanaM tv artha-shAstratvAt na nivarteta saN^grAmAt [Manu 7.88] ity Adi-dharma-shAstrAd durbalam iti bhAvaH ||34||

vishvanAthaH : avyayAm anashvarAm | saMbhAvitasyAtipratiShThitasya ||34||

baladevaH : na kevalaM svadharmasya kIrtesh ca kShati-mAtram | yuddhe samArabdhe 'rjunaH palAyata ity avyayAM shAshvatIm akIrtiM ca tava bhUtAni sarve lokAH kathayiShyanti | nanu maraNAd bhItena mayA akIrtiH soDhavyeti cet tatrAha sambhAvitasyAtipratiShThitasya | atiricyate adhikA bhavati | tathA ca tAdR^ishAkIR^iter maraNam eva varam iti ||34||

bhayAd raNAd uparataM maMsyante tvAM mahArathAH |
yeShAM ca tvaM bahumato bhUtvA yAsyasi lAghavam ||35||

shrIdharaH : kiM ca bhayAd iti | yeShAM bahu-guNatvena tvaM pUrvaM sammato 'bhUs ta eva bhayAt saMgrAmAn nivR^ittaM tvAM manyeran | tatash ca pUrvaM bahumato bhUtvA lAghavam laghutAM yAsyasi ||35||

madhusUdanaH :

vishvanAthaH : yeShAM tvaM bahu-mato 'smac-chatrur arjunas tu mahAshUra iti bahu-saMmAna-viShayo bhUtvA samprati yuddhAd uparame sati lAghavaM yAsyasi te duryodhanAdayo mahArathAs tvAM bhayAd eva raNAd uparataM maMsyanta ity anvayaH | kShatriyANAM hi bhayaM vinA yuddhoparati-hetur bandhu-snehAdiko nopapadyata iti matveti bhAvaH ||35||

baladevaH : nanu kula-kShaya-doShAt kAruNyAc ca vinivR^ittasya mama katham akIrtiH syAd iti cet tatrAha bhayAd iti | mahArathA duryodhanAdayas tvAM karNAdi-bhayAn na tu bandhu-kAruNyAd raNAd uparataM maMsyante | na hi shUrasya shatru-bhayaM vinA bandhu-snehena yuddhAd uparatir ity arthaH | itaH pUrvaM yeShAM tvaM bahumataH shUro vairIti bahu-guNavattayA saMmato 'bhUr idAnIM yuddhe samupasthite kAtaro 'yaM vinivR^itta ity evaM tat-kR^itaM lAghavaM duHsahaM yAsyasi ||35||

__________________________________________________________

BhG 2.36

avAcya-vAdAMsh ca bahUn vadiShyanti tavAhitAH |
nindantas tava sAmarthyaM tato duHkhataraM nu kim ||36||

shrIdharaH : kiM ca avAcya-vAdAn iti | avAcyAn vAdAn vacanAnarhAn shabdAn tava ahitAH tvac-chatravo vadiShyanti ||36||

madhusUdanaH : nanu bhIShmAdayo mahArathA na bahu manyantAM duryodhanAdayas tu shatravo bahu maMsyante mAM yuddha-nivR^ittyA tad-upakAritvAd ity ata Aha avAcyeti | tavAsAdhAraNaM yat sAmarthyaM loka-prasiddhaM tan nindantas tava shatravo duryodhanAdayo 'vAcyAn vAdAn vacanAn arhAn ShaNDha-tilAdi-rUpAn eva shabdAn bahUn aneka-prakArAn vadiShyanti na tu bahu maMsyanta ity abhiprAyaH | athavA tava sAmarthyaM stuti-yogyatvaM tava nindanto 'hitA avAcya-vAdAn vadiShyantIty anvayaH | 

nanu bhIShma-droNAdi-vadha-prayuktaM kaShTataraM duHkham asahamAno yuddhAn nivR^ittaH shatru-kR^ita-sAmarthya-nindanAdi-duHkhaM soDhuM shakShyAmIty ata Aha tatas tasmAn nindA-prApti-duHkhAt kiM tu duHkhataraM tato 'dhikaM kim api duHkhaM nAstIty arthaH ||36|| 

vishvanAthaH : avAcya-vAdAn | klIba ity Adi kaTUktIH ||36||

baladevaH : kiM cAvAcyeti | ahitAH shatravo dhArtarAShTrAs tava sAmarthyaM pUrva-siddhaM parAkramaM nindantaH bahUn avAcya-vAdAn shaNDhatilAdi-shabdAn vadiShyanti | tata evaMvidhAvAcya-vAda-shravaNAd atishAyitaM kiM duHkham asti | itthaM caite ShaDbhir yuddha-vairAgyasyAsvargatvam akIrti-karatvaM coktaM darshitam ||36||

__________________________________________________________

BhG 2.37

hato vA prApsyasi svargaM jitvA vA bhokShyase mahIm |
tasmAd uttiShTha kaunteya yuddhAya kR^ita-nishcayaH ||37||

shrIdharaH : yad uktaM na caitad vidmaH [GItA 2.6] iti tatrAha hato vety Adi | pakSha-dvaye 'pi tava lAbha evety arthaH ||37||

madhusUdanaH : nanu tarhi yuddhe gurv-Adi-vadha-vashAn madhyastha-kR^itA nindA tato nivR^ittau tu shatru-kR^itA nindety ubhayataH pAshA rajjur ity AshaN^kya jaye parAjaye ca lAbha-dhrauvyAd yuddhArtham evotthAnam Avashyakam ity Aha hato veti | spaShTaM pUrvArdham | yasmAd ubhayathApi te lAbhas tasmAj jeShyAmi shatrUn mariShyAmi veti kR^ita-nishcayaH san yuddhAyottiShTha | nayatara-phala-sandehe 'pi yuddha-kartavyatAyA nishcitatvAt | etena na caitad vidmaH kataran no garIyaH [GItA 2.6] ity Adi parihR^itam ||37||

vishvanAthaH : nanu yuddhe mama jaya eva bhAvIty api nAsti nishcayaH | tatash ca kathaM yuddhe pravartitavyam ity ata Aha hata iti ||37||

baladevaH : nanu yuddhe vijaya eva me syAd iti nishcayAbhAvAt tato 'haM nivR^itto 'smIti cet tatrAha hato veti | pakSha-dvaye 'pi te lAbha eveti bhAvaH ||37||

__________________________________________________________

BhG 2.38

sukha-duHkhe same kR^itvA lAbhAlAbhau jayAjayau |
tato yuddhAya yujyasva naivaM pApam avApsyasi ||38||

shrIdharaH : yad apy uktaM pApam evAshrayed asmAn [GItA 1.36] iti tatrAha sukha-duHkhe ity Adi | sukha-duHkhe same kR^itvA | tathA tayoH kAraNa-bhUtau lAbhAlAbhAv api | tayor api kAraNa-bhUtAu jayAjayAv api samau kR^itvA | eteShAM samatve kAraNaM harSha-viShAda-rAhityam | yujyasva sannadho bhava | sukhAdy-abhilAsaM hitvA svadharma-buddhyA yudhyamAnaH pApaM na prApsyasIty arthaH ||38||

madhusUdanaH : nanv evaM svargam uddishya yuddha-karaNe tasya nityatva-vyAghAtaH | rAjyam uddishya yuddha-karaNe tv artha-shAstratvAd dharma-shAstrApekShayA daurbalyaM syAt | tatash ca kAmyasyAkaraNe kutaH pApaM dR^iShTArthasya guru-brAhmaNAdi-vadhasya kuto dharmatvaM, tathA cAtha ced iti shlokArtho vyAhata iti cet tatrAha sukha-duHkhe iti | 

samatA-karaNaM rAga-dveSha-rAhityam | sukhe tat-kAraNe lAbhe tat-kAraNe lAbhe tat-kAraNe jaye ca rAgam akR^itvA, evaM duHkhe tad-dhetAv alAbhe tad-dhetAv ajaye ca dveSham akR^itvA tato yuddhAya yujyasva sannadhau bhava | evaM sukha-kAmanAM duHkha-nivR^itti-kAmanAM vA vihAya svadharma-buddhyA yudhyamAno guru-brAhmaNAdi-vadha-nimittaM nitya-karmAkaraNa-nimittaM ca pApaM na prApsyasi | yas tu phala-kAmanayA karoti sa guru-brAhmaNAdi-vadha-nimittaM pApaM prApnoti yo vA na karoti sa nitya-karmAkaraNa-nimittam | ataH phala-kAmanAm antareNa kurvann ubhaya-vidham api pApaM na prApnotIti prAg eva vyAkhyAto 'bhiprAyaH | hato vA prApsyasi svargaM jitvA vA bhokShyase mahIm [GItA 2.37] iti svAnuShaN^gika-phala-kathanam iti na doShaH | tathA ca ApastambaH smarati - tad yathAmre phalArthe nimitte chAyA-gandhAvanUtpadyete evaM dharmaM caryamANam arthA anUtpadyante no ced anUtpadyante na dharma-hAnir bhavati iti | ato yuddha-shAstrasyArtha-shAstratvAbhAvAt pApam evAshrayed asmAn [GItA 1.36] ity Adi nirAkR^itaM bhavati ||38||

vishvanAthaH : tasmAt tava sarvathA yuddham eva dharmas tad api yad imaM pApa-kAraNam AshaN^kase, tarhi mattaH pApAnutpatti-prakAraM shikShitvA yudhyasvety Aha sukha-duHkhe same kR^itvA | tad-dhetur lAbhAlAbhau rAjya-lAbha-rAja-cyUtI api | tad-dhetur jayAjayAv api samau kR^itvA vivekena tulyau vibhAvety arthaH | tatash caivaM-bhUta-sAmya-lakShaNe j~nAnavatas tava pApaM naiva bhavet | yad vakShyate lipyate na sa pApena padma-patram ivAmbhasA [GItA 5.10] iti ||38||

baladevaH : nanu atha cet tvam ity Adi-padyArtho vyAhR^itaH | rAjyAdy-uddeshena kR^itasya yuddhasya guru-viprAdi-vinAsha-hetutvena pApotpAdakatvAd iti cen mumukShu-vartmanA yuddhamAnasya tava tad-vinAsha-hetukaM pApaM na syAd ity Aha sukheti | sAmya-karaNam iha tatra tatra nirvikAratvaM bodhyam | sukhe tad-dhetau jaye ca rAgam akR^itvA duHkhe tad-dhetAv alAbhe tad-dhetau parAjaye ca dveSham akR^itvA tatra tatra nirvikAra-cittaH san tato yuddhAya yujyasva | kevala-svadharma-dhiyA yoddhum udyukto bhavety arthaH | evaM mumukShu-rItyA yoddhA tvaM pApaM tad-vinAsha-hetukaM nAvApsyasi | phalecchuH san yo yudhyate sa tat-pApaM vindati | vij~nAnArthI tu purAtanam ananta-pApam apanudatIty arthaH | 

nanu phala-rAgaM vinA duShkare yuddha-dAnAdau kathaM pravR^ittir iti ced anantAtmAnanda-rAgaM tatra pravartakaM gR^ihANa rAjyAdy-anurAgam iva bhR^igu-pAte ||38||

__________________________________________________________

BhG 2.39

eShA te 'bhihitA sAMkhye buddhir yoge tv imAM shR^iNu |
buddhyA yukto yayA pArtha karmabandhaM prahAsyasi ||39||

shrIdharaH : upadiShTaM j~nAna-yogam upasaMharaMs tat-sAdhanaM karma-yogaM prastauti eShety Adi | samyak khyAyate prakAshyate vastu-tattvam anayeti saN^khyA samyak j~nAnam | tasyAM prakAshamAnam Atma-tattvaM sAN^khyam | tasmin karaNIyA buddhir eShA tavAbhihitA | evam abhihitAyAm api tava ced Atma-tattvam aparokShaM na bhavati tarhy antaHkaraNa-shuddhi-dvArA Atma-tattvAparokShArthaM karma-yoga tv imAM buddhiM shR^iNu | yayA buddhyA yuktaH parameshvarArpita-karma-yogena shuddhAntaHkaraNaH san tat-prasAda-labdhAparokSha-j~nAnena karmAtmakaM bandhaM prakarSheNa hAsyasi tyakShyasi ||39||

madhusUdanaH :  nanu bhavatu svadharma-buddhyA yudhyamAnasya pApAbhAvaH, tathApi na mAM prati yuddha-kartavyatopadeshas tavocitaH | ya enaM vetti hantAraM [GItA 2.19] ity AdinA kathaM sa puruShaH pArtha kaM ghAtayati hanti kam [GItA 2.21] ity antena viduShaH sarva-karma-pratikShepAt | na hy akartr-bhoktR^i-shuddha-svarUpo 'ham asmi yuddhaM kR^itvA tat-phalaM bhokShya iti ca j~nAnaM sambhavati virodhAt | j~nAna-karmaNoH samuccayAsambhavAt prakAsha-tamasor iva | ayaM cArjunAbhiprAyo jyAyasI ced ity atra vyakto bhaviShyati | tasmAd ekam eva mAM prati j~nAnasya karmaNash copadesho nopapadyata iti cet, na | vidvad-avidvad-avasthA-bhedena j~nAna-karmopadeshopapatter ity Aha bhagavAn eSheti | 

eShA na tv evAham ity Ady-eka-viMshati-shlokais te tubhyam abhihitA sAN^khye samyak khyAyate sarvopAdhi-shUnyatayA pratipAdyate paramAtma-tattvam anayeti saN^khyopaniShat tayaiva tAparya-parisamAptyA pratipAdyate yaH sa sAN^khya aupaniShadaH puruSha ity arthaH | tasmin buddhis tan-mAtra-viShayaM j~nAnaM sarvAnartha-nivR^itti-kAraNaM tvAM prati mayoktaM naitAdR^isha-j~nAnavataH kvacid api karmocyate | tasya kAryaM na vidyata iti vakShyamANatvAt | 

yadi punar evaM mayokte 'pi tavaiShA buddhir nodeti citta-doShAt, tadA tad-apanayenAtma-tattva-sAkShAtkArAya karma-yoga eva tvayAnuShTheyaH | tasmin yoge karma-yoge tu karaNIyAm imAM sukha-duHkhe same kR^itvA ity atroktAM phalAbhisandhi-tyAga-lakShaNAM buddhiM vistareNa mayA vakShyamANAM shR^iNu | tu-shabdaH pUrva-buddher yoga-viShayatva-vyatireka-sUcanArthaH | tathA ca shuddhAntaH-karaNaM prati j~nAnopadesho 'shuddhAntaH-karaNaM prati karmopadesha iti kutaH samuccaya-shaN^kayA virodhAvakAsha ity abhiprAyaH |

yoga-viShayAM buddhiM phala-kathanena stauti - yathA vyavasAyAtmikayA buddhyA karmasu yuktas tvaM karma-nimittaM bandha-nAshAyAshuddhi-lakShaNaM j~nAna-pratibandhaM prakarSheNa punaH pratibandhAnutpatti-rUpeNa hAsyasi tyakShyasi | ayaM bhAvaH - karma-nimitto j~nAna-pratibandhaH karmaNaiva dharmAkhyenApanetuM shakyate dharmeNa pApam apanudati [MahAnA 13.6] iti shruteH | shravaNAdi-lakShaNo vicAras tu karmAtmaka-pratibandha-rahitasyAsambhAvanAdi-pratibandhaM dR^iShTa-dvAreNApanayatIti na karma-bandha-nirAkaraNAyopadeShTuM shakyate | ato 'tyanta-malinAntaH-karaNatvAd bahir aN^ga-sAdhanaM karmaiva tvayAnuShTheyaM, nAdhunA shravaNAdi-yogyatApi tava jAtA | dUre tu j~nAna-yogyateti | tathA ca vakShyati - karmaNy evAdhikAras te [GItA 2.47] iti | etena sAN^khya-buddher antaraN^ga-sAdhanaM shravaNAdi vihAya bahiraN^ga-sAdhanaM karmaiva bhagavatA kim ity arjunAyopadishyata iti nirastam | karma-bandhaM saMsAram Ishvara-prasAda-nimitta-j~nAna-prAptyA prahAsyasIti prAcAM vyAkhyAne tv adhyAhAra-doShaH karma-pada-vaiyarthyaM ca parihartavyam ||39||

vishvanAthaH : upadiShTaM j~nAna-yogam upasaMharati eSheti | samyak khyAyate prakAshyate vastu-tattvam aneneti sAN^khyaM samyak j~nAnam | tasmin karaNIyA buddhir eSha kathitA | adhunA yoge bhakti-yoge imAM vakShyamANAM buddhiM karaNIyAM shR^iNu, yayA bhakti-viShayiNyA buddhyA yuktaH sahitaH | karma-bandhaM saMsAram ||39|| 

baladevaH : uktaM j~nAna-yogam upasaMharan tad-upAyaM niShkAma-karma-yogaM vaktum Arabhate eSheti | saN^khyopaniShat samyak khyAyate nirUpyate tattvam anayA iti nirukteH | tayA pratipAdyam Atma-yAthAtmyaM sAN^khyam | shaiShikAn tasmin kartavyaiShA buddhis tavAbhihitA | ne tv evAhaM ity AdinA tasmAt sarvANi bhUtAni ity antena | sA cet tava citta-tad-doShAn nAbhyudeti tarhi yoge tam etaM vedAnuvacanena brAhmaNA vividiShanti yaj~nena dAnena tapasA nAshakena ity Adi shruty-uktAntargata-j~nAne niShkAma-karma-yoge kartavyAm imAM vakShyamANAM buddhiM shR^iNu | phaloktyA tAM stauti yayeti | karmANi kurvANas tvaM bhagavad-Aj~nayA mahA-prayAsAni karmANi kurvaMs tat-tad-uddesha-mahimnA tvad-antar-abhyuditayAtma-j~nAna-niShThayA saMsAraM tariShyasIti | pashu-putra-rAjyAdi-phalakaM karma sa-kAmaM j~nAna-phalakaM tu tan-niShkAmam iti shAstre 'smin paribhAShyate ||39||

__________________________________________________________

BhG 2.40

nehAbhikrama-nAsho 'sti pratyavAyo na vidyate |
svalpam apy asya dharmasya trAyate mahato bhayAt ||40||

shrIdharaH : nanu kR^iShyAdivat karmaNAM kadAcid vighna-bAhulyena phale vyabhicArAt mantrAdy-aN^ga-vaiguNyena ca pratyavAya-sambhavaAt kutaH karma-yogena karma-bandha-prahANam | tatrAha nehety Adi | iha niShkAma-karma-yoge abhikramasya prArambhasya nAsho niShphalatvaM nAsti | pratyavAyash ca na vidyate | Ishvaroddeshenaiva vighna-vaiguNyAdy-asambhavAt | kiM cAsya dharmasya IshvarArAdhanArtha-karma-yogasya svalpam apy upakrama-mAtram api kR^itaM mahato bhayAt saMsAra-lakShaNAt trAyate rakShati | na tu kAmya-karmavat ki¤cid aN^ga-vaikguNyAdinA naiShphalyam asyety arthaH ||40||

madhusUdanaH : nanu tam etaM vedAnuvacanena brAhmaNA vividiShanti yaj~nena dAnena tapasAnAshakena [BAU 4.4.22] iti shrutyA vividiShAM j~nAnaM coddishya saMyoga-pR^ithaktva-nyAyena sarva-karmaNAM viniyogAt tatra cAntaH-karaNa-shuddher dvAratvAn mAM prati karmAnuShThAnaM vidhIyate | tatra tad yatheha karma-jito lokaH kShIyata evam evAmutra puNya-jito lokaH kShIyate [ChA 8.1.6] iti shruti-bodhitasya phala-nAshasya sambhAvAj j~nAnaM vividiShAM coddishya kriyamANasya yaj~nAdeH kAmyatvAt sarvAN^gopasaMhAreNAnuShTheyasya yat kiMcid aN^gAsampattAv api vaiguNyApatter yaj~nenety Adi-vAkya-vihitAnAM ca sarveShAM karmaNAm ekena puruShAyuSha-paryavasAne 'pi kartum ashakyatvAt kutaH karma-bandhaM prahAsyasIti-phalaM pratyAshety ata Aha bhagavAn neheti | 

abhikramyate karmaNA prArabhyate yat phalaM so 'bhikramas tasya nAshas tad yathehety AdinA pratipAdita iha niShkAma-karma-yoge nAsti | etat-phalasya shuddheH pApa-kShaya-rUpatvena loka-shabda-vAcya-bhogyatvAbhAvena ca kShayAsambhavAt | vedana-paryantAyA eva vividiShAyAH karma-phalatvAd vedanasya cAvyavadhAnenAj~nAna-nivR^itti-phala-janakasya phalam ajanayitvA nAshAsambhavAd iha phala-nAsho nAstIti sAdhUktam | tad uktaM -

tad yatheheti yA nindA sA phale na tu karmaNi |
phalecchAM tu parityajya kR^itaM karma vishuddhi-kR^it || iti |

tathA pratyavAyo 'N^ga-vaiguNya-nibandhanaM vaiguNyam iha na vidyate tam iti vAkyena nityAnAm evopAtta-durita-kShaya-dvAreNa vividiShAyAM viniyogAt | tatra ca sarvAN^gopasaMhAra-niyamAbhAvAt | kAmyAnAm api saMyoga-pR^ithaktva-nyAyena  viniyoga iti pakShe 'pi phalAbhisandhi-rahitatvena teShAM nitya-tulyatvAt | nahi kAmya-nityAgnihotrayoH svataH kashcid visheSho 'sti | phalAbhisandhi-tad-abhAShAbhyAm eva tu kAmyatva-nityatva-vyapadeshaH | idaM ca pakSha-dvayam uktaM vArtike -

vedAnuvacanAdInAm aikAtmya-j~nAna-janmane |
tam etam iti vAkyena nityAnAM vakShyate vidhiH ||
yad vA vividiShArthatvaM kAmyAnAm api karmaNAm | 
tam etam iti vAkyena saMyogasya pR^ithaktvataH || iti | 

tathA ca phalAbhisandhinA kriyamANa eva karmaNi sarvAN^gopa-saMhAra-niyamAt tad-vilakShaNe shuddhy-arthe karmaNi pratinidhyAdinA samApti-sambhavAn nAN^ga-vaiguNya-nimittaH pratyavAyo 'stIty arthaH | tathAsya shuddhy-arthasya dharmasya tam etam ity Adi-vAkya-vihitasya madhye svalpam api saN^khyayetikartavyatayA vA yathA-shakti-bhagavad-ArAdhanArthaM kiMcid apy anuShThitaM san mahataH saMsAra-bhayAt trAyate bhagavat-prasAda-sampAdanenAnuShThAtAraM rakShati |

sarva-pApa-prasakto 'pi dhyAyan nimiSham acyutam |
bhUyas tapasvI bhavati paN^ki-pAvana-pAvanaH || ity Adi smR^iteH | 

tam etam iti vAkye samuccaya-vidhAyakAbhAvAc cAshuddhi-tAratamyAd evAnuShThAna-tAratamyopapatter yuktam uktaM karma-bandhaM prahAsyasi ||40||

vishvanAthaH : atra yogo dvividhaH shravaNa-kIrtanAdi-bhakti-rUpaH, shrI-bhagavad-arpita-niShkAma-karma-rUpash ca | tatra karmaNy evAdhikAraH ity ataH prAg bhakti-yoga eva nirUpyate | nistraiguNyo bhavArjuna ity ukter bhakter eve triguNAtItatvAt tayaiva puruSho nistraiguNyo bhavatIty ekAdasha-skandhe[*ENDNOTE] prasiddheH | j~nAna-karmaNos tu sAttvikatva-rAjasatvAbhyAM nistraiguNyatvAnupapatter bhagavad-arpita-lakShaNA bhaktis tu karmaNo vaiphalyAbhAva-mAtraM pratipAdayati, na tu svasya bhakti-vyapadeshaM prAdhAnyAbhAvAd eva | yadi ca bhagavad-arpitaM karmApi bhaktir eveti mataM, tadA karma kiM syAt ? yad-bhagavad-anarpita-karma, tad eva karmeti cen, na | 

naiShkarmyam apy acyuta-bhAva-varjitaM
na shobhate j~nAnam alaM nira¤janam |
kutaH punaH shashvad abhadram Ishvare
na cArpitaM karma yad apy akAraNam || [BhP 1.5.12]

iti nAradoktyA tasya vaiyarthya-pratipAdanAt | tasmAd atra bhagvac-caraNa-mAdhurya-prApti-sAdhanIbhUtA kevala-shravaNa-kIrtanAdi-lakShaNaiva bhaktir nirUpyate, yathA niShkAma-karma-yoga 'pi nirUpayitavyaH | ubhAv apy etau buddhi-yoga-shabda-vAcyau j~neyau - dadAmi buddhi-yogaM taM yena mAm upayAnti te [10.10], dUreNa hy avaraM karma buddhi-yogAd dhana¤jaya [2.49] iti cokteH | 

atha nirguNa-shravaNa-kIrtanAdi-bhakti-yogasya mAhAtmyam Aha neheti | iha bhakti-yoge 'bhikrame Arambha-mAtre kR^ite 'py asya bhaktiyogasya nAsho nAsti | tataH pratyavAyash ca na syAt | yathA karma-yoge ArambhaM kR^itvA karmAnuShThitavataH karma-nAsha-pratyavAyau syAtAm iti bhAvaH |

nanu tarhi tasya bhakty-anuShThAtu-kAmasya samucita-bhakty-akaraNAt bhakti-phalaM tu naiva syAt | tatrAha svalpam iti | asya dharmasya svalpam apy Arambha-samaye yA ki¤cin-mAtrI bhaktir abhUt | sApIty arthaH | mahato bhayAt saMsArAt trAyata eva | yan-nAma sakR^ic-chravaNAt pukkasho 'pi vimucyate saMsArAd ity [BhP 6.16.44] Adi-shravaNAt | ajAmilAdau tathA darshanAc ca | 

na hy aN^gopakrame dhvaMso 
mad-dharmasyoddhavANv api |
mayA vyavasitaH samyaÇ 
nirguNatvAd anAshiShaH || [BhP 11.29.20]

iti bhagavato vAkyena sahAsya-vAkyasyaikArtham eva dR^ishyate | kintu tatra nirguNatvAn na hi guNAtItaM vastu kadAcid dhvastaM bhavatIti hetur upanyastaH | sa cehApi draShTavyaH | na ca niShkAma-karmaNo 'pi bhagavad-arpaNa-mahimnA nirguNatvam eveti vAcyam - mad-arpaNaM niShphalaM vA sAttvikaM nija-karma tat [BhP 11.25.23] ||40||

baladevaH : vakShyamANayA buddhyA yuktaM karma-yogaM stauti neheti | iha tam etam ity Adi vAkyokteH niShkAma-karma-yoge 'bhikramasyArambhasya phalotpAdakatva-nAsho nAsti | ArambhasyAsamAptasya vaiphalyaM na bhavatIty arthaH | mantrAdy-aN^ga-vaikalye ca pratyavAyo na vidyate | Atmoddesha-mahimnA oM tat sat iti bhagavan-nAmnA ca tasya vinAshAt | iha bhagavad-arpitasya niShAma-karma-lakShaNa-dharmasya ki¤cid apy anuShThitaM san mahato bhayAt saMsArAt trAyate anuShThAtAraM rakShati | vakShyati caivaM pArtha naiveha nAmutra [GItA 6.40] ity AdinA | kAmya-karmANi sarvAN^gopasaMhAreNAnuShThitAny ukta-phalAya kalpante | mantrAdy-aN^ga-vaikalye tu pratyavAyaM janayantIti | niShkAma-karmANi tu yathA-shakty-anuShThitAni j~nAna-niShThA-lakShaNaM phalaM janayanty evokta-hetutaH pratyavAyaM noptAdayantIti ||40||

__________________________________________________________

BhG 2.41

vyavasAyAtmikA buddhir ekeha kuru-nandana |
bahu-shAkhA hy anantAsh ca buddhayo 'vyavasAyinAm ||41||

shrIdharaH : kuta ity apekShAyAm ubhayor vaiShamyam Aha vyavasAyAtmiketi | iha IshvarArAdhana-lakShaNe karma-yoge vyavasAyAtmikA parameshvara-bhaktyaiva dhruvaM tariShyAmIti nishcayAtmikA ekaiva ekaniShThaiva buddhir bhavati | avyavasAyinAM tu IshvarArAdhana-bahirmukhAnAM kAminAM kAmAnAm AnantyAt anantAH | tatrApi hi karma-phala-guNa-phalatvAdi-prakAra-bhedAd bahu-shAkhAsh ca buddhayo bhavanti | IshvarArAdhanArthaM hi nityaM naimittikaM ca karma ki¤cid aN^ga-vaiguNye 'pi na nashyati | yathA shaknuyAt tathA kuryAd iti hi tad vidhIyate | na ca vaiguNyam api | Ishvaroddeshenaiva vaiguNyopashamAt | na tu tathA kAmyaM karma | ato mahad vaiShamyam iti bhAvaH ||41||

madhusUdanaH : etad-upapAdanAya tam etam iti vAkya-vihitAnAm ekArthatvam Aha vyavasAyAtmiketi | he kurunandaneha shreyo-mArge tam etam iti vAkye vA vyavasAyAtmikAtma-tattva-nishcayAtmikA buddhir ekaiva caturNAm AshramANAM sAdhyA vivakShitA vedAnuvacanena ity Adau tR^itIyA-vibhaktyA pratyekaM nirapekSha-sAdhanatva-bodhanAt | bhinnArthatve hi samuccayaH syAt | ekArthatve 'pi darsha-pUrNamAsAbhyAm itivad dvandva-samAsena yad agnaye ca prajApataye cetivac ca-shabdena na tathAtra kiMcit pramANam astIty arthaH | sAN^khya-viShayA  yoga-viShayA ca buddhir eka-phalatvAd ekA vyavasAyAtmikA sarva-viparIta-buddhInAM bAdhikA nirdoSha-veda-vAkya-samutthatvAd itarAs tv avyavasAyinAM buddhayo bAdhyA ity artha iti bhAShya-kR^itaH | anye tu parameshvarArAdhanenaiva saMsAraM tariShyAmIti nishcayAtmikaika-niShThaiva buddhir iha karma-yoge bhavatIty artham AhuH | sarvathApi tu j~nAna-kANDAnusAreNa svalpam apy asya dharmasya trAyate mahato bhayAt ity upapannam | karma-kANDe punar bahu-shAkhA aneka-bhedAH kAmAnAm aneka-bhedatvAt | anantAsh ca karma-phala-guNa-phalAdi-prakAropashAkhA-bhedAt, buddhayo bhavanty avyavasAyinAM tat-tat-phala-kAmAnAm | buddhInAm Anantya-prasiddhi-dyotanArtho hi-shabdaH | ataH kAmya-karmApekShayA mahad-vailakShaNya-shuddhy-artha-karmaNAm ity abhiprAyaH ||41||

vishvanAthaH : kiM ca sarvAbhyo 'pi buddhibhyo bhakti-yoga-viShayiNy eva buddhir uktR^iShTety Aha vyavasAyeti | iha bhakti-yoge vyavasAyAtmikA buddhir ekaiva | mama shrImad-gurUpadiShTaM bhagavat-kIrtana-smaraNa-caraNa-paricarNAdikam etad eva mama sAdhanam etad eva mama sAdhyam etad eva mama jIvAtuH sAdhana-sAdhya-dashayos tyaktum ashakyam etad eva me kAmyam etad eva me kAryam etad anyan na me kAryaM nApy abhilaShaNIyaM svapne 'pIty atra sukham astu duHkhaM vAstu saMsAro nashyatu vA na nashyatu | tatra mama kApi na kShatir ity evaM nishcayAtmikA buddhir akaitava-bhaktAv eva sambhavet | tad uktaM - tato bhajeta mAM bhaktyA shraddhAlur dR^iDha-nishcayaH [BhP 11.20.28] iti | 

tato 'nyatra naiva buddhir ekety Aha bahv iti | bahavaH shAkhA yAsAM tAH | tathA hi karma-yoge kAmAnAm AnantyAd buddhayo 'nantAH | tathaiva j~nAna-yoge prathamam antaHkaraNa-shuddhy-arthaM niShkAma-karmaNi buddhis tatas tasmin shuddhe sati karma-saMnyAse buddhiH | tadA j~nAne buddhiH | j~nAna-vaiphalyAbhAvArthaM bhaktau buddhiH j~nAnaM ca mayi saMnyaset iti bhagavad-ukter j~nAna-saMnyAse ca bhaktau buddhir iti buddhayo 'nantAH | karma-j~nAna-bhaktInAm avashyAnuShTheyatvAt tat-tac-chAkhA apy anantAH ||41||

baladevaH : kAmya-karma-viShayaka-buddhito niShkAma-karma-viShayaka-buddher vaishiShTyam Aha vyavasAyeti | he kurunandana iha vaidikeShu sarveShu karmasu vyavasAyAtmikA bhagavad-arcana-rUpair niShkAma-karmabhir vishuddha-citto viShorNAdivat tad-antargatena j~nAnenAtma-yAthAtmyam aham anubhaviShyAmIti nishcaya-rUpA buddhir ekA ekav-viShayatvAt | ekasmai tad-anubhavAya teShAM vihitatvAd iti yAvat | avyavasAyinAm kAmya-karmAnuShThAtÌNAM tu buddhayo hy anantAH | pashv-anna-putra-svargAdy-ananta-kAma-viShayatvAt | tatrApi bahu-shAkhAH | eka-phalake 'pi darsha-paurNamAsAdAv AyuH suprajastAdy-avAntarAneka-phalAshaMsA-shravaNAt | atra hi dehAtiriktAtma-j~nAna-mAtram apekShate na tUktAtma-yAthAtmyaM tan nishcaye kAmya-karmasu pravR^itter asambhavAt ||41||

__________________________________________________________

BhG 2.42-44

yAm imAM puShpitAM vAcaM pravadanty avipashcitaH |
veda-vAda-ratAH pArtha nAnyad astIti vAdinaH ||42||
kAmAtmAnaH svarga-parA janma-karma-phala-pradAm |
kriyA-visheSha-bahulAM bhogaishvarya-gatiM prati ||43||
bhogaishvarya-prasaktAnAM tayApahR^ita-cetasAm |
vyavasAyAtmikA buddhiH samAdhau na vidhIyate ||44||

shrIdharaH : nanu kAmino 'pi kaShTAn kAmAn vihAya vyavasAyAtmikAm eva buddhiM kim iti na kurvanti | tatrAha yAm imAm ity Adi | yAm imAM puShpitAM viSha-latAvad ApAta-ramaNIyAM prakR^iShTAM paramArtha-phala-parAm eva vadanti vAcaM svargAdi-phala-shrutim | teShAM tayA vAcA 'pahR^ita-cetasAM vyavasAyAtmikA buddhiH samAdhau na vidhIyate iti tR^itIyenAnvayaH | kim iti tathA vadanti | yato 'vipashcito mUDhAH | tatra hetuH veda-vAda-ratA iti | vede ye vAdA artha-vAdAH | akShayyaM ha vai cAturmAsya-yAjinaH sukR^itaM bhavati | tathA, apAM somam amR^itA ambhUma ity AdyAH | teShv eva ratAH prItAH | ataevAtaHparam anyad Ishvara-tattvaM prApyaM nAstIti-vadana-shIlAH ||42||

ataeva kAmAtmAna iti | kAmAtmAnaH kAmAkulita-cittAH | ataH svarga eva paraH puruShArtho yeShAM te | janma ca tatra karmANi ca tat-phalAni ca pradadAtIti tathA | tAM bhogaishvaryayor gatiM prAptiM prati sAdhana-bhUtA ye kriyA-visheShAs te bahulA yasyAM tAM pravadantIty anuShaN^gaH ||43||

tatash ca bhogaishvarya-prasaktAnAm ity Adi | bhogaishvaryayoH prasaktAnAm abhiniviShTAnAM tayA puShpitayA vAcApahR^itam AkR^iShTaM ceto yeShAm teShAm | samAdhish cittaikAgryam | parameshvarAbhimukhatvam iti yAvat | tasmin nishcayAtmikA buddhis tu na vidhIyate | karma-kartari prayogaH | sA notpadyata iti bhAvaH ||44||

madhusUdanaH : avyavasayinAm api vyavasAyAtmikA buddhiH kuto na bhavati pramANasya tulyatvAd ity AshaN^kya pratibandhaka-sad-bhAvAn na bhavatIty Aha yAm imAm iti tribhiH | kuta evam ata Aha bhogaishvarya-gatiM prati kriyA-visheSha-bahulAm amR^ita-pAnorvashI-vihAra-pArijAta-parimalAdi-nibandhano yo bhogas tat-kAraNaM ca yad aishvaryaM devAdi-svAmitvaM tayor gatiM prAptiM prati sAdhana-bhUtA ye kriyA-visheShA agnihotra-darsha-pUrNamAsa-jyotiShTomAdayas tair bahulAM vistR^itAm atibAhulyena bhogaishvarya-sAdhana-kriyA-kalApa-pratipAdikAm iti yAvat | karma-kANDasya hi j~nAna-kANDApekShayA sarvatrAtivistR^itatvaM prasiddham | etAdR^ishIM karma-kANDa-lakShaNAM vAcaM pravadanti prakR^iShTAM paramArtha-svargAdi-phalAm abhyupagacchanti |

ke ye 'vipashcito vicAra-janya-tAtparya-parij~nAna-shUnyAH | ataeva veda-vAda-ratA vede ye santi vAdA artha-vAdAH akShayyaM ha vai cAturmAsya-yAjinaH sukR^itaM bhavati ity evam Adayas teShv eva ratA vedArtha-satyatvenaivam evaitad iti mithyA-vishvAsena santuShTAH | he pArtha ! ataeva nAnyad astIti-vAdinaH karma-kANDApekShayA nAsty anyaj j~nAna-kANDaM sarvasyApi vedasya kArya-paratvAt | karma-phalApekShayA ca nAsty anyan niratishayaM j~nAna-phalam iti vadana-shIlA mahatA prabandhena j~nAna-kANDa-viruddhArtha-bhAShiNa ity arthaH | kuto mokSha-dveShiNyas te ? yataH kAmAtmAnaH kAmyamAna-viShaya-shatAkula-cittatvena kAma-mayAH | evaM sati mokSham api kuto na kAmayante ? yataH svarga-parAH svarga evorvashy-Ady-apetatvena para utkR^iShTo yeShAM te tathA | svargAtiriktaH puruShArtho nAstIti bhrAmyanto viveka-vairAgyAbhAvAn mokSha-kathAm api  soDhum akShamA iti yAvat |

teShAM ca pUrvokta-bhogaishvaryayoH prasaktAnAM kShayitvAdi-doShAdarshanena niviShTAntaH-karaNAnAM tayA kriyA-visheSha-bhulayA vAcApahR^itam AcchAditaM ceto viveka-j~nAnaM yeShAM tathA-bhUtAnAm artha-vAdAH stuty-arthAs tAtparya-viShaye pramANAntarAbAdhite vedasya prAmANyam iti suprasiddham api j~nAtum ashaktAnAM samAdhAv antaH-karaNe vayavasAyAtmikA buddhir na vidhIyate na bhavatIty arthaH | samAdhi-viShayA vyavasAyAtmikA buddhis teShAM na bhavatIti vA adhikaraNe viShaye vA sapatamyAs tulyatvAt | vidhIyata iti karma-kartari la-kAraH | samAdhIyate 'smin sarvam iti vyutpattyA samAdhir antaH-karaNaM vA paramAtmA veti nAprasiddhArtha-kalpanam | ahaM brahmety avasthAnaM samAdhis tan-nimittaM vyavasAyAtmikA buddhir noptadyata iti vyAkhyAne tu rUDhir evAdR^itA |

ayaM bhAvaH -- yadyapi kAmyAny agnihotrAdIni shuddhy-arthebhyo na vishiShyante tathApi phalAbhisandhi-doShAn nAshaya-shuddhiM sampAdayanti | bhogAnuguNA tu shuddhir na j~nAnopayoginI | etad eva darshayituM bhogaishvarya-prasaktAnAm iti punar upAttam | phalAbhisandhim antareNa tu kR^itAni j~nAnopayoginIM shuddhim AdadhatIti siddhaM vipashcid-avipashcitoH phala-vailakShaNyam | vistareNa caitad agre pratipAdayiShyate ||42-44||

vishvanAthaH : tasmAd avyavasAyinaH sakAma-karmiNas tv atimandA ity Aha yAm imAm iti | puShpitAM vAcaM puShpitAM viphalatAm ivApAtato ramaNIyam | pravadanti prakarSheNa sarvataH prakR^iShTA iyam eva veda-vAg iti ye vadanti, teShAM tayA vAcA apahR^ita-cetasAM ca vyavasAyAtmikA buddhir na vidhIyate iti tR^itIyenAnvayaH | teShu tasyA asambhavAt sA teShu nopadishyata ity arthaH | kim iti te tathA vadanti, yato 'vipashcito mUrkhAH | tatra hetuH vedeShu ye 'rtha-vAdAH - akShayyaM vai cAturmAsya-yAjinaH sukR^itaM bhavati, apAM somam amR^itA ambhUma ity AdyAH | anyad Ishvara-tattvaM nAstIti prajalpinas te kIdR^ishIM vAcaM pravadanti | janma-karma-phala-pradAyinIM bhogaishvarya-gatiM prati ye kriyA-visheShAs tAn bahu yathA syAt tathA lAti dadAti pratipAdayatIti tAm ||42-43||

tatash ca bhogaishvaryayoH prasaktAnAm tayA puShpitayA vAcA apahR^itam AkR^iShTaM ceto yeShAm te | tathA teShAm samAdhish cittaikAgryam parameshvaraikonmukhatvaM tasmin nishcayAtmikA buddhir na vidhIyate | karma-kartari prayogaH | sA notpadyata iti bhAvaH iti svAmi-vacanaiH ||44||

baladevaH : nanv eShAM vyavasAyAtmikA buddhir bhavet shrutes taulyAd iti cec citta-doShAn na bhaved ity Aha yAm iti tribhiH | avipashcito 'lpa-j~nAH yAm imAM jyotiShTomena svarga-kAmo yajetety AdikAM vAcaM pravadanti iyam eva prakR^iShTA vedavAg iti kalpayanti | tayA vAcApahR^ita-cetasAM teShAM samAdhau manasi vyavasAyAtmikA buddhir na vidhIyate nAbhyudeti ity anuShaN^gaH | kIdR^ishIM vAcam ity Aha puShpitAm iti || kusumita-viSha-latAvad ApAta-manoj~nAM niShphalAm ity arthaH | evaM kutas te vadanti tatrAha vedeti | vedeShu ye vAdAH apAM somam amR^itA ambhUma, akShayyaM ha vai cAturmAsya-yAjinaH sukR^itaM bhavati ity Adayo 'rthavAdAs teShv eva ratAH vedasya satya-bhAShitvAd evam evaitad iti pratItimantaH | ataeva nAnyad iti karma-phalAt svargAd anyat jIvAMshi-paramArtha-j~nAnaM labhyaM mokSha-lakShaNaM niratishayaM nitya-sukhaM nAsti | tat-pratipAdikAnAM vedAnta-vAcAM karmAN^ga-kartR^i-devatAd ekatayA tac-cheShatvAd iti vadana-shIlA ity arthaH ||42|| 

citta-doSham Aha kAmAtmAnaH vaiShayika-sukha-vAsanA-grasta-cittAH | evaM cet tAdR^ishaM mokShaM kuto necchanti tatrAha svargeti | svarga eva sudhA devAN^ganAdy-upetatvena paraH shreShTho yeShAM te | tAdR^ig-vAsanA-grastatvAt teShAM nAnyad bhAShata ity arthaH | janma karmeti janma ca dehendriya-sambandha-laksaNaM, tatra karma ca tat-tad-varNAshrama-vihitaM, phalaM ca vinAshi-pashv-anna-svargAdi | tAni prakarSheNAvicchedena dadAti tAM bhogaishvaryayor gatiM prAptiM prati ye kriyA-visheShA jyotiShTpmAdayas te bahulAH pracurA yatra tAM vAcaM vadantIti pUrveNAnvayaH | bhogaH sudhA-pAna-devAN^ganAdiH, aishvaryaM ca devAdi-svAmitvaM tayor gatim ity arthaH ||43||

baladevaH : bhogeti teShAM pUrvoktayor bhogaishvaryayoH prasaktAnAM kShayitva-doShAsphUrtyA tayor abhiniviShTAnAM tayA puShpitayA vAcApahR^itam viluptaM ceto viveka-j~nAnaM yeShAm tAdR^ishAnAM samAdhAv iti yo 'yam | samyag AdhIyate 'sminn Atma-tattva-yAthAtmyam iti nirukteH samAdhir manas tasminn ity arthaH ||44||

__________________________________________________________

BhG 2.45

traiguNya-viShayA vedA nistraiguNyo bhavArjuna |
nirdvandvo nitya-sattva-stho niryoga-kShema AtmavAn ||45||

shrIdharaH : nanu svargAdikaM paramaM phalaM yadi na bhavati, tarhi kim iti vedas tat-sAdhanatayA karmANi vidhIyante | tatrAha traiguNya-viShayA iti | triguNAtmakAH sakAmA ye 'dhikAriNas tad-viShayAs teShAM karma-phala-sambandha-pratipAdakA vedAH | tvaM tu nistraiguNyo niShkAmo bhava | tatropAyam Aha - nirdvandvaH | sukha-duHkha-shItoShNAdi-yugalAni dvandvAni | tad-rahito bhava | tAni sahasvety arthaH | katham iti | ata Aha nitya-sattva-sthaH san | dhryam avalambyety arthaH | tathA niryoga-kShemaH | aprApta-svIkAro yogaH, prApta-pAlanaM kShemaH | tad-rahitaH | AtmavAn apramattaH | nahi dvandvAkulasya yoga-kShema-vyApR^itasya ca pramAdinas traiguNyAtikramaH sambhavatIti ||45||

madhusUdanaH : nanu sakAmAnAM mA bhUd Ashaya-doShAd vyavasAyAtmikA buddhiH | niShkAmAnAM tu vyavasAyAtmaka-buddhyA karma kurvatAM karma-svAbhAvyAt svargAdi-phala-prAptau j~nAna-pratibandhaH samAna ity AshaN^kyAha traiguNyeti | trayANAM guNAnAM karma traiguNyaM kAma-mUlaH saMsAraH | sa eva prakAshatvena viShayo yeShAM tAdR^ishA vedAH karma-kANDAtmakA yo yat-phala-kAmas tasyaiva tat-phalaM bodhayantIty arthaH | na hi saarvebhyaH kAmebhyo darsha-pUrNamAsAv iti viniyoge 'pi sakR^id-anuShThAnAt sarva-phala-prAptir bhavati tat-tat-kAmanAvirahAt | yat-phala-kAmanayAnutiShThati tad eva phalaM tasmin prayoga iti sthitaM yogasiddhy-adhikaraNe | yasmAd evaM kAmA-virahe phala-virahas tasmAt tvaM nistraiguNyo niShkAmo bhava | he arjuna ! etena karma-svAbhAvyAt saMsAro nirastaH | 

nanu shItoShNAdi-dvandva-pratIkArAya vastrAdy-apekShaNAt kuto niShkAmatvam ata Aha nirdvandvaH | sarvatra bhaveti sambadhyate | mAtrA-sparshAs tv ity ukta-nyAyena shItoShNAdi-dvandva-sahiShNur bhava | tasmiMs tiShThatIti tathA | rajas-tamobhyAm abhibhUta-sattvo hi shItoShNAdi-pIDayA mariShyAmIti manvAno dharmAd vimukho bhavati | tvaM tu rajas tamasI abhibhUya sattva-mAtrAlambano bhava |

nanu shItoShNAdi-sahane 'pi kShut-pipAsAdi-pratIkArArthaM kiMcid anupAttam upAdeyam upAttaM ca rakShaNIyam iti tad-arthaM yatne kriyamANe kutaH sattva-sthatvam ity ata Aha niryoga-kShemaH | alabdha-lAbho yogaH, labdha-parirakShaNaM kShemas, tad-rahito bhava | citta-vikShepa-kAri-parigraha-rahito bhavety arthaH | na caivaM cintA kartavyA katham evaM sati jIviShyAmIti | yataH sarvAntaryAmI parameshvara eva tava yoga-kShemAdi nirvAhayiShyatIty Aha AtmavAn | AtmA paramAtmA dhyeyatvena yoga-kShemAdi-nirvAhakatvena ca vartate yasya sa AtmavAn | sarva-kAmanA-parityAgena parameshvaram ArAdhayato mama sa eva deha-yAtrA-mAtram apekShitaM sampAdayiShyatIti nishcitya nishcinto bhavety arthaH | AtmavAn apramatto bhaveti vA ||45||

vishvanAthaH : tvaM tu catur-varga-sAdhanebhyo virajya kevalaM bhakti-yogam evAshrayasvety Aha traiguNyeti | traiguNyAs triguNAtmikAH karma-j~nAnAdyAH prakAshyatvena viShayA yeShAM te traiguNya-viShayA vedAH svArthe Shya¤, etac ca bhUmnA vyapadeshA bhavanti iti nyAyenoktam | kintu bhaktir evainaM nayati iti | yasya deve parA bhaktir yathA deve tathA gurau ity Adi shrutayaH | pa¤carAtrAdi-smR^itayash ca gItopaniShad-gopAla-tApanyAdy-upaniShadash ca nirguNAM bhaktim api viShayIkurvanty eva vedoktatvAbhAve bhakter aprAmANyam eva syAt | tatash ca vedoktA ye triguNamayA j~nAna-karma-vidhayas tebhya eva nirgato bhava tAn na kuru | ye tu vedoktA bhakti-vidhayas tAMs tu sarvathaivAnutiShTha | tad-anuShThAne -

shruti-smR^iti-purANAdi-pA¤carAtra-vidhiM vinA |
aikAntikI harer bhaktir utpAtAyaiva kalpyate ||

iti doSho durvAra eva | tena sa-guNAnAM guNAtItAnAm api, vedAnA-viShayAs traiguNyA nistraiguNyAsh ca | tatra tvaM tu nistraiguNyo bhava | nirguNayA mad-bhaktyaiva triguNAtmakebhyas tebhyo niShkrAnto bhava | tata eva nirdvandvo guNamaya-mAnApamAnAdi-rahitaH | ataeva nityaiH sattvaiH prANibhir mad-bhaktair eva saha tiShThatIti tathA saH | nityaM sattva-guNastho bhaveti vyAkhyAyAM nistraiguNyo bhaeti vyAkhyAyAM virodhaH syAt | alabdha-lAbho yogaH, labdhasya rakShaNaM kShemas tad-rahitaH | mad-bhakti-rasAsvAda-vashAd eva tayor ananusandhAnAt | yoga-kShemaM vahAmy aham it bhakta-vatsalena mayaiva tad-bhAra-vahanAt | AtmavAn mad-datta-buddhi-yuktaH | atra nistraiguNya-traiguNyayor vivecanam | yad uktam ekAdashe -

mad-arpaNaM niShphalaM vA sAttvikaM nija-karma yat |
rAjasaM phala-saN^kalpaM hiMsA-prAyAdi tAmasam || [BhP 11.25.23]

niShphalaM veti naimittikaM nija-karma-phalAkAN^kShyA-rahitam ity arthaH |

kaivalyaM sAttvikaM j~nAnaM rajo vaikalpikaM tu yat |
prAkR^itaM tAmasaM j~nAnaM man-niShThaM nirguNaM smR^itam || 
vanaM tu sAttviko vAso grAmo rAjasa ucyate |
tAmasaM dyuta-sadanaM man-niketaM tu nirguNam || 
sAttvikaH kArako 'saN^gI rAgAndho rAjasaH smR^itaH |
tAmasaH smR^iti-vibhraShTo nirguNo mad-apAshrayaH || 
sAttvikyAdhyAtmikI shraddhA karma-shraddhA tu rAjasI |
tAmasy adharme yA shraddhA mat-sevAyAM tu nirguNA || 
pathyaM pUtam anAyastam AhAryaM sAttvikaM smR^itam |
rAjasaM cendriya-preShThaM tAmasaM cArtidAshuci || 
sAttvikaM sukham AtmotthaM viShayotthaM tu rAjasam |
tAmasaM moha-dainyotthaM nirguNaM mad-apAshrayam || [BhP 11.25.24-29] iti |

ity antena granthena traiguNya-vastUny api bhaktyA svasmin katha¤cit sthitasya traiguNyasya nirjayo 'py uktas tad-anantaram eva | yathA -

dravyaM deshas tathA kAlo j~nAnaM karma ca kArakaH |
shraddhAvasthA-kR^itir niShThA traiguNyaH sarva eva hi || 
sarve guNamayA bhAvAH puruShAvyakta-dhiShThitAH |
dR^iShTaM shrutam anudhyAtaM buddhyA vA puruSharShabha || 
etAH saMsR^itayaH puMso guNa-karma-nibandhanAH |
yeneme nirjitAH saumya guNAjIvena cittajAH |
bhakti-yogena man-niShTho mad-bhAvAya prapadyate || [BhP 11.25.30-32]

tasmAd bhaktyaiva nirguNayA traiguNyajayo nAnyathA | atrApy agre kathaM caitAMs trIn guNAn ativartate iti prashne vakShyate --

mAM ca yo 'vyabhicAreNa bhakti-yogena sevate |
sa guNAn samatItyaitAn brahma-bhUyAya kalpate || [GItA 14.26]

shrI-svAmi-caraNAnAM vyAkhyA ca - ca-kAro 'trAvadhAraNArthaH | mAm eva parameshvaram avyabhicAreNa bhakti-yogena yaH sevate ity eShA |
nistraiguNyo bhavArjuna nirdvandvo nityasattvastho niryogakShema AtmavAn ||45||

baladevaH : nanu phalanairapekShyeNa karmANi kurvANAn api tAni sva-phalair yojayeyus tat svAbhAvyAt tataH kathaM tad-buddheH sambhava iti cet tatrAha traiguNyeti | trayANAM guNAnAM karma traiguNyam | guNa-vacana-brAhmaNAdibhyaH karmaNi ca iti sUtrAt [PAN 5.1.124] Shya¤-sakAmatvam ity arthaH | tad-viShayA vedAH karma-kANDAni tvaM tu tac-chiro-bhUta-vedAnta-niShTho nistraiguNyo niShkAmo bhava | 

ayam arthaH - pitR^i-koTi-vatsalo hi vedo 'nAdi-bhagavad-vimukhAn mAyA-guNair nibaddhAMs tad-guNa-sR^iShTa-sAttvikAdi-sukha-saktAn prati tat-kAmAn anurudhya phalAni prakAshayan svasmiMs tAn vishrambhayati | tad-vishrambheNa tat-parishIlinas te tan-mUrdha-bhUtopanisat-pratIta-yAthAtmya-nishcayena tAM buddhiM yAntIti na cAkAmitAny api tAny ApateyuH kAmitAnAm eva teShAM phalatva-shravaNAt | na ca sarveShAM vedAnAM traiguNya-viShayatvaM nistraiguNyatAyA aprAmANikatvApatteH | 

nanu shItoShNAdi-nivAraNAya mAtrAsparshAs tu kaunteyety Adi vimarshena dvandva-saho bhava | tatra hetur nityeti | nityaM yat sattvam apariNAmitvaM jIva-niShThaM tat-sthas tad-vibhAvyety arthaH | tata eva niryogakShemaH | alabdha-lAbho yogaH labdhasya parirakShaNaM kShemaM tad-rahito bhavety arthaH |

nanu kShut-pipAse tathApi vAdhike iti cet tatrAha AtmavAn iti | AtmA vishvambharaH paramAtmA sa yasya dhyeyatayAsti tAdR^isho bhavety arthaH | sa te deha-yAtrAM sampAdayed ity arthaH ||45||

__________________________________________________________

BhG 2.46

yAvAn artha udapAne sarvataH saMplutodake |
tAvAn sarveShu vedeShu brAhmaNasya vijAnataH ||46||

shrIdharaH : nanu vedokta-nAnA-phala-tyAgena niShAmatayeshvarArAdhana-viShayA vyavasAyAtmikA buddhiH kubuddhir evety AshaDkyAha yAvAn iti | udakaM pIyate yasmiMs tad udapAnaM vApI-kUpa-taDAg-Adi | tasmin svalpodaka ekatra kR^itsnArthasyAsambhavAt tatra tatra paribhramaNena vibhAgasho yAvAn snAna-pAnAdir arthaH prayojanaM bhavati tAvAn sarvo 'py arthaH sarvataH saMplutodake mahA-hrade ekatraiva yathA bhavati | evaM yAvAn sarveShu vedeShu tat-tat-karma-phala-rUpo 'rthas tAvAn sarvo 'pi vijAnato vyavasAyAtmikA-buddhi-yuktasya brAhmaNasya brahma-niShThasya bhavaty eva | brahmAnande kShudAnandAnAm antarbhAvAt | etasyaivAnandasyAnyAni bhUtAni mAtrAm upajIvanti iti shruteH | tasmAd iyam eva subuddhir ity arthaH ||46||

madhusUdanaH : na caivaM shaN^kanIyaM sarva-kAmanA-parityAgena karma kurvann ahaM tais taiH karma-janitair Anandair va¤citaH syAm iti | yasmAt yAvAn iti | udapAne kShudra-jalAshaye | jAtAv eka-vacanam | yAvAn artho yAvat-snAna-pAnAdi-prayojanaM bhavati sarvataH saMplutodake mahati jalAshaye tAvAn artho bhavaty eva | yathA hi parvata-nirjharAH sarvataH sravantaH kvacid upatyakAyAm ekatra milanti tatra pratyekaM jAyamAnam udaka-prayojanaM samudite sutarAM bhavati sarveShAM nirjharANAm ekatraiva kAsAre 'ntarbhAvAt | evaM sarveShu vedeShu vedokteShu kAmya-karmasu yAvAn artho hairaNyagarbhAnanda-paryantas tAvAn vijAnato brahma-tattvaM sAkShAt-kR^itavato brAhmaNasya brahma-bubhUShor bhavaty eva | kShudAnandAnAm brahmAnandAMshatvAt tatra kShudrAnandAnAm antarbhAvAt | etasyaivAnandasyAnyAni bhUtAni mAtrAm upajIvanti iti shruteH | ekasyApy AnandasyAvidyA-kalpita-tat-tad-upAdhi-paricchedam AdAyAMshAMshivad vyapadesha AkAshasyeva ghaTAdy-avaccheda-kalpanayA |

tathA ca niShkAma-karmabhiH shuddhAntaH-karaNasya tavAtma-j~nAnodaye para-brahmAnanda-prAptiH syAt tathaiva ca sarvAnanda-prAptau na kShudrAnanda-prApti-nibandhana-vaiyagryAvakAshaH | ataH paramAnanda-prApakAya tattva-j~nAnAya niShkAma-karmANi kurv ity abhiprAyaH | atra yathA tathA bhavatIti-pada-trayAdhyAhAro yAvAMs tAvAn iti pada-dvayAnuShaN^gash ca dArShTAntike draShTavyaH ||46||

vishvanAthaH : hanta kiM vaktavyaM niShkAmasya nirguNasya bhaktiyogasya mAhAtmyaM yasyaivArambhaNa-mAtre 'pi nAsha-pratyavAyau na staH | svalpa-mAtreNApi kR^itArthatety ekAdashe 'py uddhavAyApi vakShyate -

na hy aN^gopakrame dhvaMso
mad-dharmasyoddhavANv api |
mayA vyavasitaH samyaÇ
nirguNatvAd anAshiShaH || iti | [BhP 11.29.20]

kintu sa-kAmo bhakti-yogo 'pi vyavasAyAtmika-buddhi-shabdenocyate | iti dR^iShTAntena sAdhayati yAvAn iti | udapAna iti jAtyaika-vacanam udapAneShu kUpeShu | yAvAn artha iti kashcit kUpaH shauca-karmArthakaH, kashcid dAnta-dhAvanArthakaH, kashcid vastra-dhAvanAdy-arthakaH, kashcit keshAdi-mArjanArthakaH, kashcit snAnArthakaH, kashcit pAnArthaka ity evaM sarvataH sarveShudapAneShu yAvAn artho yAvanti prayojanAnIty arthaH tasmin ekasminn eva shaucAdi-karma-siddheH | kiM ca, tat-tat-kUpeShu pR^ithak pR^ithak paribhramaNa-shrameNa, sarovare tu taM vinaiva | tathA kUpeShu virasa-jalena sarovare tu surama-jalenaivety api visheSho draShTavyaH | evaM sarveShu vedeShu tat-tad-devatArAdhanena yAvanto 'rthAs tAvanta ekasya bhagavad-ArAdhanena vijAnato vij~nasya brAhmaNasyeti brahma vedaM bettIti brahmaNas tasya vijAnato vedaj~natve 'pi veda-tAtparyaM bhaktiM visheShato jAnataH | yathA dvitIya-skandhe -

brahma-varcasa-kAmas tu yajeta brahmaNaH patim |
indram indriya-kAmas tu prajA-kAmaH prajApatim || [BhP 2.3.2]

daivIM mAyAM tu shrI-kAmaH ity Ady-uktyA,

akAmaH sarva-kAmo vA mokSha-kAma udAra-dhIH |
tIvreNa bhakti-yogena yajeta puruShaM param || [BhP 2.3.10]

iti meghAdy-amishrasya saura-kiraNasya tIvratvam iva bhaktiyogasya j~nAna-karmAdy-amishratvaM tIvratvaM j~neyam | atra bahubhyo bahu-kAma-siddhir iti sarvathA bahu-buddhitvam eva | ekasmAd bhagavata eva sarva-kAma-siddhir ity aMshenaika-buddhitvAd eka-buddhitvam eva viShaya-sAdguNyAj j~neyam ||46||

baladevaH : mami sarvAn vedAn adhIyAnasya bahu-kAla-vyayAd bahu-vikShepa-sambhavAc ca kathaM tad-buddher abhudayas tatrAha yAvAn iti | sarvataH samplutodaketi | vistIrNe udapAne jalAshaye snAnAdy-arthino yAvAn snAna-pAnAdir arthaH prayojanaM tAvAn eva sa tena tasmAt sampadyate | evaM sarveShu sopaniShatsu vedeShu brAhmaNasya vedAdhyAyino vijAnata Atma-yAthAtmya-j~nAnaM labdhu-kAmasya yAvAn taj-j~nAna-siddhi-lakShaNo 'rthaH syAt tAvAn eva tena tebhyaH sampAdyate ity arthaH | tathA ca sva-shAkhayaiva sopaniShadAcireNaiva tat siddhau tad buddhir abhudiyAd eveti | iha dArShTAntike 'pi yAvAMs tAvAn iti pada-dvayam anuSha¤janIyam ||46||

__________________________________________________________

BhG 2.47

karmaNy evAdhikAras te mA phaleShu kadAcana |
mA karma-phala-hetur bhUr mA te saN^go 'stv akarmaNi ||47||

shrIdharaH : tarhi sarvANi karma-phalAni parameshvarArAdhanAd eva bhaviShyantIty abhisandhAya pravarteta | kiM karmaNA ity AshaN^kya tad vArayann Aha karmaNy eveti | te tava tattva-j~nAnArthinaH karmaNy evAdhikAraH | tat-phaleShu adhikAraH kAmo mAstu | nanu karmaNi kR^iti tat-phalaM syAd eva bhojane kR^ite tR^iptivat | ity AshaN^kyAha meti | mA karma-phala-hetur bhUH | karma-phalaM pravR^itti-hetur yasya sa tathAbhUto mA bhUH | kAmyamAnasyaiva svargAder niyojya-visheShaNatvena phalatvAd akAmitaM phalaM na syAd iti bhAvaH | ataeva phalaM bandhakaM bhaviShyatIti bhayAd akarmaNi karmAkaraNe 'pi tava saN^go niShThA mAstu ||47||

madhusUdanaH : nanu niShkAma-karmabhir Atma-j~nAnaM sampAdya parAnanda-prAptiH kriyate ced Atma-j~nAnam eva tarhi sampAdyaM kiM bahvAyAsaiH karmabhir bahiraN^ga-sAdhana-bhUtair ity AshaN^kyAha karmaNy eveti | te tavAshuddhAntaHkaraNasya tAttvika-j~nAnotpatty-ayogyasya karmaNy evAntaHkaraNa-shodhake 'dhikAro mayedaM kartavyam iti bodho 'stu na j~nAna-niShThA-rUpaM vedAnta-vAkya-vicArAdau | karma ca kurvatas tava tat-phaleShu svargAdiShu kadAcana kasyAMcid apy avasthAyAM karmAnuShThAnAt prAg UrdhvaM tat-kAle vAdhikAro mayedaM bhoktavyam iti bodho mAstu | 

nanu mayedaM bhoktavyam iti buddhy-abhAve 'pi karma sva-sAmArthyAd eva phalaM janayiShyatIti cen nety Aha mA karma-phala-hetur bhUH | phala-kAmanayA hi karma kurvan phalasya heteur utpAdako bhavati | tvaM tu niShkAmaH san karma-phala-hetur mA bhUH | na hi niShkAmena bhagavad-arpaNa-buddhyA kR^itaM karma phalAya kalpata ity uktam | phalAbhAve kiM karmaNety ata Aha - mA te saN^go 'stv akarmaNi | yadi phalaM neShyate kiM karmaNA duHkha-rUpeNety akaraNe tava prItir mA bhUt ||47||

vishvanAthaH : evam ekam evArjunaM sva-priya-sakhaM lakShIkR^itya j~nAna-bhakti-karma-yogAn AcikhyAsur bhagavAn j~nAna-bhakti-yogau procya tayor arjunasyAnadhikAraH vimR^ishya niShkAma-karma-yogam Aha karmaNIti | mA phaleShv iti - phalAkAN^kShiNo 'py atyanta-shuddha-cittA bhavanti | tvaM tu prAyaH shuddha-citta iti mayA j~nAtvaivocyasa iti bhAvaH | 

nanu karmaNi kR^ite phalam avashyaM bhaviShyaty eveti | tatrAha mA karma-phala-hetur bhUH phala-kAmanayA hi karma kurvan phalasya hetur utpAdako bhavati | tvaM tu tAdR^isho mA bhUr ity AshIr mayA dIyata ity arthaH | akarmaNi sva-dharmAkaraNe vikarmaNi pApe vA saN^gas tava mAstu, kintu dveSha evAstv iti punar apy AshIr dIyata iti | atrAgrimAdhyAye vyAmishreNaiva vAkyena buddhiM mohayasIva me ity arjunokti-darshanAd atrAdhyAye pUrvottara-vAkyAnAm avatArikAbhir nAtIva saN^gatir vidhitsiteti j~neyam | kintu tva-Aj~nAyAM sArathy-Adau yathAhaM tiShThAmi, tathA tvam api mad-Aj~nAyAM tiShTheti kR^iShNArjunayor mano 'nulApo 'yam atra draShTavyaH ||47||

baladevaH : nanu karmabhir j~nAna-siddhir iShyate cet tarhi tasya shamAdIny evAntaraN^gatvAd anuShTheyAni santu kiM bahu prayAsais tair iti cet tatrAha - karmaNy eveti | jAtAv eka-vacanam | te tava sva-dharme 'pi yuddhe 'dharma-buddher ashuddha-cittasya tAvat karmasv eva yuddhAdiShv adhikAro 'stu mayaitAni bhoktavyAnIti tat phaleShu bandhakeShu tavAdhikAro mAstu mayaitAni bhoktavyAnIti |

nanu phalecchA-virahe 'pi tAni sva-phaair yojayeyur iti cet tatrAha mA karmeti | karma-phalAnAM hetur utpAdakas tvaM mAbhUH kAmanayA kR^itAni tAni sva-phalair yojayanti kAmitAnAm eva phalAnAM niyojya-visheShaNatvena phalatvAmnAtAt | ataeva bandhakAni phalAni ApatiShyantIti bhayAd akarmaNi karmAkaraNe tava saN^gaH prItir mAstu kintu vidveSha evAstv ity arthaH | niShkAmatayAnuShThitAni karmANi yaShTidhAnyavad antar eva j~nAna-niShThAM niShpAdayiShyanti | shamAdIni tu tat-pR^iShTha-lagnAny eva syur iti bhAvaH ||47||

__________________________________________________________

BhG 2.48

yogasthaH kuru karmANi saN^gaM tyaktvA dhanaJNjaya |
siddhy-asiddhyoH samo bhUtvA samatvaM yoga ucyate ||48||

shrIdharaH : kiM tarhi ? yoga-stha iti | yogaH parameshvaraikaparatA | tatra sthitaH karmANi kuru | tathA saN^gaM kartR^itvAbhiniveshaM tyaktvA kevalam IshvarAshrayeNaiva kuru | tat-phalasya j~nAnasyApi siddhy-asiddhyoH samo bhUtvA kevalam IshvarAshrayeNaiva kuru | yata evaMbhUtaM samatvam eva yoga ucyate sadbhiH citta-samAdhAna-rUpatvAt ||48||

madhusUdanaH : pUrvoktam eva vivR^iNoti yoga-stha iti | he dhana¤jaya tvaM yogasthaH san saN^gaM phalAbhilAShaM kartR^itvAbhiniveshaM ca tyaktvA karmANi kuru | atra bahu-vacanAt karmaNy evAdhikAras ta ity atra jAtAv eka-vacanam | saN^ga-tyAgopAyam Aha siddhy-asiddhyoH samo bhUtvA phala-siddhau harShaM phalAsiddhau ca viShAdaM tyaktvA kevalam IshvarArAdhana-buddhyA karmANi kurv iti | 

nanu yoga-shabdena prAk-karmoktam | atra tu yoga-sthaH karmANi kurv ity ucyate | ataH katham etad boddhyM shakyam ity ata Aha samatvaM yoga ucyate | yad etat siddhy-asiddhyoH samatvam idam eva yoga-stha ity atra yoga-shabdenocyate na tu karmeti na ko 'pi virodha ity arthaH | atra pUrvArdhasyottarArdhena vyAkhyAnaM kriyata ity apaunaruktyam iti bhAShyakArIyaH panthAH | sukha-duHkhe same kR^itvA ity atra jayAjaya-sAmyena yuddha-mAtra-kartavyatA prakR^itatvAd uktA | iha tu dR^iShTAdR^iShTa-sarva-phala-parityAgena sarva-karma-kartavyateti visheShaH ||48||

vishvanAthaH : niShkAma-karmaNaH prakAraM shikShayati yoga-stha iti | tena jayAjayayos tulya-buddhiH san saN^grAmam eva sva-dharmaM kurv iti bhAvaH | ayaM niShkAma-karma-yoga eva j~nAna-yogatvena pariNamatIti | j~nAna-yogo 'py evaM pUrvottara-granthArtha-tAtparyato j~neyaH ||48||

baladevaH : pUrvoktaM vishadayati yoga-stha iti | tvaM saN^gaM phalAbhilAShaM kartR^itvAbhiniveshaM ca tyaktvA yogasthaH san karmANi kuru yuddhAdIni | Adyena mAyA-nimajjanam eva | dvitIyena tu svAtantrya-lakShaNa-paresha-dharma-cauryam | tena tan-mAyA-vyAkopaH | atas tayoH parityAga iti bhAvaH | yogastha-padaM vivR^iNoti -- siddhy-asiddhyor iti | tad-anuShaN^ga-phalAnAM jayAdInAM siddhAv asiddhau ca samo bhUtvA rAga-dveSha-rahitaH san kuru | idam eva samatvaM mayA yoga-stha ity atra yoga-shabdenoktaM citta-samAdhi-rUpatvAt ||48||


__________________________________________________________

BhG 2.49

dUreNa hy avaraM karma buddhi-yogAd dhanaJNjaya |
buddhau sharaNam anviccha kR^ipaNAH phala-hetavaH ||49||

shrIdharaH : kAmyaM tu karmAtinikR^iShTam ity Aha dUreNeti | buddhyA vyavasAyAtmikayA kR^itaH karma-yogo buddhi-yogo buddhi-sAdhana-bhUto vA, tasmAt sakAshAd anyat sAdhana-bhUtaM kAmyaM karma dUreNa avaraM atyantam apakR^iShTaM hi | yasmAd evaM tasmAd buddhau j~nAne sharaNam AshrayaM karma-yogam anviccha anutiShTha | yad vA buddhau sharaNaM trAtAram Ishvaram Ashrayety arthaH | phalahetur astu sakAmA narAH kR^ipaNA dInAH yo vA etad akSharam gArgy aviditvA asmAl lokAt praiti sa kR^ipaNa [BAU 3.8.10] iti shruteH ||49||

madhusUdanaH : nanu kiM karmAnuShThAnam eva puruShArtho yena niShphalam eva sadA kartavyam ity ucyate prayojanam anuddishya na mando 'pi pravartate iti nyAyAt | tad varaM phala-kAmanayaiva karmAnuShThAnam iti cen nety Aha dUreNeti | buddhi-yogAd Atma-buddhi-sAdhana-bhUtAn niShkAma-karma-yogAd dUreNAtiviprakarSheNAvaram adhamaM karma phalAbhisandhinA kriyamANaM janma-maraNa-hetu-bhUtam | athavA paramAtma-buddhi-yogAd dUreNAvaraM sarvam api karma yasmAd, he dhana¤jaya, tasmAd buddhau paramAtma-buddhau sarvAnartha-nivartikAyAM sharaNaM pratibandhaka-pApa-kShayeNa rakShakaM niShkAma-karma-yogam anviccha kartum iccha | ye tu phala-hetavaH phala-kAmA avaraM karma kurvanti te kR^ipaNAH sarvadA janma-maraNAdi-ghaTI-yantra-bhramaNena para-vashA atyanta-dInA ity arthaH | yo vA etad akSharam gArgy aviditvA asmAl lokAt praiti sa kR^ipaNa [BAU 3.8.10] iti shruteH | tathA ca tvam api kR^ipaNo mA bhUH kintu sarvAnartha-nivartakAtma-j~nAnotpAdakaM niShkAma-karma-yogam evAnutiShThety abhiprAyaH | yathA hi kR^ipaNA janA atiduHkhena dhanam arjayanto yat kiMcid dR^iShTa-sukha-mAtra-lobhena dAnAdi-janitaM mahat sukham anubhavituM na shaknuvantIty AtmAnam eva va¤cayanti tathA mahatA duHkhena karmANi kurvANAH kShudra-phala-mAtra-lobhena paramAnandA-nubhavena va¤citA ity aho daurbhAgyaM mauDhyaM ca teShAm iti kR^ipaNa-padena dhvanitam ||49||

vishvanAthaH : sakAma-karma nindati dUreNeti | avaram atinikR^iShTaM kAmyaM karma | buddhi-yogAt parameshvarArpita-niShAma-karma-yogAt | buddhau niShkAma-karmaNy eva buddhi-yogo niShkAma-karma-yogaH ||49||

baladevaH : atha kAmya-karmaNo nikR^iShTatvam Aha dUreNeti | buddhi-yogAd avaraM karma dUreNa, he dhana¤jaya, Atma-yAthAtmya-buddhi-sAdhana-bhUtAn niShkAma-karma-yogAt dUreNAtiviprakarSheNAvaram atyapakR^iShTaM janma-maraNAdy-anartha-nimittaM kAmyaM karmety arthaH | hi yasmAd evam atas tvaM buddhau tad-yAthAtmya-j~nAne sharaNam AshrayaM niShkAma-karma-yogam anviccha kuru | ye tu phala-hetavaH phala-kAmA avara-karma-kAriNas te kR^ipaNAs tat-phala-janma-karmAdi-pravAha-paravashA dInA ity arthaH | tathA ca tvaM kR^ipaNo mAbhUr iti iha kR^ipaNAH khalu kaShTopArjita-vittAdR^iShTa-sukha-lava-lubdhA vittAni dAtum asamarthA mahatA dAna-sukhena va¤citAs tathA kaShTAnuShThita-karmANas tuccha-tat-phala-lubdhA mahatAtma-sukhena va¤citA bhavantIti vyajyate ||49||

__________________________________________________________

BhG 2.50

buddhi-yukto jahAtIha ubhe sukR^ita-duShkR^ite |
tasmAd yogAya yujyasva yogaH karmasu kaushalam ||50||

shrIdharaH : buddhi-yoga-yuktas tu shreShTha ity Aha buddhi-yukta iti | sukR^itaM svargAdi-prApakaM duShkR^itaM nirayAdi-prApakam | te ubhe ihaiva janmani parameshvara-prasAdena tyajati | tasmAd yogAya tad-arthAya karma-yogAya yujyasva ghaTasva | yogo hi karmasu kaushalam | sva-dharmAkhyeShu karmasu vartamAnasya yA siddhy-asiddhyoH samatva-buddhir IshvarArpita-cetastayA tat kaushalaM kushala-bhAvaH | tad dhi kaushalaM yad bandha-svabhAvAny api karmANi samatva-buddhyA svabhAvAn nivartante | tasmAt samatva-buddhi-yukto bhava tvam ||50||

madhusUdanaH : evaM buddhi-yogAbhAve doSham uktvA tad-bhAve guNam Aha buddhIti | iha karmasu buddhi-yuktaH samatva-buddhyA yukto jahAti parityajati ubhe sukR^ita-duShkR^ite puNya-pApe sattva-shuddhi-j~nAna-prApti-dvAreNa | yasmAd evaM tasmAt samatva-buddhi-yogAya tvaM yujyasva ghaTasvodyukto bhava | yasmAd IdR^ishaH samatva-buddhi-yoga IshvarArpita-cetasaH karmasu pravartamAnasya kaushalaM kushala-bhAvo yad-bandha-hetUnAm api karmaNAM tad-abhAvo mokSha-paryavasAyitvaM ca tan mahat kaushalam |

samatva-buddhi-yuktaH karma-yogaH karmAtmApi san duShTa-karma-kShayaM karotIti mahA-kushalaH | tvaM tu na kushalo yatash cetano 'pi san sajAtIya-duShTa-kShayaM na karoShIti vyatireko 'tra dhvanitaH | athavA iha samatva-buddhi-yukte karmaNi kR^ite sati sattva-shuddhi-dvAreNa buddhi-yuktaH paramAtma-sAkShAtkAravAn sa¤jahAty ubhe sukR^ita-duShkR^ite | tasmAt samatva-buddhi-yuktAya karma-yogAya yujyasva | yasmAt karmasu madhye samatva-buddhi-yuktaH karma-yogaH kaushalaM kushalo duShTa-karma-nivAraNa-catura ity arthaH ||50||

vishvanAthaH : yogAyokta-lakShaNAya yujyasva ghaTasva | yataH karmasu sakAma-niShkAmeShu madhye yoga evodAsInatvena karma-karaNam eva | kaushalaM naipuNyam ity arthaH ||50||

baladevaH : uktasya buddhi-yogasya prabhAvam Aha buddhIti | iha karmasu yo buddhi-yuktaH pradhAna-phala-tyAga-viShayAnuShaN^ga-phala-siddhy-asiddhi-samatva-viShayayA ca buddhyA yuktas tAni karoti, sa ubhe anAdi-kAla-sa¤cite j~nAna-pratibandhake sukR^ita-duShkR^ite jahAti vinAshayatIty arthaH | tasmAd uktAya buddhi-yogAya yujyasva ghaTasva | yasmAt karma-yogas tAdR^isha-buddhi-sambandhaH | kaushalam cAturyaM bandhakAnAm eva buddhi-samparkAd vishodhita-viSha-pArada-nyAyena mocakatvena pariNAmAt ||50||

__________________________________________________________

BhG 2.51

karmajaM buddhi-yuktA hi phalaM tyaktvA manIShiNaH |
janma-bandha-vinirmuktAH padaM gacchanty anAmayam ||51||

shrIdharaH : karmaNAM mokSha-sAdhanatva-prakAram Aha karma-jam iti | karmajaM phalaM tyaktvA kevalam IshvarArAdhanArthaM karma kurvANo manIShiNo j~nAnino bhUtvA janma-rUpeNa bandhena vinirmuktAH santo 'nAmayaM sarvopadrava-rahitaM viShNoH padaM mokShAkhyaM gacchanti ||51||

madhusUdanaH : nanu duShkR^ita-hAnam apekShitaM na tu sukR^ita-hAnaM puruShArtha-bhraMshApatter ity AshaN^kya tuccha-phala-tyAgena parama-puruShArtha-prAptiM phalam Aha karma-jam iti | samatva-buddhi-yuktA hi yasmAt karmajaM phalaM tyaktvA kevalam IshvarArAdhanArthaM karmANi kurvANAH sattva-shuddhi-dvAreNa manIShiNas tat tvam asi ity Adi-vAkya-janyAtma-manIShAvanto bhavanti | tAdR^ishAsh ca santo janmAtmakena bandhena vinirmuktA visheSheNAtyantikatva-lakShaNena niravasheShaM muktAH padaM padanIyam Atma-tattvam Ananda-rUpaM brahmAnAmayam avidyA-tat-kAryAtmaka-roga-rahitAbhayaM mokShAkhyaM puruShArthaM gacchanty abhedena prApnuvantIty arthaH | 

yasmAd evaM phala-kAmanAM tyaktvA samatva-buddhyA karmANy anutiShThantas taiH kR^itAntaHkaraNa-shuddhayas tat tvam asy Adi-pramANotpannAtma-tattva-j~nAna-tat-kAryAH santaH sakalAnartha-nivR^itti-paramAnanda-prApti-rUpaM mokShAkhyaM viShNoH paramaM padaM gacchanti tasmAt tvam api yac chreyaH syAn nishcitaM brUhi tan me [GItA 2.7] ity ukteH shreyo jij~nAsur evaMvidhaM karma-yogam anutiShTheti bhagavato 'bhiprAyaH ||51||

vishvanAthaH : Nothing.

baladevaH : karmajam iti | buddhi-yuktAs tAdR^isha-buddhimantaH karmajaM phalaM tyaktvA karmANy anutiShThanto manIShiNaH karmAntargatAtma-yAthAtmya-praj~nAvanto bhUtvA janma-bandhena vinirmuktAH santo 'nAmayaM klesha-shUnyaM padaM vaikuNThaM gacchantIti | tasmAt tvam api shreyo jij~nAsur evaM vidhAni karmANi kurv iti bhAvaH | svAtma-j~nAnasya paramAtma-j~nAna-hetutvAt tasyApi tat-pada-gati-hetutvaM yuktam ||51||

__________________________________________________________

BhG 2.52

yadA te mohakalilaM buddhir vyatitariShyati |
tadA gantAsi nirvedaM shrotavyasya shrutasya ca ||52||

shrIdharaH : kadAhaM tat padaM prApsyAmi ity apekShAyAm Aha yadeti dvAbhyAm | moho dehAdiShu Atma-buddhiH | tad eva kalilaM gahanam | kalilaM gahanaM vidur ity abhidhAna-koSha-smR^iteH | tatash cAyam arthaH | evaM parameshvarArAdhane kriyamANe yadA tat-prasAdena tava buddhir dehAbhimAna-lakShaNaM moha-mayaM gahanaM durgaM visheSheNAtitariShyati tadA shrotavyasya shrutasya cArthasya nirvedaM vairAgyaM gantAsi prApsyasi | tayor anupAdeyatvena jij~nAsAm na kariShyasIty arthaH ||52||

madhusUdanaH : evaM karmANy anutiShThataH kadA me sattva-shuddhiH syAd ity ata Aha yadeti | na hy etAvatA kAlena sattva-shuddhir bhavatIti kAla-niyamo 'sti | kintu yadA yasmin kAle te tava buddhir antaHkaraNaM moha-kalilaM vyatitariShyati avivekAtmakaM kAluSham aham idaM mamedaM ity Ady-aj~nAna-vilasitam atigahanam vyatikramiShyati rajas-tamo-malam apahAya shuddha-bhAvam Apatsyata iti yAvat | tadA tasmin kAle shrotavyasya shrutasya ca karma-phalasya nirvedaM vaitR^iShNyaM gantAsi prAptAsi | parIkShya lokAn karma-citAn brAhmaNo nirvedam AyAt [MuNDU 1.2.12] iti shruteH | nirvedena phalenAntaHkaraNa-shuddhiM j~nAsyasIty abhiprAyaH ||52||

vishvanAthaH : evaM parameshvarArpita-niShkAma-karmAbhyAsAt tava yogo bhaviShyatIty Aha yadeti | tava buddhir antaHkaraNaM moha-kalilaM moha-rUpaM gahanaM visheShato 'tishayena tariShyati, tadA shrotavyasya shrotavyeShv artheShu shrutasya shruteShv apy artheShu nirvedaM prApsyasi asambhAvanA-viparIta-bhAvanayor naShTatvAt kiM me shAstropadesha-vAkya-shravaNena | sAmprataM me sAdhaneShv eva pratikShaNam abhyAsaH sarvathocita iti maMsyasa iti bhAvaH ||52||

baladevaH : nanu niShkAmANi karmANi kurvato me kadAtma-viShayA manIShAbhyudiyAd iti cet tatrAha yadeti | yadA te buddhir antaHkaraNaM moha-kalilaM tuccha-phalAbhilASha-hetum aj~nAna-gahanaM vyatitariShyati parityakShyatIty arthaH, tadA pUrvaM shrutasyAnantaraM shrotavyasya ca tasya tuccha-phalasya sambandhinaM nirvedaM gantAsi gamiShyasi | parIkShya lokAn karma-citAn brAhmaNo nirvedaM AyAt iti shravaNAt | nirvedena phalena tad-viShayAM tAM pariceShyati iti nAsty atra kAla-niyama ity arthaH ||52||


__________________________________________________________

BhG 2.53

shruti-vipratipannA te yadA sthAsyati nishcalA |
samAdhAv acalA buddhis tadA yogam avApsyasyi ||53||

shrIdharaH : tatash ca shrutIti | shrutibhir nAnA-laukika-vaidikArtha-shravaNair vipratipannA | itaH pUrvaM vikShiptA satI tava buddhir yadA samAdhau sthAsyati | samAdhIyate cittam asminn iti samAdhiH parameshvaraH | tasmin nishcalA viShayair antarair anAkR^iShTA | ataevAcalA | abhyAsa-pATavena tatraiva sthirA ca satI yogaM yoga-phalaM tattva-j~nAnam avApsyasi ||53||

madhusUdanaH : antaHkaraNa-shuddhyaivaM jAta-nirvedasya kadA j~nAna-prAptir ity apekShAyAm Aha shrutIti | te tava buddhiH shrutibhir nAnA-vidha-phala-shravaNair avicArita-tAtparyair vipratipannA 'neka-vidha-saMshaya-viparyAsavattvena vikShiptA prAk | yadA yasmin kAle shuddhija-viveka-janitena doSha-darshanena taM vikShepaM parityajya samAdhau parmAtmani nishcalA jAgrat-svapna-darshana-lakShaNa-vikShepa-rahitAcalA suShupti-mUrcchA-stabdhIbhAvAdi-rUpa-laya-lakShaNa-calana-rahitA satI sthAsyati laya-vikShepa-lakShaNau doShau parityajya samAhitA bhaviShyatIti yAvat | athavA nishcalAsambhAvanA-viparIta-bhAvanA-rahitAcalA dIrgha-kAlAdara-nairantarya-satkAra-sevanair vijAtIya-pratyayAdUShitA satI nirvAta-pradIpavad Atmani sthAsyatIti yojanA | tadA tasmin kAle yogaM jIva-paramAtmaikya-lakShaNaM tat-tvam-asIty Adi-vAkya-janyam akhaNDa-sAkShAtkAraM sarva-yoga-phalam avApsyasi | tadA punaH sAdhyAntarAbhAvAt kR^ita-kR^ityaH sthita-praj~no bhaviShyasIty abhiprAyaH ||53||

vishvanAthaH : tatash ca shrutiShu nAnA-laukika-vaidikArtha-shravaNeShu vipratipannA asammatA viraketit yAvat | tatra hetuH nishcalA teShu teShv artheShu calituM vimukhIbhUtety arthaH | kintu samAdhau ShaShThe 'dhyAye vakShyamANa-lakShaNe 'calA sthairyavatI | tadA yogam aparokShAnubhava-prAptyA, jIvan-mukta ity arthaH ||53||

baladevaH : nanu karma-phala-nirviNNatayA karmAnuShThAnena labdha-hR^id-vishuddher abhyuditAtma-j~nAnasya me kadAtma-sAkShAt-kR^itir iti cet tatrAha shrutIti | shrutyA karmaNAM j~nAna-garbhatAM prabodhayantyA tam etam ity AdikayA vipratipannA visheSheNa saMsiddhA te buddhir acalA asambhAvanA-viparIta-bhAvanAbhyAM virahitA yadA samAdhau manasi nirvAta-dIpa-shikheva nishcalA sthAsyati tadA yogam AtmAnubhava-lakShaNam avApsyasi | ayam arthaH phalAbhilASha-shUnyatayAnuShThitAni karmANi sthita-praj~natA-rUpAM j~nAna-niShThAM sAdhayanti | j~nAna-niShThA-rUpA sthita-praj~natA tv AtmAnubhavam iti ||53||
 
__________________________________________________________

BhG 2.54

arjuna uvAca
sthita-praj~nasya kA bhAShA samAdhi-sthasya keshava |
sthita-dhIH kiM prabhASheta kim AsIta vrajeta kim ||54||

shrIdharaH : pUrva-shlokoktasyAtma-tattva-j~nasya lakShaNaM jij~nAsur arjuna uvAca - sthita-praj~nasyeti | svAbhAvike samAdhau sthitasya, ataeva sthitA nishcalA praj~nA buddhir yasya tasya bhAShA kA ? bhAShyate 'nayA iti bhAShA lakShaNam iti yAvat | sa kena lakShaNena sthita-praj~na ucyate ity arthaH | tathA sthita-dhIH kiM kathaM bhAShaNam AsanaM vrajanaM ca kuryAd ity arthaH ||54||

madhusUdanaH : evam labdhAvasaraH sthita-praj~na-lakShaNaM j~nAtum arjuna uvAca | yAny eva hi jIvan-muktAnAM lakShaNAni tAny eva mumukShUNAM mokShopAya-bhUtAnIti manvAnaH | sthitA nishcalA ahaM-brahmAsmi iti praj~nA yasya sa sthita-praj~no 'vasthA-dvayavAn samAdhistho vyutthita-cittash ceti | ato vishinaShTi samAdhi-sthasya sthita-praj~nasya kA bhAShA ? karmaNi ShaShThI | bhAShyate 'nayeti bhAShA lakShaNam | samAdhi-sthaH sthita-praj~naH kena lakShaNenAnyair vyavahriyata ity arthaH | 

sa ca vyutthita-cittaH sthita-dhIH sthita-praj~naH svayaM kiM prabhASheta ? stuti-nindAdAv abhinandana-dveShAdi-lakShaNaM kiM kathaM prabhASheta ? sarvatra sambhAvanAyAM liÇ | tathA kim AsIteti vyutthita-citta-nigrahAya kathaM bahir indriyANAM nigrahaM karoti ? tan-nigrAhAbhAva-kAle kiM vrajeta kathaM viShayAn prApnoti ? tat-kartR^ika-bhAShaNAsana-vrajanAni mUDha-jana-vilakShaNAni kIdR^ishAnIity arthaH | 

tad evaM catvAraH prashnAH samAdhi-sthe sthita-praj~na ekaH | vyutthite sthita-praj~ne traya iti | keshaveti sambodhayan sarvAntaryAmitayA tvam evaitAdR^ishaM rahasyaM vaktuM samartho 'sIti sUcayati ||54||

vishvanAthaH : samAdhAv acalA buddhir iti shrutvA tattvato yogino lakShaNaM pR^icchati sthita-praj~nasyeti | sthitA sthirAcalA praj~na buddhir yasyeti | kA bhAShA ? bhAShyate 'nayeti bhAShA lakShaNaM kiM lakShaNam ity arthaH | kIdR^ishasya samAdhi-sthasyeti samAdhau sthAsyatIti | asyArthaH - evaM ca sthita-praj~na iti | samAdhi-stha iti jIvan-muktasya saJNj~nA-dvayam | kiM prabhASheteti sukha-duHkhayor mAnApamAnayoH stuti-nindayoH sneha-dveShayor vA samupasthitayoH kiM prabhASheta ? spaShTaM svagataM vA kiM vaded ity arthaH | kim AsIta ? tad indriyANAM bAhya-viShayeShu calanAbhAvaH kIdR^ishaH ? vrajeta kim ? teShu calanaM vA kIdR^isham iti ||54||

baladevaH : evam ukto 'rjunaH pUrva-padyoktasya sthita-praj~nasya lakShaNaM j~nAtuM pR^icchati sthiteti | sthita-praj~ne 'tra catvAraH prashnAH - samAdhisthe ekaH, vyutthite tu trayaH | tathA hi - sthitA sthirA praj~na dhIr yasya tasya samAdhi-sthasya kA bhAShA kiM lakShaNam ? bhAShyate 'nayeti vyutpatteH | kena lakShaNena sthita-praj~no 'bhidhIyata ity arthaH | tathA vyutthitaH sthita-praj~naH kathaM bhAShaNAdIni kuryAt ? tadIyAni tAni pR^ithag-jana-vilakShaNAni kIdR^ishAnIty arthaH | tatra kiM prabhASheta ? svayoH stuti-nindayoH sneha-dveShayosh ca prAptayor mukhataH svagataM vA kiM brUyAt ? kim AsIta bAhya-viShayeShu katham indriyANAM nigrahaM kuryAt ? vrajeta kim ? kiM tan-nigrAhAbhAve ca kathaM viShayAnavApnuyAd ity arthaH | triShu sambhAvanAyAm ||54||

__________________________________________________________

BhG 2.55

shrI-bhagavAn uvAca
prajahAti yadA kAmAn sarvAn pArtha mano-gatAn |
Atmany evAtmanA tuShTaH sthita-praj~nas tadocyate ||55||

shrIdharaH : atra ca yAni sAdhakasya j~nAna-sAdhanAni tAny eva svAbhAvikAni siddhasya lakShaNAni | ataH siddhasya lakShaNAni kathayann evAntaraN^gAni j~nAna-sAdhanAny Aha yAvad adhyAya-samApti | tatra prathama-prashnasyottaram Aha prajahAtIti dvAbhyAm | manasi sthitAn kAmAn yadA prakarSheNa jahAti | tyAge hetum Aha AtmanIti | Atmany eva svasminn eva paramAnanda-rUpe AtmanA svayam eva tuShTa ity AtmArAmaH san yadA kShudra-viShayAbhilAShAMs tyajati tadA tena lakShaNena muniH sthita-praj~na ucyate ||55||

madhusUdanaH : eteShAM catUrNAM prashnAnAM krameNottaraM bhagavAn uvAca prajahAtIti yAvad-adhyAya-samApti | kAmAn kAma-saN^kalpAdIn mano-vR^itti-visheShAn pramANa-viparyaya-vikalpa-nidrA-smR^iti-bhedena tantrAntare pa¤cadhA prapa¤citAn sarvAn niravasheShAn prakarSheNa kAraNa-bAdhena yadA jahAti parityajati sarva-vR^itti-shUnya eva yadA bhavati sthita-praj~nas tadocyate samAdhistha iti sheShaH | kAmAnAm anAtma-dharmatvena parityAga-yogyatAm Aha manogatAn iti | yadi hy Atma-dharmAH syus tadA na tyaktuM shakyeran vahny-auShNyavat svAbhAvikatvAt | manasas tu dharmA ete | atas tat-parityAgena parityaktuaM shakyA evety arthaH | 
nanu sthita-praj~nasya mukha-prasAda-liN^ga-gamyaH santoSha-visheShaH pratIyate sa kathaM sarva-kAma-parityAge syAd ity Aha - Atmany eva paramAnanda-rUpe na tv anAtmani tuccha AtmnaA svaprakAsha-cid-rUpeNa bhAsamAnena na tu vR^ittyA tuShTaH paritR^iptaH parama-puruShArtha-lAbhAt | tathA ca shrutiH -

     yadA sarve pramucyante kAmA ye 'sya hR^idi shritAH |
atha martyo 'mR^ito bhavaty atra brahma samashnute || [KaThU 2.3.14] iti | 

tathA ca samAdhi-sthaH sthita-praj~na evaMvidhair lakShaNa-vAcibhiH shabdair bhAShyata iti prathama-prashnasyottaram ||55||

vishvanAthaH : catUrNAM prashnAnAM krameNottaram Aha prajahAtIti yAvad adhyAya-samAptiH | sarvAn iti kasminn apy arthe yasya kiMcin mAtro 'pi nAbhilASha ity arthaH | mano-gatAn iti kAmAnAm Atma-dharmatvena parityAge yogyatA darshitA | yadi te hy Atma-dharmAH syus tadA tAMs tyaktum ashakyeran vahner auShNyavad iti bhAvaH | tatra hetuH - Atmani pratyAhR^ite manasi prApto ya AtmAnanda-rUpas tena tuShTaH | tathA ca shrutiH -

yadA sarve pramucyante kAmA ye 'sya hR^idi shritAH |
atha martyo 'mR^ito bhavaty atra brahma samashnute || [KaThU 2.3.14] iti ||55||

baladevaH : evaM pR^iShTo bhagavAn krameNa catUrNAM uttaram Aha yAvad adhyAya-pUrtiH | tatra prathamasyAha prajahAtIty ekena | he pArtha ! yadA mano-gatAn manasi sthitAn kAmAn sarvAn prajahAti saMtyajati tadA sthita-praj~na ucyate | kAmAnAm mano-dharmatvAt parityAgo yuktaH | Atma-dharmatve duHshakyaH sa syAd vahny-uShNatAdInAm iveti bhAvaH | 

nanu shuShka-kAShThavat kathaM tiShThatIti cet tatrAha Atmany eveti | Atmani pratyAhR^ite manasi bhAsamAnena sva-prakAshAnanda-rUpeNAtmanA svarUpeNa tuShTaH paritR^iptaH kShudra-viShayAbhilAShAn saMtyajyAtmAnandArAmaH samAdhisthaH sthita-praj~na ity arthaH | 

     AtmA puMsi svabhAve 'pi prayanta-manasor api |
     dhR^itAv api manIShAyAM sharIra-brahmaNor api || iti medinI-kAraH |

brahma cAtra jIveshvarAnyatarad-grAhyam ||55||

__________________________________________________________

BhG 2.56

duHkheShv anudvigna-manAH sukheShu vigata-spR^ihaH |
vIta-rAga-bhaya-krodhaH sthita-dhIr munir ucyate ||56||

shrIdharaH : kiM ca duHkheShv iti | duHkheShu prApteShv api anudvignam akShubhitaM mano yasya saH | sukheShu vigatA spR^ihA yasya saH | tatra hetuH - vItA apagatA rAga-bhaya-krodhA yasmAt | tatra rAgaH prItiH | sa muniH sthita-dhIr ucyate ||56||

madhusUdanaH : idAnIM vyutthitasya sthita-praj~nasya bhAShaNopaveshana-gamanAni mUDha-jana-vilakShaNAni vyAkhyeyAni | tatra kiM prabhAShetety asyottaram Aha duHkheShv iti dvyAbhyAm | duHkhAni trividhAni shoka-moha-jvara-shiro-rogAdi-nimittAny AdhyAtmikAni vyAghra-sarpAdi-prayuktAny AdhibhautikAni ativAtAtivR^iShTy-Adi-hetukAny AdhidaivikAni teShu duHkheShu rajaH-pariNAma-santApAtmaka-citta-vR^itti-visheSheShu prArabdha-pApa-karma-prApiteShu nodvignaM duHkha-parihArAkShamatayA vyAkulaM na bhavati mano yasya so 'nudvigna-manAH | avivekino hi duHkha-prAptau satyAm aho pApo 'haM dhiÇ mAM durAtmAnam etAdR^isha-duHkha-bhAginaM ko me duHkham IdR^ishaM nirAkuryAd ity anutApAtmako bhrAnti-rUpas tAmasash citta-vR^itti-visheSha udvegAkhyo jAyate | yady ayaM pApAnuShThAna-samaye syAt tadA tat-pravR^itti-pratibandhakatvena saphalaH syAt | bhoga-kAle tu bhavan kAraNe sati kAryasyocchettum ashakyatvAn niShprayojano duHkha-kAraNe saty api kim iti mama duHkhaM jAyate iti avivekaja-bhrama-rUpatvAn na vivekinaH sthita-praj~nasya sambhavati | duHkha-mAtraM hi prArabdha-karmaNA prApyate na tu tad-uttara-kAlIno bhramo 'pi |

nanu duHkhAntara-kAraNatvAt so 'pi prArabdha-karmAntareNa prApyatAm iti cet, na | sthita-praj~nasya bhramopAdAnAj~nAna-nAshena bhramAsambhavaAt taj-janya-duHkha-prApaka-prArabdhAbhAvAt | yathA-kathaMcid deha-yAtrA-mAtra-nirvAhaka-prArabdha-karma-phalasya bhramAbhAve 'pi bAdhitAnuvR^ittyopapatter iti vistareNAgre vakShyate |

tathA sukheShu sattva-pariNAma-rUpa-prItyAtmaka-citta-vR^itti-visheSheShu trividheShu prArabdha-puNya-karma-prApiteShu vigata-spR^iha AgAmi-taj-jAtIya-sukha-spR^ihA-rahitaH | spR^ihA hi nAma sukhAnubhava-kAle taj-jAtIya-sukhasya kAraNaM dharmam ananuShThAya vR^ithaiva tad-AkAN^kShA-rUpA tAmasI citta-vR^ittir bhrAntir eva | sA cAvivekina eva jAyate | na hi kAraNAbhAve kAryaM bhavitum arhati | ato yathA sati kAraNe kAryaM mA bhUd iti vR^ithAkAN^kShA-rUpa udvego vivekino na sambhavati tathaivAsati kAraNe kAryaM bhUyAd iti vR^ithAkAN^kShA-rUpA tR^iShNAtmikA spR^ihApi nopapadyate prArabdha-karmaNaH sukha-mAtra-prApakatvAt | 

harShAtmikA vA citta-vR^ittiH spR^ihA-shabdenoktA | sApi bhrAntir eva | aho dhanyo 'haM yasya mamedR^ishaM sukham upasthitaM ko vA mayA tulas tribhuvane kena vopAyena mamedR^ishaM sukhaM na vicchidyetety evam AtmikotphullatA-rUpA tAmasI citta-vR^ittiH | ataevoktaM bhAShye - nAgnir ivendhanAdy-AdhAne yaH sukhAny anuvivardhate sa vigata-spR^ihaH iti | vakShyati ca -- na prahR^iShyet priyaM prApya nodvijet prApya cApriyam [GItA 5.20] iti | sApi na vivekinaH sambhavati bhrAntitvAt | 

tathA vIta-rAga-bhaya-krodhaH | rAgaH shobhanAdhyAsa-nibandhano viShayeShu ra¤janAtmakash citta-vR^itti-visheSho 'tyantAbhinivesha-rUpaH | rAga-viShayasya nAshake samupasthite tan-nivAraNAsAmarthyam Atmano manyamAnasya dainyAtmakash citta-vR^itti-visheSho bhayam | evaM rAga-viShaya-vinAshake samupasthite tan-nivAraNa-sAmarthyam Atmano manyamAnasyAbhijvalanAtmakash citta-vR^itti-visheShaH krodhaH | te sarve viparyaya-rUpatvAd vigatA yasmAt sa tathA | etAdR^isho munir manana-shIlaH saMnyAsI sthita-praj~na ucyate | evaM-lakShaNaH sthita-dhIH svAnubhava-prakaTanena shiShya-shikShArtham anudvega-nispR^ihatvAdi-vAcaH prabhASheta ity anvaya uktaH | evaM cAnyo 'pi mumukShur duHkhe nodvijet sukhe na prahR^iShyet, rAga-bhaya-krodha-rahitash ca bhaved ity abhiprAyaH ||56||

vishvanAthaH : kiM prabhAShetety asya uttaram Aha duHkheShu kShut-pipAsa-jvara-shiro-rogAdiShv AdhyAtmikeShu sarpa-vyAghrAdy-utthiteShv anudvigna-manAH prArabdhaM duHkham idaM mayAvashyaM bhoktavyam iti svagataM kenacit pR^iShTaH san spaShTaM ca bruvan | na duHkheShUdvijata ity arthaH | tasya tAdR^isha-mukha-vikriyAbhAva evAnudvega-liN^gaM sudhiyA gamyam | kR^itrimAnudvega-liN^gavAMs tu kapaTI | sudhiyA paricito bhraShTa evocyata iti bhAvaH | evaM sukheShv apy upasthiteShu vigata-spR^iha iti prArabdham idam avashya-bhogyam iti svagataM spaShTaM ca bruvANasya tasya sukha-spR^ihA-rAhitya-liN^gaM sudhiyA gamyam eveti bhAvaH | tat-tal-liN^gam eva spaShTIkR^itya darshayati vIto vigato rAgo 'nurAgaH sukheShu bandhu-janeShu yasya saH | yathaivAdi-bharatasya devyAH pArshvaM prApitasya svaccheda-cikIrShor vR^iShala-rAjAn na bhayam | nApi tatra krodho 'bhUd iti ||56||

baladevaH : atha vyutthitaH sthita-praj~naH kiM bhAShetety asyottaram Aha duHkheShv iti dvyAbhyAm | trividheShv adhyAtmikAdiShu duHkheShu samutthiteShu satsv anudvigna-manAH prArabdha-phalAny amUni mayAvashyaM bhoktavyAnIti kenacit pR^iShTaH svagataM vA bruvan tebhyo nodvijata ity arthaH | sukheShu cottamAhAra-satkArAdinA samupasthiteShu vigata-spR^ihas tR^iShNA-shUnyaH prArabdhAkR^iShTAny amUni mayAvashya-bhoktavyAnIti kenacit pR^iShTaM svagataM vA bruvan tair upasthitaH prahR^iShTa-mukho na bhavatIty arthaH | vIteti - vIta-rAgaH kamanIyeShu prIti-shUnyaH | vIta-bhayaH viShayApahartR^iShu prApteShu durlabhasya mamaitAni dharmyair bhavadbhir hriyanta iti dainya-shUnyaH | vIta-krodhaH teShv eva prabalasya mamaitAni tucchair bhavadbhiH katham apahartavyAnIti krodha-shUnyash ca | evaMvidho munir Atma-manana-shIlaH sthita-praj~na ity arthaH | itthaM svAnubhavaM parAn prati svagataM vA vadan naudvego nispR^ihatAdi-vacaH prabhAShate ity uttaram ||56||

__________________________________________________________

BhG 2.57

yaH sarvatrAnabhisnehas tat tat prApya shubhAshubham |
nAbhinandati na dveShTi tasya praj~nA pratiShThitA ||57||

shrIdharaH : kathaM bhASheta ity asyottaram Aha ya iti | yaH sarvatra putra-mitrAdiShv apy anabhisnehaH sneha-varjitaH | ataeva bAdhitAnuvR^ittyA tat tat shubham anukUlaM prApya nAbhinandati ashubhaM pratikUlaM prApya na dveShTi na nindati | kintu kevalam udAsIna eva bhAShate | tasya praj~nA pratiShThitety arthaH ||57||

madhusUdanaH : kiM ca | sarva-deheShu jIvanAdiShv api yo munir anabhisnehaH, yasmin saty anyadIye hAni-vR^iddhI svasminn Aropyete sa tAdR^isho 'nya-viShayaH premApara-paryAyas tAmaso vR^itti-visheShaH snehaH sarva-prakAreNa tad-rahito 'nabhisnehaH | bhagavati paramAtmani tu sarvathAbhisnehavAn bhaved eva | anAtman-snehAbhAvasya tad-arthatvAd iti draShTavyam |

tat-tat-prArabdha-karma-pariprApitaM shubhaM sukha-hetuM viShayaM prApya nAbhinandati harSha-visheSha-puraHsaraM na prashaMsati | ashubhaM duHkha-hetuM viShayaM prApya na dveShTi antar-asUyA-pUrvakaM na nindati | aj~nasya hi sukha-hetur yaH sva-kalatrAdiH sa shubho viShayas tad-guNa-kathanAdi-pravartikA dhI-vR^ittir bhrAnti-rUpAbhinandaH | sa ca tAmasaH, tad-guNa-kathanAdeH para-prarocanArthatvAbhAvena vyarthatvAt | evam asUyotpAdanena duHkha-hetuH parakIya-vidyA-prakarShAdir enaM pratyashubho viShayas tan-nindAdi-pravartikA bhrAnti-rUpA dhI-vR^itti-visheShaH | so 'pi tAmasaH | tan-nindAyA nivAraNArthatvAbhAvena vyarthatvAt | tAv abhinanda-dveShau bhrAnti-rUpau tAmasau katham abhrAnte shuddha-sattve sthita-praj~ne sambhavatAm | tasmAd vicAlakAbhAvAt tasyAnabhisnehasya harSha-viShAda-rahitasya muneH praj~nA paramAtma-tattva-viShayA pratiShThitA phala-paryavasAyinI sa sthita-praj~na ity arthaH | evam anyo 'pi mumukShuH sarvatrAnabhisneho bhavet | shubhaM prApya na prashaMset, ashubhaM prApya na ninded ity abhiprAyaH | atra ca nindA-prashaMsAdi-rUpA vAco na prabhASheteti vyatireka uktaH ||57||

vishvanAthaH : anabhisnehaH sopAdhi-sneha-shUnyo dayAlutvAn nirupAdhir IShan-mAtra-snehas tu tiShThed eva | tat tat prasiddhaM sammAna-bhojanAdibhyaH sva-paricaraNaM shubhaM prApyAshubham anAdaraNaM muShTi-prahArAdikaM ca prApya krameNa nAbhinandati | na prashaMsati tvaM dhArmikaH paramahaMsa-sevI sukhI bhaveti na brUte | na dveShTi tvaM pApAtmA narake pateti nAbhishapati | tasya praj~nA pratiShThitA samAdhiM prati sthitA susthira-praj~nA ucyata ity arthaH ||57||

baladevaH : ya iti sarveShu prANiShu anabhisneha aupAdhika-sneha-shUnyaH | kAruNikatvAn nirupAdhir IShad-snehas tv asty eva | tat tat prasiddhaM shubham uttama-bhojana-srak-candanArpaNa-rUpaM prApya nAbhinandati tad-arpakaM prati dharmiShThas tvaM ciraM jIveti na vadati | ashubham apamAnaM yaShTi-prahArAdikaM ca prApya na dveShTi, pApiShThas tvaM miryasveti nAbhishapati | tasya praj~neti sa sthita-praj~na ity arthaH | atra stuti-nindA-rUpaM vaco na bhAShata iti vyatirekeNa tal lakShaNam ||57||

__________________________________________________________

BhG 2.58

yadA saMharate cAyaM kUrmo 'N^gAnIva sarvashaH |
indriyANIndriyArthebhyas tasya praj~nA pratiShThitA ||58||

shrIdharaH : kiM ca yadeti | yadA cAyaM yogI indriyArthebhyaH shabdAdibhyaH sakAshAd indriyANi saMharate sarvata evaM j~nAna-niShTha indriyANInidryArthebhyaH sarva-viShayebhyaH upasaMharate | tasya praj~nA pratiShThitA | ity uktArthaM vAkyam ||58|| 

madhusUdanaH : idAnIM kim AsIteti prashnasyottaraM vaktum Arabhate bhagavAn ShaDbhiH shlokaiH | tatra prArabdha-karma-vashAd vyutthAnena vikShiptAnIndriyANi punar upasaMhR^itya samAdhy-artham eva sthita-praj~nasyopaveshanam iti darshayitum Aha yadeti | ayaM vyutthitaH sarvashaH sarvANIndriyArthebhyaH shabdAdibhyaH sarvebhyaH | caH punar-arthe | yadA saMharate punar upasaMharati saN^kocayati | tatra dR^iShTAntaH kUrmo 'N^gAnIva | tadA tasya praj~nAH pratiShThiteti spaShTam | pUrva-shlokAbhyAM vyutthAna-dashAyAm api sakala-tAmasa-vR^itty-abhAva uktaH | adhunA tu punaH samAdhy-avasthAyAM sakala-vR^itty-abhAva iti visheShaH ||58||

vishvanAthaH : kim AsItety asyottaram Aha yadeti | indriyArthebhyaH shabdAdibhya indriyANi shrotrAdIni saMharate | svAdhInAnAm indriyANAM bAhya-viShayeShu calanaM niShidhyAntareva nishcalatayA sthApanaM sthita-praj~nasyAsanam ity arthaH | tatra dR^iShTAntaH | kUrmo 'N^gAni mukha-netrAdIni yathA svAntar eva svecchayA sthApayati ||58||

baladevaH : atha kim AsItety asyottaram Aha yadety AdibhiH ShaDbhir | ayaM yogI yadA cendriyArthebhyaH shabdAdibhyaH svAdhInAnIndriyANi shrotrAdIny anAyAsena saMharati samAkarShati tadA tasya praj~nA pratiShThitety anvayaH | atra dR^iShTAntaH kUrmo 'N^gAnIveti | mukha-kara-caraNAni yathAnAyasena kamaThaH saMharati tadvat viShayebhyaH samAkR^iShTendriyANAm antaH-sthApanaM sthita-praj~nasyAsanam ||58||

__________________________________________________________

BhG 2.59

viShayA vinivartante nirAhArasya dehinaH |
rasa-varjaM raso 'py asya paraM dR^iShTvA nivartate ||59||

shrIdharaH : nanu nendriyANAM viShayeShv apravR^ittir sthita-praj~nasya lakShaNaM bhavitum arhati | jaDAnAm AturANAm upavAsa-parANAM ca viShayeShv pravR^itter avisheShAt | tatrAha viShayA iti | indriyAir viShayANAm AharaNaM grahaNam AhAraH | nirAhArasya indriyAir viShaya-grahaNam akurvato dehino dehAbhimAnino 'j~nasya rAgo 'bhilAShas tad-varjaM | abhilAShasya na nivartata ity arthaH | yad vA nirAhArasya upavAsa-parasya viShayAH prAyasho nivartante kShudhA-santaptasya shabda-sparshAdy-apekShAbhAvAt, kintu rasa-varjaM rasApekShA tu na nivartata ity arthaH | sheShaM samAnam ||59|| 

madhusUdanaH : nanu mUDhasyApi rogAdi-vashAd viShayebhya indriyANAm upasaMharaNaM bhavati tat kathaM tasya praj~nA pratiShThitety uktam ? ata Aha viShayA iti | nirAhArasya indriyAir indriyAir viShayAn anAharato dehino dehAbhimAnavato mUDhasyApi rogiNaH kAShTha-tapasvino vA viShayAH shabdAdayo vinivartante kintu rasa-varjaM rasa-tR^iShNA taM varjayitvA | aj~nasya viShayA nivartante tad-viShayo rAgas tu na nivartata ity arthaH | asya tu sthita-praj~nasya paraM puruShArthaM dR^iShTvA tad evAham asmIti sAkShAtkR^itya sthitasya raso 'pi kShudra-sukha-rAgo 'pi nivartate | api-shabdAd viShayAsh ca | tathA ca yAvAn artha ity Adau vyAkhyAtam | evaM ca sa-rAga-viShaya-nivR^ittiH sthita-praj~na-lakShaNam iti na mUDhe vyabhicAra ity arthaH | yasmAn nAsati paramAtma-samyag-darshane sa-rAga-viShayocchedas tasmAt sa-rAga-viShayocchedikAyAH samyag-darshanAtmikAyAH praj~nAyAH sthairyaM mahatA yatnena sampAdayed ity abhiprAyaH ||59||

vishvanAthaH : mUDhasyApi upavAsato rogAdi-vashAd vendriyANAM viShayeShv acalanaM sambhavet tatrAha viShayA iti | rasa-varjaM raso rAgo 'bhilAShas taM varjayitvA | abhilAShas tu viShayeShu na nivartanta ity arthaH | asya sthita-praj~nasya tu paraM paramAtmAnaM dR^iShTvA viShayeShv abhilASho nivartata iti na lakShaNa-vyabhicAraH | Atma-sAkShAtkAra-samarthasya tu sAdhakatvam eva, na tu siddhatvam iti bhAvaH ||59||

baladevaH : nanu mUDhasyAmaya-grastasya viShayeShv indriyApravR^itti-dR^iShTA tat katham etat sthita-praj~nasya lakShaNaM tatrAha viShayA iti | nirAhArasya roga-bhayAd bhojanAdIny akurvato mUDhasyApi dehino janasya viShayAs tad-anubhavA vinivartante | kintu raso rAga-tR^iShNA tad-varjaM viShaya-tR^iShNA tu na nivartata ity arthaH | asya sthita-praj~nasya tu raso 'pi viShaya-rAgo 'pi viShayebhyaH paraM sva-prakAshAnandam AtmAnaM dR^iShTvAnubhUya nivartate vinashyatIti sa-rAga-viShaya-nivR^ittis tasya lakShaNam iti na vyabhicAraH ||59||

__________________________________________________________

BhG 2.60

yatato hy api kaunteya puruShasya vipashcitaH |
indriyANi pramAthIni haranti prasabhaM manaH ||60||

shrIdharaH : indriya-saMyamaM vinA sthita-praj~natA na sambhavati | ataH sAdhakAvasthAyAM tatra mahAn prayatnaH kartavya ity Aha yatato hy apIti dvAbhyAm | yatato mokShArthaM prayatamAnasya | vipashcito vivekino 'pi | mana indriyANi prasabhaM balAd haranti | yataH pramAthIni pramathana-shIlAni kShobhakAnIty arthaH ||60||

madhusUdanaH : tatra praj~nA-sthairye bAhyendriya-nigraho mano-nigrahash cAsAdhAraNaM kAraNaM tad-ubhayAbhAve praj~nA-nAsha-darshanAd iti vaktuM bAhyendriya-nigrahAbhAve prathamaM doSham Aha yatata iti | he kaunteya ! 

yatato bhUyo bhUyo viShaya-doSha-darshanAtmakaM yatnaM kurvato 'pi, cakShiÇo Çitva-karaNAd anudAtteto 'nAvashyakam Atmanepadam iti j~nApanAt parasmaipadam aviruddham | vipashcito 'tyanta-vivekino 'pi puruShasya manaH kShaNa-mAtraM nirvikAraM kR^itam apIndriyANi haranti vikAraM prApayanti | 

nanu virodhinI viveke sati kuto vikAra-prAptis tatrAha pramAthIni pramathana-shIlAni atibalIyastvAd vivekopamardana-kShamANi | ataH prasabhaM prasahya balAtkAreNa pashyaty eva vipashciti svAmini viveke ca rakShake sati sarva-pramAthItvAd evendriyANi vivekaja-praj~nAyAM praviShTaM manas tataH pracyAvya sva-viShayAviShTatvena harantIty arthaH | hi-shabdaH prasiddhiM dyotayati | prasiddho hy ayam artho loke yathA pramAthino dasyavaH prasabham eva dhaninaM dhana-rakShakaM cAbhibhUya tayoH pashyator eva dhanaM haranti tathendriyANy api viShaya-sannidhAne mano harantIti ||60||

vishvanAthaH : sAdhakAvasthAyAM tu yatna eva mahAn, na tv indriyANi parAvartayituM sarvathA shaktir ity Aha yatata iti | pramAthIni pramathana-shIlAni kShobhakAnIty arthaH ||60||

baladevaH : athAsyA j~nAna-niShThayA daurlabhyam Aha yatato hIti | vipashcito viShayAtma-svarUpa-vivekaj~nasya tata indriya-jaye prayatamAnasyApi puruShasya indriyANi shrotrAdIni kartÌNi manaH parasabhaM balAd iva haranti | hR^itvA viShaya-pravaNaM kurvantIty arthaH | nanu virodhini viveka-j~nAne sthite kathaM haranti tatrAha pramAthInIti ati-baliShThatvAt taj-j~nAnopamardana-kShamANIty arthaH | tasmAt caurebhyo mahA-nidher ivendriyebhyo j~nAna-niShThAyAH saMrakShaNaM sthita-praj~nasyAsanam iti ||60||

__________________________________________________________

BhG 2.61

tAni sarvANi saMyamya yukta AsIta mat-paraH |
vashe hi yasyendriyANi tasya praj~nA pratiShThitA ||61||

shrIdharaH : yasmAd evaM tasmAt tAnIti | yukto yogI tAni indriyANi saMyamya mat-paraH sann AsIta | yasya vashe vashavartinIndriyANi | etena ca katham AsIteti prashnasya vashIkR^itendriyaH sann AsIteti ||61||

madhusUdanaH : evaM tarhi tatra kaH pratIkAra ity ata Aha tAnIti | tAnIndriyANi sarvANi j~nAna-karma-sAdhana-bhUtAni saMyamya vashIkR^itya yuktaH samAhito nigR^ihIta-manAH sann AsIta nirvApAras tiShThet | pramAthinAM kathaM sva-vashIkaraNam iti cet tatrAha mat-para iti | ahaM sarvAtmA vAsudeva eva para utkR^iShTa upAdeyo yasya sa mat-para ekAnta-mad-bhakta ity arthaH | tathA coktam na vAsudeva-bhaktAnAm ashubhaM vidyate kvacit iti | yathA hi loke balavantaM rAjAnam Ashritya dasyavo nigR^ihyante rAjAshrito 'yam iti j~nAtvA ca svayam eva tad-vashyA bhavanti tathaiva bhagavantaM sarvAntaryAminam Ashritya tat-prabhAveNaiva duShTAnIndriyANi nigrAhyANi punash ca bhagavad-Ashrito 'yam iti matvA tAni tad-vashyAny eva bhavantIti bhAvaH | yathA ca bhagavad-bhakter mahA-prabhAvatvaM tathA vistareNAgre vyAkhyAsyAmaH | indriya-vashIkAre phalam Aha vashe hIti | spaShTam | tad etad vashIkR^itendriyaH sann AsIteti kim AsIteti prashnasyottaram uktaM bhavati ||61||

vishvanAthaH : mat-paro mad-bhakta iti | mad-bhaktiM vinA naivendriya-jaya ity agrima-granthe 'pi sarvatra draShTavyam | yad uktam uddhavena - 

prAyashaH puNDarIkAkSha yu¤janto yogino manaH |
viShIdanty asamAdhAnAn mano-nigraha-karshitAH |
athAta Ananda-dughaM padAmbujaM haMsAH shrayeran || [BhP 11.29.1-2] iti |

vashe hIti sthita-praj~nasyendriyANi vashIbhUtAni bhavantIti sAdhakAd visheSha uktaH ||61||

baladevaH : nanu nirjitendriyANAm apy AtmAnubhavo na pratItas tatra ko 'bhyupAya iti cet tatrAha tAnIti | tAni sarvANi saMyamya mat-paro man-niShThaH san yuktaH kR^itAma-samAdhir AsIta tiShTheta | mad-bhakti-prabhAvena sarvendriya-vijaya-pUrvikA svAtma-dR^iShTiH sulabheti bhAvaH | evaM smaranti -

yathAgnir uddhata-shikhaH kakShaM dahati sAnilaH | 
tathA citta-sthito viShNur yoginAM sarva-kilbiSham || [ViP 6.7.74] ity Adi | 

vashe hIti spaShTam | itthaM ca vashIkR^itendriyatayAvasthitiH kim AsItety asyottaram uktam ||61||

__________________________________________________________

BhG 2.62-63

dhyAyato viShayAn puMsaH saN^gas teShUpajAyate |
saN^gAt saJNjAyate kAmaH kAmAt krodho 'bhijAyate ||62||
krodhAd bhavati saMmohaH saMmohAt smR^iti-vibhramaH |
smR^iti-bhraMshAd buddhi-nAsho buddhi-nAshAt praNashyati ||63||

shrIdharaH : bAhyendriya-saMyamAbhAve doSham uktvA manaH-saMyamAbhAve doSham Aha dhyAyata iti dvAbhyAm | guNa-buddhyA viShayAn dhyAyataH puMsaH teShu saN^ga Asaktir bhavati | AsaktyA ca teShu adhikaH kAmo bhavati | kAmAc ca kenacit pratihatAt krodho bhavati | kiM ca, krodhAd iti | krodhAt saMmohaH kAryAkArya-vivekAbhAvaH | tataH shAstrAcAryopadiShTa-smR^iter vibhramo vicalanaM bhraMshaH | tato buddhesh cetanAyA nAshaH | vR^ikShAdiShv ivAbhibhavaH | tataH praNashyati mR^ita-tulyo bhavati ||62-63||

madhusUdanaH : nigR^ihIta-bAhyendriyasyApi shabdAdInviShayAn dhyAyato manasA punaH punash cintayataH puMsas teShu viShayeShu saN^ga AsaN^go mamAtyantaM sukha-hetava eta ity evaM shobhanAdhyAsa-lakShaNaH prIti-visheSha upajAyate saN^gAt sukha-hetutva-j~nAna-lakShaNAt saJNjAyate kAmo mamaite bhavantv iti tR^iShNA-visheShaH | tasmAt kAmAt kutashcit pratihanyamAnAt tat-pratighAta-viShayaH krodho 'bhijvalanAtmAbhijAyate | krodhAd bhavati saMmohaH kAryAkArya-vivekAbhAva-rUpaH | saMmohAt smR^iti-vibhramaH smR^iteH shAstrAcAryopadiShTArthAnusandhAnasya vibhramo vicalanaM vibhraMshaH | tasmAc ca smR^iti-bhraMshAd buddher aikAtmyAkAra-mano-vR^itter nAsho viparIta-bhAvanopacaya-doSheNa pratibandhAd anutpattir utpannAyAsh ca phalAyogyatvena vilayaH | buddhi-nAshAt praNashyati tasyAsh ca phala-bhUtAyA buddher vilopAt praNashyati sarva-puruShArthAyogyo bhavati | yo hi puruShArthAyogyo jAtaH sa mR^ita eveti loke vyavahriyate | ataH praNashyatIty uktam | yasmAd evaM manaso nigrahAbhAve nigR^ihIta-bAhyendriyasyApi paramAnartha-prAptis taramAn mahatA prayatnena mano nigR^ihNIyAd ity abhiprAyaH | ato yuktam uktaM tAni sarvANi saMyamya yukta AsIteti ||62-63||

vishvanAthaH : sthita-praj~nasya mano-vashIkAra eva bAhyendriya-vashIkAra-kAraNaM sarvathA mano-vashIkArAbhAve tu yat syAt tat shR^iNv ity Aha dhyAyata iti | saN^ga AsaktiH | AsaktyA ca teShv adhikaH kAmo 'bhilAShaH | kAmAc ca kenacit pratihatAt krodhaH | krodhAt saMmohaH kAryAkArya-vivekAbhAvaH | tasmAc ca shAstropadiShTa-svArthasya smR^iti-nAshaH | tasmAc ca buddheH sad-vyavasAyasya nAshaH | tataH praNashyati saMsAra-kUpe patati ||62-63||

baladevaH : vijitendriyasyApi mayy aniveshita-manasaH punar anartho durvAra ity Aha dhyAyata iti dvyAbhyAm | viShayAn shabdAdIn sukha-hetutva-buddhyA dhyAyataH punaH punash cintayato yoginas teShu saN^ga Asaktir bhavati | saN^gAd dhetos teShu kAma-tR^iShNA jAyate | kAmAc ca kenacit pratihatAt krodhash citta-jvAlas tat-pratighAtako bhavati | krodhAt saMmohaH kAryAkArya-viveka-vij~nAna-vilopaH | saMmohAt smR^iter indriya-vijayAdi-prayatnAnusandher vibhramo vibhraMshaH | smR^iti-bhraMshAd buddher Atma-j~nAnArthakasyAdhyavasAyasya nAshaH | buddhi-nAshAt praNashyati punar viShaya-bhoga-nimagno bhavati saMsaratIty arthaH | madanAshrayaNAd durbalaM manas tAni sva-viShayair yojayantIti bhAvaH | tathA ca mano-vijigIShuNA mad-upAsanaM vidheyam ||62-63||

__________________________________________________________

BhG 2.64

rAga-dveSha-viyuktais tu viShayAn indriyaish caran |
Atma-vashyair vidheyAtmA prasAdam adhigacchati ||64||

shrIdharaH : nanv indriyANAM viShaya-pravaNa-svabhAvAnAM niroddhum ashakyatvAd ayaM doSho duShparihara iti sthita-praj~natvaM kathaM syAt ? ity AshaN^kyAha rAga-dveSha iti dvAbhyAm | rAga-dveSha-rahitaiH vigata-darpair indriyaiH viShayAMsh carann upabhu¤jAno 'pi prasAdaM shAntiM prApnoti | rAga-dveSha-rAhityam evAha Atmeti | Atmano manasaH vashyair indriyaiH vidheyo vashavartI AtmA mano yasyeti | anenaiva kathaM vrajetety asya caturtha-prashnasya svAdhInair indriyair viShayAn gacchatIty uttaram uktaM bhavati ||64||

madhusUdanaH : manasi nigR^ihIte tu bAhyendriya-nigrahAbhAve 'pi na doSha iti vadan kiM vrajetety asyottaram AhAShTabhiH | yo 'samAhita-cetAH sa bAhyendriyANi nigR^ihyApi rAga-dveSha-duShTena manasA viShayAMsh cintayan puruShArthAd bhraShTo bhavati | vidheyAtmA tu tu-shabdhaH pUrvasmAd vyatirekArthaH | vashIkR^itAntaH-karaNas tu Atma-vashyair mano 'dhInaiH svAdhInair iti vA rAga-dveShAbhyAM viyuktair virahitair indriyaiH shrotrAdibhir viShayAn shabdAdIn aniShiddhAMsh carann upalabhamAnaH prasAdaM prasannAtAM cittasya svacchatAM paramAtma-sAkShAtkAra-yogyatAm adhigacchati | rAga-dveSha-prayuktAnIndriyANi doSha-hetutAM pratipadyante | manasi sva-vashe tu na rAga-dveShau | tayor abhAve ca na tad-adhInendriya-pravR^ittiH | avarjanIyatayA tu viShayopalambho na doSham AvahatIti na shuddhi-vyAghAta iti bhAvaH |

etena viShayANAM smaraNam api ced anartha-kAraNaM sutarAM tarhi bhogas tena jIvanArthaM viShayAn bhu¤jAnaH katham anarthaM na pratipadyeteti shaN^kA nirastA | svAdhInair indriyair viShayAn prApnotIti ca kiM vrajeteti prashnasyottaram uktaM bhavati ||64||

vishvanAthaH : mAnasa-viShaya-grahaNAbhAve sati sva-vashyair indriyair viShaya-grahaNe 'pi na doSha iti vadan sthita-praj~no vrajeta kim ity asyottaram Aha rAgeti | vidheyo vacane sthta AtmA mano yasya saH | 

     vidheyo vinaya-grAhI vacane sthita AshravaH |
     vashyaH praNayo nibhR^ita-vinIta-prashritAH || ity amaraH |

prasAdam adhigacchatIty etAdR^ishasyAdhikAriNo viShaya-grahaNam api na doSha iti kiM vaktavyam ? pratyuta guNa eveti | sthita-praj~nasya viShaya-tyAga-svIkArAv eva Asana-vrajane te ubhe api tasya bhadre iti bhAvaH ||64||

baladevaH : manasi nirjite shrotrAdi-nirjayAbhAvo 'pi na doSha iti bruvan vrajeta kim ity asottaram Aha rAgeti Adibhir aShTabhiH | vijita-bahir-indriyo 'pi mad-anarpita-manAH paramArthAd vicyuta ity uktam | yo vidheyAtmA svAdhIna-manA mad-arpita-manAs tata eva nidagdha-rAgAdi-mano-malaH sa tv Atma-vashyair mano 'dhInair ata eva rAga-dveShAbhyAM viyuktair indriyaiH shrotrAdyair viShayAn niShiddhAn shabdAdIMsh caran bhu¤jAno 'pi prasAdaM viShayAsakty-Adi-malAnAgamAd vimala-manas tam adhigacchatIty prApnotIty arthaH ||64||

__________________________________________________________

BhG 2.65

prasAde sarva-duHkhAnAM hAnir asyopajAyate |
prasanna-cetaso hy Ashu buddhiH paryavatiShThate ||65||

shrIdharaH : prasAde sati kiM syAd ity atrAha prasAda iti | prasAde sati sarva-duHkha-nAshaH | tatash ca prasanna-cetaso buddhiH pratiShThitA bhavatIty arthaH ||65||

madhusUdanaH : prasAdam adhigacchatIty uktaM tatra prasAde sati kiM syAd ity ucyate prasAda iti | cittasya prasAde svacchatva-rUpe sati sarva-duHkhAnAm AdhyAtmikAdInAm aj~nAna-vilasitAnAM hAnir vinAsho 'sya yater upajAyate | hi yasmAt prasanna-cetaso yater Ashu shIghram eva buddhir brahmAtmaikyAkArA paryavatiShThate pari samantAd avatiShThate sthirA bhavati viparIta-bhAvanAdi-pratibandhAbhAvAt | tatash ca prasAde sati buddhi-paryavasthAnaM tatas tad-virodhy-aj~nAna-nivR^ittiH | tatas tat-kArya-sakala-duHkha-hAnir iti krame 'pi prasAde yatrAdhikyAya sarva-duHkha-hAni-karatva-kathanam iti na virodhaH ||65||

vishvanAthaH : buddhiH paryavatiShThate sarvato-bhAvena svAbhIShTaMprati sthirI-bhavatIti viShaya-grahaNAbhAvAd api samucita-viShaya-grahaNaM tasya sukham iti bhAvaH | prasanna-cetaso iti citta-prasAdo bhaktyaiveti j~neyam | tayA vinA tu na citta-prasAda iti prathama-skandha eva prapa¤citam | kR^ita-vedAnta-shAstrasyApi vyAsasyAprasanna-cittasya shrI-nAradopadiShTayA bhaktyaiva citta-prasAda-dR^iShTeH ||65||

baladevaH : prasAde sati kiM syAd ity Aha asya yogino manaH prasAde sati sarveShAM prakR^iti-saMsarga-kR^itAnAM duHkhAnAM hAnir upajAyate | prasanna-cetasaH svAtma-yAthAtmya-viShayA buddhiH paryavatiShThate sthirA bhavati ||65||

__________________________________________________________

BhG 2.66

nAsti buddhir ayuktasya na cAyuktasya bhAvanA |
na cAbhAvayataH shAntir ashAntasya kutaH sukham ||66||

shrIdharaH : indriya-nigrahasya sthita-praj~natA-sAdhanatvaM vyatireka-mukhenopapAdayati nAstIti | ayuktasya avashI-kR^itendriyasya nAsti buddhiH | shAstrAcAryopadeshAbhyAm Atma-viShayA buddhiH praj~naiva notpadyate | kutas tasyAH pratiShThA-vArtA | kuta ity atrAha na ceti | na cAyuktasya bhAvanA dhyAnam | bhAvanayA hi buddher Atmani pratiShThA bhavati, sA ca ayuktasya yato nAsti | na cAbhAvayataH Atma-dhyAnam akurvataH shAntiH Atmani cittoparamaH | ashAntasya kutaH sukham mokShAnanda ity arthaH ||66||

madhusUdanaH : imam evArthaM vyatireka-mukhena draDhayati nAstIti | ayuktasyAjita-cittasya buddhir Atma-viShayA shravaNa-mananAkhya-vedAnta-vicAra-janyA nAsti notpadyate | tad-buddhy-abhAve na cAyuktasya bhAvanA nididhyAsanAtmikA vijAtIya-pratyayAnantaritasajAtIya-pratyaya-pravAha-rUpA | sarvatra na¤o 'stIty anenAnvayaH | na cAbhAvayata AtmAnaM shAntiH sakAryAvidyA-nivR^itti-rUpA vedAnta-vAkya-janyA brahmAtmaikya-sAkShAt-kR^itiH | ashAntasyAtma-sAkShAtkAra-shUnyasya kutaH sukhaM mokShAnanda ity arthaH ||66||

vishvanAthaH : uktam arthaM vyatireka-mukhena draDhayati nAstIti | ayuktasyAvashIkR^ita-manaso buddhir Atma-viShayiNI praj~nA nAsti | ayuktasya tAdR^isha-praj~nA-rahitasya bhAvanA parameshvara-dhyAnaM ca | abhAvayato 'kR^ita-dhyAnasya shAntir viShayoparamo nAsti | ashAntasya sukham AtmAnandaH ||66||

baladevaH : pUrvoktam arthaM vyatireka-mukhenAha ayuktasyAyogino mad-aniveshita-manaso buddhir ukta-lakShaNA nAsti na bhavati | ataeva tasya bhAvanA tAdR^ig-Atma-cintApi nAsti | tAdR^isham AtmAnam abhAvayataH shAntir viShaya-tR^iShNA-nivR^ittir nAsti | ashAntasya tat-tR^iShNAkulasya sukham sva-prakAshAnandAtmAnubhava-lakShaNaM kutaH syAt ||66||

__________________________________________________________

BhG 2.67

indriyANAM hi caratAM yan mano 'nuvidhIyate |
tad asya harati praj~nAM vAyur nAvam ivAmbhasi ||67||

shrIdharaH : nAsti buddhir ayuktasya [GItA 2.66] ity atra hetum Aha indriyANAm iti | indriyANAm avashIkR^itAnAM svairaM viShayeShu caratAM madhye yadaivaikam indriyaM mano 'nuvidhIyate |vashIkR^itaM sad-indriyeNa saha gacchati, tadaivaikam indriyasya manasaH puruShasya vA praj~nAM buddhiM harati viShaya-vikShiptAM karoti | kim uta vaktavyaM bahUni praj~nAM harantIti | yathA pramattasya karNadhArasya nAvaM vAyuH sarvataH paribhramayati tadvad iti ||67||

madhusUdanaH : ayuktasya kuto nAsti buddhir ity ata Aha indriyANAm iti | caratAM sva-viShayeShu sva-sva-viShayeShu pravartamAnAnAm avashIkR^itAnAm indriyANAM madhye yad ekam apIndriyam anulakShyIkR^itya mano vidhIyate preryate pravartate iti yAvat | karma-kartari la-kAraH | tat indriyam ekam api manasAnusR^itam asya sAdhakasya manaso vA praj~nAm Atma-viShayAM shAstrIyAM harati apanayati manasas tad-viShayAviShTatvAt | yadaikam apIndriyaM praj~nAM harati tadA sarvANi harantIti kim u vaktavyam ity arthaH | 

dR^iShTAntas tu spaShTaH | abhyasyeti vAyor naukA-haraNa-sAmarthyaM na bhuvIti sUcayitum ambhasIty uktam | evaM dArShTAntike 'py ambhaH-sthAnIye manash cA¤calye saty eva praj~nA-haraNa-sAmarthyam indriyasya na tu bhU-sthAnIye manaH-sthairya iti sUcitam ||67||

vishvanAthaH : ayuktasya buddhir nAstIty upapAdayati indriyANAM sva-sva-viShayeShu caratAM madhye yan mama ekam indriyam anuvidhIyate | puMsAM sarvendriyAnuvartiH kriyate, tad eva mano 'sya praj~nAM buddhiM harati | yathAmbhasi nIyamAnAM nAvaM pratikUlo vAyuH ||67||

baladevaH : man-niveshita-manaskatayeindriya-niyamanAbhAve doSham Aha indriyANAm iti | viShayeShu caratAm avijitAnAm indriyANAM madhye yad ekaM shrotraM vA cakShur vAnulakShyIkR^itya mano vidhIyate pravartate, tad ekam evendriyaM manasAnugatam asya pravartakasya praj~nAM viviktAtma-viShayAM haraty apanayati manasasas tad-viShayAkR^iShTatvAt | kiM punaH ? sarvANi tAnIti | pratikUlo vAyur yathAmbhasi nIyamAnAM nAvaM tadvat ||67||

__________________________________________________________

BhG 2.68

tasmAd yasya mahAbAho nigR^ihItAni sarvashaH |
indriyANIndriyArthebhyas tasya praj~nA pratiShThitA ||68||

shrIdharaH : indriya-saMyamasya sthita-praj~natve sAdhanatvaM coktam upasaMharati tasmAd iti | sAdhanatvopasaMhAre tasya praj~nA pratiShThitA j~nAtavyety arthaH | mahAbAho ! iti sambodhayan vairi-nigrahe samarthasya tavAtrApi sAmarthyaM bhaved iti sUcayati ||68||

madhusUdanaH : hi yasmAd evaM tasmAd iti | sarvashaH sarvANi samanaskAni | he mahAbAho iti sambodhayan sarva-shatru-nivAraNa-kShamatvAd indriya-shatru-nivAraNe 'pi tvaM kShamo 'sIti sUcayati | spaShTam anyat | tasyeti siddhasya sAdhakasya ca parAmarshaH | indriya-saMyamasya sthita-praj~naM prati lakShaNatvasya mumukShuM prati praj~nA-sAdhanatvasya copasaMharaNIyatvAt ||68||

vishvanAthaH : yasya nigR^ihIta-manasaH | he mahA-bAho ! iti yathA shatrUn nigR^ihNAsi, tathA mano 'pi nigR^ihANeti bhAvaH ||68||

baladevaH : tasmAd iti | yasya man-niShTha-manasaH pratiShThitAtma-niShThA bhavati | he mahAbAho iti yathA ripUn nigR^ihNAsi tathendriyANi nigR^ihANety arthaH | ebhiH shlokair bhagavan-niviShTatayendriya-vijayaH sthita-praj~nasya siddhasya svAbhAvikaH | sAdhakasya tu sAdhana-bhUta iti bodhyam ||68||

__________________________________________________________

BhG 2.69

yA nishA sarva-bhUtAnAM tasyAM jAgarti saMyamI |
yasyAM jAgrati bhUtAni sA nishA pashyato muneH ||69||

shrIdharaH : nanu na kashcid api prasupta iva darshanAdi-vyApAra-shUnyaH sarvAtmanA nigR^ihItendriyo loke dR^ishyate | ato 'saktAvitam idaM lakShaNam ity AshaN^kyAha yA nisheti | sarveShAM bhUtAnAM yA nishA | nisheva nishA Atma-niShThA | aj~nAna-dhvAntAvR^ita-matInAM tasyAM darshanAdi-vyApArAbhAvAt | tasyAM Atma-niShThAyAM saMyamI nigR^ihItendriyo jAgrati prabudhyante | sAtma-tattvaM pashyato muner nishA | tasyAM darshanAdi-vyApAras tasya nAsti ity arthaH | etad uktaM bhavati - yathA divAndhAnAm ulukAdInAM rAtrAv eva darshanaM na tu divase | evaM brahmaj~nasyonmIlitAkShasyApi brahmaNy eva dR^iShTiH | na tu viShayeShu | ato nAsambhAvitam idaM lakShaNam iti ||69||

madhusUdanaH : tad evaM mumukShuNA praj~nA-sthairyAya prayatna-pUrvakam indriya-saMyamaH kartavya ity uktaM sthita-praj~nasya tu svataH siddha eva sarvendriya-saMyama ity Aha yA nisheti | yA vedAnta-vAkya-janita-sAkShAtkAra-rUpAhaM brahmAsmIti  praj~nA sarva-bhUtAnAm aj~nAnAM nisheva nishA tAn praty aprakAsha-rUpatvAt | tasyAM brahma-vidyA-lakShaNAyAM sarva-bhUta-nishAyAM jAgarti aj~nAna-nidrAyAH prabuddhaH san sAvadhAno vartate saMyamIndriya-saMyamavAn sthita-praj~na ity arthaH | yasyAM tu dvaita-darshana-lakShaNAyAm avidyA-nidrAyAM prasuptAny eva bhUtAni jAgrati svapnavad vyavaharanti sA nishA na prakAshata Atma-tattvaM pashyato 'parokShatayA muneH sthita-praj~nasya | yAvad dhi na prabudhyate tAvad eva svapna-darshanaM bodhya-paryantatvAd bhramasya tattva-j~nAna-kAle tu na bhrama-nimittaH kashcid vyavahAraH | tad uktaM vArtika-kAraiH -

kAraka-vyavahAre hi shuddhaM vastu na vIkShyante |
shuddhe vastuni siddhe ca kAraka-vyApR^itis tathA ||
kAkolUka-nishevAyaM saMsAro 'j~nAtma-vedinoH |
yA nishA sarva-bhUtAnAm ity avocat svayaM hariH || iti |

tathA ca yasya viparIta-darshanaM tasya na vastu-darshanaM viparIta-darshanasya vastv-adarshana-janyatvAt | yasya ca vastu-darshanaM tasya na viparIta-darshanaM viparIta-darshana-kAraNasya vastv-adarshanasya vastu-darshanena bAdhitatvAt | tathA ca shrutiH - yatra vA anyad iva syAt tatrAnyo 'nyat pashyet | yatra svasya sarvam AtmaivAbhUt tat kena kaM pashyet || iti vidyAvidyayor vyavasthAm Aha | yathA kAkasya rAtry-andhasya dinam ulUkasya divAndhasya nishA rAtrau pashyatash colUkasya yad dinaM rAtrir eva sA kAkasyeti mahad Ashcaryam etat | atas tattva-darshibhiH katham Avidyaka-kriyA-kArakAdi-vyavahAraH syAd iti svataH siddha eva tasyendriya-saMyama ity arthaH ||69||

vishvanAthaH : sthita-praj~nasya tu svataH-siddha eva sarvendriya-nigraha ity Aha yeti | buddhir hi dvividhA bhavati Atma-pravaNA viShaya-pravaNA ca | tatra yA Atma-pravaNA buddhiH sA sarva-bhUtAnAM nishA | nishAyAM kiM kiM syAd iti tasyAM svapanto janA yathA na jAnanti, tathaiva Atma-pravaNa-buddhau prApyamANaM vastu sarva-bhUtAni na jAnanti | kintu tasyAM saMyamI sthita-praj~no jAgarti | na tu svapiti | ata Atma-buddhi-niShTham AnandaM sAkShAd anubhavati | yasyAM viShaya-pravaNAyAM buddhau bhUtAni jAgrati, tan-niShThaM viShaya-sukha-shoka-mohAdikaM sAkShAd anubhavanti na tu tatra svapanti | sA muneH sthita-praj~nasya nishA tan-niShThaM kim api nAnubhavati ity arthaH | kintu pashyataH sAMsArikAnAM sukha-duHkha-pradAn viShayAn tatraudAsInyenAvalokayataH svabhogyAn viShayAn api yathocitaM nirlepam AdadAnasyety arthaH ||69||

baladevaH : sAdhakAvasthasya sthita-praj~nasyendriya-saMyamaH prayatna-sAdhya ity uktam | siddhAvasthasya tu tasya tan-niyamaH svAbhAvika ity Aha yA nisheti | viviktAtma-niShThA viShaya-niShThA ceti buddhir dvividhA | yAtma-niShThA buddhiH sarva-bhUtAnAM nishA-rUpakeNopamAtra vyajyate rAtri-tulyA tadvad aprakAshikA | rAtrAv ivAtma-niShThAyAM buddhau svapanto janAs tal-labhyam AtmAnaM sarve nAnubhavantIty arthaH | saMyamI jitendriyas tu tasyAM jAgarti na tu svapiti | tayA labhyam AtmAnam anubhavatIty arthaH | yasyAM viShya-niShThAyAM buddhau bhUtAnio jAgrati viShaya-bhogAn anubhavanti na tu tatra svapanti sA muneH sthita-praj~nasya nishA | tasya viShaya-bhogAprakAshikety arthaH | kIdR^ishasyety Aha pashyata iti | AtmAnaM sAkShAd anubhavataH prArabdhaAkR^iShTAn viShayAn apy audAsInyena bhu¤jAnasya cety arthaH | nartakI-mUrdha-ghaTAvadhAna-nyAyenAtma-dR^iShTer na tad-anya-rasa-graha iti bhAvaH | 

__________________________________________________________

BhG 2.70

ApUryamANam acala-pratiShThaM
samudram ApaH pravishanti yadvat |
tadvat kAmA yaM pravishanti sarve
sa shAntim Apnoti na kAma-kAmI ||70||

shrIdharaH : nanu viShayeShu dR^iShTy-abhAve katham asau tAn bhuN^kte ity apekShAyAm Aha ApUryamANam iti | nAnA-nada-nadInbhir ApUryamANam api acala-pratiShTham anatikrAnta-maryAdam eva samudraM punar api anyA Apo yathA pravishanti tathA kAmA viShayA yaM munim antar-dR^iShTiM bhogair avikriyamANam eva prArabdha-karmabhir AkShiptAH santaH pravishanti sa shAntim kaivalyaM prApnoti | na tu kAma-kAmI bhoga-kAmanA-shIlaH ||70||

madhusUdanaH : etAdR^ishasya sthita-praj~nasya sarva-vikShepa-shAntir apy artha-siddheti sa-dR^iShTAntam Aha ApUryamANam iti | sarvAbhir nadIbhir ApUryamANaM santaM vR^iShTy-Adi-prabhavA api sarvA ApaH samudraM pravishanti | kIdR^isham acala-pratiShTham anatikrAnta-maryAdam | acalAnAM mainAkAdInAM pratiShThA yasminn iti vA gAmbhIryAtishaya uktaH | yadvad yena prakAreNa nirvikAratvena tadvat tenaiva nirvikAratva-prakAreNa yaM sthita-praj~naM nirvikAram eva santaM kAmA aj~nair lokaiH kAmyamAnAH shabdAdyAH sarve viShayA avarjanIyatayA prArabdha-karma-vashAt pravishanti na tu vikartuM shaknuvanti sa mahA-samudra-sthAnIyaH sthita-praj~naH shAntiM sarva-laukikAlaukika-karma-vikShepa-nivR^ittiM bAdhitAnuvR^ittAvidyA-kArya-nivR^ittiM cApnoti j~nAna-balena | na kAma-kAmI kAmAn viShayAn kAmayituM shIlaM yasya sa kAma-kAmy aj~naH shAntiM samAkhyAtAM nApnoti | api tu sarvadA laukikAlaukika-karma-vikShepeNa mahati kleshArNave magno bhavatIti vAkyArthaH | etena j~nAnina eva phala-bhUto vidvat-saMnyAsas tasyaiva ca sarva-vikShepa-nivR^itti-rUpA jIvan-muktir daivAddhnIna-viShaya-bhoge 'pi nirvikAratety-Adikam uktaM veditavyam ||70||

vishvanAthaH : viShaya-grahaNe kShobha-rAhityam eva nirlepety Aha ApUryamANam iti | yathA varShAsu itas tataH nAdeyA ApaH samudraM pravishanti kIdR^isham | A IShad api ApUryamANam tAvatIbhir apy adbhiH pUrayituM na shakyam | acala-pratiShTham anatikrAnta-maryAdaM tadvad eva kAmA viShayA yaM pravishanti bhogyatvenAyAnti | yathA apAM praveshe apraveshe vA samudro na kam api visheSham Apadyate | evam eva yaH kAmAnAM bhoge abhoge ca kShobha-rahita eva syAt sa sthita-praj~naH | shAntiM j~nAnam ||70||

baladevaH : uktaM bhAvaM sphuTayann Aha ApUryeti | svarUpeNaivApUryamANaM tathApy acala-pratiShTham anullaN^ghita-velaM samudraM yathApo 'nyA varShodbhavA nadyaH pravishanti, na tu tatra ki¤cid visheShaM shaknuvanti kartuM, tadvat sarve kAmAH prArabdhAkR^iShTA viShayA yaM pravishanti na tu vikartuM prabhavanti sa shAntim Apnoti | shabdAdiShu tad indriya-gocareShv api sat svAtmAnandAnubhava-tR^iptair vikAra-lesham apy avindan sthita-praj~na ity arthaH | yaH kAma-kAmI viShaya-lipsuH sa tUkta-lakShaNAM shAntiM nApnoti ||70||

__________________________________________________________

BhG 2.71

vihAya kAmAn yaH sarvAn pumAMsh carati niHspR^ihaH |
nirmamo nirahaMkAraH sa shAntim adhigacchati ||71||

shrIdharaH : yasmAd evaM tasmAt vihAyeti | prAptAn kAmAn vihAya tyaktvopekShya aprApteShu ca niHspR^ihaH yato nirahaN^kAro 'taeva tad-bhoga-sAdhaneShu nirmamaH sann antar-dR^iShTir bhUtvA yash carati prArabdha-vashena bhogAn bhuN^kte | yatra kutrApi gacchati vA | sa shAntim prApnoti ||71||

madhusUdanaH : yasmAd evaM tasmAt vihAyeti | prAptAn api sarvAn bAhyAn gR^iha-kShetrAdInAntarAn manorAjya-rUpAn vAsanA-mAtra-rUpAMsh ca pathi gacchaMs tR^iNa-sparsha-rUpAn kAmAMs trividhAn vihAyopekShya sharIra-jIvana-mAtre 'pi nispR^ihaH san | yato nirahaN^kAra sharIrendriyAdAv ayam aham ity abhimAna-shUnyaH | vidyAvattvAdi-nimittAtma-sambhAvanA-rahita iti vA | ato nirmamaH sharIra-yAtrA-mAtrArthe 'pi prArabdha-karmAkShipte kaupInAcchAdanAdau mamedam ity abhimAna-varjitaH san yaH pumAMsh carati prArabdha-karma-vashena bhogAn bhuN^kte yAdR^icchikatayA yatra kvApi gacchatIti vA | sa evaMbhUtaH sthita-praj~naH shAntiM sarva-saMsAra-duHkhoparama-lakShaNAm avidyA-tat-kArya-nivR^ittim adhigacchati j~nAna-balena prApnoti | tad etad IdR^ishaM vrajanaM sthita-praj~nasyeti caturtha-prashnasyottaraM parisamAptam ||71||

vishvanAthaH : kashcit tu kAmeShu avishvasan naiva tAn bhuN^kte ity Aha | vihAyeti nirahaN^kAro nirmama iti deha-daihikeShu ahaMtA-mamatA-shUnyaH ||71||

baladevaH : vihAyeti | prAptAn kAmAn viShayAn sarvAn vihAya sharIropajIvana-mAtre 'pi nirmamo mamtA-shUnyaH nirahaN^kAro 'nAtmani sharIre AtmAbhimAna-shUnyash carati tad-upajIvana-mAtraM bhakShayati yatra kvApi gacchati vA sa shAntiM labhate iti vrajeta kim ity asyottaram ||71||

__________________________________________________________

BhG 2.72

eShA brAhmI sthitiH pArtha nainAM prApya vimuhyati |
sthitvAsyAm anta-kAle 'pi brahma-nirvANam R^icchati ||72||

shrIdharaH : uktAM j~nAna-niShThAM stuvann upasaMharati eSheti | brAhmI sthitir brahma-j~nAna-niShThA | eShaivaMvidhA | enAM parameshvarArAdhanena vishuddhAntaHkaraNaH pumAn prApya na vimuhyati | punaH saMsAra-mohaM na prApnoti | yato 'nta-kAle mR^ityu-samaye 'py asyAM lakSha-mAtram api sthitvA brahma-nirvANam brahmaNi nirvANaM layam R^icchati prApnoti | kiM punar vaktavyaM bAlyam Arabhya sthitvA prApnotIti ||72||

shoka-paN^ka-nimagnaM yaH sAN^khya-yogopadeshataH |
ujjahArArjunaM bhaktaM sa kR^iShNa-sharaNaM mama ||

iti shrI-shrIdhara-svAmikR^itAyAM bhagavad-gItA-TIkAyAM subodhinyAM 
dvitIyo 'dhyAyaH 
||2||

madhusUdanaH : tad evaM caturNAM prashnAnAm uttara-vyAjena sarvANi sthita-praj~na-lakShaNAni mumukShu-kartavyatayA kathitAni | samprati karma-yoga-phala-bhUtAM sAN^khya-niShThAM stuvann upasaMharati eSheti | eShA sthita-praj~na-lakShaNa-vyAjena kathitA | eShA te 'bhihitA sAN^khye buddhir iti ca prAg uktA sthitir niShThA sarva-karma-saMnyAsa-pUrvaka-paramAtma-j~nAna-lakShaNA brAhmI brahma-viShayA | he pArtha ! enAM sthitiM prApya yaH kashcid api pnar na vimuhyati | na hi j~nAna-bAdhitasyAj~nAnasya punaH sambhavo 'sti anAditvenotpatty-asambhavAt | asyAM sthitAv anta-kAle 'pi antye 'pi vaayasi sthitvA brahma-nirvANaM brahmaNi nirvANaM nirvR^ittiM brahma-rUpaM nirvANam iti vA | R^icchati gacchaty abhedena | kim u vaktavyaM yo bramacaryAd eva saMnyasya yAvaj-jIvam asyAM brAhmyAM sthitAv avatiShThate sa brahma-nirvANam R^icchatIty api-shabdArthaH ||72||

iti shrImat-paramahaMsa-parivrAjakAcArya-shrI-vishveshvara-sarasvatI-pAda-shiShya-shrI-madhusUdana-sarasvatI-viracitAyAM shrImad-bhagavad-gItA-gUDhArtha-dIpikAyAm sarva-gItArtha-sUtraNaM nAma 
dvitIyo 'dhyAyaH ||2||

vishvanAthaH : upasaMharati eSheti | brAhmI brahma-prApikA | anta-kAle mR^ityu-samaye 'pi | kiM punar AbAlyam ||72||

j~nAnaM karma ca vispaShTam aspaShTaM bhaktim uktavAn |
ataevAyam adhyAyaH shrI-gItA-sUtram ucyate ||
iti sArArtha-varShiNyAM harShiNyAM bhakta-cetasAm |
shrI-gItAsu dvitIyo 'yaM saN^gataH saN^gataH satAm ||2||

baladevaH : sthita-praj~natAM stauti eSheti | brAhmI brahma-prApikA | anta-kAle carame vayasi | kiM punar AkaumAraM brahma R^icchati labhate | nirvANam amR^ita-rUpaM tat pradam ity arthaH | nanu tasyAM sthitaH kathaM brahma prApnoti | tat-prAptes tad-bhakti-hetukatvAd iti ced ucyate | tasyAs tad-bhakti-hetukatvAt tad-bhakti-hetutvAc ca tat-prApakateti ||72||
niShkAma-karmabhir j~nAnI harim eva smaran bhavet |
anyathA vighna eveti dvitIyo 'dhyAya-nirNayaH ||

iti shrImad-bhagavad-gItopaniShad-bhAShye dvitIyo 'dhyAyaH |
||2||




[*ENDNOTE] Only found in Manu.
[*ENDNOTE] This is a reference to chapter 11.25. See VCT to 18.28.

>aGavshqTaa iôTaqYaae_DYaaYa"

