Bhagavadgita 4
with the commentaries of Sridhara, Madhusudana, Visvanatha and Baladeva

Input by ... (Gaudiya Grantha Mandira)


___________________________________________________________________

THIS TEXT FILE IS FOR REFERENCE PURPOSES ONLY!
COPYRIGHT AND TERMS OF USAGE AS FOR SOURCE FILE.
            
Text converted to Ronald E. Emmerick's encoding for WordPerfect 5.1 DOS 
and related utility programmes BHELA, CARAKA etc. (DOS versions):
            
description             character  =ASCII
            
long a                  A             195
long A                  ù             249
long i                  I             197
long I                  ý             253
long u                  U             198
long U                  ô             244
vocalic r               R^i             173
vocalic R               ã             227
long vocalic r          Ì             204
vocalic l               Ê             202
long vocalic l          Ë             203
velar n                 Ç             199
velar N                 §             167
palatal n               ¤             164
palatal N               ¥             165
retroflex t             T             194
retroflex T             è             232
retroflex d             D             172
retroflex D             Ö             214
retroflex n             N             239
retroflex N             ×             215
palatal s               sh             211
palatal S               Á             193
retroflex s             Sh             171
retroflex S             å             229
anusvara                M             230
capital anusvara        õ             245
visarga                 H             247
capital visarga         ê             234

Other characters of the REE encoding table are not included.
Unless indicated otherwise, accents have been dropped in order 
to facilitate word search.             

For a comprehensive list of REE and other GRETIL encodings 
and formats see:
www.sub.uni-goettingen.de/ebene_1/fiindolo/gretil/gretdiac.pdf
and
www.sub.uni-goettingen.de/ebene_1/fiindolo/gretil/gretdias.pdf
___________________________________________________________________





BhG 4.1

shrI-bhagavAn uvAca
imaM vivasvate yogaM proktavAn aham avyayam |
vivasvAn manave prAha manur ikShvAkave 'bravIt ||1||

shrIdharaH :
AvirbhAva-tirobhAvAv AviShkartuM svayaM hariH |
tattvaM pada-vivekArthaM karma-yogaM prashaMsati ||

evaM tAvad adhyAya-dvayena karma-yogopAyaka-j~nAna-yogo mokSha-sAdhanatvenoktaH | tad evaM brahmArpaNAdi-guNa-vidhAnena tattvaM padArtha-vivekAdinA ca prapa¤ciShyan prathamaM tAvat parasparAprAptatvena stuvan bhagavAn uvAca imam iti tribhiH | avyaya-phalatvAd avyayam | imaM yogaM purAham vivasvata AdityAya kathitavAn | sa ca sva-putrAya manave shrAddha-devAya | sa ca manuH sva-putrAyekShvAkave 'bravIt ||1||

madhusUdanaH : yadyapi pUrvam upeyatvena j~nAna-yogas tad-upAyatvena ca karma-yoga iti dvau yogau kathitau tathApi ekaM sAN^khyaM ca yogaM ca pashyati sa pashyati [GItA 5.6] ity anayA dishA sAdhya-sAdhanayoH phalaikyAd aikyam upacarya sAdhana-bhUtaM karma-yogaM sAdhya-bhUtaM ca j~nAna-yogam aneka-vidha-guNa-vidhAnAya stauti vaMsha-kathanena bhagavAn | 

imam adhyAya-dvayenoktaM yogaM j~nAna-niShThA-lakShaNaM karma-niShThopAya-labhyaM vivasvate sarva-kShatriya-vaMsha-bIja-bhUtAyAdityAya proktavAn prakarSheNa sarva-sandehocchedAdi-rUpeNoktavAn ahaM bhagavAn vAsudevaH sarva-jagat-paripAlakaH sargAdi-kAle rAj~nAM balAdhAnena tad-adhInaM sarvaM jagat pAlayitum | katham anena balAdhAnam iti visheSheNena darshayati -- avyayam avyaya-veda-mUlatvAd avyaya-phalatvAc ca na vyeti sva-phalAd ity avyayam avyabhicAri-phalam | tathA caitAdR^ishena balAdhAnaM shakyam iti bhAvaH |

sa ca mama shiShyo vivasvAn manave vaivasvatAya sva-putrAya prAha | sa ca manur ikShvAkave sva-putrAyAdi-rAjAyAbravIt | yadyapi prati manvantaraM svAyambhuvAdi-sAdhAraNo 'yaM bhAgavad-updeshas tathApi sAmpratika-vaivasvata-manvantarAbhi-prAyeNAdityam Arabhya sampradAyo gaNitaH ||1||

vishvanAthaH :
turye svAvirbhAva-hetor nityatvaM janma-karmaNoH |
svasyoktiM brahma-yaj~nAdi-j~nAnotkarSha-prapa¤cam ||

adhyAya-dvayenoktaM niShkAma-karma-sAdhyaM j~nAna-yogaM stauti imam iti ||1||

baladevaH :
turye svAbhivyakti-hetuM sva-lIlA-
nityatvaM sat-karmasu j~nAna-yogam |
j~nAnasyApi prAy yan-mAhAtmyam uccaiH
prAkhyad devo devakInandano 'sau ||

pUrvAdhyAyAbhyAm uktaM j~nAna-yogaM karma-yogaM caika-phalatvAd ekIkR^itya tad-vaMshaM kIrtayan stauti imam iti | imaM tvAM sUryAyAhaM proktavAn | avyayaM nityaM vedArtahtvAn naveyeti sva-phalAdityavyabhicAri-phalatvAc ca | sa ca mac-chiShyo vivasvAn sva-putrAya manave vaivasvatAya prAha | sa ca manur ikShvAkave sva-putrAyAbravIt ||1||

__________________________________________________________

BhG 4.2

evaM paramparA-prAptam imaM rAjarShayo viduH |
sa kAleneha mahatA yogo naShTaH parantapa ||2||

shrIdharaH : evam iti | evaM rAjAnash ca te R^iShayash ceti | anye 'pi rAjarShayo nimi-pramukhAH | sva-pitrAdibhir ikShvAku-pramukhaiH protkam imaM yogam vidur jAnanti sma | adyatanAnAm aj~nAne kAraNam Aha he parantapa shatru-pAtana ! sa yogaH kAla-vashAd iha loke naShTo vicchinnaH ||2||

madhusUdanaH : evam Adityam Arabhya guru-shiShya-paramparayA prAptam imaM yogaM rAjAnash ca ta R^iShayash ceti rAjarShayaH prabhutve sati sUkShmArtha-nirIkShaNa-kShamA nimi-pramukhAH sva-pitrAdi-proktaM viduH | tasmAd anAdi-veda-mUlatvenAnanta-phalatvenAnAdi-guru-shiShya-paramparA-prAptatvena ca kR^itrimatva-shaN^kAnAspadatvAn mahA-prabhAvo 'yaM yoga iti shraddhAtishayAya stUyate |

sa evaM mahA-prayojano 'pi yogaH kAlena mahatA dIrgheNa dharma-hrAsa-kareNehedAnIm Avayor vyavahAra-kAle dvAparAnte durbalAn ajitendriyAn anadhikAriNaH prApya kAma-krodhAdibhir abhibhUyamAno naShTo vicchinna-sampradAyo jAtaH | taM vinA puruShArthAprApter aho daurbhAgyaM lokasyeti shocati bhagavAn | he parantapa ! paraM kAma-krodhAdi-rUpaM shatru-gaNaM shauryeNa balavatA vivekena tapasA ca bhAnur iva tApayatIti parantapaH shatru-tApano jitendriya ity arthaH | urvashy-upekShaNAdy-adbhuta-karma-darshanAt | tasmAt tvaM jitendriyatvAd atrAdhikArIti sUcayati ||2||

vishvanAthaH : Nothing.

baladevaH : evaM vivasvantam Arabhya guru-shiShya-paramparayA prAptam iimaM yogaM rAjarShayaH sva-pitrAdibhir ikShvAku-prabhR^itibhir upadiShTaM viduH | iha loke naShTo vicchinna-sampradAyaH ||2||




__________________________________________________________

BhG 4.3

sa evAyaM mayA te 'dya yogaH proktaH purAtanaH |
bhakto 'si me sakhA ceti rahasyaM hy etad uttamam ||3||

shrIdharaH : sa evAyam iti | sa evAyaM yogo 'dya vicchinne sampradAye sati punash ca te tubhyam uktaH | yatas tvaM mama bhakto 'si sakhA ca | anyasmai mayA nocyate | hi yasmAd etad uttamaM rahasyam ||3||

madhusUdanaH : ya evaM pUrvam upadiShTo 'py adhikArya-bhAvAd vicchinna-sampradAyo 'bhUt | yaM vinA ca puruShArtho na labhyate | sa evAyaM purAtano 'nAdi-guru-paramparA-gato yogo 'dya sampradAya-viccheda-kAle mayAtisnigdhena te tubhyaM prakarSheNoktaH | na tv anyasmai kasmaicit | kasmAt ? bhakto 'si me sakhA ceti | iti-shabdo hetau | yasmAt tvaM mama bhaktaH sharaNAgatatve saty atyanta-prItimAn sakhA ca samAna-vayAH snigdha-sahAyo 'si sarvadA bhavasi atas tubhyam ukta ity arthaH anyasmai kuto nocyate tatrAha | hi yasmAd etaj j~nAnam uttamaM rahasyam atigopyam ||3||

vishvanAthaH : tvAM praty evAsya proktatve hetuH : bhakto dAsaH sakhA ceti bhAva-dvayam | anyas tu arvAcInaM praty eva avaktavyatve hetU rahasyam iti ||3||

baladevaH : sa eva tadAnupUrvika-vacana-vAcyo yogo mayA tvat-sakhenAtisnigdhena te tubhyaM mat-sakhAyeti snigdhAya proktas tvaM me bhaktaH prapannaH sakhA cAsIti hetor na tv anyasmai kasmaicit | tatra hetuH rahasyam iti | hi yasmAd uttamaM rahasyam iti gopyam etat ||3||

__________________________________________________________

BhG 4.4

arjuna uvAca
aparaM bhavato janma paraM janma vivasvataH |
katham etad vijAnIyAM tvam Adau proktavAn iti ||4||

shrIdharaH : bhagavato vivasvantaM prati yogopadeshAsambhavaM pashyann arjuna uvAca aparam iti | aparam arvAcInaM tava janma | paraM prAk kAlInaM vivasvato janma | tasmAt tavAdhunAtanatvAt cirantanAya vivasvate tvam Adau yogaM proktavAn iti etat katham ahaM jAnIyAM j~nAtuM shaknuyAm ||4||

madhusUdanaH : yA bhagavati vAsudeve manuShyatvenAsarvaj~natvAnityatvAshaN^kA mUrkhANAM tAm apanetum anuvadann arjuna AshaN^kate - aparam iti | aparam alpa-kAlInam idAnantanaM vasudeva-gR^ihe bhavato janma sharIra-grahaNaM vihInaM ca manuShyatvAt | paraM bahu-kAlInaM sargAdi-bhavam utkR^iShTaM ca devatvAt, vivasvato janma | atrAtmano janmAbhAvasya prAg-vyutpAditatvAd dehAbhiprAyeNaivArjunasya prashnaH | ataH katham etad vijAnIyAm aviruddhArthatayA | etac chabdArtham eva vivR^iNoti | tvam Adau yogaM proktavAn iti | tvam idAnIMtano manuShyo 'sarvaj~naH sargAdau pUrvatanAya sarvaj~nAyAdityAya proktavAn iti viruddhArtham etad iti bhAvaH |

atrAyaM nirgalito 'rthaH | etad dehAnavacchinnasya tava dehAntarAvacchedena vAdityaM pratyupadeShTR^itvam etad-dehena vA | nAdyaH | janmAntarAnubhUtasyAsarvaj~nena smartum ashakyatvAt | anyathA mamApi janmAntarAnubhUta-smaraNa-prasaN^gaH | tava mama ca manuShyatvenAsarvaj~natvAvisheShAt | tad uktam abhiyuktaiH janmAntarAnubhUtaM ca na smaryate iti | nApi dvitIyaH sargAdAv idAnIMtanasya dehasyAsad-bhAvAt | tad evaM dehAntareNa sargAdau sad-bhAvAnupappattir ity asarvaj~natvAnityatvAbhyAM dvAv arjunasya pUrva-pakShau ||4||

vishvanAthaH : uktam artham asambhavaM pR^icchati aparam idAnIntanam | paraM purAtanam ataH katham etat pratyemIti bhAvaH ||4||

baladevaH : kR^iShNasya sanAtanatve sArvaj~ne ca shaN^kamAnAn anabhij~nAn nirAkartum arjuna uvAca aparam iti | aparam arvAcInaM paraM parAcInaM tasmAd Adhunikas tvaM prAcInAya vivasvate yogam uktavAn ity etat katham ahaM vijAnIyAM pratIyAm | ayam arthaH : na khalu sarveshvaratvena kR^iShNam arjuno na vetti tasya narAkhya-tad-avatAratvena tAdrUpyAt, paraM dhAma paraM dhAma ity Adi tad-uktesh ca | na tv atat-sarvaj~na-viShayAm aj~na-shaN^kAm apAkartum aparam ity Adi pR^icchati | sarveshvaraH sa yathA sva-tattvaM vetti na tathAnyaH | tatas tan-mukhAmbujAd eva tad-rUpa-taj-janmAdi parkAshanIyaM loka-maN^galAya | tad-arthaM sva-mahimAnaM pravadan vikatthanatayA sa nAkShepyaH, kintu stavanIya eva kR^ipAlutayA | tac ca manuShAkR^iti-para-brahmaNas tava rUpaM janmAdi ca loka-vilakShaNaM kiM-vidhaM kim-arthakaM kiM-kAlam iti vij~nasyApy Aj~navat prashno 'yam aj~na-shaN^kA-nirAsaka-prativacanArthaH ||4||

__________________________________________________________

BhG 4.5

shrI-bhagavAn uvAca
bahUni me vyatItAni janmAni tava cArjuna |
tAny ahaM veda sarvANi na tvaM vettha parantapa ||5||

shrIdharaH : rUpAntareNopadiShTavAn ity abhiprAyeNottaraM shrI-bhagavAn uvAca bahUnIti | tAny ahaM veda vedmi | alupta-vidyA-shaktitvAt | tvaM tu na vettha na vetsi avidyAvR^ittatvAt ||5||

madhusUdanaH : tatra sarvaj~natvena prathamasya parihAram Aha bahUnIti | janmAni lIlA-deha-grahaNAni loka-dR^iShTy-abhiprAyeNAdityasyodayavan me mama bahUni vyatItAni tava cAj~nAninaH karmArjitAni deha-grahaNAni | tava cety upalakShaNam itareShAm api jIvAnAM, jIvaikyAbhiprAyeNa vA | he 'rjuna ! shlokenArjuna-vR^ikSha-nAmnA sambodhayann AvR^ita-j~nAnatvaM sUcayati | tAni janmAny ahaM sarvaj~naH sarva-shaktir Ishvaro veda jAnAmi sarvANi madIyAni tvadIyAny anyadIyAni ca | na tvam aj~no jIvas tirobhUta-j~nAna-shaktir vettha na jAnAsi svIyAny api kiM punaH parakIyANi | he parantapa ! paraM shatruM bheda-dR^iShTyA parikalpya hantuM pravR^itto 'sIti viparIta-darshitatvAd bhrAnto 'sIti sUcayati | tad anena sambodhana-dvayenAvaraNa-vikShepau dvAv apy aj~nAna-dharmau darshitau ||5||

vishvanAthaH : avatArAntareNopadiShTavAn ity abhiprAyeNAha bahUnIti | tava ceti yadA yadaiva mamAvatAras tadA mat-pArShadatvAt tavApy AvirbhAvo 'bhUd evety arthaH | veda vedmi sarveshvaratvena sarvaj~natvAt | tvaM na vettha mayaiva sva-lIlA-siddhy-arthaM tvaj-j~nAnAvaraNAd iti bhAvaH | ataeva he parantapa ! sAmpratika-kuntI-putratvAbhimAna-mAtreNaiva parAn shatrUMs tApayasi ||5||

baladevaH : eka evAhaM eko 'pi san bahudhA yo 'vabhAti ity Adi shruty-uktAni nitya-siddhAni bahUni rUpANi vaidUryavad Atmani dadhAnaH purA rUpAntareNa taM pratyupadiShTavAn iti bhAvenAha bhagavAn bahUnIti | tava ceti mat-sakhatvAt tAvanti janmAni tavApy abhUvann ity arthaH | na tvaM vettheti | idAnIM mayaivAcintya-shaktyA sva-lIlA-siddhaye tvaj-j~nAnAcchAdanAd iti bhAvaH | etena sArvaj~nyaM svasya darshitam | atra bhagavaj-janmanAM vAstavatvaM bodhyam | bahUnItyAdi shrI-mukhoktes tava ceti dR^iShTAntAc ca | na ca janmAkhyo vikAras tasyAgrima-vyAkhyayA pratyAkhyAnAt ||5||

__________________________________________________________

BhG 4.6

ajo 'pi sann avyayAtmA bhUtAnAm Ishvaro 'pi san |
prakR^itiM svAm adhiShThAya saMbhavAmy Atma-mAyayA ||6||

shrIdharaH : nanu anAdes tava kuto janma ? avinAshinash ca kathaM punar janma yena bahUni me vyatItAnity ucyate | Ishvarasya tava puNya-pApa-vihInasya kathaM jIvavaj janmeti ? ata Aha ajo 'pIti | satyam evam | tathApi ajo 'pi janma-shUnyo 'pi sann aham | tathAvyayAtmApy anashvara-svabhAvo 'pi san | tathA - Ishvaro 'pi karma-pAratantrya-rahito 'pi san | sva-mAyayA sambhavAmi samyag apracyuta-j~nAna-bala-vIryAdi-shaktyaiva bhavAmi | 

nanu tathApi ShoDasha-kalAtamka-liN^ga-deha-shUnyasya ca tava kuto janmeti ? ata uktaM svAM shuddha-sattvAtmikAM prakR^itiM adhiShThAya svIkR^itya | vishuddhorjita-sattva-mUrtyA svecchayAvatarAmIty arthaH ||6||

madhusUdanaH : nanv atItAneka-janma-vattvam AtmanaH smarasi cet tarhi jAti-smaro jIvas tvaM para-janma-j~nAnam api yoginaH sArvAtmyAbhimAnena shAstra-dR^iShTyA tUpadesho vAma-devavat [Vs 1.1.30] iti nyAyena sambhavati | tathA cAha vAmadevo jIvo 'pi ahaM manur abhavaM sUryash cAhaM kakShIvAnR^ipir asmi vipraHity Adi dAshatayyAm | ataeva na mukhyaH sarvaj~nas tvam | tathA ca katham AdityaM sarvaj~nam upadiShTavAn asy anIshvaraH san | na hi jIvasya mukhyaM sArvaj~nyaM sambhavati vyaShTy-upAdheH paricchinnatvena sarva-sambandhitvAbhAvAt | samaShTy-upAdher api virAjaH sthUla-bhUtopAdhitvena sUkShma-bhUta-pariNAma-viShayaM mAyA-pariNAma-viShayaM ca j~nAnaM na sambhavati | evaM sUkShma-bhUtopAdher api hiraNyagarbhasya tat-kAraNa-mAyA-pariNAmAkAshAdi-sarga-kramAdi-viShaya-j~nAnAbhAvaH siddha eva | tasmAd Ishvara eva kAraNopAditvAd atItAn Agata-vartamAna-sarvArtha-viShaya-j~nAnavAn mukhyaH sarvaj~naH | atItAn Agata-vartamAna-viShayaM mAyA-vR^itti-trayam ekaiva vA sarva-viShayA mAyA-vR^ittir ity anyat | tasya ca nityeshvarasya sarvaj~nasya dharmAdharmAdy-abhAvena janmaivAnupapannam atItAneka-janmavattvaM tu dUrotsAritam eva | tathA ca jIvatve sArvaj~nyAnupapattir Ishvaratve ca deha-grahaNAnupapattir iti shaN^kA-dvayaM pariharann anityatva-pakShasyApi parihAram Aha ajo 'pIti |

apUrva-dehendriyAdi-grahaNaM janma | pUrva-ghIta-dehendriyAdi-viyogo vyayaH | yad ubhayaM tArkikaiH prety abhAva ity ucyate | tad uktaM jAtasya hi dhruvo mR^ityur dhruvaM janma mR^itasya ca [GItA 2.27] iti | tad ubhayaM ca dharmAdharma-vashAd bhavati | dharmAdharma-vashatvaM cAj~nasya jIvasaya dehAbhimAninaH karmAdhikAritvAd bhavati | tatra yad ucyate sarvaj~nasyeshvarasya sarva-kAraNasyedR^ig-deha-grahaNaM nopapadyata iti tat tathaiva | katham ? yadi tasya sharIraM sthUla-bhUta-kAryaM syAt tadA vyaShTi-rUpatve jAgrad-avasthAsmad-Adi-tulyatvam | samaShTi-rUpatve ca virAD-jIvatvaM tasya tad-upAdhitvAt | atha sUkShma-bhUta-kAryaM tadA vyaShTi-rUpatve svapnAvasthAsmad-Adi-tulyatvam | samaShTi-rUpatve ca hiraNya-garbha-jIvatvaM tasya tad-upAdhitvAt | tathA ca bhautikaM sharIraM jIvAnAviShTaM parameshvarasya na sambhavaty eveti siddham | na ca jIvAviShTa eva tAdR^ishe sharIre tasya bhUtAveshavat pravesha iti vAcyam | tac-charIrAvacchedena taj-jIvasya bhogAbhyupagame 'ntaryAmi-rUpeNa sarva-sharIra-praveshasya vidyamAnatvena sharIra-visheShAbhyupagama-vaiyarthyAt | bhogAbhAve ca jIva-sharIratvAnupapatteH | ato na bhautikaM sharIram Ishvarasyeti pUrvArdhenAN^gIkaroti -- ajo 'pi sann avyayAtmA bhUtAnAm Ishvaro 'pi sann iti | 

ajo 'pi sann ity apUrva-deha-grahaNam avyayAtmApi sann iti pUrva-deha-vicchedaM bhUtAnAM bhagava-dharmANAM sarveShAM brahmAdi-stamba-paryantAnAm Ishvaro 'pi sann iti dharmAdharma-vashatvaM nivArayati | kathaM tarhi deha-grahaNam ity uttarArdhenAha prakR^itiM svAm adhiShThAya sambhavAmi | prakR^itiM mAyAkhyAM vicitrAneka-shaktim aghaTamAna-ghaTanApaTIyasIM svAM svopAdi-bhUtAm adhiShThAya cid-AbhAsena vashIkR^itya sambhavAmi tat-pariNAma-visheShair eva jagat-kAraNatva-sampAdikA mad-icchayaiva pravartamAnA vishuddha-sattva-mayatvena mama mUrtis tad-vishiShTasya cAjatvam avyayatvam IshvaratvaM copapannam | ato 'nena nityenaiva dehena vivasvantaM ca tvAM ca pratImaM yogam upadiShTavAn aham ity upapannam | tathA ca shrutiH - AkAsha-sharIraM brahma iti | AkAsho 'nnAvyAkR^itam | AkAsha eva tad otaM ca protaM ca [BAU 3.8.7] ity Adau tathA darshanAt | AkAshas tal-liN^gAt [Vs. 1.1.22] iti nyAyAc ca |

tarhi bhautika-vigrahAbhAvAt tad-dharma-manuShyatvAdi-pratItiH katham iti cet tatrAha Atma-mAyayeti | man-mAyayaiva mayi manuShyatvAdi-pratItir lokAnugrahAya na tu vastu-vR^ittyeti bhAvaH | tathA coktaM mokSha-dharme -

     mAyA hy eShA mayA sR^iShTA yan mAM pashyasi nArada |
     sarva-bhUta-guNair yuktaM na tu mAM draShTum arhasi || [Mbh 12.326.43] iti |

sarva-bhUta-guNair yuktaM kAraNopAdhiM mAM carma-cakShuShA draShTuM nArhasIty arthaH | uktaM ca bhagavatA bhAShyakAreNa - sa ca bhagavAn j~nAnaishvarya-shakti-bala-vIrya-tejobhiH sadA sampannas triguNAtmikAM vaiShNavIM svAM mAyAM prakR^itiM vashIkR^ityAjo 'vyayo bhUtAnAm Ishvaro nitya-shuddha-buddha-mukta-svabhAvo 'pi san sva-mAyayA dehavAn iva jAta iva ca lokAnugrahaM kurvan lakShyate sva-prayojanAbhAve 'pi bhUtAnujighR^ikShayA iti | vyAkhyAtR^ibhish coktaM svecchA-vinirmitena mAyAmayena divyena rUpeNa sambabhUveti |

nityo yaH kAraNopAdhir mAyAkhyo 'neka-shaktimAn | 
sa eva bhagavad-deha iti bhAShya-kR^itAM matam ||

anye tu parameshvare deha-dehi-bhAvaM na manyante | kiM yash ca nityo vibhuH sac-cid-Ananda-ghano bhagavAn vAsudevaH paripUrNo nirguNaH paramAtmA sa eva tad-vigraho nAnyaH kashcid bhautiko mAyiko veti | asmin pakShe yojanA - AkAshavat sarva-gatash ca nityaH, avinAshI vA are 'yam AtmAnucchitti-dharmA ity Adi shruteH, asaMbhavas tu sato 'nupaptteH [Vs. 2.3.8], nAtmAshruter nityatvAc ca tAbhyaH [Vs. 2.3.16] ity Adi nyAyAc ca vastu-gatyA janma-vinAsha-rahitaH sarva-bhAsakaH sarva-kAraNa-mAyAdhiShThAnatvena sarva-bhUteshvaro 'pi sann ahaM prakR^itiM svabhAvaM sac-cid-Ananda-ghanaika-rasam | 

mAyAM vyAvartayati svAm iti | nija-svarUpam ity arthaH | sa bhagavaH kasmin pratiShThitaH sve mahimni [ChAU 7.24.1] iti shruteH | sva-svarUpam adhiShThAya svarUpAvasthita eva san sambhavAmi deha-dehi-bhAvam antareNaiva dehivad vyavaharAmi | kathaM tarhy adehe sac-cid-Ananda-ghane dehatva-pratItir ata Aha Atma-mAyayeti | nirguNe shuddhe sac-cid-Ananda-ghane mayi bhagavati vAsudeve deha-dehi-bhAva-shUnye tad-rUpeNa pratItir mAyA-mAtram ity arthaH | tad uktam -

kR^iShNam enam avehi tvam AtmAnam akhilAtmanAm |
jagad-dhitAya so 'py atra dehIvAbhAti mAyayA || iti [BhP 10.14.55]
aho bhAgyam aho bhAgyaM nanda-gopa-vrajaukasAm
yan-mitraM paramAnandaM pUrNaM brahma sanAtanam || [BhP 11.14.32] iti ca |

kecit tu nityasya niravayavasya nirvikArasyApi paramAnandasyAvayavAya-vibhAvaM vAstavam evecchanti te niryuktikaM bruvANas tu nAsmAbhir vinivAryate iti nyAyena nApavAdyAH | yadi sambhavet tathaivAstu kim atipallavitenety uparamyate ||5||

vishvanAthaH : svasya janma-prakAram Aha - ajo 'pi janma-rahito 'pi san sambhavAmi, deva-manuShya-tiryag-AdiShu AvirbhavAmi | nanu kim atra citram ? jIvo 'pi vastuto 'ja eva sthUla-deha-nAshAnantaraM jAyata eva ? tatrAha savyayAtmAnashvara-sharIraH | kiM ca, jIvasya sva-deha-bhinna-sva-svarUpeNAjatvam eva, Avidyakena deha-sambandhenaiva tasya janmavattvam, mama tv IshvaratvAt sva-dehAbhinnasyAjatvaM janmavattvam ity ubhayam api svarUpa-siddham | tac ca durghaTatvAt citram atarkyam eva | ataH puNya-pApAdimato jIvasyeva sad-asad-yoniShu na me janmAshaN^kety Aha - bhUtAnAm Ishvaro 'pi san karma-pAratantrya-rahito 'pi bhUtvety arthaH | 

nanu jIvo hi liN^ga-sharIreNa sva-bandhakena karma-prApyAn devAdi-dehAn prApnoti | tvaM parameshvaro liN^ga-rahitaH sarva-vyApakaH karma-kAlAdi-niyantA | bahu syAm iti shruteH sarva-jagad-rUpo bhavaty eva | tad api yad visheShata evambhUto 'py ahaM sambhavAmIti brUShe, tan manye sarva-jagad-vilakShaNAn deha-visheShAn nityAn eva loke prakAshayituM tvaj-janmety avagamyate | tat khalu katham ity ata Aha prakR^itiM svAm adhiShThAyeti | atra prakR^iti-shabdena yadi bahiraN^gA mAyA-shaktir ucyate, tadA tad-adhiShThAtA parameshvaras tad-dvArA jagad-rUpo bhavaty eveti na visheShopalabdhiH | tasmAt saMsiddhi-prakR^itI tv ime svarUpaM ca svabhAvash ca ity abhidhAnAd atra prakR^iti-shabdena svarUpam evocyate | na tat svarUpa-bhUtA mAyA-shaktiH | svarUpaM ca tasya sac-cid-Ananda eva | ataveva tvAM shuddha-sattvAtmikAM prakR^itim iti shrI-svAmi-caraNAH | prakR^itiM svabhAvaM svam eva svabhAvam adhiShThAya svarUpeNa svecchayA sambhavAmIty arthaH iti shrI-rAmAnujAcArya-caraNAH | prakR^itiM svabhAvaM sac-cid-Ananda-ghanaika-rasam | mAyAM vyAvartayati svAm iti nija-svarUpam ity arthaH | sa bhagavaM kasmin pratiShThitaH sva-mahimni iti shruteH | sva-svarUpam adhiShThAya svarUpAvasthita eva sambhavAmi deha-dehi-bhAvam antareNaiva dehivad vyavaharAmi iti shrI-madhusUdana-sarasvatI-pAdAH |

nanu yady avyayAtmA anashvara-matsya-kUrmAdi-svarUpa eva bhavasi, tarhi tava prAdurbhavat-svarUpaM pUrva-prAdurbhUta-svarUpANi ca yugapad eva kiM nopalabhyanta ? tatrAha Atma-bhUtA yA mAyA tayA sva-svarUpAvaraNa-prakAshana-karma ca yayA cic-chakti-vR^ittyAyoga-mAyayety arthaH | tayA hi pUrva-kAlAvatIrNa-svarUpANi pUrvam evAvR^itya vartamAna-svarUpaM prakAshya sambhavAmi | Atma-mAyayA samyag apracyuta-j~nAna-bala-vIryAdi-shaktyaiva bhavAmi iti shrI-svAmi-caraNAH | Atma-mAyayAtma-j~nAnena mAyA vayunaM j~nAnam iti j~nAna-paryAyo 'tra mAyA-shabdaH | tathA cAbhiyukta-prayogaH mAyayA satataM vetti prAcInAnAM shubhAshubham iti shrI-rAmAnujAcArya-caraNAH | mayi bhagavati vAsudeve deha-dehi-bhAva-shUnye tad-rUpeNa pratItiH mAyA-mAtram iti shrI-madhusUdana-sarasvatI-pAdAH ||6||

baladevaH : loka-vilakShaNatayA svarUpaM sva-janma ca vadan sanAtanatvaM svasyAha ajo 'pIti | atra svarUpa-svabhAva-paryAyaH prakR^iti-shabdaH | svAM prakR^itiM svaM svarUpaM adhiShThAyAlambya sambhavAmi AvirbhavAmi | saMsiddhi-prakR^itI tv ime | svarUpaM ca svabhAvash ca ity amaraH | svarUpeNaiva sambhavAmIti | etam arthaM vicarituM vishinaShTi ajo 'pIty AdinA | api avadhAraNe | apUrva-deha-yogo janma | tad-rahita eva san | avyayAtmApi san avyayaH pariNAma-shUnya AtmA buddhyAdir yasya tAdR^isha eva san | AtmA puMsi ity Ady ukteH | bhUtAnAm Ishvaro 'pi san svetareShAM jIvAnAM niyantaiva san ity arthaH | ajatvAdi-guNakaM yad vibhu-j~nAna-sukha-ghanaM rUpaM tenaivAvatarAmIti svarUpeNaiva sambhavAmIty asya vivaraNaM tAdR^ishasya svarUpasya raver ivAbhiyakti-mAtram eva janmeti tat-svarUpasya taj-janmanash ca loka-vilakShaNatvaM tena sanAtanatvaM ca vyaktam | karma-tantratvaM nirastam | shrutish caivam Aha ajAyamAno bahudhA vijAyate iti | smR^itish ca pratyakShaM ca harer janma na vikAraH kathaMcana ity AdyA | ataeva sUtikA-gR^ihe divyAyudha-bhUShaNasya divya-rUpasya ShaD-aishvarya-sampannasya tasya vIkShaNaM smaryate | prayojanam Aha Atma-mAyayeti | bhajaj-jIvAnukampayA hetunA tad-uddhArAyety arthaH | mAyA dambhe kR^ipAyAM ca iti vishvaH | Atma-mAyayA sva-sArvaj~nena sva-saN^kalpeneti kecit | mAyA vayunaM j~nAnaM ca iti nirghaNTu-koShAt | lokaH khalu rAjAdiH pUrva-dehAdIni vihAyApUrva-dehAdIni bhajan niranusandhir aj~no janmIbhavati tad-vailakShaNyaM harer janminaH prasphuTam | bhUtAnAm Ishvaro 'pi sann ity anena labdha-siddhayo yogi-prabhR^itayo 'pi vyAvR^ittAH | sukha-cid-ghano harir deha-dehi-bhedena guNa-guNi-bhedena ca shUnyo 'pi visheSha-balAt tat-tad-bhAvena viduShAM pratItir AsId iti ||6||

__________________________________________________________

BhG 4.7

yadA yadA hi dharmasya glAnir bhavati bhArata |
abhyutthAnam adharmasya tadAtmAnaM sR^ijAmy aham ||7||

shrIdharaH : kadA sambhavasIty apekShAyAm Aha yadA yadeti | glAnir hAniH | abhyutthAnam Adhikyam ||7||

madhusUdanaH : evaM sac-cid-Ananda-ghanasya tava kadA kim-arthaM vA dehivad vyavahAra iti tatrocyate yadA yadeti | dharmasya veda-vihitasya prANinAm abhyudaya-niHshreyasa-sAdhanasya pravR^itti-nivR^itti-lakShaNasya varNAshrama-tad-AcAra-vyaN^gyasya yadA yadA glAnir hAnir bhavati he bhArata bharata-vaMshodbhavatvena bhA j~nAnaM tatra ratatvena vA tvaM na dharma-hAniM soDhuM shaknoShIti sambodhanArthaH | evaM yadA yadAbhyutthAnam udbhavo 'dharmasya veda-niShiddhasya nAnA-vidha-duHkha-sAdhanasya dharma-virodhinas tadA tadAtmAnaM dehaM sR^ijAmi nitya-siddham eva sR^iShTam iva darshayAmi mAyayA ||7||

vishvanAthaH : kadA sambhavAmIty apekShAyAm Aha yadeti | dharmasya glAnir hAnir adharmasyAbhyutthAnaM vR^iddhis te dve soDhum ashaknuvan tayor vaiparItyaM kartum iti bhAvaH | AtmAnaM dehaM sR^ijAmi nity siddham eva taM sR^iShTam iva darshayAmi mAyayA iti shrI-madhusUdana-sarasvatI-pAdAH ||7||

baladevaH : atha sambhava-kAlam Aha yadeti | dharmasya vedoktasya glAnir vinAshaH adharmasya tad-viruddhasyAbhyutthAnam abhuyudayas tadAham AtmAnaM sR^ijAmi prakaTayAmi | na tu nirmame tasya pUrva-siddhatvAd iti nAsti mat-sambhava-kAla-niyamaH ||7||

__________________________________________________________

BhG 4.8

paritrANAya sAdhUnAM vinAshAya ca duShkR^itAm |
dharma-saMsthApanArthAya saMbhavAmi yuge yuge ||8||

shrIdharaH : kim-artham ? ity apekShAyAm Aha paritrANAyeti | sAdhUnAM sva-dharma-vartinAM rakShaNAya | duShTaM karma kurvantIti duShkR^itaH | teShAM vadhAya ca | evaM dharma-saMsthApanArthAya sAdhu-rakShaNena duShTa-vadhena ca dharmaM sthirIkartum | yuge yuge tat-tad-avasare sambhavAmIty arthaH | na caivaM duShTa-nigrahaM kurvato 'pi nairghR^iNyaM shaN^kanIyam | yathAhuH - lAlane tADane mAtur nAkAruNyaM yathArbhake | tat tad eva maheshasya niyantur guNa-doShayoH ||8||

madhusUdanaH : tat kiM dharmasya hAnir adharmasya ca vR^iddhis tava paritoSha-kAraNaM yena tasminn eva kAla AvirbhavasIti tathA cAnarthAvaha eva tavAvatAraH syAt ? iti nety Aha paritrANAyeti | dharma-hAnyA hIyamAnAnAM sAdhUnAM puNya-kAriNAM veda-mArga-sthAnAM paritrANAya paritaH sarvato rakShaNAya | tathAdharma-vR^iddhyA vardhamAnAnAM duShkR^itAM pApa-kAriNAM veda-mArga-virodhinAM vinAshAya ca | tad ubhayaM kathaM syAd iti tad Aha dharma-saMsthApanArthAya dharmasya samyag-adharma-nivAraNena sthApanaM veda-mArga-parirakShaNaM dharma-saMsthApanaM tad-arthaM sambhavAmi pUrvavat | yuge yuge pratiyugam ||8||
 
vishvanAthaH : nanu tvad-bhaktA rAjarShayo brahmarShayo 'pi vA dharma-hAny-adharma-vR^iddhI dUrIkartuM shaknuvanty eva | etAvad artham eva kiM tavAvatAreNa ? iti cet, satyam | anyad api anya-duShkaraM karma kartuM sambhavAmIty Aha parIti | sAdhUnAM paritrANAya mad-ekAnta-bhaktAnAM mad-darshanotkaNThA-sphuTa-cittAnAM yad vaiyAgrya-rUpaM duHkham | tasmAt trANAya | tathA duShkR^itAM mad-bhakta-loka-duHkha-dAyinAM mad-anyair avadhyAnAM rAvaNa-kaMsa-keshy-AdInAM vinAshAya | tathA dharma-saMsthApanArthAya madIya-dhyAna-yajana-paricaryA-saN^kIrtana-lakShaNaM parama-dharmaM mad-anyaiH pravartayitum ashakyaM samyak prakAreNa sthApayitum ity arthaH | yuge yuge prati-yugaM pratikalpaM vA | na caivaM duShTa-nigraha-kR^ito bhagavato vaiShamyam AshaN^kanIyam | duShTAnAm apy asurANAM sva-kartR^i-vadhena vividha-duShkR^ita-phalAn naraka-saha-praNipAtAt saMsArAc ca paritrANatas tasya sa khalu nigraho 'py anugraha eva nirNItaH ||8||

baladevaH : nanu tvad-bhaktA rAjarShayo 'pi dharma-glAnim adharmAbhyutthAnaM cApanetuM prabhavanti tAvate 'rthAya kiM sambhavAmIty Aha parIti | sAdhUnAM mad-rUpa-guNa-niratAnAM mat-sAkShAt-kAram AkAN^kShyatAM tena vinAtivyagrANAM tad-vaiyagrya-rUpAd duHkhAt paritrANAyAtimanoj~na-svarUpa-sAkShAt-kAreNa | tathA duShkR^itAM duShTa-karma-kAriNAM mad-anyair avadhyAnAM dashagrIva-kaMsAdInAM tAdR^ig-bhakta-drohiNAM vinAshAya dharmasya mad-ekArcana-dhyAnAdi-lakShaNasya shuddha-bhakti-yogasya vaidikasyApi mad-itaraiH pracArayitum ashakyasya saMsthApanArthAya sampracArAyety etat trayaM mat-sambhavasya kAraNam iti | yuge yuge tat-tat-samayena ca duShTa-vadhena harau vaiShamyaM, tena duShTAnAM mokShAnanda-lAbhe sati tasyAnugraha-rUpatvena pariNAmAt ||8||

__________________________________________________________

BhG 4.9

janma karma ca me divyam evaM yo vetti tattvataH |
tyaktvA dehaM punar janma naiti mAm eti so 'rjuna ||9||

shrIdharaH : evaM-vidhAnAm Ishvara-janma-karmaNAM j~nAne phalam Aha janmeti | svecchayA kR^itaM mama janma karma ca dharma-pAlana-rUpaM divyam alaukikaM tattvataH parAnugrahArtham eveti yo vetti sa dehAbhimAnaM tyaktvA punar janma saMsAraM naiti na prApnoti | kintu mAm eva prApnoti ||9||

madhusUdanaH : janma nitya-siddhasyaiva mama sac-cid-Ananda-ghanasya lIlayA tathAnukaraNam | karma ca dharma-saMsthApanena jagat-paripAlanaM me mama nitya-siddheshvarasya divyam aprAkR^itam anyaiH kartum ashakyam IshvarasyaivAsAdharaNam | evam ajo 'pi sann ity AdinA pratipAditaM yo vetti tattvato bhrama-nivartanena | mUDhair hi mauShyatva-bhrAntyA bhagavato 'pi garbha-vAsAdi-rUpam eva janma sva-bhogArtham eva karmety Aropitam | paramArthataH shuddha-sac-cid-Ananda-rUpatva-j~nAnena tad-apanudyAjasyApi mAyayA janmAnukaraNam akartur api parAnugrahAya karmAnukaraNam iy evaM yo vetti sa Atmano 'pi tattva-sphuraNAt tyaktvA deham imaM punar janma naiti | kintu mAM bhagavantaM vAsudevam eva sac-cid-Ananda-ghanam eti saMsArAn mucyata ity arthaH ||9||
 
vishvanAthaH : ukta-lakShaNasya maj-janmanas tathA janmAnantaraM mat-karmaNash ca tattvato j~nAna-mAtreNaiva kR^itArthaH syAd ity Aha janmeti | divyam aprAkR^itaM iti shrI-rAmAnujAcArya-caraNAH shrI-madhusUdana-sarasvatI-pAdAsh ca | divyam alaukikaM iti shrI-svAmi-caraNAH | lokAnAM prakR^iti-sR^iShTatvAd alaukika-shabdasya aprAkR^itatvam evArthas teShAm apy abhipretaH | ataevAprAkR^itatvena guNAtItatvAd bhagavaj-janma-karmaNo nityatvam | tac ca bhagavat-sandarbhe na vidyate yasya ca janma karma vA [BhP 8.3.8] ity atra shloke shrI-jIva-gosvAmi-caraNair upapAditam | yad vA yukty-anupapannam api shruti-smR^iti-vAkya-balAd atarkam evedaM mantavyam | tatra pippalAda-shAkhAyAM puruSha-bodhinI-shrutiH - eko devo nitya-lIlAnurakto bhakta-vyApI bhakta-hR^idayAntarAtmA iti | tathA janma-karmaNo nityatvaM shrI-bhAgavatAmR^ite bahusha eva prapa¤citam | evaM yo vetti tattvata iti ajo 'pi sann avyayatAtmA ity asmiMs tathA janma karma ca me divyam ity asmiMsh ca mad-vAkya evAstikatayA maj-janma-karmaNor nityatvam eva yo jAnAti, na tu tayor nityatve kA¤cid yuktim apy apekShamANo bhavatIty arthaH | yad vA tattvataH oM tat sad iti nirdesho brahmaNas trividhaH smR^itaH [GItA 17.18] ity agrimoktes tac-chabdena brahmocyate tasya bhAvas tattvaM tena brahma-svarUpatvena yo vettIty arthaH | sa vartamAnaM dehaM tyaktvA punar janma naiti kintu mAm evaiti | atra dehaM tyaktvA ity asyAdhikyAd evaM vyAcakShate sma | sa dehaM tyaktvA punar janma naiti kintu deham atyaktvaiva mAm eti | madIya-divya-janma-ceShTita-yAthAtmya-vij~nAnena vidhvasta-samasta-mat-samAshrayaNa-virodhi-pApmAsminn eva janmani yathodita-prakAreNa mAm Ashritya mad-eka-priyo mad-eka-citto mAm eva prApnoti iti shrI-rAmAnujAcArya-caraNAH ||9||

baladevaH : bahulAyAsaiH sAdhana-sahasrair api durlabho mokSho maj-janma-carita-shravaNena mad-ekAnti-pathAnuvartinAM sulabho 'stv ity etad arthaM ca sambhavAmIty AshayA bhagavAn Aha janmeti | mama sarveshvarasya satyecchasya vaidUryavan nitya-siddha-nR^isiMha-raghunAthAdi-bahula-rUpasya tatra tatrokta-lakShNaM janma tathA karma ca tat-tad-bhakta-sambandhaM caritaM tad ubhayaM divyam aprAkR^itaM nityaM bhavatIty evam evaitad iti yas tattvato vetti yad gataM bhavac ca bhaviShyac ca eko devo nitya-lIlAnurakto bhakta-vyApI bhakta-hR^idy antarAtmA iti shrutyA divyam iti mad-uktyA ca dR^iDha-shraddho yukti-nirapekShaH san | he arjuna ! sa vartamAnaM dehaM tyaktvA punaH prApa¤cikaM janma naiti | kintu mAm eva tat-tat-karma-manoj~nam eti mukto bhavatIty arthaH | yad vA mocakatva-liN^gena tat tvam asi iti shrutesh ca me janma-karmaNI tattvato brahmatvena yo vettIti vyAkhyeyam | itarathA tam eva viditvAtimR^ityum eti nAnyaH panthA vidyate 'yanAya [ÁvetU 3.8] iti shrutir vyAkupyet | samAnam anyat | janmAdi-nityatAyAM yuktayas tv anyatra vistR^itA draShTavyAH ||9||

__________________________________________________________

BhG 4.10

vIta-rAga-bhaya-krodhA man-mayA mAm upAshritAH |
bahavo j~nAna-tapasA pUtA mad-bhAvam AgatAH ||10||

shrIdharaH : kathaM janma-karma-j~nAnena tvat-prAptiH syAd iti ? ata Aha vIta-rAgeti | ahaM shuddha-sattvAvatAraiH dharma-pAlanaM karomIti madIyaM parama-kAruNikatvaM j~nAtvA | mAm evopAshritAH santaH | mat-prasAda-labdhaM yadAtma-j~nAnaM ca tapash ca | tat-paripAka-hetuH sva-dharmaH | tayor dvandvaikavad bhAvaH | tena j~nAna-tapasA pUtAH shuddhA nirastAj~nAna-tat-kArya-malAH | mad-bhAvaM mat-sAyujyaM prAptA bahavaH | na tv adhunaiva pravR^itto 'yaM mad-bhakti-mArga ity arthaH | tad evaM tAny ahaM veda sarvANIty AdinA vidyAvidyopAdhibhyAM tat-tvaM-padArthAv Ishvara-jIvau pradarshyeshvarasya cAvidyAbhAvena nitya-shuddhatvAj jIvasya ceshvara-prasAda-labdha-j~nAnenAj~nAna-nivR^itteH shuddhasya satash cid-aMshena tadaikyam uktam iti draShTavyam ||10||

madhusUdanaH : mAm eti so 'rjunety uktaM tatra svasya sarva-mukta-prApyatayA puruShArthatvam asya mokSha-mArgasyAnAdi-parasparAgatatvaM ca darshayati vIta-rAgeti | rAgas tat-tat-phala-tR^iShNA | sarvAn viShayAn parityajya j~nAna-mArge kathaM jIvitavyam iti trAso bhayam | sarva-viShayocchedako 'yaM j~nAna-mArgaH kathaM hitaH syAd iti dveShaH krodhaH | ta ete rAga-bhaya-krodhA vItA vivekena vigatA yebhyas te vIta-rAga-bhaya-krodhAH shuddha-sattvAH | man-mayA mAM paramAtmAnaM tat-padArthatvaM gatAH | bahavo 'neke j~nAna-tapasA j~nAnam eva tapaH sarva-karma-kShaya-hetutvAt | na hi j~nAnena sadR^ishaM pavitram iha vidyate iti hi vakShyati | tena pUtAH kShINa-sarva-pApAH santo nirastAj~nAna-tat-kArya-malAH | mad-bhAvaM mad-rUpatvaM vishuddha-sac-cid-Ananda-ghanaM mokSham AgatA aj~nAna-mAtrApanayena mokShaM prAptAH | 

j~nAna-tapasA pUtA jIvan-muktAH santo mad-bhAvaM mad-viShayaM bhAvaM raty-AkhyaM premANam AgatA iti vA | teShAM j~nAnI nitya-yuktA eka-bhaktir vishiShyate iti hi vakShyati ||10||

vishvanAthaH : na kevalam eka evAdhunika eva, maj-janma-karma-tattva-j~nAna-mAtreNaiva mAM prApnoty api tu prAktanA api pUrva-pUrva-kalpAvatIrNasya mama janma-karma-tattva-j~nAnavanto mAm Apur evety Aha vIteti | j~nAnam ukta-lakShaNaM maj-janma-karmaNos tattvato 'nubhava-rUpam eva tapas tena pUtAH iti shrI-rAmAnujAcArya-caraNAH | 

yad vA, j~nAne maj-janma-karmaNor nityatva-nishcayAnubhave yan-nAnA-kumata-kutarka-yukti-sarpI-viSha-dAha-sahana-rUpaM tapas tena pUtAH | tathA ca shrI-rAmAnuja-dhR^ita-shrutiH - tasya dhIrAH parijAnanti yoniM iti dhIrA dhImanta eva tasya yoniM janma-prakAraM jAnantIty arthaH | vItAs tyaktAH kumata-prajalpiteShu janeShu rAgAdyA yais te na teShu rAgaH prItir nApi tebhyo bhayaM nApi teShu krodho mad-bhaktAnAm ity arthaH | kuto man-mayA maj-janma-karmAnudhyAna-manana-shravaNa-kIrtanAdi-pracurAH | mad-bhAvaM mayi premANam ||10||

baladevaH : idAnIm iva purApi maj-janmAdi-nityatA-j~nAnena bahUnAM vimuktir abhUd iti tan-nityatAM draDhayitum Aha vIteti | bahavo janA j~nAna-tapasA pUtAH santaH purA mad-bhAvam AgatA ity anuShaN^gaH | maj-janmAdi-nityatva-viShayakaM yaj j~nAnaM tad eva duradhigama-shruti-yukti-sampAdyatvAt tapas tasmin j~nAne vA yad vividha-kumata-kutarkAdi-nivAraNa-rUpaM tapas tena pUtA nirdhUtAvidyA ity arthaH | mayi bhAvaM premANaM vidyamAnatAM vA mat-sAkShAt-kR^itim | kIdR^ishAs te ity Aha vIteti | vItAH parityaktAs tan-nityatva-virodhiShu rAgAdayo yais te, na teShu rAgaM na bhayaM na ca krodhaM prakAshayantIty arthaH | tatra hetuH - man-mayA mad-eka-niShThA upAshritAH saMsevamAnAH ||10||

__________________________________________________________

BhG 4.11

ye yathA mAM prapadyante tAMs tathaiva bhajAmy aham |
mama vartmAnuvartante manuShyAH pArtha sarvashaH ||11||

shrIdharaH : nanu tarhi kiM tvayy api vaiShamyam asti ? yad evaM tvad-eka-sharaNAnAm evAtmAbhAvaM dadAsi nAnyeShAM sakAmAnAm iti | ata Aha ya iti | yathA yena prakAreNa sakAmatayA niShkAmatayA vA ye mAM bhajante tAn ahaM tathaiva tad-apekShita-phala-dAnena bhajAmi anugR^ihNAmi, na tu sakAmA mAM vihAyendrAdIn eva ye bhajante tAn aham upekSha iti mantavyam | yataH sarvashaH sarva-prakArair indrAdi-sevakA api mamaiva vartma bhajana-mArgam anuvartante | indrAdi-rUpeNApi mamaiva sevyatvAt ||11||

madhusUdanaH : nanu ye j~nAna-tapasA pUtA niShkAmAs te tvad-bhAvaM gacchanti, ye tv apUtAH sakAmAs te na gacchantIti phala-dAtus tava vaiShamya-nairghR^iNye syAtAm iti nety Aha ye yatheti | ya ArtA arthArthino jij~nAsavo j~nAninash ca yathA yena prakAreNa sakAmatayA niShkAmatayA ca mAm IshvaraM sarva-phala-dAtAraM prapadyante bhajanti tAMs tathaiva tad-apekShita-phala-dAnenaiva bhajAmy anugR^ihNAmy ahaM na viparyayeNa | tatrAmumukShUn ArtAn arthArthinash cArti-haraNenArtha-dAnena cAnugR^ihNAmi | jiij~nAsUn vividiShanti yaj~nenety Adi-shruti-vihita-niShkAma-karmAnuShThAtÌn j~nAna-dAnena j~nAninash ca mumukShUn mokSha-dAnena na tv anya-kAmAyAnyad dadAmIty arthaH |

nanu tathApi sva-bhaktAnAm eva phalaM dadAsi na tv anya-deva-bhaktAnAm iti vaiShamyaM sthitam eveti nety Aha mama sarvAtmano vAsudevasya vartma bhajana-mArgaM karma-j~nAna-lakShaNam anuvartante he pArtha sarvaj~naH sarva-prakArair indrAdIn apy anuvartamAnA manuShyA iti karmAdhikAriNaH | indraM mitraM varuNam agnim AhuH ity Adi-mantra-varNAt phalam ata upapatteH [Vs. 3.2.38] iti nyAyAc ca sarva-rUpeNApi phala-dAtA bhagavAn eka evety arthaH | tathA ca vakShyati ye 'py anya-devatA-bhaktA [GItA 9.23] ity Adi ||11||

vishvanAthaH : nanu tvad-ekAnta-bhaktAH kilataj-janma-karmaNor nityatvaM manyanta eva | kecit tu j~nAnAdi-siddhy-arthaM tvAM prapannA j~nAni-prabhR^itayas tvaj-janma-karmaNor nityatvaM nApi manyanta iti tatrAha ya iti | yathA yena prakAreNa mAM prapadyante bhajante aham api tAMs tenaiva prakAreNa bhajAmi | bhajana-phalaM dadAmi | 

ayam arthaH - ye mat-prabhor janma-karmaNI nitye eveti manasi kurvANAs tat-tal-lIlAyAm eva kR^ita-manoratha-visheShA mAM bhajantaH sukhayanty aham apIshvaratvAt kartum akartum anyathA kartum api samarthas teShAm api janma-karmaNor nityatvaM kartuM tAn sva-pArShadIkR^itya taiH sArdham eva yathA-samayam avatarann antar dadhAnash ca tAn pratikShaNam anugR^ihNann eva tad-bhajana-phalaM premANam eva dadAmi | ye j~nAni-prabhR^itayo maj-janma-karmaNor nashvaratvaM mad-vigrahasya mAyA-mayatvaM ca manyamAnA mAM prapadyante aham api tAn punaH punar nashvara-janma-karmavato mAyA-pAsha-patitAn eva kurvANas tat-pratiphalaM janma-mR^ityu-duHkham eva dadAmi | ye tu maj-janma-karmaNor nityatvaM mad-vigrahasya ca sac-cid-AnandatvaM manyamAnA j~nAninaH sva-j~nAna-siddhy-arthaM mAM prapadyante, teShAM sva-deha-dvaya-bhaN^gam evecchatAM mumukShUNAm anashvaraM brahmAnandam eva sampAdayan bhajana-phalam Avidyaka-janma-mR^ityu-dhvaMsam eva dadAmi | tasmAn na kevalaM mad-bhaktA eva mAM prapadyante, api tu sarvashaH sarve 'pi manuShyA j~nAninaH karmiNo yoginash ca devatAntaropAsakAsh ca mama vartmAnuvartante mama sarva-svarUpatvAt j~nAna-karmAdikaM sarvaM mAmakam eva vartmeti bhAvaH ||11||

baladevaH : nanu nitya-janmAdi-manoj~naH sarveshvaras tvaM mayAvagata-kvacittvaN^guShTha-mAtrAdir apIshvaro janmAdi-shUnyaH shrUyate | tat kiM tava tvad-upAsanasya ca vaividhyaM bhaved iti ced om ity Aha ye yatheti | ye bhaktA mAm ekaM vaidUryam iva bahu-rUpaM sarveshvaraM yathA yena prakAreNa bhAveneti yAvat prapadyante bhajanti, tAn ahaM tAdR^ishas tathaiva tad-bhAvAnusAriNA rUpeNa bhAvena ca bhajAmi sAkShAt bhavann anugR^ihNAmi | nUnatAm eva-kAro nivartayati | ato mamaikasyaiva bahu-rUpasya vartma-bahu-vidham upAsana-mArgam anAdi-pravR^itta-tad-upAsaka-paramparAnukampitA manuShyAH sarve 'nuvartante anusaranti ||11||

__________________________________________________________

BhG 4.12

kAN^kShantaH karmaNAM siddhiM yajanta iha devatAH |
kShipraM hi mAnuShe loke siddhir bhavati karmajA ||12||

shrIdharaH : tarhi mokShArtham eva kim iti sarve tvAM na bhajantIti | ata Aha kAN^kShanta iti | karmaNAM siddhiM karma-phalaM kAN^kShantaH prAyeneha mAnuShya-loke indrAdi-devatA eva yajante | na tu sAkShAn mAm eva | hi yasmAt karmajA siddhiH karmajaM phalaM shIghraM bhavati | na tu j~nAna-phalaM kaivalyaM, duShprApyatvAj j~nAnasya ||12||

madhusUdanaH : nanu tvAm eva bhagavantaM vAsudevaM kim iti sarve na prapadyanta iti tatrAha kAN^kShanta iti | karmaNAM siddhiM phala-niShpattiM kAN^kShanta iha loke devatA devAn indrAgny-AdyAn yajante pUjayanti aj~nAna-pratihatatvAn na tu niShkAmAH santo mAM bhagavantaM vAsudevam iti sheShaH | kasmAt ? hi yasmAd indrAdi-devatA-yAjinAM tat-phala-kAN^kShiNAM karmajA siddhiH karma-janyaM phalaM kShipraM shIghram eva bhavati mAnuShe loke | j~nAna-phalaM tv antaHkaraNa-shuddhi-sApekShatvAn na kShipraM bhavati |

mAnuShe loke karma-phalaM shIghraM bhavatIti visheShaNAd anya-loke 'pi varNAshrama-dharma-vyatirikta-karma-phala-siddhir bhagavatA sUcitA | yatas tat tat kShudra-phala-siddhy-arthaM sa-kAmA mokSha-vimukhA anyA devatA yajante 'to na mumukShava iva mAM vAsudevaM sAkShAt te prapadyanta ity arthaH ||12||

vishvanAthaH : tatrApi manuShyeShu madhye kAminas tu mama sAkShAd-bhUtam api bhakti-mArgaM parihAya shIghra-phala-sAdhakaM karma-vartmaivAnuvartanta ity Aha kAN^kShanta iti | karmajA siddhiH svargAdimayI ||12||

baladevaH : evaM prAsaN^gikaM procya prakR^itasya niShkAma-karmaNo j~nAnAkAratvaM vadiShyaMs tad anuShThAtuM viralatvam Aha kAN^kShanta iti | iha loke 'nAdi-bhoga-vAsanA-niyantritAH prANinaH karmaNAM siddhiM pashuputrAdi-phala-niShpattiM kAN^kShanto 'nityAlpa-dAn apIndrAdi-devAn yajante sakAmaiH karmabhir na tu sarva-deveshvaraM nityAnanda-phala-pradam api mAM niShkAmais tair yajante | hi yasmAd asmin mAnuShe loke karmajA siddhiH kShipraM bhavati | niShkAma-karmArAdhitAn matto j~nAnato mokSha-lakShaNA siddhis tu cireNaiva bhavatIti | sarve lokA bhoga-vAsanA-grasta-sad-asad-vivekAH shIghra-bhogecchavas tad-arthaM mad-bhR^ityAn devAn bhajanti | na tu kashcit sad-asad-vivekI saMsAra-duHkha-vitrasta-duHkha-nivR^ittaye niShkAma-karmabhiH sarva-deveshaM mAM bhajatIti viralas tad-adhikArIti bhAvaH ||12||

__________________________________________________________

BhG 4.13

cAtur-varNyaM mayA sR^iShTaM guNa-karma-vibhAgashaH |
tasya kartAram api mAM viddhy akartAram avyayam ||13||

shrIdharaH : nanu kecit sakAmatayA pravartante, kecit niShkAmatayA iti karma-vaicitryam | tat-kartR^iNA ca brAhmaNAdInAm uttama-madhyamAdi-vaicitryaM kurvatas tava kathaM vaiShamyaM nAsti ? ity AshaN^kyAha cAturvarNyam iti | catvAro varNA eveti cAturvarNyaM svArthe Shya¤-pratyayaH | ayam arthaH -- sattva-pradhAnA brAhmaNAs teShAM shama-damAdIni karmANi | sattva- rajaH-pradhAnAH kShatriyAs teShAM shaurya-yuddhAdIni karmANi | rajas- tamaH-pradhAnA vaishyAs teShAM kR^iShi-vANijyAdIni karmANi | tamaH-pradhAnAH shUdrAs teShAM traivarNika-shushrUShAdIni karmANi | ity evaM guNAnAM karmaNAM ca vibhAgaish cAturvarNyaM mayaiva sR^iShTam iti satyam, tathApy evaM tasya kartAram api phalato 'kartAram eva mAM viddhi | tatra hetuH -- avyayam Asakti-rAhityena shrama-rahitaM nAshAdi-rahitaM vA ||13||

madhusUdanaH : sharIrArambhaka-guNa-vaiShamyAd api na sarve samAna-svabhAvA ity Aha cAturvarNyam iti | catvAro varNA eva cAturvarNyaM svArthe Shya¤ | mayeshvareNa sR^iShTam utpAditaM guNa-karma-vibhAgasho guNa-vibhAgashaH karma-vibhAgashash ca | tathA hi sattva-pradhAnA brAhmaNAs teShAM ca sAttvikAni shama-damAdIni karmANi | sattvopasarjana-rajaH-pradhAnAH kShatriyAs teShAM ca tAdR^ishAni shaurya-tejaH-prabhR^itIni karmANi | tama-upasarjana-rajaH-pradhAnA vaishyAs teShAM ca kR^iShy-AdIni tAdR^ishAni karmANi | tamaH-pradhAnAH shUdrAs teShAM ca tAmasAni traivarNika-shushrUShAdIni karmANIti mAnuShe loke vyavasthitAni | 

evaM tarhi viShama-svabhAva-cAturvarNya-sraShTR^itena tava vaiShamyaM durvAram ity AshaN^kya nety Aha tasya viShama-svabhAvasya cAturvarNyasya vyavahAra-dR^iShTyA kartAram api mAM paramArtha-dR^iShTyA viddhy akartAram avyayaM nirahaN^kAratvenAkShINa-mahimAnam ||13||

vishvanAthaH : nanu bhakti-j~nAna-mArgau mocakau, karma-mArgas tu bandhaka iti sarva-mArga-sraShTari tvayi parameshvare vaiShamyaM prasaktam | tatra nahi nahIty Aha cAturvarNyam iti | catvAro varNA eva cAturvarNyam | svArthe Shya¤ | atra sattva-pradhAnA brAhmaNAs teShAM shama-damAdIni karmANi | rajaH-sattva-pradhAnAH kShatriyAs teShAM shaurya-yuddhAdIni karmANi | tamo-rajaH-pradhAnA vaishyAs teShAM kR^iShi-go-rakShAdIni karmANi | tamaH-pradhAnAH shUdrAs teShAM paricaryAtmakaM karmety evaM guNa-karma-vibhAgasho guNAnAM karmaNAM ca vibhAgaish catvAro varNA mayA dharma-mArgAshritatvena sR^iShTAH | kintu teShAM kartAraM sraShTAram api mAm akartAram asraShTAram eva viddhi | teShAM prakR^iti-guNa-sR^iShTatvAt prakR^itesh ca mac-chaktitvAt | sraShTAram api mAM vastutas tv asraShTAram | mama prakR^iti-guNAtIta-svarUpatvAd iti bhAvaH | ataevAvyayam | sraShTR^itve 'pi na sAmyaM kiMcid evety arthaH ||13||

baladevaH : atha niShkAma-karmAnuShThAna-virodhi-bhoga-vAsanA-vinAsha-hetum Aha cAturvarNyam iti dvAbhyAm | catvAro varNAsh cAturvarNyaM svArthikaH Shya¤ | sattva-pradhAnAH viprAs teShAM shamAdIni karmANi | rajaH-sattva-pradhAnAH kShatriyAs teShAM yuddhAdIni | tamo-rajaH-pradhAnA vaishyAs teShAM kR^iShy-AdIni | tamaH-pradhAnAH shUdrAs teShAM viprAdi-trika-paricaryAdInIti guNa-vibhAgaiH karma-vibhAgaish ca vibhaktAsh catvAro varNAH sarveshvareNa mayA sR^iShTAH sthiti-saMhR^ityor upalakShaNam etat | brahmAdi-stambAntasya prapa¤casyAham eva sargAdi-karteti | yad Aha sUtrakAraH - janmAdy asya yataH [Vs 1.1.2] iti | tasya sargAdeH kartAram api mAM tat tat karmAntaritatvAd akartAraM viddhIti svasmin vaiShamyAdikaM parihR^itam | etat prAhAvyayaym iti sraShTR^itve 'pi sAmyAn na vyemIty arthaH ||13||

__________________________________________________________

BhG 4.14

na mAM karmANi limpanti na me karma-phale spR^ihA |
iti mAM yo 'bhijAnAti karmabhir na sa badhyate ||14||

shrIdharaH : tad eva darshayann Aha na mAm iti | karmANi vishva-sR^iShTy-AdIny api mAM na limpanty AsaktaM na kurvanti | nirahaN^kAratvAn mama karma-phale spR^ihAbhAvAc ca | mAM limpantIti kiM kartavyam ? yataH karma-lepa-rahitatvena mAM yo 'bhijAnAti so 'pi karmabhir na badhyate | mama nirlepatve kAraNaM nirahaN^kAratva-niHspR^ihatvAdikaM jAnatas tasyApy ahaN^kArAdi-shaithilyAt ||14||

madhusUdanaH : karmANi vishva-sargAdIni mAM nirahaN^kAratvena kartR^itvena kartR^itvAbhimAna-hInaM bhagavantaM na limpanti dehArambhakatvena na badhnanti | evaM kartR^itvaM nirAkR^itya bhoktR^itvaM nirAkaroti na me mamApta-kAmasya karma-phale spR^ihA tR^iShNA Apta-kAmasya kA spR^ihA iti shruteH | kartR^itvAbhimAna-phala-spR^ihAbhyAM hi karmANi limpanti tad-abhAvAn na mAM karmANi limpantIti | evaM yo 'nyo 'pi mAm akartAram abhoktAraM cAtmatvenAbhijAnAti karmabhir na sa badhyate 'kartrAtma-j~nAnena mucyata ity arthaH ||14||

vishvanAthaH : nanv etat tAvad AstAm, samprati tvaM kShatriya-kule 'vatIrNaH | kShatriya-jAty-ucitAni karmANi pratyahaM karoShy eva | tatra kA vArtA ity ata Aha na mAm iti | na limpanti jIvam iva na liptIkurvanti | nApi jIvasyeva karma-phale svargAdau spR^ihA | parameshvaratvena svAnanda-pUrNatve 'pi loka-pravartanArtham eva me karmAdi-karaNam iti bhAvaH | iti mAm iti | yas tu na jAnAti sa karmabhir badhyata iti bhAvaH ||14||

baladevaH : etad vishadayati na mAm iti | karmANi vishva-sargAdIni mAM na limpanti vaiShamyAdi-doSheNa jIvam iva liptaM na kurvanti, yat tAni sR^ijya-jIva-karma-prayuktAni na ca mat-prayuktAni na ca sargAdi-karma-phale mama spR^ihAsty ato na limpantIti | phala-spR^ihayA yaH karmANi karoti sa tat-phalair lipyate | ahaM tu svarUpAnanda-pUrNaH prakR^iti-vilIna-kShetraj~na-bubhukShAbhyudita-dayaH | parjanyavan nimitta-mAtraH san tat-karmANi pravartayAmIti | smR^itish ca -

nimitta-mAtram evAsau sR^ijyAnAM sarga-karmaNi |
pradhAna-kAraNIbhUtA yato vai sR^ijya-shaktayaH || ity AdyA |

sR^ijyAnAM deva-mAnavAdi-bhAva-bhAjAM kShetraj~nAnAM sarga-kriyAyAm asau paresho nimitta-mAtram eva devAdi-bhAva-vaicitryAM kAraNIbhUtAs tu sR^ijyAnAM teShAM prAcIna-karma-shaktaya eva bhavantIti tad-arthaH | evam Aha sUtrakR^it - vaiShamya-nairghR^iNyena [Vs. 2.1.35] ity AdinA | evaM j~nAnasya phalam Aha iti mAm iti | itthambhUtaM mAM yo 'bhijAnAti, sa tad-virodhibhis tad-dhetubhiH prAcIna-karmabhir na badhyate | tair vimucyata ity arthaH ||14||

__________________________________________________________

BhG 4.15

evaM j~nAtvA kR^itaM karma pUrvair api mumukShubhiH |
kuru karmaiva tasmAt tvaM pUrvaiH pUrvataraM kR^itam ||15||

shrIdharaH : ye yathA mAm ity Adi caturbhiH shlokaiH prAsaN^gikam Ishvarasya vaiShamyaM parihR^itya pUrvoktam eva karma-yogaM prapa¤cayitum anusmArayati evam iti | ahaN^kArAdi-rAhityena kR^itaM karma bandhakaM na bhavati | ity evaM j~nAtvA pUrvair janakAdibhir api mumukShubhiH sattva-shuddhy-arthaM pUrvataraM yugAntareShv api kR^itam | tasmAt tvam api prathamaM karmaiva kuru ||15||

madhusUdanaH : yato nAhaM kartA na me karma-phala-spR^iheti j~nAnAt karmabhir na badhyate 'ta Aha evam iti | evam Atmano 'kartuH karmAlepaM j~nAtvA kR^itaM karma pUrvair atikrAntair api asmin yuge yayAti-yadu-prabhR^itibhir mumukShubhiH | tasmAt tvam api karmaiva kuru na tUShNIm AsanaM nApi saMnyAsam | yady atattvavit tadAtma-shuddhy-arthaM tattva-vic cel loka-saN^grahArtham | pUrvair janakAdibhiH pUrvataram atipUrvaM yugAntare kR^itam | etenAsmin yuge 'nya-yuge ca pUrva-pUrvataraiH kR^itatvAd avashyaM tvayA kartavyaM karmeti darshayati ||15||

vishvanAthaH : evambhUtam eva mAM j~nAtvA pUrvair janakAdibhir api loka-pravartanArtham eva karma kR^itam ||15||

baladevaH : evam iti | mAm eva j~nAtvA tad-anusAribhir mac-chiShyaiH pUrvair vivasvad-Adibhir mumukShubhir niShkAmaM karma kR^itam | tasmAt tvam api karmaiva tat kuru | na karma-saMnyAsam | ashuddha-cittash cej j~nAna-garbhAyai citta-shuddhyai shuddha-cittash cel loka-saN^grahAyety arthaH | kIdR^ishaM pUrvais taiH kR^itaM ? pUrvataraM atiprAcInam ||15||

__________________________________________________________

BhG 4.16

kiM karma kim akarmeti kavayo 'py atra mohitAH |
tat te karma pravakShyAmi yaj j~nAtvA mokShyase 'shubhAt ||16||

shrIdharaH : tac ca tattvavidbhiH saha vicArya kartavyam | na loka-paramparA-mAtreNety Aha kiM karmeti | kiM karma ? kIdR^ishaM karma-karaNam | kim akarma ? kIdR^ishaM karmAkaraNam | ity asminn arthe vivekino 'pi mohitAH | ato yaj j~nAtA yad-anuShThAyAshubhAt saMsArAn mokShyase mukto bhaviShyasi tat karmAkarma ca tubhyam ahaM pravakShyAmi tac chR^iNu ||16||

madhusUdanaH : nanu karma-viShaye kiM kashcit saMshayo 'py asti yena pUrvaiH pUrvataraM kR^itam ity atinirbadhnAsi ? asty evety Aha kiM karmeti | nau-sthasya niShkriyeShv api taTastha-vR^ikSheShu gamana-bhrama-darshanAt tathA dUrAc cakShuH-saMnikR^iShTeShu gacchatsv api puruSheShv agamana-bhrama-darshanAt paramArthataH kiM karma kiM vA paramArthato 'karmeti kavayo medhAvino 'py atrAsmin viShaye mohitA mohaM nirNayAsAmarthyaM prAptA atyanta-durnirUpatvAd ity arthaH | tat tasmAt te tubhyam ahaM karma, a-kAra-prashleSheNa cchedAd akarma ca pravakShyAmi prakarSheNa sandehocchedena vakShyAmi | yat karmAkarma-svarUpaM j~nAtvA mokShyase mukto bhaviShyasy ashubhAt saMsArAt ||16||

vishvanAthaH : kiM ca karmApi na gatAnugatika-nyAyenaiva kevalaM vivekinA kartavyam | kintu tasya prakAra-visheShaM j~nAtvaivety atas tasya prathamaM durj~neyatvam Aha ||16||

baladevaH : nanu kiM karma-viShayakaH kashcit sandeho 'py asti yataH pUrvaiH pUrvataraM kR^itam ity atinirbandhAd bravIShIti ced asty evety Aha kiM karmeti | mumukShubhir anuShTheyaM karma kiM rUpaM syAd akarma ca karmAnyat tad-antargataM j~nAnaM ca kiM rUpam ity arthaH | tad-anyatve enaM ca | atrArthe kavayo dhImanto 'pi mohitAs tad-yAthAtmya-nirNayAsAmarthyAn mohaM prApuH | ahaM sarveshaH sarvaj~nas te tubhyaM tat karma a-kAra-prashleShAd akarma ca pravakShyAmi yaj j~nAtvAnuShThAya prApya cAshubhAt saMsArAn mokShyase ||16||

__________________________________________________________

BhG 4.17

karmaNo hy api boddhavyaM boddhavyaM ca vikarmaNaH |
akarmaNash ca boddhavyaM gahanA karmaNo gatiH ||17||

shrIdharaH : nanu loka-prasiddham eva karma dehAdi-vyApArAtmakam | akarma tad-avyApArAtmakam | ataH katham ucyate kavayo 'py atra mohaM prAptA iti ? tatrAha karmaNa iti | karmaNo vihita-vyApArasyApi tattvaM boddhavyam asti | na tu loka-prasiddha-mAtram eva | akarmaNo 'vihita-vyApArasyApi tattvaM boddhavyam asti | vikarmaNo niShiddha-vyApArasyApi tattvaM boddhavyam asti | yataH karmaNo gatir gahanA | karmaNa ity upalakShaNArtham | karmAkarma-vikarmaNAM tattvaM durvij~neyam ity arthaH ||17||

madhusUdanaH : nanu sarva-loka-prasiddhatvAd aham evaitaj jAnAmi dehendriyAdi-vyApAraH karma tUShNIm Asanam akarmeti tatra kiM tvayA vaktavyam iti tatrAha karmaNa iti | hi yasmAt karmaNaH shAstra-vihitasyApi tattvaM boddhavyam asti, vikarmaNash ca pratiShiddhasya, akarmaNash ca tUShNImbhAvasya | atra vAkya-traye 'pi tattvam asIty adhyAhAraH | yasmAd gahanA durj~nAnA | karmaNa ity upalakShaNaM karmAkarma-vikarmaNAm | gatis tattvam ity arthaH ||18||

vishvanAthaH : niShiddhAcaraNaM durgati-prApakam iti tattvam | tathAkarmaNaH karmAkaraNasyApi sannyAsinaH kIdR^ishaM karmAkaraNaM shubhadam iti | anyathA niHshreyasaM kathaM hasta-gataM syAd iti bhAvaH | karmaNa ity upalakShaNaM karmAkarma-vikarmaNAm | gatis tattvam | gahanA durgamA ||17||

baladevaH : nanu kavayo 'pi mohaM prApur iti cet tatrAha karmaNo hIti | karmaNo niShkAmasya mumukShubhir anuShThAtavyasya svarUpaM boddhavyam | vikarmaNo j~nAna-viruddhasya kAmya-karmaNaH svarUpaM boddhavyam | akarmaNash ca karma-bhinnasya j~nAnasya ca svarUpaM boddhavyam | tat-tat-svarUpavidbhiH sArdhaM vicAryam ity arthaH | karmaNo 'karmaNash ca gatir gahanA durgamA | ataH kavayo 'pi tatra mohitAH ||17||

__________________________________________________________

BhG 4.18

karmaNy akarma yaH pashyed akarmaNi ca karma yaH |
sa buddhimAn manuShyeShu sa yuktaH kR^itsna-karma-kR^it ||18||

shrIdharaH : tad evaM karmAdInAM durvij~neyatvaM darshayann Aha karmaNIti | parameshvarArAdhana-lakShaNe karmaNi karma-viShaye akarma karmedaM na bhavatIti yaH pashyet | tasya j~nAna-hetutvena bandhakatvAbhAvAt | akarmaNi ca vihitAkaraNe karma yaH pashyet pratyavAyotpAdakatvena bandha-hetutvAt | manuShyeShu karma kurvANeShu sa buddhimAn vyavasAyAtmaka-buddhimattvAc chreShThaH | taM stauti sa yukto yogI | tena karmaNA j~nAna-yogAvApteH | sa eva kR^itsna-karma-kartA ca | sarvataH samplutodaka-sthAnIye ca tasmin karmaNi sarva-karma-phalAnAm antarbhAvAt tad evam ArurukShoH karma-yogAdhikArAvasthAyAM na karmaNAm anArambhAd ity Adinokta eva karma-yogaH spaShTIkR^itaH | tat-prapa¤ca-rUpatvAc cAsya prakaraNasya na paunaruktya-doShaH | anenaiva yogArUDhAvasthAyAM yas tv Atma-ratir eva syAd ity AdinA yaH karmAnupayoga uktas tasyApy arthAt prapa¤caH kR^ito veditavyaH | yad ArurukShor api karma bandhakaM na bhavati tad-ArUDhasya kuto bandhakaM syAt ity atrApi shloko yujyate | 

yad vA, karmaNi dehendriyAdi-vyApAre vartamAne 'py Atmano dehAdi-vyatirekAnubhavena akarma svAbhAvikaM niaShkarmyam eva yaH pashyet tathA akarmaNi ca j~nAna-rahite duHkha-buddhyA karmaNAM tyAge karma yaH pashyet tasya prayatna-sAdhyatvena mithyAcAratvAt | tad uktaM karmendriyANi saMyamyety AdinA | ya evambhUtaH sa tu sarveShu manuShyeShu buddhimAn paNDitaH | tatra hetuH - yataH kR^itsnAni sarvANi yadR^icchayA prAptAny AhArAdIni karmANi kurvann api sa yukta eva akartrAtma-j~nAnena samAdhistha evety arthaH | anenanaiva j~nAninaH svabhAvAd ApannaM kala¤ja-bhakShaNAdikaM na doShAya | aj~nasya tu rAgataH kR^itaM doShAya iti vikarmaNo 'pi tattvaM nirUpitaM draShTavyam ||18||

madhusUdanaH : kIdR^ishaM tarhi karmAdInAM tattvam iti tad Aha karmaNIti | karmaNi dehendriyAdi-vyApAre vihite pratiShiddhe cAhaM karomIti dharmy-adhyAsenAtmany Aropit## | nau-sthenAcalatsu taTastha-vR^ikShAdiShu samAropite calana ivAkartAtma-svarUpAlocanena vastutaH karmAbhAvaM taTastha-vR^ikShAdiShv iva yaH pashyet pashyati | tathA dehendriyAdiShu triguNa-mAyA-pariNAmatvena sarvadA savyApAreShu nirvyApAras tUShNIM sukham Asa ity abhimAnena samAropite 'karmaNi vyApAroparame dUrastha-cakShuH-saMnikR^iShTa-puruSheShu gacchatsv apy agamana iva sarvadA sa-vyApAra-dehendriyAdi-svarUpa-paryAlocanena vastu-gatyA karma nivR^ittyAkhya-prayatna-rUpaM vyApAraM yaH pashyed udAhR^ita-puruSheShu gamanam iva | audAsInyAvasthAyAm apy udAsIno 'ham Asa ity abhimAna eva karma | etAdR^ishaH paramArtha-darshI sa buddhimAn ity AdinA buddhimattva-yoga-yuktatva-sarva-karma-kR^ittvais tribhir dharmaiH stUyate |
 
atra prathama-pAdena karma-vikarmaNos tattvaM karma-shabdasya vihita-pratiShiddha-paratvAt | dvitIya-pAdena cAkarmaNas tattvaM darshitam iti draShTavyam | tatra yat tvaM manyase karmaNo bandha-hetutvAt tUShNIm eva mayA sukhena sthAtavyam iti tan mR^iShA | asati kartR^itvAbhimAne vihitasya pratiShiddhasya vA karmaNo bandha-hetutvAbhAvAt | tathA ca vyAkhyAtaM na mAM karmANi limpanti [GItA 4.14] ity AdinA | satica kartR^itvAbhimAne tUShNIm aham Asa ity audAsInyAbhimAnAtmakaM yat karma tad api bandha-hetur eva vastu-tattvAparij~nAnAt | tasmAt karma-vikarmAkarmaNAM tattvam IdR^ishaM j~nAtvA vikarmAkarmaNI parityajya kartR^itvAbhimAna-phalAbhisandhi-hAnena vihitaM karmaiva kurv ity abhiprAyaH |

aparA vyAkhyA karmaNi j~nAna-karmaNi dR^ishye jaDe sad-rUpeNa sphuraNa-rUpeNa cAnusyUtaM sarva-bhramAdhiShThAnam akarmAvedyaM sva-prakAsha-caitanyaM paramArtha-dR^iShTyA yaH pashyet | tathAkarmaNi ca sva-prakAshe dR^ig-vastuni kalpitaM karma dR^ishyaM mAyA-mayaM na paramArtha-sat | dR^ig-dR^ishyayoH sambandhAnupapatteH -

yas tu sarvANi bhUtAni Atmany evAnupashyati |
sarva-bhUteShu cAtmAnaM tato na vijugupsate || [ýshaU 6] iti shruteH |

evaM parasparAdhyAse 'pi shuddhaM vastu yaH pashyati manuShyeShu madhye sa eva buddhimAn nAnyaH | asya paramArtha-darshitvAd anyasya cAparamArtha-darshitvAt | sa ca buddhi-sAdhana-yogya-yukto 'ntaH-karaNa-shuddhy-aikAgra-cittaH | ataH sa evAntaHkaraNa-shuddhi-sAdhana-kR^itsna-karma-kR^id iti vAstava-dharmair eva stUyate | yasmAd evaM tasmAt tvam api paramArtha-darshI bhava tAvataiva kR^itsna-karma-kAritvopapatter ity abhiprAyaH |

ato yad uktaM yaj j~nAtvA mokShyase 'shubhAd iti | yac coktaM karmAdInAM tattvaM boddhavyam astIti sa buddhimAn ity Adi-stutish ca | tat sarvaM paramArtha-darshane saMgacchate | anya-j~nAnAd ashubhAt saMsArAn mokShAnupapatteH | atattvaM cAnyan na boddhavyaM na vA yaj-j~nAne buddhimattvam iti yuktaiva paramArtha-darshinAM vyAkhyA | 

yat tu vyAkhyAnaM karmaNi nitye parameshvarArthe 'nuShThIyamAne bandha-hetutvAbhAvAd akarmedam iti yaH pashyet | tathAkarmaNi ca nitya-karmAkaraNe pratyavAya-hetutvena karmedam iti yaH pashyet sa buddhimAn ity Adi tad asaN^gatam eva | nitya-karmaNy akarmedam iti j~nAnasyAshubha-mokSha-hetutvAbhAvAt, mithyAj~nAnatvena tasyivAshubhatvAc ca | na caitAdR^ishaM mithyA-j~nAnaM boddhavyaM tattvaM nApy etAdR^isha-j~nAne buddhimattvAdi-stuty-upapattir bhrAntitvAt | nitya-karmAnuShThAnaM hi svarUpato 'ntaHkaraNa-shuddhi-dvAropayujyate na tatrAkarma-buddhiH kutrApy upayujyate shAstreNa nAmAdiShu brahma-dR^iShTivad avihitatvAt | nApIdam eva vAkyaM tad-vidhAyakam upakramAdi-virodhasyokteH | evaM nitya-karmAkaraNam api svarUpato nitya-karma-viruddha-karma-lakShakatayopayujyate na tu tatra karma-dR^iShTiH kvApy upayujyate | nApi nitya-karmAkaraNAt pratyavAyaH | abhAvAd bhAvotpatty-ayogAt | anyathA tad-avisheSheNa sarvadA kAryotpatti-prasaN^gAt | bhAvArthAH karma-shabdAs tebhyaH kriyA pratIyetaiSha hy artho vidhIyata iti nyAyena bhAvArthasyaivApUrva-janakatvAt | atirAtre ShoDashinaM na gR^ihNAti ity AdAv api saN^kalpa-visheShasyaivApUrva-janakatvAbhyupagamAt | nekShetodyantam Adityam ity Adi-prajApati-vratavat | ato nitya-karmAnuShThAnArhe kAle tad-viruddhatayA yad-upaveshanAdi karma tad eva nitya-karmAkaraNopalakShitaM pratyavAya-hetur iti vaidikAnAM siddhAntaH | ataevAkurvan vihitaM karmety atra lakShaNArthe shatA vyAkhyAtaH | lakShaNa-hetvoH kriyAyA ity avisheSha-smaraNe 'py atra hetutvAnupapatteH | tasmAn mithyA-darshanApanode prastute mithyA-darshana-vyAkhyAnaM na shobhatetarAm | nApi nityAnuShThAna-param evaitad vAkyaM nityAni kuryAd ity arthe karmaNy akarma yaH pashyed ity Adi tad-abodhakaraM vAkyaM prayu¤jAnasya bhagavataH pratArakatvApatter ity Adi bhAShya eva vistareNa vyAkhyAtam ity uparamyate ||18||

vishvanAthaH : tatra karmAkarmaNos tattva-bodham Aha karmaNIti | shuddhAntaH-karaNasya j~nAnavattve 'pi janakAder ivAkR^ita-sannyAsasya karmaNy anuShThIyamAne niShkAma-karma-yoge akarma | karmedaM na bhavatIti yaH pashyet tat-karmaNo bandhakatvAbhAvAt iti bhAvaH | tathAshuddhAntaHkaraNasya j~nAnAbhAve 'pi shAstraj~natvAt j~nAna-vAvadUkasya sannyAsino 'karmaNi karmAkaraNe karma pashyet durgati-prApakaM karma-bandham evopalabhate | sa eva buddhimAn | sa tu kR^itsna-karmANy eva karoti, na tu tasya j~nAna-vAvadUkasya j~nAni-mAninaH saN^genApi tad-vacasApi sannyAsaM na karotIti bhAvaH | tathA ca bhagavad-vAkyam -

yas tv asaMyata-ShaD-vargaH pracaNDendriya-sArathiH |
j~nAna-vairAgya-rahitas tri-daNDam upajIvati ||
surAn AtmAnam Atma-sthaM nihnute mAM ca dharma-hA |
avipakva-kaShAyo  'smAd amuShmAc ca vihIyate || [BhP 11.18.40-1] iti ||18||

baladevaH : karmAkarmaNor boddhavyaM svarUpam Aha karmaNIti | anuShThIyamAne niShkAme karmaNi yo 'karma prastutatvAt karmaNy Atma-j~nAnaM pashyet, akarmaNy Atma-j~nAne yaH karma pashyet | etad uktaM bhavati - yo mumukShur hR^id-vishuddhaye kriyamANaM karmAtma-j~nAnAnusandhi-garbhatvAj j~nAnAkAraM, tac ca j~nAnaM karma-dvArakatvAt karmAkAraM pashyet | ubhayor ekAtmoddeshyatvAd ubhayam ekaM vidyAd ity arthaH | evam eva vakShyate sAN^khya-yogau pR^ithag bAlAH ity Adineti | evam anuShThIyamAne karmaNi Atma-yAthAtmyaM yo 'nusandhatte sa manuShyeShu buddhimAn paNDitaH | yukto mokSha-yogyaH | kR^itsna-karma-kR^it sarveShAM karma-phalAnAm Atma-j~nAna-sukhAntarbhUtatvAt ||18||

__________________________________________________________

BhG 4.19

yasya sarve samArambhAH kAma-saMkalpa-varjitAH |
j~nAnAgni-dagdha-karmANaM tam AhuH paNDitaM budhAH ||19||

shrIdharaH : karmaNy akarma yaH pashyed ity anena shruty-arthArthApattibhyAM yad uktam artha-dvandvaM tad eva spaShTayati yasyeti pa¤cabhiH | samyag Arabhyanta iti samArambhAH karmANi | kAmyata iti kAmaH phalam | tat-saN^kalpena varjitA yasya bhavanti taM paNDitam AhuH | tatra hetur yatas taiH samArambhaiH shuddhe citte sati jAtena j~nAnAgninA dagdhAny akarmatAM nItAni karmANi yasya tam | ArUDhAvasthAyAM tu kAmaH phala-hetu-viShayaH | tad-artham idaM kartavyam iti kartavya-viShayaH saN^kalpaH | tAbhyAM varjitAH | sheShaM spaShTam ||19||

madhusUdanaH : tad etat paramArtha-darshinaH kartR^itvAbhimAnAbhAvena karmAliptatvaM prapa¤cyate yasya sarva ity Adi brahma-karma-samAdhinety antena | yasya pUrvokta-paramArtha-darshinaH sarve yAvanto vaidikA laukikA vA samArambhAH samArabhyanta iti vyutpattyA karmANi kAma-saN^kalpa-varjitAH kAmaH phala-tR^iShNA saN^kalpo 'haM karomIti kartR^itvAbhimAnas tAbhyAM varjitAH | loka-saN^grahAthaM vA jIvana-mAtrArthaM vA prArabdha-karma-vegAd vR^ithA-ceShTA-rUpA bhavanti | taM karmAdAv akarmAdi-darshanaM j~nAnaM tad evAgnis tena dagdhAni shubhAshubha-lakShaNAni karmANi yasya tad-adhigama uttara-pUrvArdhayor ashleSha-vinAshau tad-vyapadeshAt [Vs 4.1.13] iti nyAyAt | j~nAnAgni-dagdha-karmANaM taM budhA brahma-vidaH paramArthataH paNDitam AhuH | samyag-darshI hi paNDita ucyate na tu bhrAnta ity arthaH ||19||

vishvanAthaH : uktam arthaM vivR^iNoti yasyeti pa¤cabhiH | samyag Arabhyanta iti samArambhAH karmANi | kAmaH phalaM, tat-saN^kalpena varjitAH | j~nAnam evAgnis tena dagdhAni karmANi kriyamANAni vihitAni niShiddhAni ca yasya saH | etena vikarmaNash ca boddhavyam ity api vivR^itam | etAdR^ishAdhikAriNi karma yathA akarma pashyet, tathaiva vikarmApy akarmaiva pashyed iti pUrva-shlokasyaiva saN^gatiH | yad agre vakShyate -

api ced asi pApebhyaH sarvebhyaH pApa-kR^ittamaH |
sarvaM j~nAna-plavenaiva vR^ijinaM santariShyasi ||
yathaidhAMsi samiddho 'gnir bhasmasAt kurute 'rjuna |
j~nAnAgniH sarva-karmANi bhasmasAt kurute tathA || [GItA 4.36-37] iti ||19||

baladevaH : karmaNo j~nAnAkAram Aha yasyeti pa¤cabhiH | samArambhAH karmANi kAmyanta iti kAmAH phalAni tat-saN^kalpena varjitAH shUnyA yasya karmabhir Atmoddeshino bhavanti | taM budhAH paNDitam Atmaj~nam AhuH | tatra hetuH - j~nAneti | taiH samArambhair hR^id-vishuddhau satyAm AvirbhUtenAtma-j~nAnAgninA dagdhAni saMcitAni karmANi yasya tam ||19||

__________________________________________________________

BhG 4.20

tyaktvA karma-phalAsaN^gaM nitya-tR^ipto nirAshrayaH |
karmaNy abhipravR^itto 'pi naiva kiMcit karoti saH ||20||

shrIdharaH : kiM ca tyaktveti | karmaNi tat-phale cAsaktiM tyaktvA nityena nijAnandena tR^iptaH | ataeva yoga-kShemArtham AshrayaNIya-rahitaH | evambhUto yaH svAbhAvike vihite vA karmaNy abhitaH pravR^itto 'pi kiMcid eva naiva karoti | tasya karmAkarmatAm Apadyata ity arthaH ||20||

madhusUdanaH : bhavatu j~nAnAgninA prAktanAnAm aprArabdha-karmaNAM dAha AgAminAM cAnutpattiH | j~nAnotpatti-kAle kriyamANaM tu pUrvottarayor anantar-bhAvAt phalAya bhaved iti bhavet kasyacid AshaN^kA tAm apanudaty Aha tyaktveti | karmaNi phale cAsaN^gaM kartR^itvAbhimAnaM bhogAbhilAShaM ca tyaktvAkartr-abhoktr-Atma-samyag-darshanena bAdhitvA nitya-tR^iptaH paramAnanda-svarUpa-lAbhena sarvatra nirAkAN^kShaH | nirAshraya Ashrayo dehendriyAdir advaita-darshanena nirgato yasmAt sa nirAshrayo dehendriyAdy-abhimAna-shUnyaH | phala-kAmanAyAH kartR^itvAbhimAnasya ca nivR^ittau hetu-garbhaM krameNa visheShaNa-dvayam | evambhUto jIvanmukto vyutthAna-dashAyAM karmaNi vaidike laukike vAbhipravR^itto 'pi prArabdha-karma-vashAl loka-dR^iShTyAbhitaH sAN^gopAN^gAnuShThAnAya pravR^itto 'pi sva-dR^iShTyA naiva kiMcit karoti sa niShkriyAtma-darshanena bAdhitatvAd ity arthaH ||20||

vishvanAthaH : nitya-tR^ipto nityaM nijAnandaena tR^iptaH | nirAshrayaH svayoga-kShemArthaM na kam apy Ashrayate ||20||

baladevaH : uktam arthaM vishadayati tyaktveti | karma-phale saN^gaM tyaktvA nityenAtmanAnubhUtena tR^ipto nirAshrayo yoga-kShemaArtahm apy Ashraya-rahita IdR^isho yo 'dhikArI sa karmaNy abhitaH pravR^itto 'pi naiva kiMcit karoti | karmAnuShThAnApadeshena j~nAna-niShThAm eva sampAdayatIty ArurukShor dasheyam | etena vikarmaNaH svarUpaM bandhakatvaM boddhavyam ity uktaM bhavati ||20||

__________________________________________________________

BhG 4.21

nirAshIr yata-cittAtmA tyakta-sarva-parigrahaH |
shArIraM kevalaM karma kurvan nApnoti kilbiSham ||21||

shrIdharaH : kiM ca nirAshIr iti | nirgatA AshiShaH kAmanA yasmAt | yataM niyataM cittam AtmA sharIraM ca yasya | tyaktAH sarve parigraho yena | sa sharIraM sharIra-mAtra-nirvartyaM kartR^itvAbhinivesha-rahitaM kurvann api kilbiSham bandhanaM na prApnoti | yogArUDha-pakShe shArIra-nirvAha-mAtropayogi svAbhAvikaM bhikShATanAdi kurvann api kilbiShaM vihitAkaraNa-nimitta-doShaM na prApnoti ||21||

madhusUdanaH : yadAtyanta-vikShepa-hetor api jyotiShTomAdeH samyag-j~nAna-vashAn na tat-phala-janakatvaM tadA sharIra-sthiti-mAtra-hetor avikShepakasya bhikShATanAder nAsty eva bandha-hetutvam iti kaimutya-nyAyenAha nirAshIr iti | nirAshIr gata-tR^iShNo yata-cittAtmA cittam antaHkaraNam AtmA bAhyendriya-sahito dehas tau saMyatau pratyAhAreNa nigR^ihItau yena saH | yato jitendriyo 'to vigata-tR^iShNatvAt tyakta-sarva-parigrahas tyaktAH sarve parigrahA bhogopakaraNAni yena saH | etAdR^isho 'pi prArabdha-karma-vashAc chArIraM sharIra-sthiti-mAtra-prayojanaM kaupInAcchAdanAdi-grahaNa-bhikShATanAdi-rUpaM yatiM prati shAstrAbhyanuj~nAtaM karma kAyikaM vAcikaM mAnasaM ca, tad api kevalaM kartR^itvAbhimAna-shUnyaM parAdhyAropita-kartR^itvena kurvan paramArthato 'kartrAtma-darshanAn nApnoti na prApnoti kilbiShaM dharmAdharma-phala-bhUtam aniShTaM saMsAraM pApavat puNyasyApy aniShTa-phalatvena kilbiShatvam |

ye tu sharIra-nirvartyaM shArIram iti vyAcakShate tan mate kevalaM karma kurvann ity ato 'dhikArthAlAbhAd avyAvartakatvena shArIra-padasya vaiyarthyam | atha vAcika-mAnasika-vyAvartanAtham iti brUyAt tadA karma-padasya vihita-mAtra-paratvena shArIraM vihitaM karma kurvan nApnoti kilbiSham ity aprasakta-pratiShedho 'narthakaH | pratiShiddha-sAdhAraNa-paratve 'py evam eva vyAghAta iti bhAShya eva vistaraH ||21||

vishvanAthaH : AtmA sthUla-dehaH | shArIraM shArIra-nirvAhArthaM karmAsat-pratigrahAdikaM kurvann api kilbiShaM pApaM nApnotIty etad api vikarmaNash ca boddhavyam ity asya vivaraNam ||21||

baladevaH : athArUDhasya dashAm Aha nirAshIr iti tribhiH | nirgatA AshIH phalecchA yasmAt sa | yata-cittAtmA vashIkR^ita-citta-dehas tyakta-sarva-parigraha AtmaikAvalokanArthatvAt prAkR^iteShu vastuShu mamatva-varjitaH | shArIraM karma sharIra-nirvAhArthaM karmAsat-parigrahAdi kurvann api kilbiShaM pApaM nApnoti ||21||

__________________________________________________________

BhG 4.22

yadR^icchA-lAbha-santuShTo dvandvAtIto vimatsaraH |
samaH siddhAv asiddhau ca kR^itvApi na nibadhyate ||22||

shrIdharaH : kiM ca yadR^icchA-lAbheti | aprArthitopasthito lAbho yadR^icchA-lAbhaH | tena santuShTaH | dvandvAni shItoShNAdIny atIto 'tikrAntaH | tat-sahana-shIla ity arthaH | vimatsaro nirvairaH | yadR^icchA-lAbhasyApi siddhAv asiddhau ca samo harSha-viShAda-rahitaH | ya evambhUtaH sa pUrvottara-bhUmikayor yathAyathaM vihitaM svAbhAvikaM vA karma kR^itvApi bandhaM na prApnoti ||22||

madhusUdanaH : tyakta-sarva-parigrahasya yateH sharIra-sthiti-mAtra-prayojanaM karmAbhyanuj~nAtaM tatrAnnAcchAdanAdi-vyatirekeNa sharIra-sthiter asaMbhavAd yAc¤AdinApi sva-prayatnenAnnAdikaM sampAdyam iti prApte niyamAyAha yadR^icchA-lAbheti | shAstrAnanumata-prayatna-vyatireko yadR^icchA tayaiva yo lAbho 'nnAcchAdanAdeH shAstrAnumatasya sa yadR^icchAlAbhas tena santuShTas tad-adhika-tR^iShNA-rahitaH | tathA ca shAstraM bhaikShaM caret iti prakR^iShya ayAcitam asaMk ptam upapannaM yadR^icchayA iti yAc¤A-saMkalpAdi-prayatnaM vArayati | manur api -

na cotpAta-nimittAbhyAM na nakShatrAN^gavidyayA |
nAnushAsana-vAdAbhyAM bhikShAM lipseta karhicit || [Manu 6.50] iti |

yatayo bhikShArthaM grAmaM vishantIty Adi-shAstrAnumatas tu prayatnaH kartavya eva | evaM labdhavyam api shAstra-niyatam eva -

     kaupIna-yugalaM vAsaH kanthAM shIta-nivAriNIm |
     pAduke cApi gR^ihNIyAt kuryAn nAnyasya saN^graham || ity Adi | 

evam anyad api vidhi-niShedha-rUpaM shAstram Uhyam | 
nanu sva-prayatnam antareNAlAbhe shItoShNAdi-pIDitaH kathaM jIved ata Aha dvandvAtIta dvandvAni kShut-pipAsA-shItoShNa-varShAdIni atIto 'tikrAntaH samAdhi-dashAyAM teShAm asphuraNAt | vyutthAna-dashAyAM sphuraNe 'pi paramAnandAdvitIyAkartr-abhoktr-Atma-pratyayena bAdhAt tair dvandvair upahanyamAno 'py akShubhita-cittaH | ataeva parasya lAbhe svasyAlAbhe ca vimatsaraH parotkarShAsahana-pUrvikA svotkarSha-vA¤chA matsaras tad-rahito 'dvitIyAtma-darshanena nirvaira-buddhiH | ataeva samas tulyo yadR^icchA-lAbhasya siddhAv asiddhau ca siddhau na hR^iShTo nApy asiddhau viShaNNaH sa svAnubhavenAkartaiva parair Aropita-kartR^itvaH sharIra-sthiti-mAtra-prayojanaM bhikShATanAdi-rUpaM karma kR^itvApi na nibadhyate bandha-hetoH sa-hetukasya karmaNo j~nAnAgninA dagdhatvAd iti pUrvoktAnuvAdaH ||22||

vishvanAthaH : Nothing.

baladevaH : atha sharIra-nirvAhArtham annAcchAdanAdikaM sva-prayatnena na sampAdyam ity Aha yadR^icchayeti | yAc¤AM vinaiva lAbho yadR^icchA-lAbhas tena santuShTas tR^iptaH | dvandvAni shItoShNAdIny atItas tat-sahiShNuH | vimatsaro 'nyair upadruto 'pi taiH saha vairam akurvan yadR^icchA-lAbha-siddhau harShasya tad-asiddhau viShAdasya cAbhAvAt sama evaMbhUtaH shArIraM karma kR^itvApi tena tena na badhyate j~nAna-niShThA-prabhAvAn na lipyate ||22||

__________________________________________________________

BhG 4.23

gata-saN^gasya muktasya j~nAnAvasthita-cetasaH |
yaj~nAyAcarataH karma samagraM pravilIyate ||23||

shrIdharaH : kiM ca gata-saN^gasyeti | gata-saN^gasya niShkAmasya rAgAdibhir muktasya | j~nAne 'vasthitaM ceto yasya tasya | yaj~nAya parameshvarArthaM karmAcarataH sataH samagraM savAsanaM karma pravilIyate | akarma-bhAvam Apadyate | arUDha-yoga-pakShe yaj~nAyeti | yaj~nAya yaj~na-rakShaNArthaM loka-saMgrahArtham eva karma kurvata ity arthaH ||23||

madhusUdanaH : tyakta-sarva-parigrahasya yadR^icchA-lAbha-santuShTasya yater yac-charIra-sthiti-mAtra-prayojanaM bhikShATanAdi-rUpaM karma tat kR^itvA na nibadhyata ity ukte gR^ihasthasya brahma-vido janakAder yaj~nAdi-rUpaM yat karma tad-bandha-hetuH syAd iti bhavet kasyacid AshaN^kA tAm apanetuM tyaktvA karma-phalAsaN^gam ity AdinoktaM vivR^iNoti gata-saN^gasyeti | gata-saN^gasya phalAsaN^ga-shUnyasya muktasya kartR^itva-bhoktR^itvAdy-adhyAsa-shUnyasya j~nAnAvasthita-cetaso nirvikalpaka-brahmAtmaikya-bodha eva sthitaM cittaM yasya tasya sthita-praj~nasyety arthaH | uttarottara-visheShaNasya pUrva-pUrva-hetutvenAnvayo draShTavyaH | gata-saN^gatvaM kuto yato 'dhyAsa-hInatvaM tat kuto yataH sthita-praj~natvam iti | IdR^ishasyApi prArabdha-karma-vashAd yaj~nAya yaj~na-saMrakShaNArthaM jyotiShTomAdi-yaj~ne shreShThAcAratvena loka-pravR^itty-arthaM yaj~nAya viShNave tat-prIty-artham iti vA | AcarataH karma yaj~na-dAnAdikaM samagraM sahAgreNa phalena vidyata iti samagraM pravilIyate prakarSheNa kAraNocchedena tattva-darshanAd vilIyate vinashyatIty arthaH ||23||

vishvanAthaH : yaj~no vakShyamANa-lakShaNas tad-arthaM karmAcaratas tat karma pravilIyate akarma-bhAvam Apadyata ity arthaH ||23||

baladevaH : gata-saN^gasya niShkAmasya rAga-dveShAdibhir muktasya svAtma-viShayaka-j~nAna-niviShTa-manaso yaj~nAya viShNuM prasAdayituM tac-cintanam AcarataH prAcInaM bandhakaM karma samagraM kR^itsnaM pravilIyate ||23||

__________________________________________________________

BhG 4.24

brahmArpaNaM brahma havir brahmAgnau brahmaNA hutam |
brahmaiva tena gantavyaM brahma-karma-samAdhinA ||24||

shrIdharaH : tad evaM parameshvarArAdhana-lakShaNaM karma j~nAna-hetutvena bandhakatvAbhAvAd akarmaiva | AruDhAvasthAyAM tu akartrAtma-j~nAnena bAdhitatvAt svAbhAvikam api karma-karmaiveti karmaNy akarma yaH pashyed ity anenoktaH karma-pravilayaH prapa¤citaH | idAnIM karmaNi tad-aN^geShu ca brahmaivAnusyUtaM pashyataH karma-pravilayam Aha brahmArpaNam iti | arpyate 'nenety arpaNaM sruv-Adi | tad api brahmaiva | arpyamANaM havir api ghR^itAdikaM brahmaiva | brahmaivAgniH | tasmin brahmaNA kartrA hutaM homaH | agnish ca kartA ca kriyA ca brahmaivety arthaH | evaM brahmaNy eva karmAtmake samAdhish cittaikAgryaM yasya tena brahmaiva gantavyaM prApyam | na tu phalAntaram ity arthaH ||24||

madhusUdanaH : nanu kriyamANaM karma phalam ajanayitvaiva kuto nashyati brahma-bodhe tat-kAraNocchedAd ity Aha brahmArpaNam iti | aneka-kAraka-sAdhyA hi yaj~nAdi-kriyA bhavati | devatoddeshena hi dravya-tyAgo yAgaH | sa eva tyajyamAna-dravyasyAgnau prakShepAd dhoma ity ucyate | tatroddeshyA devatA sampradAnaM, tyajyamAnaM dravyaM haviH-shabda-vAcyaM sAkShAd-dhAtv-artha-karma, tat phalaM tu svargAdi vyavahitaM bhAvanA-karma | evaM dhArakatvena haviSho 'gnau prakShepe sAdhakatamatayA juhvAdi karaNaM prakAshakatayA mantrAdIti karaNam api kAraka-j~nApaka-bhedena dvividham | evaM tyAgo 'gnau prakShepash ca dve kriye | tatrAdyAyAM yajamAnaH kartA | prakShepe tu yajamAna-parikrIto 'dhvaryuH prakShepAdhikaraNaM cAgniH | evaM desha-kAlAdikam apy adhikaraNaM sarva-kriyA-sAdhAraNaM draShTavyam |

tad evaM sarveShAM kriyA-kArakAdi-vyavahArANAM brahma-j~nAna-kalpitAnAM rajjv-aj~nAna-kalpitAnAM sarpa-dhArA-daNDAdInAM rajju-tattva-j~nAneneva brahma-tattva-j~nAnena bAdhe badhitAnuvR^ittyA kriyAkArakAdi-vyavhArAbhAso dR^ishyamAno 'pi dagdha-paTa-nyAyena na phalAya kalpata ity anena shlokena pratipAdyate | brahma-dR^iShTir eva ca sarva-yaj~nAtmiketi stUyate |

tathA hi - arpyate 'neneti karaNa-vyutpattyArpaNaM juhvAdi mantrAdi ca | evam arpyate 'smA iti vyutpattyArpaNaM devatA-rUpaM sampradAnam | evam arpyate 'sminn iti vyutpattyArpaNam adhikaraNaM desha-kAlAdi | tat sarvaM brahmaNi kalpitatvAd brahmaiva rajju-kalpita-bhujaN^gavad adhiShThAna-vyatirekeNAsad ity arthaH | evaM havis-tyAga-prakShepa-kriyayoH sAkShAt karma kArakaM tad api brahmaiva | evaM yatra prakShipyate 'gnau so 'pi brahmaiva | brahmAgnAv iti samastaM padam | tathA yena kartrA yajamAnenAdhvaryuNA ca tyajyate prakShipyate ca tad ubhayam api kartR^i-kArakaM kartari vihitayA tR^itIyayAnUdya brahmeti nidhIyae brahmaNeti | evaM hutam iti havanaM tyAga-kriyA prakShepa-kriyA ca tad api brahmaiva | tathA yena havanena yad gantavyaM svargAdi vyavahitaM karma tad api brahmaiva | atratya eva-kAraH sarvatra sambadhyate | hutam ity atrApIta eva brahmety anuShajyate | vyavadhAnAbhAvAt sAkAN^kShatvAc ca cit-patis tvA punAtu ity AdAv acchidreNetyAdi-para-vAkya-sheShavat |

anena rUpeNa karmaNi samAdhir brahma-j~nAnaM yasya sa karma-samAdhis tena brahma-vidA karmAnuShThAtrApi brahma paramAnandAdvayaM gantavyam ity anuShajyate | sAkAN^kShatvAd avyavadhAnAc ca yA te agne rajAshayety Adau tanUr varShiShTheyAdi-pUrva-vAkya-sheShavat | 

athavArpyate 'smai phalAyeti vyutpattyArpaNa-padenaiva svargAdi-phalam api grAhyam | tathA ca brahmaiva tena gantavyaM brahma-karma-samAdhinA ity uttarArdhaM j~nAna-phala-kathanAyaiveti sama¤jasam | asmin pakShe brahma-karma-samAdhinety ekaM vA padam | pUrvaM brahma-padaM hutam ity anena sambadhyate caramaM gantavya-padeneti bhinnaM vA padam | evaM ca nAnuShaN^ga-dvaya-klesha iti draShTavyam | brahma gantavyam ity abhedenaiva tat-prAptir upacArAt | ataeva na svargAdi tuccha-phalaM tena gantavyaM vidyayAvidyaka-kAraka-vyavahArocchedAt | tad uktaM vArtika-kR^idbhiH -

     kAraka-vyavahAre hi shuddhaM vastu na vIkShyate |
     shuddhe vastuni siddhe ca kAraka-vyAvR^ittiH kutaH || iti |

arpaNAdi-kAraka-svarupAnupamardenaiva tatra nAmAdAv iva brahma-dR^iShTiH kShipyate sampan-mAtreNa phala-visheShAyeti keShAMcid vyAkhyAnaM bhAShyakR^idbhir eva nirAkR^itam upakramAdi-virodhAd brahma-vidyA-karaNe sampan-mAtrasyAprasaktatvAd ity Adi yuktibhiH ||24||

vishvanAthaH :. yaj~nAyAcarata ity uktam | sa yaj~na eva kIdR^ishaH ? ity apekShAyAm Aha brahmeti | arpyate 'nenety arpaNaM juhv-Adi | tad api brahmaiva | arpyamANaM havir api brahmaiva | brahmaivAgnAv iti havanAdhikaraNam agnir api brahmaiva | evaM vivekatavatA puMsA brahmaiva gantavyaM, na tu phalAntaram | kutaH ? brahmAtmakaM yat karma tatraiva samAdhish cittaikAgryaM yasya tena ||24||

baladevaH : evaM vivikta-jIvAtmAnusandhi-garbhatayA sva-vihitasya karmaNo j~nAnAkAratAm abhidhAya sAN^gasya tasya parAtma-rUpatAnusandhinA tad-AkAratAm Aha brahmArpaNam iti | arpyate 'nenAtmaiveti vyutpatter arpaNaM sruvaM mantrAdhidaivataM cendrAdi tat tac ca brahmaiva | arpyamANaM havish cAjyAdi tad api brahmaiva | tac ca havir homAdhAre 'gnau brahmaNi yajamAnenAdhvaryuNA ca brahmaNA hutaM tyaktaM prakShiptaM ca | agnir yajamAno 'dhvaryush ca brahmaivety arthaH | brahmAgnAv ity atra Ni-kAra-lopash chAndasaH | na ca samastaM padam iti vAcyam | agnau brahma-dR^iShTer vidheyatvAd itthaM ca brahma-rUpe sAN^ge karmaNi samAdhish cittaikAgryaM yasya tena mumukShuNA brahmaiva gantavyaM sva-svarUpaM para-svarUpaM ca labhyam avalokyam ity arthaH | vij~nAnaM brahma ced veda ity Adau jIve brahma-shabdaH | vij~nAnam AnandaM brahma ity Adau paramAtmani ca brahmArpaNatvAdi-guNa-yogAn nAsya prakaraNasya paunaruktam | sruv-AdInAM brahmatvaM tad-Ayatta-vR^ittikatvAt tad-vApyatvAc ca iti vyAkhyAtAraH | tAdR^ishatayAnusandhitaM karma-j~nAnAkAraM sat tad avalokanAya kalpyate ||24||

__________________________________________________________

BhG 4.25

daivam evApare yaj~naM yoginaH paryupAsate |
brahmAgnAv apare yaj~naM yaj~nenaivopajuhvati ||25||

shrIdharaH : etad eva yaj~natvena sampAditaM sarvatra brahma-darshana-lakShaNaM j~nAnaM sarva-yaj~nopAya-prApyatvAt sarva-yaj~nebhyaH shreShTham ity evaM stotum adhikAri-bhedena j~nAnopAya-bhUtAn bahUn yaj~nAn Aha daivam ity Adibhir aShTabhiH | devA indra-varuNAdaya ijyante yasmin | eva-kAreNendrAdiShu brahma-buddhi-rAhityaM darshitam | taM daivam eva yaj~nam apare karma-yoginaH paryupAsate shraddhayAnutiShThanti | apare tu j~nAna-yogino brahma-rUpe 'gnau apare yaj~nenaivopAyena brahmArpaNam ity Ady ukta-prakAreNa yaj~nam upajuhvati | yaj~nAdi-sarva-karmANi pravilApayantIty arthaH | so 'yaM j~nAna-yaj~naH ||25||

madhusUdanaH : adhunA samyag-darshanasya yaj~na-rUpatvena stAvakatayA brahmArpaNa-mantre sthite punar api tasya stuty-artham itarAny aj~nAn upanyasyati daivam iti | devA indrAgny-Adaya ijyante yena sa daivas tam eva yaj~naM darsha-pUrNamAsa-jyotiShTomAdi-rUpam apare yoginaH paryupAsate sarvadA kurvanti na j~nAna-yaj~nam | evaM karma-yaj~nam uktvAntaH-karaNa-shuddhi-dvAreNa tat-phala-bhUtaM j~nAna-yaj~nam Aha brahmAgnau satya-j~nAnAnantAnanda-rUpaM nirasta-samasta-visheShaM brahma tat-padArthas tasminn agnau yaj~naM pratyag AtmAnaM tva-padArthaM yaj~nenaiva | yaj~na-shabda Atma-nAmasu yAskena paThitaH | itthambhUta-lakShaNe tR^itIyA | eva-kAro bhedAbheda-vyAvR^itty-arthaH | tvaM-padArthAbhedenaivopajuhvati tat-svarUpatayA pashyantIty arthaH | apare pUrva-vilakShaNAs tattva-darshana-niShThAH saMnyAsina ity arthaH |

jIva-brahmAbheda-darshanaM yaj~natvena sampAdya tat-sAdhana-yaj~na-madhye paThyate shreyAn dravya-mayAd yaj~nAj j~nAna-yaj~naa ity AdinA stotum ||25||

vishvanAthaH : yaj~nAH khalu bhedenAnye 'pi bahavo vartante | tAMs tvaM shR^iNv ity Aha daivam evety aShTabhiH | devA indra-varuNAdaya ijyante yasmin taM daivam iti | indrAdiShu brahma-buddhi-rAhityaM darshitam | sAsya devatety aN | yoginaH karma-yoginaH | apare j~nAna-yoginas tu brahma paramAtmaivAgnis tasmiMs tat-padArthe yaj~naM haviH-sthAnIyaM tvaM-padArthaM jIvaM yaj~nena praNava-rUpeNa mantreNaiva juhvati | ayam eva j~nAna-yaj~no 'gre stoShyate | atra yaj~naM yaj~nena iti shabdau karma-karaNa-sAdhanau prathamAtishayoktyA shuddha-jIva-praNavAvAhatuH ||25||

baladevaH : evaM brahmAnusandhi-garbhatayA ca karmaNo j~nAnAkAratAM nirUpya karma-yoga-bhedAn Aha daivam iti | daivam indrAdi-devArcana-rUpaM yaj~nam apare yoginaH paryupAsate tatraiva niShThAM kurvanti | apare brahmArpaNaM ity Adi-nyAyena brahma-bhUtAgnAv yaj~nena sruvAdinA yaj~naM ghR^itAdi-havI-rUpaM juhvati homa eva niShThAM kurvatIty arthaH ||25||

__________________________________________________________

BhG 4.26

shrotrAdInIndriyANy anye saMyamAgniShu juhvati |
shabdAdIn viShayAn anya indriyAgniShu juhvati ||26||

shrIdharaH : shrotrAdInIti | anye naiShThikI brahmacAriNas tat-tad-indriya-saMyama-rUpeShv agniShu shrotrAdIni juhvati pravilApayanti | indriyANi nirudhya saMyama-pradhAnAs tiShThantIty arthaH | indriyANy evAgnayaH | teShu shabdAdIn anye gR^ihasthA juhvati | viShaya-bhoga-samaye 'py anAsaktAH santo 'gnitvena bhAviteShv indriyeShu haviShTvena bhAvitAn shabdAdIn prakShipantIty arthaH ||26||

madhusUdanaH : shrotrAdInIndriyANy anye saMyamAgniShu juhvati shabdAdIn viShayAn anya indriyAgniShu juhvati ||26||

vishvanAthaH : anye naiShThikAH shrotrAdInIndriyANi | saMyamaH saMyataM mana evAgnayas teShu juhvati | shuddhe manasIndriyANi pravlApayantIty arthaH | anye tato nyUnA brahmacAriNaH shabdAdIn viShayAni indriyAgniShv indriyANy evAgnayas teShu juhvati shabdAdInIndriyeShu pravilApayantIty arthaH ||26||

baladevaH : shrotrAdInIty anye naiShThika-brahmacAriNaH saMyamAgniShu tat-tad-ndriya-saMyama-rUpeShv agniShu shrotrAdIni juhvati tAni nirudhya saMyama-pradhAnAs tiShThanti | anye gR^ihiNa indriyAgniShv agnitvena bhAviteShu shrotrAdiShu shabdAdIn upajuhvati anAsaktyA tAn bhu¤jAnAs tAni tat-pravaNAni kurvanti ||26||

__________________________________________________________

BhG 4.27

sarvANIndriya-karmANi prANa-karmANi cApare |
Atma-saMyama-yogAgnau juhvati j~nAna-dIpite ||27||

shrIdharaH : kiM ca sarvANIti | apare dhyAna-niShThAH | buddhIndriyANAM shrotrAdInAM karmANi shravaNa-darshanAdIni | karmendriyANAM vAk-pANy-AdInAM karmANi vacanopAdAnAdIni | prANAnAM ca dashAnAM karmANi | prANasya bahir gamanam | apAnasyAdho-nayanam | vyAnasya vyAnayanam Aku¤cana-prasAraNAdi | samAnasyAshitapItAdInAM samunnayanam | udAnasyordhva-nayanam -

udgAre nAga AkhyAtaH kUrmas tUnmIlane smR^itaH |
kR^ikaraH kShut-karo j~neyo devadatto vijR^imbhaNe |
na jahAti mR^ite kvApi sarvavyApI dhanaJNjayaH || [GheraNDa-saMhitA 5.64|

ity evaM rUpANi juhvati | Atmani saMyamo dhyAnaikAgryam | sa eva yogaH | sa evAgniH | tasmin j~nAnena dhyeya-viShayeNa dIpite prajvalite dhyeyaM samyag j~nAtvA tasmin manaH saMyamya tAni sarvANi karmANy uparamayantIty arthaH ||27||

madhusUdanaH : tad ananyatvam ArambhaNa-shabdAdibhyaH [Vs. 2.1.14] apare shuddha-tvaM-padArtha-vij~nAH | sarvANIndriyANi tat-karmANi shravaNa-darshanAni sarvANIndriya-karmANi prANa-karmANi cApare Atma-saMyama-yogAgnau juhvati j~nAna-dIpite ||27||

vishvanAthaH : apare shuddha-tvaM-padArtha-vij~nAH | sarvANIndriyANi tat-karmANi shravaNa-darshanAdIni ca | prANa-karmANi dasha-prANAs tat-karmANi ca | prANasya bahir gamanam | apAnasyAdho-nayanam | samAnasya bhukta-pItAdInAM samIkaraNam | udAnasyoccair nayanam | vyAnasya viShvak-nayanam | 

udgAre nAga AkhyAtaH kUrmas tUnmIlane smR^itaH |
kR^ikaraH kShut-karo j~neyo devadatto vijR^imbhaNe |
na jahAti mR^ite kvApi sarvavyApI dhanaJNjayaH || [GheraNDa-saMhitA 5.64|

ity evaM dasha-prANAs tat-karmANi | Atmanas tvaM-padArthasya saMyamaH shuddhir evAgnis tasmin juhvati | mano-buddhy-AdIndriyANi dasha-prANAMsh ca pravilApayanti | ekaH pratyag AtmaivAsti, nAnye mana AdAya iti bhAvayantIty arthaH ||27||

baladevaH : sarvANIti | apare indriya-karmANi prANa-karmANi cAtma-saMyama-yogAgnau ca juhvati | Atmano manasaH saMyamaH sa eva yogas tasminn agnitvena bhAvite juhvati | manasA indriyANAM prANAnAM ca karma-pravaNatAM nivArayituM prayatante | indriyANAM shrotrAdInAM karmANi shabda-grahaNAdIni prANa-karmANi prANasya bahir-gamanaM karma, apAnasyAdhogamanaM, vyAnasya nikhila-deha-vyApanam Aku¤cana-prasAraNAdi, samAnasyAshita-pItAdi-samIkaraNam, udAnasyordhva-nayanaM cety evaM bodhyAni sarvANi sAmastyena j~nAna-dIpite AtmAnusandhAnojjvalite ||27||

__________________________________________________________

BhG 4.28

dravya-yaj~nAs tapo-yaj~nA yoga-yaj~nAs tathApare |
svAdhyAya-j~nAna-yaj~nAsh ca yatayaH saMshita-vratAH ||28||

shrIdharaH : dravya-yaj~nA ity Adi | dravya-dAnam eva yaj~no yeShAM te dravya-yaj~nAH | kR^icchra-cAndrAyaNAdi tapa eva yaj~no yeShAM te eva yaj~no yeShAM te tapo-yaj~nAH | yogo 'ShTAN^ga eva yaj~no yeShAM te yoga-yaj~nAH | svAdhyAyena vedena shravaNa-mananAdinA yat tad artha-j~nAnaM tad eva yaj~no yeShAM te svAdhyAya-j~nAna-yaj~nAH | yad vA veda-pATha-yaj~nAs tad-artha-j~nAna-yaj~nAsh ceti dvividhAH | yatayaH prayatna-shIlAH | samyak shitaM tIkShNIkR^itaM vrataM yeShAM te ||28||

madhusUdanaH : dravya-yaj~nAs tapo-yaj~nA yoga-yaj~nAs tathApare svAdhyAya-j~nAna-yaj~nAsh ca yatayaH saMshita-vratAH ||28||

vishvanAthaH : dravya-dAnam eva yaj~no yeShAM te dravya-yaj~nAH | tapaH kR^icchra-cAndrAyaNAdy eva yaj~no yeShAM te tapo-yaj~nAH | yogo 'ShTAN^ga eva yaj~no yeShAM te yoga-yaj~nAH | svAdhyAyo vedasya pAThas tad-arthasya j~nAnaM ca yaj~no yeShAM te | yatayo yatna-parAH | sarva ete samyak shitaM tIkShNIkR^itaM vrataM yeShAM te ||28||

baladevaH : dravyeti | kecit karma-yogino dravya-yaj~nA annAdi-dAna-parAH | kecit tapo-yaj~nAH kR^icchra-cAndrAyaNAdi-vrata-parAH | kecit svAdhyAya-j~nAna-yaj~nA vedAbhyAsa-parAs tad-arthAbhyAsa-parAsh ca | yatayas tatra prayatna-shIlAH | saMshita-vratAs tIkShNa-tat-tad-AcaraNAH ||28||

__________________________________________________________

BhG 4.29

apAne juhvati prANaM prANe 'pAnaM tathApare |
prANApAna-gatI ruddhvA prANAyAma-parAyaNAH ||29||

shrIdharaH : kiM ca apAne iti | apAne 'dho-vR^ittau prANam Urdhva-vR^ittiM pUrakeNa juhvati | pUraka-kAle prANam apAnenaikIkurvanti | tathA kumbhakena prANApAnayor UrdhvAdho-gatI ruddhvA recaka-kAle 'pAnaM prANe juhvati | evaM pUraka-kumbhaka-recakaiH prANAyAma-parAyaNA apara ity arthaH | kiM ca apara iti | apare tv AhAra-saN^kocam abhyasyantaH svayam eva jIryamANeShv indriyeShu tat-tad-indriya-vR^itti-layaM bhAvayantIty arthaH | 

yad vA - apAne juhvati prANaM prANe 'pAnaM tathApara ity anena pUraka-recakayor AvartamAnayor haMsaH so 'ham ity anulomataH pratilomatash ca abhivyajyamAnenAjapA-mantreNa tat-ttvaM-padArthaikyaM vyatIhAreNa bhAvayantIty arthaH | tad uktaM yoga-shAstre -
     sa-kAreNa bahir yAti haM-kAreNa vishet punaH |
     prANas tatra sa evAhaM haMsa ity anucintayet || iti |

prANApAna-gatI ruddhvety anena tu shlokena prANAyAma-yaj~nA aparaiH kathyante | tatrAyam arthaH - dvau bhAgau pUrayed annair jalenaikaM prapUrayet | pracArArthaM caturtham avasheShayed iti | evam Adi-vacanokto niyata AhAro yeShAM te | kumbhakena prANApAna-gatI ruddhvA prANAyAma-parAyaNAH santaH prANAn indriyANi prANeShu juhvati | kumbhake hi sarve prANA ekIbhavantIti tatraiva layamAneShv indriyeShu homaM bhAvayantIty arthaH | tad uktaM yoga-shAstre -

     yathA yathA sadAbhyAsAn manasaH sthiratA bhavet |
     vAyu-vAk-kAya-dR^iShTInAM sthiratA ca tathA tathA || iti ||29||

madhusUdanaH : apAne juhvati prANaM prANe 'pAnaM tathApare prANApAna-gatI ruddhvA prANAyAma-parAyaNAH ||29||

vishvanAthaH : apare prANAyAma-niShThAH apAne 'dho-vR^ittau prANam Urdhva-vR^ittaM juhvati pUraka-kAle prANam apAnenaikIkurvanti | tathA recaka-kAle 'pAnaM prANe juhvati | kumbhaka-kAle prANApAnayor gatI ruddhvA prANAyAma-parAyaNA bhavanti | apare indriya-jaya-kAmAH | niyatAhArA alpAhArAH prANeShv AhAra-saN^kocanenaiva jIvyamAneShu prANAn indriyANi juhvati | indriyANAM prANAdhIna-vR^ittitvAt prANa-daurbalye sati svayam eva sva-sva-viShaya-grahaNAsamarthAnIndriyANi prANeShv evAlpIyanta ity arthaH ||29||

baladevaH : kiM cApAne iti | tathApare prANAyAma- parAyaNAs te tridhA adho-vR^ittAv apAne prANam Urdhva-vR^ittiM juhvati | pUrakeNa prANam apAnena sahaikIkurvanti | tathA prANe 'pAnaM juhvati recakenApAnaM prANena sahaikIkR^itya bahir nirgamayanti | yathA prANApAnayor gatI shvAsa-prashvAsau kumbhakena ruddhvA vartanta iti | Antarasya vAyor nAsAsyena bahir nirgamaH shvAsaH prANasya gatiH | vinirgatasya tasyAntaH-praveshaH prashvAso 'pAnasya gatiH | tayor nirodhaH kumbhakaH sa dvividhaH vAyum ApUrya shvAsa-prashvAsayor nirodho 'ntaH-kumbhakaH | vAyuM virecya tayor nirodho bhaiH kumbhakaH | apare nityatAhArAH bhojana-saN^kocaam abhyasyantaH prANAn indriyANi prANeShu juhvati | teShv alpAhAreNa jIryamANeShu tad-Ayatta-vR^ittikAni tAni viShaya-grahaNAkShamANi taptAyoniShiktoda-binduvat teShv eva vilIyante ||29||

__________________________________________________________

BhG 4.30

apare niyatAhArAH prANAn prANeShu juhvati |
sarve 'py ete yaj~na-vido yaj~na-kShapita-kalmaShAH ||30||

shrIdharaH : tad evam uktAnAM dvAdashAnAM yaj~na-vidAM phalam Aha sarve 'pIti | yaj~nAn vindanti labhanta iti yaj~na-vidaH | yaj~na-j~nA iti vA | yaj~naiH kShayitaM nAshitaM kalmaShaM yais te ||30||

madhusUdanaH : tad evam uktAnAM dvAdashadhA yaj~na-vidAM phalam Aha sarve 'pIti | yaj~nAn vidanti jAnanti vindanti labhante veti yaj~na-vido yaj~nAnAM j~nAtAraH kartArash ca | yaj~naiH pUrvoktaiH kShapitaM nAshitaM kalmaShaM pApaM yeShAM te yaj~na-kShapita-kalmaShAH | yaj~nAn kR^itvAvashiShTe kAle 'nnam amR^ita-shabda-vAcyaM bhu¤jata iti yaj~na-shiShTAmR^ita-bhujaH | te sarve 'pi sattva-shuddhi-j~nAna-prApti-dvAreNa yAnti brahma sanAtanaM nityaM saMsArAn mucyanta ity arthaH ||30||

vishvanAthaH : sarve 'py ete yaj~na-vida ukta-lakShaNAn yaj~nAn vindamAnAH santo j~nAna-dvArA brahma yAnti | atrAnanusaMhitaM phalam Aha yaj~na-shiShTaM yaj~nAvashiShTaM yad amR^itaM bhogaishvarya-siddhy-AdikaM tad bhu¤jata iti ||30||

baladevaH : ete khalv indirya-vijaya-kAmAH sarve 'pIti yaj~na-vidaH | pUrvoktAn devAdi-yaj~nAn vindamAnA tair eva yaj~naiH kShapita-kalmaShAH ||30|| 

__________________________________________________________

BhG 4.31

yaj~na-shiShTAmR^ita-bhujo yAnti brahma sanAtanam |
nAyaM loko 'sty ayaj~nasya kuto 'nyaH kurusattama ||31||

shrIdharaH : yaj~na-shiShTAmR^ita-bhuja iti | yaj~nAn kR^itvA avashiShTe kAle 'niShiddham annam amR^ita-rUpaM bhu¤jata iti tathA | te sanAtanaM nityaM brahma j~nAna-dvAreNa prApnuvanti | tad-akaraNe doSham Aha nAyam iti | ayam alpa-sukho 'pi manuShya-loko 'yaj~nasya yaj~nAnuShThAna-rahitasya nAsti | kuto 'nyo bahu-sukhaH para-lokaH | ato yaj~nAH sarvathA kartavyA ity arthaH ||31||

madhusUdanaH : evam anvaye guNam uktvA vyatireke doSham Aha yej~nety ardhena | uktAnAM yaj~nAnAM madhye 'nyatamo 'pi yaj~no yasya nAsti so 'yaj~nas tasyAyam alpa-sukho 'pi manuShya-loko nAsti sarva-nindyatvAt | kuto 'nyo vishiShTa-sAdhana-sAdhyaH para-loko he kuru-sattama ||31||

vishvanAthaH : tathAnusaMhitaM phalam Aha brahma yAntIti | tad-akaraNe pratyavAyam Aha nAyam iti | ayam alpa-sukho manuSha-loko 'pi nAsti | kuto 'nyo devAdi-lokas tena prAptavya ity arthaH ||31||

baladevaH : ananusaMhitaM phalam Aha yaj~na-shiShTeti | yaj~na-shiShTaM yad amR^itam annAdi bhogaishvarya-siddhy-Adi ca tad-bhu¤jAnAH | anusaMhitaM phalam Aha yAntIti | tat-sAdhyena j~nAnena brahmeti prAgvat ||30||

__________________________________________________________

BhG 4.32

evaM bahu-vidhA yaj~nA vitatA brahmaNo mukhe |
karmajAn viddhi tAn sarvAn evaM j~nAtvA vimokShyase ||32||

shrIdharaH : j~nAna-yaj~naM stotum uktAn yaj~nAn upasaMharati evaM bahu-vidhA iti | brahmaNo vedasya mukhe vitatAH | vedena sAkShAd-vihitA ity arthaH | tathApi tAn sarvAn vAÇ-manaH-kAya-karma-janitAn Atma-svarUpa-saMsparsha-rahitAn viddhi jAnIhi | AtmanaH karmAgocaratvAt | evaM j~nAtvA j~nAna-niShThaH san saMsArAd vimukto bhaviShyasi ||32||

madhusUdanaH : kiM tvayA svotprekShA-mAtreNaivam ucyate na hi veda evAtra pramANam ity Aha evam iti | evaM yathoktA bahu-vidhA bahu-prakArA yaj~nAH sarva-vaidika-shreyaH-sAdhana-rUpA vitatA vistR^itA brahmaNo vedasya mukhe dvAre veda-dvAreNaivaite 'vagatA ity arthaH | veda-vAkyAni tu pratyekaM vistara-bhayAn nodAhriyante | karmajAn kAyika-vAcika-mAnasa-karmodbhavAn viddhi jAnIhi tAn sarvAn yaj~nAn nAtmajAn | nirvyApAro hy AtmA na tad-vyApArA ete kintu nirvyApAro 'ham udAsIna ity evaM j~nAtvA vimokShyase 'smAt saMsAra-bandhanAd iti sheShaH ||32||

vishvanAthaH : brahmaNo vedasya mukhena vedena svamukhenaiva spaShTam uktA ity arthaH | karmajAn vAÇ-manaH-kAya-karma-janitAn ||32||

baladevaH : evam iti | brahmaNo vedasya mukhe vitatAH | viviktAtma-prApty-upAyatayA sva-mukhenaiva tena sphuTam uktAH | karmajAn vAÇ-manaH-kAya-karma-janitAn ity arthaH | evaM j~nAtvA tad-upAyatayA tenoktAn tAn avabudhyAnuShThAya tad-utpanna-vij~nAnenAvalokitAtma-dvayaH saMsArAd vimokShyase ||32||

__________________________________________________________

BhG 4.33

shreyAn dravya-mayAd yaj~nAj j~nAna-yaj~naH parantapa |
sarvaM karmAkhilaM pArtha j~nAne parisamApyate ||33||

shrIdharaH : karma-yaj~nAj j~nAna-yaj~nas tu shreShTha ity Aha shreyAn iti | dravya-mayAd anAtma-vyApAra-janyAd daivAdi-yaj~nAj j~nAna-yaj~naH shreyAn shreShThaH | yadyapi j~nAna-yaj~nasyApi mano-vyApArAdhInatvam asty eva tathApy Atma-svarUpasya j~nAnasya manaH-pariNAme  'bhivyakti-mAtram | na taj-janyatvam iti dravya-mayAd visheShaH | shreShThatve hetuH -- sarvaM karmAkhilaM phala-sahitaM j~nAne parisamApyate | antarbhavatIty arthaH | sarvaM tad abhisameti yat kiM ca prajAH sAdhu kurvantIti shruteH ||33||

madhusUdanaH : sarveShAM tulyavan nirdeshAtma-karma-j~nAnayoH sAmya-prAptAv Aha shreyAn iti | shreyAn prashasyataraH sAkShAn mokSha-phalatvAt | dravya-mayAt tad-upalakShitAj j~nAna-shUnyAt sarvasmAd api yaj~nAt saMsAra-phalAj j~nAna-yaj~na eka eva | he parantapa ! kasmAd evam ? yasmAt sarvaM karmeShTi-pashu-soma-cayana-rUpaM shrautam akhilaM niravasheShaM smArtam upAsanAdi-rUpaM ca yat karma taj-j~nAne brahmAtmaikya-sAkShAtkAre samApyate pratibandha-kShaya-dvAreNa paryavasyati | tam etaM vedAnuvacanena brAhmaNA vividiShanti yaj~nena dAne tapasAnAshakena iti dharmena pApam apanudati iti ca shruteH | sarvApekShA ca yaj~nAdi-shruter ashvavat [Vs. 3.4.26] iti nyAyAc cety arthaH ||33||

vishvanAthaH : teShAM madhye brahmArpaNaM brahma-havir iti lakShaNAd api dravya-mayAd yaj~nAd brahmAgnAv ity anenokto j~nAna-yaj~naH shreyAn | kutaH ? j~nAne sati sarvaM karmAkhilam avyarthaM sat parisamApyate samAptIbhavati | j~nAnAnantaraM karma na tiShThatIty arthaH ||33||

baladevaH : uktAH karma-yogA viviktAtmAnusandhi-garbhatvAd araNyAd iva ubhaya-rUpAs teShu j~nAna-rUpaM saMstauti shreyAn iti | dvirUpe karmaNi karma-dravya-bhayAd aMshAj j~nAna-mayo 'MshaH shreyAn prashastaraH | dravya-mayAd ity upalakShaNAm indirya-saMyamAdInAM teShAM tad-upAyatvAt | etad vivR^iNoti - he pArtha ! j~nAne sati sarvaM karmAkhilaM sAN^gaM parisamApyate nivR^ittim eti phale jAte sAdhana-nivR^itter darshanAt ||33||

__________________________________________________________

BhG 4.34

tad viddhi praNipAtena pariprashnena sevayA |
upadekShyanti te j~nAnaM j~nAninas tattva-darshinaH ||34||

shrIdharaH : evambhUtAtma-j~nAne sAdhanam Aha tad iti | tad taj j~nAnaM viddhi jAnIhi prApnuhIty arthaH | j~nAninAM praNipAtena daNDavan-namaskAreNa | tataH pariprashnena | kuto 'yaM me saMsAraH ? kathaM vA nivarteta ? iti pariprashnena | sevayA guru-shushrUShayA ca | j~nAninaH shAstraj~nAH | tattva-darshino 'parokShAnubhava-sampannAsh ca | te tubhyaM j~nAnam upadeshena sampAdayiShyanti ||34||

madhusUdanaH : etAdR^isha-j~nAna-prAptau ko 'tipratyAsanna upAya ity ucyate tad viddhIti | tat-sarva-karma-phala-bhUtaM j~nAnaM viddhi labhasva AcAryAnabhigamya teShAM praNipAtena prakarSheNa nIcaiH patanaM praNipAto dIrgha-namaskAras tena ko 'haM kathaM baddho 'smi kenopAyena mucyeyam ity Adi pariprashnena bahu-viShayeNa prashnena | sevayA sarva-bhAvena tad-anukUla-kAritayA | evaM bhakti-shraddhAtishaya-pUrvakeNAvanati-visheSheNAbhimukhAH santa upadekShyanty upadeshena sampAdayiShyanti te tubhyaM j~nAnaM paramAtma-viShayaM sAkShAn mokSha-phalaM j~nAninaH pada-vAkya-nyAyAdimAna-nipuNAs tattva-darshinaH kR^ita-sAkShAtkArAH | sAkShAtkAravadbhir upadiShTam eva j~nAnaM phala-paryavasAyi na tu tad-rahitaiH pada-vAkya-nyAyAdimAna-nipuNair apIti bhagavato matam | tad vij~nAnArthaM sa gurum evAbhigacchet samit-pANiH shrotriyaM brahma-niShTham iti shruti-saMvAdi | tatrApi shrotriyam adhIta-vedaM brahma-niShThaM kR^ita-brahma-sAkShAtkAram iti vyAkhyAnAt | bahu-vacanaM cedam AcArya-viShayam ekasminn api gauravAtishayArthaM na tu bahutva-vivakShayA | ekasmAd eva tattva-sAkShAtkAravata AcAryAt tattva-j~nAnodaye satyAcAryAntara-gamanasya tad-artham ayogAd iti draShTavyam ||34||

vishvanAthaH : taj-j~nAna-prAptaye prakAram Aha tad iti | praNipAtena j~nAnopadeShTari gurau daNDavan-namaskAreNa | bhagavan ! kuto 'yaM me saMsAraH ? kathaM nivartiShyate ? iti pariprashnena ca | sevayA tat-paricaryayA ca | tad vij~nAnArthaM sa gurum evAbhigacchet samit-pANiH shrotriyaM brahma-niShTham iti shruteH ||34||

baladevaH : evaM jIva-svarUpa-j~nAnaM tat-sAdhanaM ca sAN^gam upadishya para-svarUpopAsana-j~nAnam upadshan sat-prasaN^ga-labhyatvaM tasyAha tad iti | yad arthaM tad ubhayaM mayA tavopadiShTaM avinAshi tu tad viddhi [GItA 2.17] ity AdinA tat parAtma-sambandhi-j~nAnaM praNipAtAdibhiH prasAditebhyo j~nAnibhyaH sadbhyas tvam avagata-sva-svarUpo viddhi prApnuhi | tatra praNipAto daNDavat-praNatiH | sevA bhR^ityavat teShAM paricaryA | pariprashnaH tat-svarUpa-tad-guNa-tad-vibhUti-viShayako vividhaH prashnaH | 

nanUdAsInAs te na vakShyantIti cet tatrAha upeti | te j~nAnino 'dhigata-svarUpAtmAnaH praNipAtAdinA taj-jij~nAsutAm AlakShya te tubhyaM tAdR^ishAya tat-sambandhi j~nAnam upadekShyanti tattva-darshinas taj-j~nAna-pracArakAH kAruNikA iti yAvat | 

nanv atra tad iti jIva-j~nAnaM vAcyaM prakR^itatvAd iti cen, na | na tv evAhaM jAtu nAsaM [GItA 2.12], yukta AsIta mat-paraH [GItA 2.61], ajo 'pi sann avyayAtmA [GItA 4.6] ity AdinA parAtmano 'py aprAkR^itatvAt | evam Aha sUtrakAraH - anyArthash ca parAmarshaH [Vs. 1.3.20] iti | anyathA shruti-sUtrArtha-saMvAdino 'grimasya j~nAna-mahimno virodhaH syAd uktam eva suShThu ||34||

__________________________________________________________

BhG 4.35

yaj j~nAtvA na punar moham evaM yAsyasi pANDava |
yena bhUtAny asheSheNa drakShyasy Atmany atho mayi ||35||

shrIdharaH : j~nAna-phalam Aha yaj j~nAtveti sArdhais tribhiH | yaj j~nAnaM j~nAtvA prApya punar bandhu-vadhAdi-nimittaM moham na prApsyasi | tatra hetuH - yena j~nAnena bhUtAni pitAputrAdIni svAvidyA-vijR^imbhitAni svAtmany evAbhedena drakShyasi | atho anantaram AtmAnaM mayi paramAtmany abhedena drakShyasIty arthaH ||35||

madhusUdanaH : evam atinirbandhena j~nAnotpAdane kiMsyAt ata Aha yaj j~nAtveti | yat pUrvoktaM j~nAnam AcAryair upadiShTaM j~nAtvA prApya | odana-pAkaM pacatItivat tasyaiva dhAtoH | sAmAnya-vivakShayA prayogaH | na punar moham evaM bandhu-vadhAdi-nimittaM bhramaM yAsyasi | he parantapa ! 

kasmAd evaM yasmAd eva j~nAnena bhUtAni pitR^i-putrAdIni asheSheNa brahmAdi-stamba-paryantAni svAvidyA-vijR^imbhitAni Atmani tvayi tvaM-padArthe 'tho api mayi bhagavati vAsudeve tat-padArthe paramArthato bheda-rahite 'dhiShThAna-bhUte drakShyasy abhedenaiva | adhiShThAnAtirekeNa kalpitasyAbhAvAt | mAM bhagavantaM vAsudevam Atmatvena sAkShAtkR^itya sarvAj~nAna-nAshe tat-kAryANi bhUtAni na sthAsyantIti bhAvaH ||35||

vishvanAthaH : j~nAnasya phalam Aha yaj j~nAtveti sArdhais tribhiH | yaj j~nAnaM dehAd atiikta evAtmeti lakShaNaM j~nAtvaivaM moham antaH-karaNa-dharmaM na prApsyasi | yena ca moha-vigamena svAbhAvika-nitya-siddhAtma-j~nAna-lAbhAd asheShANi bhUtAni manuShya-tiryag-AdIny Atmani jIvAtmany upAdhitvena sthitAni pR^ithag drakShyasi | atho mayi parama-kAraNe ca kAryatvena sthitAni drakShyasi ||35||

baladevaH : ukta-j~nAna-phalam Aha yad iti | yaj-jIva-j~nAna-pUrvakaM paramAtma-sambandhi-j~nAnaM j~nAtvopalabhya punar evaM bandhu-vadhAdi-hetukaM mohaM na yAsyasi | kathaM na yAsyAmItiy atrAha yeneti | yena j~nAnena bhUtAni deva-mAnavAdi-sharIrANi asheSheNa sAmastyena sarvANIty arthaH | Atmani sva-svarUpe upAdhitvena sthitAni tAni pR^ithag drakShyasi | atho mayi sarveshvare sarva-hetau kAryatvena sthitAni tAni drakShyasIti | etad uktaM bhavati - deha-dvaya-viviktA jIvAtmAnas teShAM hari-vimukhAnAM hari-mAyayaiva deheShu daihikteShu ca mamatvAni racitAni | hantR^i-hantavya-bhAvAvabhAsash ca tayaiva | shuddha-svarUpANAM na tat-tat-sambaddhaH | paramAtmA khalu sarveshvaraH svAshritAnAM jIvAnAM tat-tat-karmAnuguNatayA tat-tad-dehendriyANi tat-tad-deha-yAtrAM lokAntareShu tat-tat-sukha-bhogAMsh ca sampAdayaty upAsitas tu muktim ity eva j~nAnino na mohAvakAsha iti ||35||

__________________________________________________________

BhG 4.36

api ced asi pApebhyaH sarvebhyaH pApa-kR^ittamaH |
sarvaM j~nAna-plavenaiva vR^ijinaM santariShyasi ||36||

shrIdharaH : kiM ca api ced iti | sarvebhyaH pApa-kAribhyo yadyapy atishayena pApa-kArI tvam asi, tathApi sarvaM pApa-samudraM j~nAna-plavenaiva j~nAna-potenaiva samyag-anAyAsena tariShyasi ||36||

madhusUdanaH : kiM ca shR^iNu j~nAnasya mAhAtmyam api ced iti | api ced ity asambhAvitAbhyupagama-pradarshanArthau nipAtau | yadyapy ayam artho na sambhavaty eva, tathApi j~nAna-phala-kathanAyAbhyupetyocyate | yadyapi tvaM pApa-kAribhyaH sarvebhyo 'py atishayena pApa-kArI pApa-kR^ittamaH syAs tathApi sarvaM vR^ijinaM pApam atidustaratvenArNava-sadR^ishaM j~nAna-plavenaiva nAnyena j~nAnam eva plavaM potaM kR^itvA santariShyasi samyag anAyAsena punar AvR^itti-varjitatvena ca tariShyasi atikramiShyasi | vR^ijina-shabdenAtra dharmAdharma-rUpaM karma saMsAra-phalam abhipretaM mumukShoH pApavat puNyasyApy aniShTatvAt ||36||

vishvanAthaH : j~nAnasya mAhAtmyam Aha api ced iti | pApibhyaH pApa-kR^idbhyo 'pi sakAshAd yadyapy atishayena pApakArI tvam asi, tathApi atraitAvat pApa-sattve katham antaH-karaNa-shuddhiH ? tad-abhAve ca kathaM j~nAnotpattiH ? nApy utpanna-j~nAnasyaitad durAcAratvaM sambhaved ato 'tra vyAkhyA shrI-madhusUdana-sarasvatI-pAdAnAm - api ced ity asambhAvitAbhyupagama-pradarshanArthau nipAtau | yadyapy ayam artho na sambhavaty eva, tathApi j~nAna-phala-kathanAyAbhyupetyocyate ity eShA ||36||

baladevaH : j~nAna-prabhAvam Aha api ced iti | yadyapi sarvebhyaH pApa-kartR^ibhyas tvam atishayena pApa-kR^id asi, tathApi sarvaM vR^ijinaM nikhilaM pApaM dustaratvenArNava-tulyam ukta-lakShaNa-j~nAna-plavena santariShyasi ||36||

__________________________________________________________

BhG 4.37

yathaidhAMsi samiddho 'gnir bhasmasAt kurute 'rjuna |
j~nAnAgniH sarva-karmANi bhasmasAt kurute tathA ||37||

shrIdharaH : samudravat sthitasyaiva pApasyAtilaN^ghana-mAtraM, na tu pApasya nAshaH | iti bhrAntiM dR^iShTAntena vArayann Aha yathaidhAMsIti | edhAMsi kAShThAni pradIpto 'gnir yathA bhasmIbhAvaM nayati tathAtma-j~nAnam Apanno mumukShuH kAlena mahatAtmani vindati labhata ity arthaH ||37||

madhusUdanaH : nanu samudravat taraNe karmaNAM nAsho na syAd ity AshaN^kya dR^iShTAntaram Aha yathaidhAMsIti | yathaidhAMsi kAShThAni samiddhaH prajvalito 'gnir bhasmasAt kurute bhasmIbhAvaM nayati he 'rjuna j~nAnAgniH sarva-karmANi pApAni puNyAni cAvisheSheNa prArabdha-phala-bhinnAni bhasmasAt kurute tathA tat-kAraNAj~nAna-vinAshena vinAshayatIty arthaH | tathA ca shrutiH -

bhidyate hR^idaya-granthish chidyante sarvasaMshayAH | 
kShIyante cAsya karmANi tasmin dR^iShTe parAvare || [MuNDU 2.2.8] iti |

tad-adhigama uttara-pUrvArdhayor ashleSha-vinAshau tad-vyapadeshAt | itarasyApy evam asaMshleShaH pAte tu [Vs. 4.1.13-14] iti ca sUtre | anArabdhe puNya-pApe nashyata evety atra sUtram anArabdha-kArya eva tu pUrve tad-avadheH [Vs. 4.1.15] iti | j~nAnotpAdaka-dehArambhakANAM tu tad-dehAnta eva vinAshaH | tasya tAvad eva ciraM yAvan na vimokShye [ChAndU 6.14.2] iti shruteH | bhogena tv itare kShapayitvA sampadyate [Vs. 4.1.19] iti sUtrAc ca | AdhikArikANAM tu yAny eva j~nAnotpAdaka-dehArambhakANi tAny eva dehAntarArambhakANy api | yathA vasiShTApAntara-tamaH-prabhR^itInAm | tathA ca sUtraM yAvad-adhikAram avasthitir AdhikArikANAm [Vs. 3.3.32] iti | adhikAro 'neka-dehArambhakaM balavat-prArabdha-phalaM karma | tac copAsakAnAm eva nAnyeShAM | anArabdha-phalAni nashyanti Arabdha-phalAni tu yAvad-bhoga-samApti tiShThanti | bhogash caikena dehenAnekena veti na visheShaH | vistaras tv Akara draShTavyaH ||37||

vishvanAthaH : shuddhAntaHkaraNasyotpannaM tu prArabdha-bhinnaM karma-mAtraM vinAshayatIti sa-dR^iShTAntam Aha yatheti | samiddhaH prajvalitaH ||37||

baladevaH : brahma-vidyayA pApa-karmANi nashyantIty uktam | idAnIM puNya-karmANy api nashyantIty Aha yatheti | edhAMsi kAShThAni samiddhaH prajvalito 'gnir yathA bhasmasAt kurute, tathA j~nAnAgniH sva-parAtmAnubhava-vahniH sarvANi karmANi puNyAni pApAni ca prArabdhetarANi bhasmasAt kurute | tatra sa¤citAni prArabdhetarANIpIkatulavan nirdahati kriyamANAni padma-patrAmbu-binduvad visheShayati prArabdhAni tu tat-prabhAvenAtijIrNAny api sat-patha-pracArArthayA harer icchayaivAtmAnubhaviny avasthApayatIti | shrutish ca -ubhe uhaivaiSha ete taraty amR^itaH sAdhvasAdhunI iti | eSha brahmAnubhavI ubhe saMcitya kriyamANe ete sAdhvasAdhunI puNya-pApe karmaNI tarati krAmatIty arthaH | evam Aha sUtrakAraH tad-adhigama uttara-pUrvArdhayor ashleSha-vinAshau tad-vyapadeshAt [Vs. 4.1.13] ity AdibhiH ||37||

__________________________________________________________

BhG 4.38

na hi j~nAnena sadR^ishaM pavitram iha vidyate |
tat svayaM yoga-saMsiddhaH kAlenAtmani vindati ||38||

shrIdharaH : tatra hetum Aha na hIti | pavitraM shuddhi-karam | iha tapo-yogAdiShu madhye j~nAna-tulyaM nAsty eva | tarhi sarve 'pi kim ity Atma-j~nAnam eva nAbhyasanta iti ? ata Aha tat svayam iti sArdhena | tad Atmani viShaye j~nAnaM kAlena mahatA karma-yogena saMsiddho yogyatAM prAptaH san svayam evAnAyAsena labhate | na tu karma-yogaM vinety arthaH ||38||

madhusUdanaH : yasmAd evaM tasmAt na hIti | na hi j~nAnena sadR^ishaM pavitram pAvanaM shuddhi-karam anyad iha vede loka-vyavahAre vA vidyate, j~nAna-bhinnasya aj~nAnAnivartakatvena samUla-pApa-nivartakatvAbhAvAt kAraNa-sad-bhAvena punaH pApodayAc ca | j~nAnena tv aj~nAna-nivR^ittyA samUla-pApa-nivR^ittir iti tat-samam anyac ca vidyate | 

tad Atma-viShayaM j~nAnaM sarveShAM kim iti jhaTiti notpadyate ? tatrAha taj j~nAnaM kAlena mahatA yoga-saMsiddho yogena pUrvokta-karma-yogena saMsiddhaH saMskR^ito yogyatAm ApannaH svayam Atmany antaH-karaNe vindati labhate na tu yogayatAm Apanno 'nya-dattaM sva-niShThatayA na vA para-niShThaM svIyatayA vindatIty arthaH ||38||

vishvanAthaH : iha tapo-yogAdi-yukteShu madhye j~nAnena sadR^ishaM pavitraM kim api nAsti | taj j~nAnaM na sarva-sulabham | kintu yogena niShkAma-karma-yogena samyak siddha eva, na tv aparipakvaH | so 'pi kAlenaiva, na tu sadyaH | Atmani svasmin svayaM prAptaM vindati | na tu sannyAsa-grahaNa-mAtreNaiveti bhAvaH ||38||

baladevaH : na hIti | hi yato j~nAnena sadR^ishaM pavitraM shuddhi-karaM tapas tIrthATanAdikaM nAsti | atas tat sarva-pApa-nAshakaM taj j~nAnaM na sarva-sulabhaM, kintu yogena niShkAma-karmaNA saMsiddhaH paripakva eva kAlenaiva, na tu sadyaH | Atmani svasmin svayaM labdhaM vindati | na tu pArivrAjya-grahaNa-mAtreNeti ||38||

__________________________________________________________

BhG 4.39

shraddhAvAMl labhate j~nAnaM tatparaH saMyatendriyaH |
j~nAnaM labdhvA parAM shAntim acireNAdhigacchati ||39||

shrIdharaH : kiM ca shraddhAvAn iti | shraddhAvAn gurUpadiShTe 'rthe Astikya-buddhimAn | tat-paras tad-eka-niShThaH | saMyatendriyash ca | taj j~nAnaM labhate | nAnyaH | ataH shraddhAdi-sampattyA j~nAna-lAbhAt prAk karma-yoga eva shuddhy-artham anuShTheyaH | j~nAna-lAbhAnantaraM tu na tasya kiMcit kartavyam ity Aha j~nAnaM labdhvA tu mokSham acireNa prApnoti ||39||

madhusUdanaH : yenaikAntena j~nAna-prAptir bhavati sa upAyaH pUrvokta-praNipAtAdy-apekShayApy Asannatara ucyate shraddhAvAn iti | guru-vedAnta-vAkyeShv idam ittham veti pramA-rUpAstikya-buddhiH shraddhA tadvAn puruSho labhate j~nAnam | etAdR^isho 'pi kashcid alasaH syAt tatrAha tat-paraH | gurUpAsanAdau j~nAnopAye 'tyantAbhiyuktaH | shraddhAvAMs tat-paro 'pi kashcid ajitendriyaH syAd ata Aha saMyatendriyaH | saMyatAni viShayebhyo nivartitAnIndriyANi yena sa saMyatendriyaH | ya evaM visheShaNa-traya-yuktaH so 'vashyaM j~nAnaM labhate | praNipAtAdis tu bAhyo mAyAvitvAdi-sambhavAd anaikAntiko 'pi | shraddhAvattvAdis tv aikAntika upAya ity arthaH | 

IdR^ishenopAyena j~nAnaM labdhvA parAM caramAM shAntim avidyA-tat-kArya-nivR^itti-rUpAM muktim acireNa tad-avyavadhAnenaivAdhigacchati labhate | yathA hi dIpaH svotpatti-mAtreNaivAndhakAra-nivR^ittiM karoti na tu kaMcit sahakAriNam apekShate tathA j~nAnam api svotpatti-mAtreNaivAj~nAna-nivR^ittiM karoti na tu kiMcit prasaN^khyAnAdikam apekShata iti bhAvaH ||39||

vishvanAthaH : tarhi kIdR^ishaH san kadA prApnotIty ata Aha shraddhAvAn iti | shraddhA niShkAma-karmaNaivAntaHkaraNa-shuddhyaiva j~nAnaM syAd iti shAstrArthaM Astikya-buddhis tadvAn eva | tat-paras tad-anuShThAna-niShThas tAdR^isho 'pi yadA saMyatendriyaH syAt tadA parAM shAntim saMsAra-nAsham ||39||

baladevaH : kIdR^ishaH san kadA vindatIty Aha shraddhAvAn iti | niShkAmena karmaNA hR^id-vishuddhau j~nAnaM syAd iti | dR^iDha-vishvAsaH shraddhA tadvAn | tat-paras tad-anuShThAna-niShThas tAdR^ig api yadA saMyatendriyas tadA parAM shAntim muktim ||39||

__________________________________________________________

BhG 4.40

aj~nash cAshraddadhAnash ca saMshayAtmA vinashyati |
nAyaM loko 'sti na paro na sukhaM saMshayAtmanaH ||40||

shrIdharaH : j~nAnAdhikAriNam uktvA tad-viparItam anadhikAriNam Aha aj~nash ceti | aj~no gurUpadiShTArthAnabhij~naH | kathaMcij j~nAne jAte 'pi tatrAshraddadhAnash ca | jAtAyAm api shraddhAyAM mamedaM siddhen na veti aMshayAkrAnta-cittash ca vinashyate | svArthAd bhrashyati | eteShu triShv api saMshayAtmA sarvathA nashyati | yatas tasyAyaM loko nAsti dhanArjana-vivAhAdy-asiddheH | na ca para-loko dharmasyAniShpatteH | na ca sukhaM saMshayenaaiva bhogasyApy asambhavAt ||40||

madhusUdanaH : atra ca saMshayo na kartavyaH, kasmAt ? aj~na iti | aj~no 'nadhIta-shAstratvenAtma-j~nAna-shUnyaH | guru-vedAnta-vAkyArtha idam evaM na bhavaty eveti viparyaya-rUpA nAstikya-buddhir ashraddhA tadvAn ashraddadhAnaH | idam evaM bhavati na veti sarvatra saMshayAkrAnta-cittaH saMshayAtmA vinashyati svArthAd bhraShTo bhavati | aj~nash cAshraddadhAnash ca vinashyatIti saMshayAtmApekShayA nyUnatva-kathanArthaM cakArAbhyAM tayoH prayogaH | kutaH ? saMshayAtmA hi sarvataH pApIyAn yato nAyaM manuShya-loko 'sti vittArjanAdy-abhAvAt, na paro lokaH svarga-mokShAdi-dharma-j~nAnAdy-abhAvAt | na sukhaM bhojanAdi-kR^itaM saMshayAtmanaH sarvatra sandehAkrAnta-cittasya | aj~nash cAshraddadhAnash ca paro loko nAsti manuShya-loko bhojanAdi-sukhaM ca vartate | saMshayAtmA tu tritaya-hInatvena sarvataH pApIyAn ity arthaH ||40||

vishvanAthaH : j~nAnAdhikAriNam uktvA tad-viparItAdhikAriNam Aha aj~nash ceti | aj~naH pashv-Adivan mUDhaH | ashraddadhAnaH shAstra-j~nAnavattve 'pi nAnA-vAdinAM paraspara-vipratipattiM dR^iShTvA na kvApi vishvastaH | shraddhAvattve 'pi saMshayAtmA mamaitat sidhyen na veti sandehAkrAnt-matiH | teShv api madhye saMshayAtmAnaM visheShato nindati nAyam iti ||40||

baladevaH : j~nAnAdhikAriNaM tat-phalaM cAbhidhAya tad-viparItaM tat-phalaM cAha aj~nash ceti | aj~naH pashv-Adivac chAstra-j~nAna-hInaH | ashraddadhAnaH shAstra-j~nAne saty api vivAdi-pratipattibhir na kvApi vishvastaH, shraddadhAnatve 'pi saMshayAtmA mamaitat siddhyen na veti sandihAna-manA vinashyati svArthAd vicyavate | teShv api madhye saMshayAtmAnaM vinindati nAyam iti | ayaM prAkR^ito lokaH paro 'prAkR^itaH saMshayAtmanaH kiMcid api sukhaM nAsti | shAstrIya-karma-janyaM hi sukhaM, tac ca karma viviktAtma-j~nAna-pUrvakam | tatra sandihAnasya kutas tad ity arthaH ||40||

__________________________________________________________

BhG 4.41

yoga-saMnyasta-karmANaM j~nAna-saMchinna-saMshayam |
AtmavantaM na karmANi nibadhnanti dhana¤jaya ||41||

shrIdharaH : adhyAya-dvayoktAM pUrvApara-bhUmikA-bhedena karma-j~nAna-mayIM dvividhAM brahma-niShThAm upasaMharati yogeti dvAbhyAm | yogena parameshvarArAdhana-rUpeNa tasmin saMnyastAni karmANi yena taM karmANi sva-phalair na nibadhnanti | tatash ca j~nAnena Atma-bodhena kartrA saMchinnaH saMsAro dehAdy-atimAna-lakShaNo yasya tam Atmavantam apramAdinaM karmANi loka-saN^grahArthAni svAtAvikAni vA na nibadhnanti ||41||

madhusUdanaH : etAdR^ishaysya sarvAnartha-mUlasya saMshayasya nirAkaraNAyAtma-nishcayam upAyaM vadann adhyAya-dvayoktAM pUrvApara-bhUmikA-bhedena karma-j~nAna-mayIM dvividhAM brahma-niShThAm upasaMharati yogeti dvAbhyAm | yogena bhagavad-ArAdhana-lakShaNa-samatva-buddhi-rUpeNa saMnyastAni bhagavati samarpitAni karmANi yena | yad vA paramArtha-darshana-lakShaNena yogena saMnyastAni tyaktAni karmANi yena taM yoga-saMnyasta-karmANam | saMshaye sati kathaM yoga-saMnyasta-karmatvam ata Aha j~nAna-saMchinna-saMshayaM j~nAnenAtma-nishcaya-lakShaNena cchinnaH saMshayo yena tam | viShaya-para-vashatva-svarUpa-prasAde sati kuto j~nAnotpattir ity ata Aha Atmavantam apramAdinaM sarvadA sAvadhAnam | etAdR^isham apramAditvena j~nAnavantaM j~nAna-saMchinna-saMshayatvena yoga-saMnyasta-karmANaM karmANi loka-saN^grahArthAni vR^ithA-ceShTA-rUpANi vA na nibadhnanti aniShTam iShTaM mishraM vA sharIraM nArabhante he dhanaJNjaya ||41||

vishvanAthaH : naiShkarmyaM tv etAdR^ishasya syAd ity Aha yogAn niShkAma-karma-yogAnantaram eva saMnyasta-karmANaM saMnyAsena tyakta-karmANam | tatash ca j~nAnAbhyAsAnantaraM chinna-saMshayam | AtmavantaM prApta-pratyag-AtmAnaM karmANi na nibadhnanti ||41||

baladevaH : IdR^ishasya naiShkarmya-lakShaNA siddhiH syAd ity Aha yogeti | yogena yoga-sthaH kuru karmANi ity atroktena saMnyastAni j~nAnAkAratApannAni karmANi yasya tam | mad-upadiShTena j~nAnena chinna-saMshayo yasya tam | Atmavantam avalokitAtmAnaM karmANi na nibadhnanti | teShAM j~nAnena vigamAt ||42||

__________________________________________________________

BhG 4.42

tasmAd aj~nAna-saMbhUtaM hR^it-sthaM j~nAnAsinAtmanaH |
chittvainaM saMshayaM yogam AtiShThottiShTha bhArata ||42||

shrIdharaH : tasmAd iti | yasmAd evaM tasmAd Atmano 'j~nAnena saMbhUtaM hR^idi-sthitam enaM saMshayaM shokAdi-nimittaM dehAtma-viveka-khaDgena chittvA paramAtma-j~nAnopAya-bhUtaM karma-yogam AtiShThAshraya | tatra ca prathamaM prastutAya yuddhAyottiShTha | he bhArateti kShatriyatvena yuddhasya dharmatvaM darshitam ||42||

pum-avasthAdi-bhedena karma-j~nAna-mayI dvidhA |
niShThoktA yena taM vande shauriM saMshaya-saMchidam ||

iti shrIdhara-svAmi-kR^itAyAM bhagavad-gItA-TIkAyAM subodhinyAM 
j~nAna-yogo nAma caturtho 'dhyAyaH ||4||

madhusUdanaH : tasmAd aj~nAna-saMbhUtaM hR^it-sthaM j~nAnAsinAtmanaH chittvainaM saMshayaM yogam AtiShThottiShTha bhArata ||42||

iti shrImat-paramahaMsa-parivrAjakAcArya-shrI-vishveshvara-sarasvatI-pAda-shiShya-shrI-madhusUdana-sarasvatI-viracitAyAM shrImad-bhagavad-gItA-gUDhArtha-dIpikAyAm j~nAna-yogo nAma 
caturtho 'dhyAyaH ||4||

vishvanAthaH : upasaMharati tasmAd iti | hR^it-sthaM hR^id-gataM saMshayaM chittvA yogaM niShkAma-karma-yogam AtiShThAshraya | uttiShTha yuddhaM kartum iti bhAvaH ||42||

ukteShu mukty-upAyeShu j~nAnam atra prashasyate |
j~nAnopAyaM tu karmaivety adhyAyArtho nirUpitaH ||
iti sArArtha-darshinyAM harShiNyAM bhakta-cetasAm |
gItAsv ayaM caturtho hi saN^gataH saN^gataH satAm ||4||

baladevaH : tasmAd iti | hR^it-sthaM hR^id-gatam Atma-viShayakaM saMshayaM mad-upadiShTena j~nAnAsinA chittvA yogaM niShkAmaM karma mayopadiShTam AtiShTha | tad-artham uttiShTheti ||42||

dvy-aMshakaM dhAnyavat karma tuShAMshAd iva taNDulaH |
shreShThaM dravyAMshato j~nAnam iti turyasya nirNayaH ||4||

iti shrImad-bhagavad-gItopaniShad-bhAShye caturtho 'dhyAyaH 
||4||


caturtho 'dhyAyaH - brahmArpaNa-yogaH

