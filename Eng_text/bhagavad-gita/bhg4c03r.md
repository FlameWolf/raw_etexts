Bhagavadgita 3
with the commentaries of Sridhara, Madhusudana, Visvanatha and Baladeva

Input by ... (Gaudiya Grantha Mandira)


___________________________________________________________________

THIS TEXT FILE IS FOR REFERENCE PURPOSES ONLY!
COPYRIGHT AND TERMS OF USAGE AS FOR SOURCE FILE.
            
Text converted to Ronald E. Emmerick's encoding for WordPerfect 5.1 DOS 
and related utility programmes BHELA, CARAKA etc. (DOS versions):
            
description             character  =ASCII
            
long a                  A             195
long A                  ù             249
long i                  I             197
long I                  ý             253
long u                  U             198
long U                  ô             244
vocalic r               R^i             173
vocalic R               ã             227
long vocalic r          Ì             204
vocalic l               Ê             202
long vocalic l          Ë             203
velar n                 Ç             199
velar N                 §             167
palatal n               ¤             164
palatal N               ¥             165
retroflex t             T             194
retroflex T             è             232
retroflex d             D             172
retroflex D             Ö             214
retroflex n             N             239
retroflex N             ×             215
palatal s               sh             211
palatal S               Á             193
retroflex s             Sh             171
retroflex S             å             229
anusvara                M             230
capital anusvara        õ             245
visarga                 H             247
capital visarga         ê             234

Other characters of the REE encoding table are not included.
Unless indicated otherwise, accents have been dropped in order 
to facilitate word search.             

For a comprehensive list of REE and other GRETIL encodings 
and formats see:
www.sub.uni-goettingen.de/ebene_1/fiindolo/gretil/gretdiac.pdf
and
www.sub.uni-goettingen.de/ebene_1/fiindolo/gretil/gretdias.pdf
___________________________________________________________________





BhG 3.1

arjuna uvAca
jyAyasI cet karmaNas te matA buddhir janArdana |
tat kiM karmaNi ghore mAM niyojayasi keshava || 1 ||

shrIdharaH : 

sAN^khye yoge ca vaiShamyaM matvA mugdhAya jiShNave |
tayor bheda-nirAsAya karma-yoge udIryate ||

evaM tAvad ashocyAn anvashocas tvam [GItA 2.11] ity AdinA prathamaM mokSha-sAdhanatvena dehAtma-viveka-buddhir uktA | tad-anantaram eShA te 'bhihitA sAN^khye buddhir yoge tv imAM shR^iNu [GItA 2.39] ity AdinA karma coktam | na ca tayor guNa-pradhAna-bhAvaH spaShTaM darshitaH | tatra buddhi-yuktasya sthita-praj~nasya niShkAmatva-niyatendriyatva-nirahaN^kAratvAdy-abhidhAnAd eShA brAhmI sthitiH pArtha [GItA 2.72] iti saprashaMsam upasaMhArAc ca buddhi-karmaNor madhye buddheH shreShThatvaM bhagavato 'bhipretaM manvAno 'rjuna uvAca jyAyasI ced iti | karmaNaH sakAshAt mokShAntaraN^gatvena buddhir jyAyasI adhikatarA shreShThA cet tava saMmatA tarhi kim arthaM tasmAd yudhyasveti tasmAd uttiShTeti ca vAraM vAraM vadan ghore hiMsAtmake karmaNi mAM niyojayasi pravartayasi ||1||

madhusUdanaH : evaM tAvat prathamenAdhyAyenopodghAtito dvitIyenAdhyAyena kR^itsnaH shAstrArthaH sUtritaH | tathA hi-Adau niShkAma-karma-niShThA | tato 'ntaHkaraNa-shuddhiH | tataH shama-damAdi-sAdhana-puraHsaraH sarva-karma-saMnyAsaH | tato vedAnta-vAkya-vicAra-sahitA bhagavad-bhakti-niShThA | tatas tattva-j~nAna-niShThA tasyAH phalaM ca triguNAtmakAvidyA-nivR^ittyA jIvan-muktiH prArabdha-karma-phala-bhoga-paryantaM tad-ante ca videha-muktiH | jIvan-mukti-dashAyAM ca parama-puruShArthAlambanena para-vairAgya-prAptir daiva-sampad-AkhyA ca shubha-vAsanA tad-upakAriNy-AdeyA | Asura-sampadas tu rAjasI tAmasI ceti heyopAdeya-vibhAgena kR^itsna-shAstrArtha-parisamAptiH |

tatra yogasthaH kuru karmANi [GItA 2.48] ityAdinA sUtritA sattva-shuddhi-sAdhana-bhUtA niShkAma-karma-niShThA sAmAnya-visheSha-rUpeNa tR^itIya-caturthAbhyAM prapa¤cyate | tataH shuddhAntaHkaraNasya shama-damAdi-sAdhana-sampatti-puraHsarA vihAya kAmAn yaH sarvAn [GItA 2.71] ity AdinA sUtritA sarva-karma-saMnyAsa-niShThA saN^kShepa-vistara-rUpeNa pa¤cama-ShaShThAbhyAm | etAvatA ca tvaM-padArtho 'pi nirUpitaH | tato vedAnta-vAkya-vicAra-sahitA yukta AsIta mat-paraH [GItA 2.61] ity AdinA sUtritAneka-prakArA bhagavad-bhakti-niShThAdhyAya-ShaTkena pratipAdyate | tAvatA ca tat-padArtho 'pi nirUpitaH | praty adhyAyaM cAvAntara-saN^gatim avAntara-prayojana-bhedaM ca tatra tatra pradarshayiShyAmaH | tatas tattvaM-padArthaikya-j~nAna-rUpA vedAvinAshinaM nityaM [GItA 2.21] ity AdinA sUtritA tattva-j~nAna-niShThA trayodashe prakR^iti-puruSha-viveka-dvArA prapa¤citA | j~nAna-niShThAyAM ca phalaM traiguNya-viShayA vedA nistraiguNyo bhavArjuna [GItA 2.45] ity AdinA sUtritA traiguNya-nivR^ittish caturdashe saiva jIvan-muktir iti guNAtIta-lakShaNa-kathanena prapa¤citA | tadA gantAsi nirvedaM [GItA 2.52] ity AdinA sUtritA para-vairAgya-niShThA saMsAra-vR^ikSha-ccheda-dvAreNa pa¤ca-dashe | duHkheShv anudvigna-manAH [GItA 2.56] ity AdinA sthita-praj~na-lakShaNena sUtritA para-vairAgyopakAriNI daivI sampad AdeyA yAm imAM puShpitAM vAcaM [GItA 2.42] ity AdinA sUtritA tad-virodhiny AsurI sampac ca heyA ShoDashe | daiva-sampado  'sAdhAraNaM kAraNaM ca sAttvikI shraddhA nirdvandvo nitya-sattva-stho [GItA 2.45] ity AdinA sUtritA tad-virodhi-parihAreNa saptadashe | evaM saphalA j~nAna-niShThAdhyAya-pa¤cakena pratipAditA | aShTAdashena ca pUrvokta-sarvopasaMhAra iti kR^itsna-gItArtha-saN^gatiH |

tatra pUrvAdhyAye sAN^khya-buddhim Ashritya j~nAna-niShThA bhagavatoktA eShA te 'bhihitA sAN^khye buddhiH [GItA 2.39] iti | tathA yoga-buddhim Ashritya karma-niShThoktA yoge tv imAM shR^iNu ity Arabhya karmaNy evAdhikAras te ... mA te saN^go 'stv akarmaNi [GItA 2.47] ity antena | na cAnayor niShThayor adhikAri-bhedaH spaShTam upadiShTo bhagavatA | na caikAdhikArikatvam evobhayoH samuccayasya vivakShitatvAd iti vAcyam | dUreNa hy avaraM karam buddhi-yogAd dhana¤jaya [GItA 2.49] iti karma-niShThAyA buddhi-niShThApekShayA nikR^iShTatvAbhidhAnAt | yAvAn artha udapAne [GItA 2.46] ity atra ca j~nAna-phale sarva-karma-phalAntarbhAvasya darshitatvAt | sthita-praj~na-lakShaNam uktvA ca eShA brAhmI sthitiH pArtha [GItA 2.72] iti saprashaMsam j~nAna-phalopasaMhArAt | yA nishA sarva-bhUtAnAM [GItA 2.69] ity Adau j~nAnino dvaita-darshanAbhAvena karmAnuShThAnAsambhavasya coktatvAt | avidyA-nivR^itti-lakShaNe mokSha-phale j~nAna-mAtrasyaiva lokAnusAreNa sAdhanatva-kalpanAt | tam eva viditvAtimR^ityum eti nAnyaH panthA vidyate 'nayanAya [ÁvetU 3.8] iti shrutesh ca |

nanu tarhi tejas-timirayor iva virodhinor j~nAna-karmaNoH samuccayAsambhavAd bhinnAdhikArikatvam evAstu | satyam | naivaM sambhavati ekam arjunaM prati tUbhayopadesho na yuktaH | nahi karmAdhikAriNaM prati j~nAna-niShThopadeShTum ucitA na vA j~nAnAdhikAriNaM prati karma-niShThA | ekam eva prati vikalpenobhayopadesha iti cet, na | utkR^iShTa-nikR^iShTayor vikalpAnupapatteH | avidyA-nivR^itty-upalakShitAtma-svarUpe mokShe tAratamyAsambhavAc ca | tasmAj j~nAna-karma-niShThayor bhinnAdhikArikatve ekaM pratyupadeshAyogAd ekAdhikArikatve ca viruddhayoH samuccayAsambhavAt karmApekShayA j~nAna-prashastyAnupapattesh ca vikalpAbhyupagame cotkR^iShTam anAyAsa-sAdhyaM j~nAnaM vihAya nikR^iShTam anekAyAsa-bahulaM karmAnuShThAtum ayogyam iti matvA paryAkulIbhUta-buddhir arjuna uvAca jyAyasI ced iti | 

he janArdana ! sarvair janair ardyate yAcyate svAbhilaShita-siddhaya iti tvaM tathAbhUto mayApi shreyo 'nishcayArthaM yAcyasa iti naivAnucitam iti sambodhanAbhiprAyaH | karmaNo niShkAmAd api buddhir Atma-tattva-viShayA jyAyasI prashastatarA ced yadi te tava matA tat tadA kiM karmaNi ghore hiMsAdy-anekAyAsa-bahule mAm atibhaktaM niyojayasi karmaNy evAdhikAras ta ity AdinA visheSheNa prerayasi | he keshava sarveshvara | sarveshvarasya sarveShTa-dAyinas tava mAM bhaktaM shiShyas te 'haM shAdhi mAm ity AdinA tvad-eka-sharaNatayopasannaM prati pratAraNA noicitety abhiprAyaH ||1||

vishvanAthaH : 

      niShkAmam arpitaM karma tR^itIye tu prapa¤cyate |
     kAma-krodha-jigIShAyAM viveko 'pi pradarshyate ||

pUrva-vAkyeShu j~nAna-yogAn niShkAma-karma-yogAc ca nistraiguNya-prApakasya guNAtIta-bhakti-yogasya utkarSham Akalayya tatraiva svautsukyam abhivya¤jan sva-dharme saMgrAme pravartakaM bhagavantaM sakhya-bhAvenopAlabhate | jyAyasI shreShThA buddhir vyavasAyAtmikA guNAtItA bhaktir ity arthaH | ghore yuddha-rUpe karmaNi kiM niyojayasi pravartayasi | he janArdana janAn svajanAn svAj~nayA pIDayasIty arthaH | na ca tavAj~nA kenApi anyathA kartuM shakyata ity Aha | he keshava ko brahmA Isho mahAdevaH | tAv api vayase vashIkaroShi ||1||

baladevaH :

     tR^itIye karma-niShkAmaM vistareNopavarNitam |
     kAmAder vijayopAyo durjayasyApi darshitaH ||

pUrvatra kR^ipAluH pArthasArathir aj~nAna-kardama-nimagnaM jagat svAtma-j~nAnopAsanopadeshena samuddidhIrShus tad-aN^ga-bhUtAM jIvAtma-yAthAtmya-buddhim upadishya tad-upAyatayA niShkAmakam abuddhim upadiShTavAn | ayam evArtho vinishcayAya caturbhir adhyAyair vidhAntarair varNyate | tatra karma-buddhi-niShpAdyatvAj jIvAtma-buddheH shreShThaM sthitam | tatrArjunaH pR^icchati jyAyasIti | karmaNA niShkAmAd api cet tava tat-sAdhyatvAt jIvAtma-buddhir jyAyasI shreShThA matA | tarhi tat-siddhaye mAM ghore hiMsAdy-anekAyAse karmaNi kiM niyojayasi tasmAd yuddhasvety AdinA kathaM prerayasi | AtmAnubhava-hetu-bhUtA khalu sA buddhir nikhilendriya-vyApAra-virati-sAdhyA tad-arthaM tat-svajAtIyAH shamAdaya eva yujyeran na tu sarvendriya-vyApAra-rUpANi tad-vijAtIyAni karmANIti bhAvaH | he janArdana shreyo 'rthi-jana-yAcanIya, he keshava vidhi-rudra-vasha-kArin | 

ka iti brahmaNo nAma Isho 'haM sarva-dehinAm | 
AvAM tavAN^ga-sambhUtau tasmAt keshava-nAma-bhAg || 

iti hari-vaMshe kR^iShNaM prati rudroktiH | durlaN^ghyAj~nas tvaM shreyo 'rthinA mayAbhyarthito mama shreyo nishcitya brUhIti bhAvaH ||1||

__________________________________________________________

BhG 3.2

vyAmishreNaiva vAkyena buddhiM mohayasIva me |
tad ekaM vada nishcitya yena shreyo 'ham ApnuyAm ||2||

shrIdharaH : nanu dharmyAd dhi yuddhAc chreyo 'nyat kShatriyasya na vidyata ity AdinA karmaNo 'pi shreShThatvm uktam eva ity AshaN^kyAha vyAmishreNeti | kvacit karma-prashaMsA kvacit j~nAna-prashaMsA ity evaM vyAmishraM sandeho 'pAdakam iva yad vAkyaM tena me mama buddhiM matim ubhayatra dolAyitAM kurvan mohayasIva | ata ubhayor madhye yad bhadraM tad ekaM nishcitya vadeti | yad vA, idam eva shreyaH-sAdhanam iti nishcitya yenAnuShThitena shreyo mokSham aham ApnuyAM prApsyAmi tad evaikaM nishcitya vadety arthaH ||2||

madhusUdanaH : nanu nAhaM kaMcid api pratArayAmi kiM punas tvAm atipriyam | tvaM tu kiM me pratAraNA-cihnaM pashyasIti cet tatrAha vyAmishreNeti | tava vacanaM vyAmishraM na bhavaty eva mama tv ekAdhikArikatva-bhinnAdhikArikatva-sandehAd vyAmishraM saN^kIrNArtham iva te yad vAkyaM mAM prati j~nAna-karma-niShThA-dvaya-pratipAdakaM tvaM me mama manda-buddher vAkya-tAtparyAparij~nAnAd buddhim antaHkaraNaM mohayasIva bhrAntyA yojayasIva | parama-kAruNikatvAt tvaM na mohayasy eva mama tu svAshaya-doShAn moho bhavatItIvasha-shabdArthaH | ekAdhikAritve viruddhayoH samuccayAnupapatter ekArthatvAbhAvena ca vikalpAnupapatteH prAg-ukter yady adhikAri-bhedaM manyase tadaikaM mAM prati viruddhayor niShThayor upadeshaAyogAt taj j~nAnaM vA karma vaikam evAdhikAraM me nishcitya vada | yenAdhikAra-nishcaya-puraHsaram uktena tvayA mayA cAnuShThitena j~nAnena karmaNA vaikena shreyo mokSham aham ApnuyAM prAptuM yogyaH syAm |

evaM j~nAna-karma-niShThayor ekAdhikAritve vikalpa-samuccayayor asambhavAd adhikAri-bheda-j~nAnAyArjunasya prashna iti sthitam |

ihetareShAM kumataM samastaM 
shruti-smR^iti-nyAya-balAn nirastam |
punaH punar bhAShya-kR^itAtiyatnAd
ato na tat kartum ahaM pravR^ittaH ||

bhAShya-kAra-mata-sAra-darshinA
grantha-mAtram iha yojyate mayA |
Ashayo bhagavataH prakAshyate
kevalaM sva-vacaso vishuddhaye ||2||

vishvanAthaH : bho vayasya arjuna ! satyaM guNAtItA bhaktiH sarvotkR^iShTaiva | kintu sA yAdR^icchika-mad-aikAntaika-mahA-bhakta-kR^ipaika-labhyatvAt purusodyama-sAdhyA na bhavati | ataeva nistraiguNyo bhava guNAtItayA mad-bhaktyA tvaM nistraiguNyo bhUyA ity AshIrvAda eva dattaH | sa ca yadA phaliShyati tadA tAdR^isha-yAdR^icchikaikAntika-bhakta-kR^ipayA prAptAm api lapsyase | sAmprataM tu karmaNy evAdhikAras te iti mayoktaM cet, satyam | tarhi karmaiva nishcitya kathaM na brUShe | kim iti sandeha-sindhau mAM kShipasIty Aha vyAmishreNeti | visheShataH A samyaktayA mishraNaM nAnA-vidhArtha-milanaM yatra tena vAkyena me buddhiM mohayasi | tathA hi karmaNy evAdhikAras te [GItA 2.47], siddhyasiddhyoH samo bhUtvA samatvaM yoga ucyate [GItA 2.48],

buddhi-yukto jahAtIha ubhe sukR^ita-duShkR^ite |
tasmAd yogAya yujyasva yogaH karmasu kaushalam || [GItA 2.50]

iti yoga-shabda-vAcyaM j~nAnam api bravIShi | yadA te moha-kalilaM [GItA 2.52] ity anena j~nAnaM kevalam api bravIShi | kiM cAtra iva-shabdena tvad-vAkyasya vastuto nAsti nAnArtha-mishritatvam | nApi kR^ipAlos tava man-mohanecchA | nApi mama tat-tad-arthAnabhij~natvam iti bhAvaH | ayaM gUDho 'bhiprAyaH rAjasAt karmaNaH sakAshAt sAttvikaM karma shreShThaM, tac ca sAttvikam eva | nirguNa-bhaktish ca tasmAdn atishreShThaiva | tatra sA yadi mayi na sambhaved iti brUShe, tadA sAttvikaM j~nAnam evaikaM mAm upadisha | tata eva duHkha-mayAt saMsAra-bandhanAn mukto bhaveyam iti ||2||

baladevaH : vyAmishreNeti | sAN^khya-buddhi-yoga-buddhyor indriya-nivR^itti-rUpayoH sAdhya-sAdhakatvAvarodhi yad vAkyaM tad vyAmishram ucyate | tena me buddhiM mohayasIva | vastutas tu sarveshvarasya mat-sakhasya ca me man-mohakatA nAsty eva | mad-buddhi-doShAd evaM prayemy aham atIvashabdArthaH | tat tasmAd ekam avyAmishraM vAkyaM vada | na karmaNA na prajayA dhanena tyAgenaikenAmR^itatvam Anashur nAsty akR^itaH kR^itena iti shrutivat | yenAham anuShTheyaM nishcityAtmanaH shreyaH prApnuyAm ||2||

__________________________________________________________

BhG 3.3

shrI-bhagavAn uvAca
loke 'smin dvividhA niShThA purA proktA mayAnagha |
j~nAna-yogena sAMkhyAnAM karma-yogena yoginAm ||3||

shrIdharaH : atrottaraM shrI-bhagavAn uvAca loke 'sminn iti | ayam arthaH | yadi mayA paraspara-nirapekShaM mokSha-sAdhanatvena karma-j~nAna-yoga-rUpaM niShThA-dvayam uktaM syAt tarhi dvayor madhye yad bhadraM syAt tad ekaM vada iti tvadIya-prashnaH saMgacchate | na tu mayA tathoktam | dvAbhyAm ekaiva brahma-niShThA uktA | guNa-pradhAna-bhUtayos tayoH svAtantryAnupapatteH ekasyA eva tu prakAra-bheda-mAtram adhikAri-bhedenoktam iti | asmin shuddhAshuddhAntaH karaNatayA dvividhe loke adhikAri-jane dve vidhe prakArau yasyAH sA | dvi-vidhA niShThA mokSha-paratA pUrvAdhyAye mayA sArvaj~nena proktA spaShTam evoktA | prakAra-dvayam eva nirdishati j~nAna-yogenety Adi | sAN^khyAnAM shuddhAntaHkaraNAnAM j~nAna-bhUmikAm ArUDhAnAM j~nAna-paripAkArthaM j~nAna-yogena dhyAnAdinA niShThA brahma-paratoktA | tAni sarvANi saMyamya yukta AsIta mat-para ity AdinA | sAN^khya-bhUmikAm ArurukShUNAM tv antaHkaraNa-shuddhi-dvArA tad-ArohaNArthaM tad-upAya-bhUta-karma-yogAdhikAriNAM yoginAM karma-yogena niShThoktA dharmyAd dhi yuddhAc chreyo 'nyat kShatriyasya na vidyata ity AdinA | ataeva tava citta-shuddhi-rUpAvasthA-bhedena dvi-vidhApi niShThoktA | eShA te 'bhihitA sAN^khye buddhir yoge tv imAM shR^iNv iti ||3||

madhusUdanaH : evam adhikAri-bhede 'rjunena pR^iShTe tad-anurUpaM prativacanaM shrI-bhagavAn uvAca loke 'sminn iti | asminn adhikAritvAbhimate loke shuddhAshuddhAntaHkaraNa-bhedena dvividhe jane dvividhA dviprakArA niShThA sthitar j~nAna-paratA karma-paratA ca purA pUrvAdhyAye mayA tavAtyanta-hita-kAriNA proktA prakarSheNa spaShTatva-lakShaNenoktA | tathA cAdhikAry-aikya-shaN^kayA mA glAsIr iti bhAvaH | he 'naghApApeti sambodhayann upadeshayogyatAm arjunasya sUcayati | ekaiva niShThA sAdhya-sAdhanAvasthA-bhedena dvi-prakArA na tu dve eva svatantre niShThe iti kathayituM niShThety eka-vacanam | tathA ca vakShyati - ekaM sAMkhyaM ca yogaM ca yaH pashyati sa pashyati [GItA 5.5] iti | 

tAm eva niShThAM dvaividhyena darshayati sAN^khyeti | saN^khyA samyag-Atma-buddhis tAM prAptavatAM brahmacaryAd eva kR^ita-saMnyAsAnAM vedAnta-vij~nAna-sunishcitArthAnAM j~nAna-bhUmim ArUDhAnAM shuddhAntaHkaraNAnAM sAN^khyAnAM j~nAna-yogena j~nAnam eva yujyate brahmaNAneneti vyutpattyA yogas tena niShThoktA tAni sarvANi saMyamya yukta AsIta mat-paraH [GItA 2.61] ity AdinA | ashuddhAntaH-karaNAnAM tu j~nAna-bhUmim anArUDhAnAM yoginAM karmAdhikAra-yoginAM karma-yogena karmaiva yujyate 'ntaH-karaNa-shuddhyAneneti vyutpattyA yogas tena niShThoktAntaH-karaNa-shuddhi-dvArA j~nAna-bhUmikArohaNArthaM dharmyAd dhi yuddhAc chreyo 'nyat kShatriyasya na vidyate [GItA 2.31] ity AdinA | 

ataeva na j~nAna-karmaNoH samuccayo vikalpo vA | kintu niShkAma-karmaNA shuddhAntaH-karaNAnAM sarva-karma-saMnyAsenaiva j~nAnam iti citta-shuddhy-ashuddhi-rUpAvasthA-bhedenaikam eva tvAM prati dvividhA niShThoktA | eShA te 'bhihitA sAMkhye buddhir yoge tv imAM shR^iNu [GItA 2.39] iti | ato bhUmikA-bhedenaikam eva praty ubhayopayogAn nAdhikAra-bhede 'py upadesha-vaiyarthyam ity abhiprAyaH | etad eva darshayitum ashuddha-cittasya citta-shuddhi-paryantaM karmAnuShThAnaM na karmaNAm anArambhAt [GItA 3.4] ity Adibhir moghaM prAtha sa jIvati [GItA 3.16] ity antais trayodashabhir darshayati | shuddha-cittasya tu j~nAnino na kiMcid api karmApekShitam iti darshayati yas tv Atma-ratir [GItA 3.17] iti dvAbhyAm | tasmAd asaktaH ity Arabhya tu bandha-hetor api karmaeo mokSha-hetutvaM sattva-shuddhi-j~nAnotpatti-dvAreNa sambhavati phalAbhisandhi-rAhitya-rUpa-kaushaleneti darshayiShyati | tataH paraM tv atha keneti prashnam utthApya kAma-doSheNaiva kArya-karmaNaH shuddhi-hetutvaM nAsti | ataH kAma-rAhityenaiva karmANi kurvann antaH-karaNa-shuddhyA j~nAnAdhikArI bhaviShyasIti yAvad-adhyAya-samApti vadiShyati bhagavAn ||3||

vishvanAthaH : atrottaram | yadi mayA paraspara-nirapekShAv eva mokSha-sAdhanatvena karma-yoga-j~nAna-yogAv uktau syAtAm | tadA tad ekaM vada nishcityeti tvat-prashno ghaTate | mayA tu karmAnuShThA-j~nAna-niShThAvattvena yad dvaividhyam uktam, tat khalu pUrvottara-dashA-bhedAd eva, na tu vastuto mokShaM praty adhikAri-dvaidham ity Aha loke iti dvAbhyAm | dvividhA dvi-prakArA niShThA nitarAM sthiti-maryAdety arthaH | purA proktA pUrvAdhyAye kathitA | tAm evAha sAN^khyAnAM sAN^khaM j~nAnaM tad-vatAm | teShAM shuddhAntaH-karaNatvena j~nAna-bhUmikAm adhirUDhAnAM j~nAna-yogenaiva niShThA tenaiva maryAdA sthApitA | atra loke tu j~nAnitvenaiva khyApitA ity arthaH - tAni sarvANi saMyamya yukta AsIta mat-paraH [GItA 2.61] ity AdinA | tathA shuddhAntaHkaraNatvAbhAvena j~nAna-bhUmikAm adhiroDhum asamarthAnAM yoginAM tad-ArohaNArtham upAyavatAM karma-yogena mad-arpita-niShkAma-karmaNA niShThA maryAdA sthApitA | te khalu karmitvenaiva khyApitety arthaH - dharmyAd dhi yuddhAc chreyo 'nyat kShatriyasya na vidyate [GItA 2.31] ity AdinA | tena karmiNaH j~nAninaH iti nAma-mAtreNaiva dvaividhyam | vastgutas tu karmiNa eva karmibhiH shuddha-cittA j~nAnino bhavanti | j~nAnina eva bhaktyA mucyanta iti mad-vAkya-samudAyArtha iti bhAvaH ||3||

vishvanAthaH : atrottaram | yadi mayA paraspara-nirapekShAv eva mokSha-sAdhanatvena karma-yoga-j~nAna-yogAv uktau syAtAm | tadA tad ekaM vada nishcityeti tvat-prashno ghaTate | mayA tu karmAnuShThA-j~nAna-niShThAvattvena yad dvaividhyam uktam, tat khalu pUrvottara-dashA-bhedAd eva, na tu vastuto mokShaM praty adhikAri-dvaidham ity Aha loke iti dvAbhyAm | dvividhA dvi-prakArA niShThA nitarAM sthiti-maryAdety arthaH | purA proktA pUrvAdhyAye kathitA | tAm evAha sAN^khyAnAM sAN^khaM j~nAnaM tad-vatAm | teShAM shuddhAntaH-karaNatvena j~nAna-bhUmikAm adhirUDhAnAM j~nAna-yogenaiva niShThA tenaiva maryAdA sthApitA | atra loke tu j~nAnitvenaiva khyApitA ity arthaH - tAni sarvANi saMyamya yukta AsIta mat-paraH [GItA 2.61] ity AdinA | tathA shuddhAntaHkaraNatvAbhAvena j~nAna-bhUmikAm adhiroDhum asamarthAnAM yoginAM tad-ArohaNArtham upAyavatAM karma-yogena mad-arpita-niShkAma-karmaNA niShThA maryAdA sthApitA | te khalu karmitvenaiva khyApitety arthaH - dharmyAd dhi yuddhAc chreyo 'nyat kShatriyasya na vidyate [GItA 2.31] ity AdinA | tena karmiNaH j~nAninaH iti nAma-mAtreNaiva dvaividhyam | vastgutas tu karmiNa eva karmibhiH shuddha-cittA j~nAnino bhavanti | j~nAnina eva bhaktyA mucyanta iti mad-vAkya-samudAyArtha iti bhAvaH ||3||

baladevaH : evaM pR^iShTo bhagavAn uvAca loke 'sminn iti | he anagha nirmala-buddhe pArtha jyAyasI ced iti karma-buddhi-sAN^khya-buddhyor guNa-pradhAna-bhAvaM jAnann api tamas-tejasor iva viruddhayos tayoH katham ekAdhikAritvam iti shaN^kayA preritaH pR^icchasIti bhAvaH | asmin mumukShutayAbhimate shuddhAshuddha-cittatayA dvividhe loke jane dvividhA niShThA sthitir mayA sarveshvareNa purA pUrvAdhyAye proktA | niShThety eka-vacanena ekAtmoddeshyatvAd ekaiva niShThA sAdhya-sAdhana-dashA-dvaya-bhedena dvi-prakArA na tu dve niShThe iti sUcyate | evam evAgre vakShyati ekaM sAN^khyaM ca yogaM ca [GItA 5.5] iti | tAM niShThAM dvaividhyena darshayati j~nAneti | sAN^khya-j~nAna arha Adyac | tad-vatAM j~nAninAM j~nAna-yogena niShThA-sthitir uktA prajahAti yadA kAmAn [GItA 2.55] ity AdinA | j~nAnam eva yogo yujyate AtmanAneneti-vyutpatteH | yoginAM niShkAma-karmavatAM karma-yogena niShThA sthitir uktA karmaNy evAdhikAras te [GItA 2.47] ity AdinA | karmaiva yogo yujyate j~nAna-garbhayA citta-shuddhayAneneti vyutpatteH | etad uktaM bhavati - na khalu mumukShur janas tadaiva shamAdy-aN^gikAM j~nAna-niShThAM labhate | kintu sAcAreNa karma-yogena citta-mAlinyaM nirdhUyaivety etad eva mayA prAg abhANi eShA te 'bhihitA sAN^khye [GItA 2.39] ity AdinA |

__________________________________________________________

BhG 3.4

na karmaNAm anArambhAn naiShkarmyaM puruSho 'shnute |
na ca saMnyasanAd eva siddhiM samadhigacchati || 4 ||

shrIdharaH : ataH samyak-citta-shuddhyA j~nAnotpatti-paryantaM varNAshramocitAni karmANi kartavyAni | anyathA citta-shuddhy-abhAvena j~nAnAnutpatter ity Aha na karmaNAm iti | karmaNAm anArambhAd ananuShThAnAn naiShkarmyaM j~nAnaM nAshnute na prApnoti | nanu caitam eva pravrAjino lokam icchantaH pravrajantIti shrutyA saMnyAsasya mokShAd aN^gatva-shruteH saMnyasanAd eva mokSho bhaviShyati | kiM karmabhiH ? ity AshaN^kyoktaM na ceti | citta-shuddhiM vinA kR^itAt saMnyasanAd eva j~nAna-shUnyAt siddhiM mokShaM na samadhigacchati na prApnoti ||4||

madhusUdanaH : tatra kAraNAbhAve kAryAnupapatter Aha na karmaNAm iti | karmaNA tam etaM vedAnuvacanena brAhmaNA vividiShanti yaj~nena dAnena tapasAnAshakena iti shrutyAtma-j~nAne viniyuktAnAm anArambhAd ananuShThAnAc citta-shuddhy-abhAvena j~nAnAyogyo bahirmukhaH puruSho naiShkarmyaM sarva-karma-shUnyatvaM j~nAna-yogena niShThAm iti yAvat nAshnute na prApnoti |

nanu etam eva pravrAjino lokam icchantaH pravrajanti iti shruteH sarva-karma-saMnyAsAd eva j~nAna-niShThopapatteH  kR^itaM karmabhir ity ata Aha na ca saMnyasanAd eva citta-shuddhiM vinA kR^itAt siddhiM j~nAna-niShThA-lakShaNAM samyak-phala-paryavasAyitvenAdhigacchati naiva prApnotIty arthaH | karma-janyAM citta-shuddhim antareNa saMnyAsa eva na sambhavati | yathA-kathaMcid autsukya-mAtreNa kR^ito 'pi na phala-paryavasAyIti bhAvaH ||4||

vishvanAthaH : citta-shuddhy-abhAve j~nAnAnutpattim Aha neti | shAstrIya-karmaNAm anArambhAd ananuShThAnAn naiShkarmyaM j~nAnaM na prApnoti na cAshuddha-cittaH | saMnyasanAc chAstrIya-karma-tyAgAt ||4||

baladevaH : ato 'shuddha-cittena citta-shuddheH sva-vihitAni karmANy evAnuShTheyAnIty Aha na karmaNAm ity Adibhis trayodashabhiH | karmaNAM tam etam iti vAkyena j~nAnAN^gatayA vihitAnAm anArambhAd ananuShThAnAd avishuddha-cittaH puruSho naiShkarmyaM nikhilendriya-vyApAra-rUpa-karma-viratiM j~nAna-niShThAm iti yAvat nAshnute na labhate | na ca sa teShAM karmaNAM saMnyAsAt parityAgAt siddhiM muktiM samadhigacchati ||4||

__________________________________________________________

BhG 3.5

na hi kashcit kShaNam api jAtu tiShThaty akarma-kR^it |
kAryate hy avashaH karma sarvaH prakR^itijair guNaiH || 5 ||

shrIdharaH : karmaNAM ca saMnyAsas teShv anAsakti-mAtram | na tu svarUpeNa | ashakyatvAd iti | Aha na hi kashcid iti | jAtu kasyAMcid apy avasthAyAM kShaNa-mAtram api kashcid api j~nAny-aj~nAno vA akarma-kR^it karmANy akurvANo na tiShThati | atra hetuH -- prakR^itijair svabhAva-prabhavai rAga-dveShAdibhir guNaiH sarvo 'pi janaH karma kAryate | karmaNi pravartyate | avasho 'svatantraH san ||5||

madhusUdanaH : tatra karma-janya-shuddhy-abhAve bahirmukhaH | hi yasmAt kShaNam api kAlaM jAtu kadAcit kashcid apy ajitendriyo 'karma-kR^it san na tiShThati | api tu laukika-vaidikakarmAnuShThAna-vyagra eva tiShThati tasmAd ashuddha-cittasya saMnyAso na sambhavatIty arthaH |

kasmAt punar avidvAn karmANy akurvANo na tiShThati | hi yasmAt | sarvaH prANI citta-shuddhi-rahito 'vasho 'svatantra eva san prakR^itijaiH prakR^itito jAtair abhivyaktaiH kAryAkAreNa sattva-rajas-tamobhiH svabhAva-prabhavair vA rAga-dveShAdibhir guNaiH karma laukikaM vaidikaM vA kAryate | ataH karmANy akurvANo na kashcid api tiShThatIty arthaH | yataH svAbhAvikA guNAsh cAlakA ataH para-vashatayA sarvadA karmANi kurvato 'shuddha-buddheH sarva-karma-saMnyAso na sambhavatIti na saMnyAsa-nibandhanA j~nAna-niShThA sambhavatIty arthaH ||5||

vishvanAthaH : kintv ashuddha-cittaH kR^ita-saMnyAsaH shAstrIyaM karma parityajya vyavahArike karmaNi nimajjatIty Aha na hIti | nanu saMnyAsa eva tasya vaidika-laukika-karma-pravR^ittir-virodhI ? tatrAha kAryata iti | avasho 'svatantraH ||5||

baladevaH : avishuddha-cittaH kR^ita-vaidika-karma-saMnyAso laukike 'pi karmaNi nimajjatIty Aha nahIti | nanu saMnyAsa eva tasya sarva-karma-virodhIti cet tatrAha kAryata iti | prakR^itijaiH svabhAvodbhavair guNai rAga-dveShAdibhiH, kAryate pravartyate avashaH parAdhInaH syAt ||5||

__________________________________________________________

BhG 3.6

karmendriyANi saMyamya ya Aste manasA smaran |
indriyArthAn vimUDhAtmA mithyAcAraH sa ucyate ||6||

shrIdharaH : ato 'j~naM karma-tyAginaM nindati karmendriyANIti | vAk-pANy-AdIni karmendriyANi | saMyamya bhagavad-dhyAna-cchalena indriyArthAn viShayAn smarann Aste avishuddhatayA manasA Atmani sthairyAbhAvAt, sa mithyAcAraH kapaTAcAro dAmbhika ucyata ity arthaH ||6||

madhusUdanaH : yathA-kathaMcid autsukya-mAtreNa kR^ita-saMnyAsas tv ashuddha-cittas tat-phala-bhAÇ na bhavati yataH | yo vimUDhAtmA rAga-dveShAdi-dUShitAntaH-karaNa autsukya-mAtreNa karmendriyANi vAk-pANy-AdIni saMyamya nigR^ihya bahir-indriyaiH karmANy akurvann iti yAvat | manasA rAgAdi-preritendriyArthAn shabdAdIn na tv Atma-tattvaM smarann Aste kR^ita-saMnyAso 'ham ity abhimAnena karma-shUnyas tiShThati sa mithyAcAraH sattva-shuddhy-abhAvena phalAyogyatvAt pApAcAra ucyate | 

     tvaM-padArtha-vivekAya saMnyAsaH sarva-karmaNAm |
     shrutyeha vihito yasmAt tat-tyAgI patito bhavet ||

ity Adi-dharma-shAstreNa | ata upapannaM na ca saMnyasanAd evAshuddhAntaH-karaNaH siddhiM samadhigacchatIti ||6||

vishvanAthaH : nanu tAdR^isho 'pi sannyAsI kashcit | kashcid indriya-vyApAra-shUnyo mudritAkSho dR^ishyate ? tatrAha karmendriyANi, vAk-pANy-AdIni nigR^ihya yo manasA dhyAna-cchalena viShayAn smarann Aste, sa mithyAcAro dAmbhikaH ||6||

baladevaH : nanu rAga-divyApAra-shUnyo mudrita-shrotrAdiH kashcit kashcid yadi dR^ishyate tatrAha karmendriyANIti | yo yatiH karmendriyANi vAg-AdIni saMyamya manasA dhyAna-chadmanA indriyArthAn shabda-sparshAdIn smarann Aste sa vimUDhAtmA mUrkho mithyAcAraH kathyate | sa ca niruddha-rAgAder aj~nasya niShkAma-karmAnuShThAnena manaH-shuddher anudayAt shrotrAdy-aprasAre 'py ashuddhatvAn manasA tad-viShayANAM sma raNAj j~nAnAyodyatasyApi tasya j~nAna-lAbhAt mithyAcAro vyartha-vAg-Adi-niyama-kriyo dAmbhika ity arthaH ||6||

__________________________________________________________

BhG 3.7

yas tv indriyANi manasA niyamyArabhate 'rjuna
karmendriyaiH karma-yogam asaktaH sa vishiShyate ||7||

shrIdharaH : etad-viparItaH karma-kartA tu shreShTha ity Aha yas tv indriyANIti | yas tv indriyANi manasA niyamya Ishvara-parANi kR^itvA karmendriyaiH karma-rUpaM yogam upAyam Arabhate 'nutiShThati | asaktaH phalAbhilASha-rahitaH san | sa vishiShyate vishiShTo bhavati citta-shuddhyA j~nAnavAn bhavatIty arthaH ||7||

madhusUdanaH : autsukya-mAtreNa sarva-karmANy asaMnyasya citta-shuddhaye niShkAma-karmANy eva yathA-shAstraM kuryAt | tasmAt yas tv iti | tu-shabdo 'shuddhAntaH-karaNa-saMnyAsi-vyatirekArthaH | indriyANi j~nAnendriyAei shrotrAdIni manasA saha niyamya pApa-hetu-shabdAdi-viShayAsakter nivartya manasA viveka-yuktena niyamyeti vA | karmendriyair vAk-pANy-AdibhiH karma-yogaM shuddhi-hetutayA vihitaM karmArabhate karoty asaktaH phalAbhilASha-shUnyaH san yo vivekI sa itarasmAn mithyAcArAd vishiShyate | parishrama-sAmye 'pi phalAtishaya-bhAktvena shreShTho bhavati | he 'rjunAshcaryam idaM pashya yad ekaH karmendriyANi nigR^ihNan j~nAnendriyANi vyApArayan puruShArtha-shUnyo 'paras tu j~nAnendriyANi nigR^ihya karmendriyANi vyApArayan parama-puruShArtha-bhAg bhavatIti ||7||

vishvanAthaH : etad-viparItaH shAstrIya-karma-kartA gR^ihasthas tu shreShTha ity Aha yas tv iti | karma-yogaM shAstra-vihitam | asakto 'phalAkAN^kShI vishiShyate | asambhAvita-prasAditvena j~nAna-niShThAd api puruShAd vishiShTaH iti shrI-rAmAnujAcArya-caraNAH ||7||

baladevaH : etad-vaiparItyena sva-vihita-karma-kartA gR^ihastho 'pi shreShTha ity Aha yas tv iti | AtmAnubhava-pravR^ittena manasendriyANi shrotrAdIni niyamyAsaktaH phalAbhilASha-shUnyaH san yaH karmendriyaiH karma-rUpaM yogam upAyam Arabhate 'nutiShThati sa vishiShyate | sambhAvyamAna-j~nAnatvAt pUrvataH shreShTho bhavatIty arthaH ||7||

__________________________________________________________

BhG 3.8

niyataM kuru karma tvaM karma jyAyo hy akarmaNaH |
sharIrayAtrApi ca te na prasidhyed akarmaNaH ||8||

shrIdharaH : niyatam iti | yasmAd evaM tasmAn niyataM nityaM karma sandhyopAsanAdi kuru | hi yasmAt | sarva-karmaNo 'karaNAt sakAshAt karma-karaNaM jyAyo 'dhikataram | anyathAkarmaNaH sarva-karma-shUnyasya tava sharIra-yAtrA sharIra-nirvAho 'pi na prasidhyen na bhavet ||8|| 

madhusUdanaH : yasmAd evaM tasmAn manasA j~nAnendriyANi nigR^ihya karmendriyais tvaM prAg ananuShThita-shuddhi-hetu-karmA niyataM vidhy-uddeshe phala-sambandha-shUnyatayA niyata-nimittena vihitaM karma shrautaM smArtaM ca nityam iti prasiddhaM kuru | kurv iti madhyama-puruSha-prayogeNaiva tvam iti labdhe tvam iti padam arthAntare saMkramitam | 

kasmAd ashuddhAntaH-karaNena karmaiva kartavyaM hi yasmAd akarmaNo 'karaNAt karmaiva jyAyaH prashasyataram | na kevalaM karmAbhAve tavAntaH-karaNa-shuddhir eva na sidhyet | kintu akarmaNo yuddhAdi-karma-rahitasya te tava sharIra-yAtrA sharIra-sthitir api na prakarSheNa kShAtra-vR^itti-kR^itatva-lakShaNena sidhyet | tathA ca prAg uktam | api cety antaH-karaNa-shuddhi-samuccayArthaH ||8||

vishvanAthaH : tasmAt tvaM niyataM nityaM sandhyopAsanAdi# akarmaNaH karma-sannyAsAt sakAshAj jyAyaH shreShTham | sannyAsa-sarva-karmaNas tava sharIra-nirvAho 'pi na sidhyet ||8||

baladevaH : niyatam iti tasmAt tvam avishuddha-citto niyatam Avashyaka-karam kuru citta-vishuddhaye niShkAmatayA sva-vihitaM karmAcarety arthaH | akarmaNam autsukya-mAtreNa sarva-karma-saMnyAsa-sakAshAt karmaiva jyAyaH prashastataraM krama-sopAna-nyAyena j~nAnotpAdakatvAt | autsukya-mAtreNa karma tyajator maline hR^idi j~nAna-prakAshAt | kiM cAkarmaNaH saMnyasta-sarva-karmaNas tava sharIra-yAtrA deha-nirvAho 'pi na sidhyet | yAvat sAdhana-pUrti-deha-dhAraNasyAvashyakatvAt tad-arthaM j~nAnI bhikShATanAdi-karmAnutiShThati | tac ca kShatriyasya tavAnucitam | tasmAt sva-vihitena yuddha-prajA-pAlanAdi-karmaNA shulkAni vittAny upArjya tair nirvyUha-deha-yAtraH svAtmAnam anusandhehIti ||8||

__________________________________________________________

BhG 3.9

yaj~nArthAt karmaNo 'nyatra loko 'yaM karma-bandhanaH |
tad-arthaM karma kaunteya mukta-saN^gaH samAcara ||9||

shrIdharaH : sAN^khyAs tu sarvam api karma-bandhaktavAn na kAryam ity AhuH | tannirAkurvann Aha yaj~nArthAd iti | yaj~no 'tra viShNuH | yaj~no vai viShNur iti shruteH | tad-ArAdhanArthAt karmaNo |nyatra tad ekaM loko 'yaM karma-bandhanaH karmabhir vadhyate | na tu IshvarArAdhanArthena karmaNA | atas tad-arthaM viShNu-prIty-arthaM mukta-saN^go niShkAmaH san karma samyag Acara ||9||

madhusUdanaH : karmaNA badhyate jantuH [Mbh 12.241.7] iti smR^iteH sarvaM karma bandhAtmakatvAn mumukShuNA na kartavyam iti matvA tasyottaram Aha 
yaj~nArthAd iti | yaj~naH parameshvaraH yaj~no vai viShNur [TaittS 1.7.4] iti shruteH | tad-ArAdhanArthaM yat kriyate karma tad-yaj~nArthaM tasmAt karmaNo 'nyatra karmaNi pravR^itto 'yaM lokaH karmAdhikArI karma-bandhanaH karmaNA badhyate na tv IshvarArAdhnArthena | atas tad-arthaM yaj~nArthaM karma he kaunteya ! tvaM karmaNy adhikR^ito mukta-saN^gaH san samAcara samyak-shraddhAdi-puraHsaram Acara ||9||

vishvanAthaH : nanu tarhi karmaNA badhyate jantuH iti smR^iteH | karmaNi kR^ite bandhaH syAd iti cen na | parameshvarArpitaM karma na bandhakam ity Aha yaj~nArthAd iti | viShNv-arpito niShkAmo dharma eva yaj~na ucyate | yad-arthaM yat karma tato 'nyatraivAyaM lokaH karma-bandhanaH karmaNA badhyamAno bhavati | tasmAt tvaM tad-arthaM tAdR^isha-dharma-siddhy-arthaM karma samAcara | 

nanu viShNv-arpito 'pi dharmaH kAmanAm uddishya kR^itash ced bandhako bhavaty evety Aha mukta-saN^gaH phalAkAN^kShA-rahitaH | evam evoddhavaM praty api shrI-bhagavatoktam - 

sva-dharma-stho yajan yaj~nair 
anAshIH-kAma uddhava |
na yAti svarga-narakau 
yady anyan na samAcaret ||

asmin loke vartamAnaH 
sva-dharma-stho 'naghaH shuciH |
j~nAnaM vishuddham Apnoti 
mad-bhaktiM vA yadR^icchayA || [BhP 11.20.10-1] iti ||9||

baladevaH : nanu karmaNi kR^ite bandho bhavet | karmaNA badhyate jantur ity Adi-smaraNAc ceti tatrAha yaj~nArthAd iti | yaj~naH parameshvaraH yaj~no vai viShNur iti shruteH | tad-arthAt tat-toSha-phalAt karmaNo 'nyatra svasukha-phalaka-karmaNi kriyamANe 'yaM lokaH prANI karma-bandhanaH karmaNA badhyate | tasmAt tad-arthaM viShNu-toShArthaM karma samAcara | he kaunteya mukta-saN^gas tyakta-sukhAbhilAShaH san nyAyopArjita-dravya-siddhena yaj~nAdinA viShNur ArAdhya tac-cheSheNa deha-yAtrAM kurvan na badhyata ity arthaH ||9||

__________________________________________________________

BhG 3.10

saha-yaj~nAH prajAH sR^iShTvA purovAca prajApatiH |
anena prasaviShyadhvam eSha vo 'stv iShTa-kAma-dhuk ||10||
shrIdharaH : prajApati-vacanAd api karma-kartaiva shreShTha ity Aha sahayaj~nA iti | ya¤ena saha vartanta iti sahayaj~nAH yaj~nAdhikR^itA brAhmaNAdi-prajAH purA sargAdau sR^iShTvA idam uvAca brahmA anena yaj~nena prasaviShyadhvam | prasavo hi vR^iddhiH | uttarottarAbhivR^iddhiM labhadhvam ity arthaH | tatra hetuH | eSha yaj~no vo yuShmAkam iShTa-kAma-dhuk | iShTAn dogdhIti tathA | abhIShTa-bhoga-prado 'stu ity arthaH | atra ca yaj~na-grahaNam Avashyaka-karmopalakShaNArtham | kAmya-karma-prashaMsA tu prakaraNe 'saN^gatApi sAmAnyato 'karmaNaH karma shreShTham ity etad artham ity adoShaH ||10||

madhusUdanaH : prajApati-vacanAd apy adhikR^itena karma kartavyam ity Aha sahayaj~nA ity-Adi-caturbhiH | saha yaj~nena vihita-karma-kalApena vartanta iti sahayaj~nA samAdhikR^itA iti yAvat | vopasarjanasya [PAN 6.3.82] iti pakShe sAdeshAbhAvaH | prajAs trIn varNAn purA kalpAdau sR^iShTvovAca prajAnAM patiH sraShTA | kim uvAcety Aha -- anena yaj~nena svAshramocita-dharmeNa prasaviShyadhvam prasUyadhvam | prasavo vR^iddhiH | uttarottarAm abhivR^iddhiM labhadhvam ity arthaH | katham anena vR^iddhiH syAd ity Aha eSha yaj~nAkhyo dharmo vo yuShmAkam iShTa-kAma-dhuk | iShTAn abhimatAn kAmAn kAmyAni phalAni dogdhi prApayatIti tathA | abhIShTa-bhoga-prado 'stv ity arthaH | 

atra yadyapi yaj~na-grahaNam Avashyaka-karmopalakShaNArtham akaraNe pratyavAyasyAgre kathanAt | kAmya-karmaNAM ca prakR^ite prastAvo nAsty eva mA karma-phala-hetur bhUr ity anena nirAkR^itatvAt | tathAi nitya-karmaNAm AnuShaN^gika-phala-sadbhAvAt | eSha vo 'stv iShTa-kAma-dhuk ity upapadyate | tathA ca ApastambaH smarati tad yathAmre phalArthe nimitte chAyA-gandhAv anUtpadyete evaM dharmaM caryamANam arthA anUtpadyante no ced anUtpadyante na dharma-hAnir bhavati iti | phala-sad-bhAve 'pi tad-abhisandhy-anabhisandhibhyAM kAmya-nityayor visheShaH | anabhisaMhitasyApi vastu-svabhAvAd utpattau na visheShaH | vistareNa cAgre pratipAdayiShyate ||10||

vishvanAthaH : tad evAshuddha-cittau niShkAmaM karmaiva kuryAn na tu sannyAsam ity uktam | idAnIM yadi ca niShkAmo 'pi bhavituM na shaknuyAt tadA sakAmam api dharmaM viShNv-arpitaM kuryAn na tu karma-tyAgam ity Aha saheti saptabhiH | yaj~nena sahitAH saha-yaj~nAH vopasarjanasya iti sahasyAdeshAbhAvaH | purA viShNv-arpita-dharma-kAriNIH prajAH sR^iShTvA brahmovAca anena dharmeNa prasaviShyadhvaM prasavo vR^iddhir uttarottaram ativR^iddhiM labhadhvam ity arthaH | tAsAM sa-kAmatvam abhilakShyAha eSha yaj~no va iShTa-kAma-dhug-abhIShTa-bhoga-prado 'stv ity arthaH ||10||

baladevaH : ayaj~nesheSheNa deha-yAtrAM kurvato doSham Aha saheti | prajApatiH sarveshvaro viShNuH patiM vishvasyAtmeshvaram ity Adi-shruteH | brahma prajAnAM patir acyuto 'sAv ity Adi-smaraNAc ca | purA Adi-sarge saha-yaj~nA yaj~naiH sahitA deva-mAnavAdi-rUpAH prajAH sR^iShTvA nAma-rUpa-vibhAga-shUnyAH prakR^iti-shaktike svasmin vilInAH puruShArthAyogyAs tAs tat-sampAdaka-nAma-rUpa-bhAjo vidhAya yaj~naM tan-nirUpakaM vedaM ca prakAshyety arthaH | tAH pratIdam uvAca kAruNikaH | anena vedoktena mad-arpitena yaj~nena yUyaM prasaviShyadhvam | prasavo vR^iddhiH sva-vR^iddhiM bhajadhvam ity arthaH | eSha mad-arpito yaj~no vo yuShmAkam iShTa-kAma-dhuk hR^id-vishuddhy-Atma-j~nAna-deha-yAtrA-sampAdana-dvArA vA¤chita-mokSha-prado 'stu ||10||

__________________________________________________________

BhG 3.11

devAn bhAvayatAnena te devA bhAvayantu vaH |
parasparaM bhAvayantaH shreyaH param avApsyatha ||11||

shrIdharaH : katham iShTa-kAma-dogdhA yaj~no bhaved iti ? tatrAha devAn iti | anena yaj~nena devAn bhAvayata | havir bhAgaiH saMvardhayata te ca devA vo yuShmAn saMvardhayantu vR^iShTy-AdinA annotpatti-dvAreNa | evam anyonyaM saMvardhayanto devAsh ca yUyaM ca parasparaM shreyo 'bhIShNam artham avApsyatha prApsyatha ||11||

madhusUdanaH : katham iShTa-kAma-dogdhR^itvaM yaj~nasyeti tad Aha devAn iti | anena yaj~nena yUyaM yajamAnA devAn indrAdIn bhAvayata havir-bhogaiH saMvardhayata tarpayatety arthaH | te devA yuShmAbhir bhAvitAH santo vo yuShmAn bhAvayantu vR^iShTy-AdinAnnotpatti-dvAreNa saMvardhayantu | evam anyonyaM saMvardhayanto devAsh ca yUyaM ca varaM shreyo 'bhimatam arthaM prApsyatha devAs tR^iptiM prApsyanti yUyaM ca svargAkhyaM paraM shreyaH prApsyathety arthaH ||11||

vishvanAthaH : katham iShTa-kAma-prado yaj~no bhavet tatrAha devAn iti | anena yaj~nena devAn bhAvayata | bhAvavataH kuruta | bhAvaH prItis tad-yuktAn kuruta prINayan ity arthaH | te devA api vaH prINayatu ||11||

baladevaH : idaM ca prajAH prayuktAH anena yaj~nena mad-aN^ga-bhUtA-nindAdIn bhAvayata tat-tad-dhavir-dAnena prItAn yUyaM kuruta | te devA vo yuShmAMs tad-vara-dAnena bhAvayantu prItAn kurvantu | itthaM shuddhAhAreNa mitho bhAvatAs te yUyaM paraM mokSha-lakShaNaM shreyaH prApsyathaH tatrAhAra-shuddhir hi j~nAna-nisThAN^gaM, tatrAhAra-shuddhau sattva-shuddhiH sattva-shuddhau dhruvA smR^itiH smR^iti-labdhe sarva-granthInAM vipramokShaH iti shruteH ||11||

__________________________________________________________

BhG 3.12

iShTAn bhogAn hi vo devA dAsyante yaj~na-bhAvitAH |
tair dattAn apradAyaibhyo yo bhuN^kte stena eva saH ||12||

shrIdharaH : etad eva spaShTIkurvan karmAkaraNe doSham Aha iShTAn iti | yaj~nair bhAvitAH santo devA vR^iShTy-Adi-dvAreNa vo yuShmabhyaM bhogAn dAsyante hi | ato devair dattAn annAdIn ebhyo devebhyaH pa¤ca-yaj~nAdibhir adattvA yo bhuN^kte, sa stenash caura eva j~neyaH ||12||

madhusUdanaH : na kevalaM pAratrikam eva phalaM yaj~nAt, kintv aihikam apIty Aha iShTAn iti | abhilaShitAn bhogAn pashv-anna-hiraNyAdIn vo yuShmabhyaM devA dAsyante vitariShyanti | hi yasmAd yaj~nair bhAvitAs toShitAs te | yasmAt tair R^iNavad bhavadbhyo dattA bhogAs tasmAt tair devair dattAn bhogAn ebhyo devebhyo 'pradAya yaj~neShu devodeshenAhutIrasampAdya yo bhuN^kte dehendriyANy eva tarpayati stena eva taskara eva sa deva-svApahArI devArNapAkaraNAt ||12||

vishvanAthaH : etad eva spaShTIkurvan karmAkaraNe doSham Aha iShTAn iti | tair dattAn vR^iShTy-Adi-dvAreNAnnAdIn nAdIn utpAdety arthaH | ebhyo devebhyaH pa¤ca-mahA-yaj~nAdibhir adattvA yo bhuN^kte, sa tu caura eva ||12||

baladevaH : etad eva vishadayan karmAnuShThAnena doSham Aha iShTAn iti | pUrva-bhAvita-mad-aN^ga-bhUtA devA vo yuShmabhyam iShTAn mumukShu-kAmyAn uttarottara-yaj~nApekShAn bhogAn dAsyanti vR^iShTy-Adi-dvArA vrIhy-AdIn utpAdyety arthaH | svArcanArthaM tair devair dattAMs tAn bhogAn ebhyaH pa¤ca-yaj~nAdibhir apradAya kevalAtma-tR^ipti-karo yo bhuN^kte sa stenash caura eva | devas tAny apahR^itya tair AtmanaH poShAt | cauro bhUpAd iva sa yamAd daNDam arhati pumarthAnarhaH ||12||

__________________________________________________________

BhG 3.13

yaj~na-shiShTAshinaH santo mucyante sarva-kilbiShaiH |
bhu¤jate te tv aghaM pApA ye pacanty Atma-kAraNAt ||13||

shrIdharaH : atash ca yajanta eva shreShThAH | netara ity Aha yaj~na-shiShTAshina iti | vaishva-devAdi-yaj~nAvashiShTaM ye 'shnanti te pa¤casUnAkR^itaiH sarvaiH kilbiShair mucyante | pa¤ca-sUnAsh ca smR^itAv uktAH -

kaNDanI peShaNI cullI udakumbhI ca mArjanI | 
pa¤ca-sUnA gR^ihasthasya tAbhiH svargaM na vindati || iti ||

ye Atmano bhojanArtham eva pacanti, na tu vaishvadevAdy-arthaM te pApA durAcArA agham eva bhu¤jate ||13||

madhusUdanaH : ye tu vaishvadevAdi-yaj~nAvashiShTam amR^itaM ye 'shnanti te santaH shiShTA vedokta-kAritvena devAdy-R^iNApAkaraNAt  atas te mucyante sarvair vihitAkaraNa-nimittaiH pUrva-kR^itaish ca pa¤ca-sUnA-nimittaiH kilbiShaiH | bhUta-bhAvi-pAtakA-saMsargiNas te bhavantIty arthaH |

evam anvaye bhUta-bhAvi-pApAbhAvAm uktvA vyatireke doSham Aha bhu¤jate te vaishvadevAdy-akAriNo 'ghaM pApam eva | tu-shabdo 'vadhAraNe | ye pApAH pa¤ca-sUnA-nimittaM pramAda-kR^ita-hiMsA-nimittaM ca kR^ita-pApAH santa Atma-kAraNAd eva pacanti na tu vaishvadevAdy-artham | tathA ca pA¤ca-sUnAdi-kR^ita-pApe vidyamAna eva vaishvadevAdi-nitya-karmAkaraNa-nimittam aparaM pApam ApnuvantIti bhu¤jate te tv aghaM pApA ity uktam | tathA ca smR^itiH -

kaNDanI peShaNI cullI udakumbhI ca mArjanI | 
pa¤ca-sUnA gR^ihasthasya tAbhiH svargaM na vindati ||iti |

pa¤ca-sUnAkR^itaM pApaM pa¤ca-yaj~nair vyapohati iti ca | shrutish ca idam evAsya tat-sAdhAraNam annaM yad idam adyate | sa ya etad upAste na sa pApnamo vyAvartate mishraM hy etat iti | mantra-varNo 'pi -

mogham annaM vindate agra-cetAH
satyaM bravImi vadha itsa tasya |
nAryamANaM puShyati no sakhAyaM
kevalAdho bhavati kevalAdI ||iti |

idaM copalakShaNaM pa¤ca-mahA-yaj~nAnAM smArtAnAM shrautAnAM ca nitya-karmaNAm | adhikR^itena nityAni karmANy avashyam anuShTheyAnIti prajApati-vacanArthaH ||13||

vishvanAthaH : vaishvadevAdi-yaj~nAvashiShTam annaM ye 'shnanti te pa¤ca-sUnAkR^itaiH sarvaiH pApair mucyante | pa¤ca-sUnAsh ca smR^ity-uktAH -

kaNDanI peShaNI cullI udakumbhI ca mArjanI | 
pa¤ca-sUnA gR^ihasthasya tAbhiH svargaM na vindati || iti ||13||

baladevaH : ye indrAdy-aN^gatayAvasthitaM yaj~naM sarveshvaraM viShNum abhyarcya tac-cheSham ashnanti tena tad-deha-yAtrAM sampAdayanti te santaH sarveshvarasya yaj~na-puruShasya bhaktAH sarva-kilbiShair anAdi-kAla-vivR^iddhair AtmAnubhava-pratibandhakair nikhilaiH pApair vimucyante | te tu pApAH pApa-grastAH agham eva bhu¤jate | ye tat-tad-devatAN^gatayAvasthitena yaj~na-puruSheNa svArcanAya dattaM vrIhy-Ady-Atma-kAraNAt pacanti tad vipacyAtma-poShaNaM kurvantIty arthaH | pakvasya vrIhy-Ader agha-rUpeNa pariNAmAd aghatvam uktam ||13||


__________________________________________________________

BhG 3.14

annAd bhavanti bhUtAni parjanyAd anna-saMbhavaH |
yaj~nAd bhavati parjanyo yaj~naH karma-samudbhavaH ||14||

shrIdharaH : jagac-cakra-pravR^itti-hetutvAd api karma kartavyam ity Aha annAd iti tribhiH | annAt shukra-shoNita-rUpeNa pariNatAd bhUtAny utpadyante | annasya ca sambhavaH parjanyAd vR^iShTeH | sa ca parjanyo yaj~nAd bhavati | sa ca yaj~naH karma-samudbhavaH | karmaNA yajamAnAdi-vyApAreNa samyak sampadyata ity arthaH | 

agnau prAstAhutiH samyag Adityam upatiShThate |
AdityAj jAyate vR^iShTir vR^iShTer annaM tataH prajAH ||14||

madhusUdanaH : na kevalaM prajApati-vacanAd eva karma kartavyam api tu jagac-cakra-pravR^itti-hetutvAd apIty Aha annAd iti tribhiH | annAd bhuktAd reto-lohita-rUpeNa pariNatAd bhUtAni prANi-sharIrANi bhavanti jAyante | annasya sambhavo janmAnna-sambhavaH parjanyAd vR^iShTeH | pratyakSha-siddham evaitat | atra karmopayogam Aha yaj~nAt kArIr yAder agnihotrAdesh cApUrvAkhyAd dharmAd bhavati parjanyaH | yathA cAgnihotrAhuter vR^iShTi-janakatvaM tathA vyAkhyAtam aShTAdhyAyI-kANDe janaka-yAj~navalkya-saMvAda-rUpAyAM ShaT-prashnyAm | manunA coktam -

agnau prAstAhutiH samyag Adityam upatiShThate |
AdityAj jAyate vR^iShtir vR^iShter annaM tataH prajAH ||[Manu 3.76] iti |

sa ca yaj~no dharmAkhyaH sUkShmaH karma-samudbhava R^itvig-yajamAna-vyApAra-sAdhyaH | yaj~nasya hi apUrvasya vihitaM karma kAraNam ||14||

vishvanAthaH : jagac-cakra-pravR^itti-hetutvAd api yaj~naM kuryAd evety Aha annAd bhUtAni prANino bhavantIti bhUtAnAM hetur annam | annAd eva shukra-shoNita-rUpeNa pariNatAt prANi-sharIra-siddhes tasyAnnasya hetuH parjanyaH | vR^iShTibhir evAnna-siddhes tasya parjanyasya hetur yaj~naH | lokaiH kR^itena yaj~nenaiva samucita-vR^iShTi-prada-megha-siddhes tasya yaj~nasya hetuH karma-R^itvig-yajamAna-vyApArAtmakatvAt karmaNa eva yaj~na-siddheH ||14||

baladevaH : prajApatinA pareshena prajAH sR^iShTvA tad-upajIvanAya tadaiva yaj~naH sR^iShTas tataH pareshAnubartinAvashyaM sakArya ity Aha annAd iti dvAbhyAm | bhUtAni prANino 'nnAd vrIhy-Ader bhavanti | shukra-shoNita-rUpeNa pariNatAs tasmAt tad-dehAnAM siddheH | tasyAnnasya sambhavaH parjanyAd vR^iShTer bhavati | parjanyash ca yaj~nAd bhavati sidhyatIty arthaH | 

agnau prAstAhutiH samyag Adityam upatiShThate |
AdityAj jAyate vR^iShTir vR^iShTer annaM tataH prajAH || iti manu-smR^iteH ||14||

__________________________________________________________

BhG 3.15

karma brahmodbhavaM viddhi brahmAkShara-samudbhavam
tasmAt sarva-gataM brahma nityaM yaj~ne pratiShThitam ||15||

shrIdharaH : tathA karmeti | tac ca yajamAnAdi-vyApAra-rUpaM karma brahmodbhavaM viddhi | brahma vedaH | tasmAt pravR^ittaM jAnIhi | asya mahato bhUtasya niHshvasitam etad R^ig-vedo yajur-veaH sAma-vedo |thAN^gIrasaH iti shruteH | yata evam akSharAd eva yaj~na-pravR^itter atyantam abhipreto yaj~naH, tasmAt sarva-gatam apy akSharaM brahma nityaM sarvadA yaj~ne pratiShThitam | yaj~nenopAya-bhUtena prApyata iti yaj~ne pratiShThitam ucyata iti | udyama-sthA sadA lakShmIr itivat | yad vA, jagac-cakrasya mUlaM karma tasmAt sarva-gataM mantrArtha-vAdaiH sarveShu siddhArtha-pratipAdakeShu bhUtArthAkhyAnAdiShu gataM sthitam api vedAkhyaM brahma sarvadA yaj~ne tAtparya-rUpeNa pratiShThitam | ato yaj~nAdi karma kartavyam ity arthaH ||15|| 

madhusUdanaH : tac cApUrvotpAdakam |  brahmodbhavaM brahma vedaH sa evodbhavaH pramANaM yasya tat tathA | veda-vihitam eva karmApUrva-sAdhanaM jAnIhi | na tv anyat-pAShaNDa-pratipAditam ity arthaH | nanu pAShaNDa-shAstrApekShayA vedasya kiM vailakShaNyaM yato veda-pratipAdita eva dharmo nAnya ity ata Aha brahma vedAkhyam akShara-samudbhavam akSharAt paramAtmano nirdoShAt puruSha-niHshvAsa-nyAyenAbuddhi-pUrvaM samudbhava AvirbhAvo yasya tad-akShara-samudbhavam | tathA cApauruSheyatvena nirasta-samasta-doShAshaN^kaM veda-vAkyaM pramiti-janakam iti bhAvaH | tathA ca shrutiH -- asya mahato bhUtasya niHshvasitam etad R^ig-vedo yajur-veaH sAma-vedo 'thAN^gIrasa itihAsaH purANaM vidyA upaniShadaH shlokAH sUtrANy anuvyAkhAnAni vyAkhyAnAny asyaivaitAni niHshvasitAni [BAU 2.4.10] iti |

tasmAt sAkShAt paramAtma-samudbhavatayA sarva-gataM sarva-prakAshakaM nityam avinAshi ca brahma vedAkhyaM yaj~ne dharmAkhye 'tIndriye pratiShThitaM tAtparyeNa | ataH pAShaNDa-pratipAditopadharma-parityAgena veda-bodhita eva dharmo 'nuShTheya ity arthaH ||15||

vishvanAthaH : tasya karmaNo hetur brahma vedaH | vedokta-vidhi-vAkya-shravaNAd eva yaj~naM prati vyApArotpattes tasya vedasya hetur akSharaM brahma | brahmata eva vedotpatteH | tathA ca shrutiH - asya mahato bhUtasya niHshvasitam etad R^ig-vedo yajur-veaH sAma-vedo |thAN^gIrasaH iti | tasmAt sarva-gataM brahma yaj~ne pratiShThitam iti yaj~nena brahmApi prApyata iti bhAvaH | atra yadyapi kArya-kAraNa-bhAvenAnnAdyA brahma-paryantAH padArtho uktAs tad api teShu madhye yaj~na eta vidheyatvena shAstreNocyata iti | sa eva prastutaH -

agnau prAstAhutiH samyag Adityam upatiShThate |
AdityAj jAyate vR^iShTir vR^iShTer annaM tataH prajAH || iti smR^iteH ||15||

baladevaH : tac ca R^itvig-Adi-vyApAra-rUpa-karma-brahmodbhavaM viddhi | brahma-vedas tasmAt tat pravR^ittiM jAnIhIty arthaH | tac ca veda-rUpaM brahma akSharAt pareshAt samudbhavaM prakaTaM viddhi | asya mahato bhUtasya niHshvasitam etad R^ig-vedo yajur-veaH sAma-vedo |thAN^gIrasaH ity Adi-shravaNAt | yasmAt sva-sR^iShTa-prajopajIvanAti-priyo yaj~nas tasmAt sarva-gataM nikhila-vyApakam api brahma nityaM sarvadA yaj~ne pratiShThitaM tenaiva tat prApyata ity arthaH ||15||

__________________________________________________________

BhG 3.16

evaM pravartitaM cakraM nAnuvartayatIha yaH |
aghAyur indriyArAmo moghaM pArtha sa jIvati ||16||

shrIdharaH : yasmAd evaM parameshvareNaiva bhUtAnAM puruShArtha-siddhaye karmAdi-cakraM pravartitaM tasmAt tad akurvato vR^ithaiva jIvitam ity Aha evam iti | parameshvara-vAkya-bhUtAd vedAkhyAd brahmaNaH puruShANAM karmaNi pravR^ittiH | tataH karma-niShpattiH | tataH parjanyaH | tato 'nnam | tato bhUtAni | bhUtAnAM punas tathaiva karma-pravR^ittir iti | evaM pravartitaM cakraM yo nAnuvartayati nAnutiShThati so 'ghAyuH | aghaM pApa-rUpam Ayur yasya saH | yata indriyair viShayeShv evAramati, na tu IshvarArAdhanArthe karmaNi | ato moghaM vyarthaM sa jIvati ||16||

madhusUdanaH : bhavaty evaM tataH kiM phalitam ity Aha evam iti | parameshvarAt sarvAvabhAsaka-nitya-nirdoSha-vedAvirbhAvaH | tataH karma-parij~nAnaM tato 'nuShThAnAd dharmotpAdaH | tataH parjanyas tato 'nnaM tato bhUtAni punas tathaiva bhUtAnAM karma-pravR^ittir ity evaM parameshvareNa pravartitaM cakraM sarva-jagan-nirvAhakaM yo nAnuvartayati nAnutiShThati so 'ghAyuH pApa-jIvano moghaM vyartham eva jIvati he pArtha tasya jIvanAn maraNam eva varaM janmAntare dharmAnuShThAna-sambhavAd ity arthaH | tathA ca shrutiH - atho ayaM vA AtmA sarveShAM bhUtAnAM lokaH sa yaj juhoti yad yajate tena devAnAM loko 'tha yad anubrUte tena R^iShINAm atha yat-pitR^ibhyo nipR^iNAti yat prajAm icchate tena pitÌNAm atha yan manuShyAn vAsayate yad ebhyo 'shanaM dadAti tena manuShyANAm atha yat pashubhyas tR^iNodakaM vindati tena pashUnAM yad asya gR^iheShu shvApadA vayAMsyApipIlikAbhya upajIvanti tena teShAM lokaH [BAU 1.4.16] iti | 

brahma-vidaM vyAvartayati indriyArAma iti | yata indriyair viShayeShv Aramati ataH karmAdhikArI saMs tad-akaraNAt pApam evAcinvan vyartham eva jIvatIty abhiprAyaH ||16||

vishvanAthaH : etad-anuShThAne pratyavAyam Aha evam iti | cakraM pUrva-pashcAd-bhAgena pravartitam | yaj~nAn parjanyaH | parjanyAd annam | annAt puruShaH | puruShAt punar yaj~naH | yaj~nAt parjanya ity evaM cakraM yo nAnuvartayati yaj~nAnuShThAnena na parivartayati, sa aghAyuH pApa-vyAptAyuH | ko narake na maN^kShyatIti bhAvaH ||16||

baladevaH : yaj~nAkaraNe doSham Ahaivam iti | parasmAd brahmaNo vedAvirbhAvas tasmAd brahma-pratibodhakAt yaj~nas tataH parjanyas tato 'nnaM tato bhUtAni punas tathaiva bhUtAnAM karma-pravR^ittir ity evaM nikhila-jagan-nirvAhakaM pareshena prajApatinA pravartitaM cakraM yo nAnuvartayati sa janaH paresha-vimukho 'ghAyuH pApa-jIvano moghaM vyartham eva jIvati | he pArtha yad asAv indriyair viShayeShv eva ramate na tu para-brahmAbhimate yaj~ne tac-cheShAshane ca ||16||

__________________________________________________________

BhG 3.17

yas tv Atma-ratir eva syAd Atma-tR^iptash ca mAnavaH
Atmany eva ca saMtuShTas tasya kAryaM na vidyate || 17 ||

shrIdharaH : tad evaM na karmaNAm ArambhAd ity-AdinA aj~nasya antaH-karaNa-shuddhy-arthaM karma-yogam uktvA j~nAninaH karmAnupayogam Aha yas tv iti dvAbhyAm | Atmany eva ratiH prItir yasya saH | tatash cAtmany eva tR^iptaH svAnandAnubhavena nirvR^itaH | ataeva Atmany eva santuShTo bhogApekShA-rahito yas tasya kartavyaM karma nAstIti ||17||

MadhusUdanaH: yas tv indriyArAmo na bhavati paramArtha-darshI sa evaM jagac-cakra-prabhR^iti-hetu-bhUtaM karmAnanutiShThann api na pratyavaiti kR^itakR^ityatvAd ity Aha dvAbhyAm yas tv iti | indriyArAmo hi srak-candana-vanitAdiShu ratim anubhavati manoj~nAnna-pAnAdiShu tR^iptiM pashu-putra-hiraNyAdi-lAbhena rogAdy-abhAvena ca tuShTim | ukta-viShayAbhAve rAgiNAm araty-atR^ipty-atuShTi-darshanAd rati-tR^ipti-tuShTyau mano-vR^itti-visheShAH sAkShi-siddhAH | labdha-paramAtmAnanas tu dvaita-darshanAbhAvAd atiphalgutvAc ca viShaya-sukhaM na kAmayata ity uktaM yAvAn artha udapAne ity atra | ato 'nAtma-viShayaka-rati-tR^ipti-tuShTy-abhAvAd AtmAnaM paramAnandam advayaM sAkShAtkurvann upacArAd evam ucyate - Atma-ratir Atma-tR^ipta Atma-santuShTa iti | tathA ca shrutiH - Atma-krIDa Atma-ratiH kriyAvAn eva brahma-vidAM variShThaH iti | Atma-tR^iptash ceti cakAra eva-kArAnukarShaNArthaH | mAnava iti yaH kashcid api manuShya evambhUtaH sa eva kR^itakR^ityo na tu brAhmaNatvAdi-prakarSheNeti kathayitum | Atmany eva ca santuShTa ity atra ca-kAraH samuccayArthaH | ya evambhUtasyAdhikAra-hetv-abhAvAt kim api kAryaM vaidikaM laukikaM vA na vidyate ||17||

vishvanAthaH : tad evaM niShkAmatvAsAmarthye sa-kAmo 'pi karma kuryAd evety uktam | yas tu shuddhAntaH-karaNatvAt j~nAna-bhUmikAm ArUDhaH sa tu nityaM kAmyaM ca na karotIty Aha yas tv iti dvAbhyAm | Atma-ratir AtmArAmo yata Atma-tR^iptaH AtmAnandAnubhavena nirvR^itaH | na svAtmani nirvR^ito bahir-viShaya-bhoge 'pi ki¤cin nirvR^ito bhavatu | atra naivety AhaAtmany eva na tu bahir-viShaya-bhoge tasya kAryaM kartavyatvena karma nAsti ||17||

baladevaH : yas tu mad-uktena niShkAma-karmaNA mad-upAsanena ca vimR^iShTe citta-darpaNe sa¤jAtena dharma-bhUta-j~nAnenAtmAnam adarshat tasya na ki¤cit karma kartavyam ity Aha yas tv iti dvAbhyAm | Atmany apahata-pApmatvAdi-guNAShTaka-vishiShTe sva-svarUpe avalokite ratir yasya saH | AtmanA sva-prakAshAnandenAvalokitena tR^ipto na tv anna-pAnAdinA | Atmany eva ca tAdR^ishe santuShTo na tu nR^itya-gItAdau | tasyaivambhUtasya tad-avalokAnAya ki¤cit karma kartavyaM na vidyate sarvadAvalokitAtma-svarUpatvAt ||17||
 
__________________________________________________________

BhG 3.18

naiva tasya kR^itenArtho nAkR^iteneha kashcana |
na cAsya sarvabhUteShu kash cid arthavyapAshrayaH || 18 ||

shrIdharaH : tatra hetum Aha naiveti | kR^itena karmaNA tasya arthaH puNyaM naivAsti | na cAkR^itena kashcana ko 'pi pratyavAyo 'sti | nirahaN^kAratvena vidhi-niShedhAtItatvAt | tathApi tasmAt tad eShAM devAnAM na priyaM yad etan manuShA vidur iti shrtuer mokShe deva-kR^ita-vighna-sambhavAt tat-parihArArthaM karmabhir devAH sevyA ity AshaN^kyoktaM sarva-bhUteShu brahmAdi-sthAvarAnteShu kashcid artha-vyapAshrayaH Ashraya eva vyapAshrayaH | artho mokSha AshrayaNIyo 'sya nAstIty arthaH | vighnAbhAvasya shrutyaivoktatvAt | tathA ca shrutiH -- tasya ha na devAsh ca nAbhUtyA Ishate AtmA hy eShAM sa bhavati iti shravaNAt | hanety avyayam apy-arthe | devA api tasyAtma-tattva-j~nasya abhUtyai brahma-bhAva-pratibandhAya neshate na shaknuvantIti shruter arthaH | deva-kR^itAs tu vighnAH samyag-j~nAnotpatteH prAg eva | yad etad brahma manuShyA vidus tad eShAM devAnAM na priyam iti brahma-j~nAnasyaiva apriyatvoktyA tatraiva vighna-kartR^itvasya sUcitatvAt ||18||

madhusUdanaH : nanv Atmavido 'pi abhyudayArthaM niHshreyasArthaM pratyavAya-parihArArthaM vA karma syAd ity ata Aha naiveti | tasyAtma-rateH kR^itena karmaNAbhyudaya-lakShaNo niHshreyasa-lakShaNo vArthaM prayojanaM naivAsti tasya svargAdy-abhyudayAnarthitvAt | niHshreyasasya ca karmAsAdhyatvAt | tathA ca shrutiH - parIkShya lokAn karma-cittAn brAhmaNo nirvedam AyAn nAsty akR^itaH kR^itena iti | akR^ito nityo mokShaH kR^itena karmaNA nAstIty arthaH | j~nAna-sAdhyasyApi vyAvR^ittir eva-kAreNa sUcitA | Atma-rUpasya hi niHshreyasya nitya-prAptasyAj~nAna-mAtram aprAptiH | tac ca tattva-j~nAna-mAtrApanodyam | tasmiMs tattva-j~nAnenApanunne tasyAtma-vido na kiMcit karma-sAdhyaM j~nAna-sAdhyaM vA prayojanam astIty arthaH | 

evaMbhUtenApi pratyavAya-parihArArthaM karmANy anuShTheyAny evety ata Aha nAkR^iteneti | bhAve niShThA | nitya-karmAkaraNeneha loke garhitatva-rUpaH pratyavAya-prApti-rUpo vA kashcanArtho nAsti | sarvatropapattim  AhottarArdhena | co hetau | yasmAd asyAtma-vidaH sarva-bhUteShu brahmAdi-sthAvarAnteShu ko 'pi artha-vyapAshrayaH prayojana-sambandho nAsti | kaMcid bhUta-visheSham Ashritya ko 'pi kriyA-sAdhyo 'rtho nAstIti vAkyArthaH | ato 'sya kR^itAkR^ite niShprayojanaM naiva kR^itAkR^ite tapataH iti shruteH | tasya ha na devAsh canAbhUtyA Ishata AtmA hy eShAM na bhavati iti shruter devA api tasya mokShAbhavanAya na samarthA ity ukter na vighnAbhAvArtham api devArAdhana-rUpa-karmAnuShThAnam ity abhiprAyaH |

etAdR^isho brahma-vid-bhUmikA-saptaka-bhedena nirUpito vasiShThena -

j~nAna-bhUmiH shubhecchAkhyA prathamA parikIrtitA |
vicAraNA dvitIyA syAt tR^itIyA tanu-mAnasA ||
sattvApattish caturthI syAt tato 'saMsakti-nAsikA |
padArthAbhAvanI ShaShThI saptamI turyagA smR^itA || iti |

tatra nityAnitya-vastu-vivekAdi-puraHsarA phala-paryavasAyinI mokShecchA prathamA | tato gurum upasR^itya vedAnta-vAkya-vicAraH shravaNa-mananAtmako dvitIyA | tato nididhyAsanAbhyAsena manasa ekAgratayA sUkShma-vastu-grahaNa-yogyatvaM tR^itIyA | etad bhUmikA-trayaM sAdhana-rUpaM jAgrad-avasthocyate yogibhiH | bhedena jagato bhAnAt | tad uktam -

bhUmikA-tritayaH tv etad rAma jAgrad iti sthitam |
yathAvad bheda-buddhyedaM jagaj jAgrati dR^ishyate || iti | 

tato vedAnta-vAkyAn nirvikalpako brahmAtmaikya-sAkShAtkArash caturthI bhUmikA phala-rUpA sattvApattiH svapnAvasthocyate | sarvasyApi jagato mithyAtvena sphuraNAt | tad uktam -

advaite sthairyam AyAte dvaite prashamam Agate |
pashyanti svapnaval lokaM caturthIM bhUmikAm itAH || iti |

so 'yaM caturtha-bhUmiM prApto yogI brahmavid ity ucyate | pa¤camI-ShaShThI-saptamyas tu bhUmikA jIvanmukter evAvAntara-bhedAH | tatra savikalpaka-samAdhy-abhyAsena niruddhe manasi yA nirvikalpaka-samAdhy-avasthA sAsaMsaktir iti suShuptir iti cocyate | tataH svayam eva vyutthAnAt | so 'yaM yogI brahma-vid-varaH | tatas tad-abhyAsa-paripAkeNa cira-kAlAvasthAyinI sA padArthAbhAvanIti gADha-suShuptir iti cocyate | tataH svayam anusthitasya yoginaH para-prayatnenaiva vyutthAnAt | so 'yaM brahmavid varIyAn | uktaM hi -

pa¤camIM bhUmikAm etya suShupti-padanAmikAm |
ShaShThIM gADha-suShupty-AkhyAM kramAt patati bhUmikAm || iti |

yasyAs tu samAdhy-avasthAyA na svato na vA parato vyutthito bhavati sarvathA bheda-darshanAbhAvAt | kintu sarvadA tanmaya eva sva-prayatnam antareNaiva parameshvara-prerita-prANa-vAyu-vashAd anyair nirvAhyamANa-daihika-vyavahAraH paripUrNa-paramAnanda-ghana eva sarvatas tiShThati | sA saptamI turIyAvasthA | tAM prApto brahmavid variShTha ity ucyate | uktaM hi -

ShaShThyAM bhUmAm asau sthitvA saptamIM bhUmikAm ApnuyAt |
kiMcid evaiSha sampannas tv athavaiSha na kiMcana ||
videha-muktatA tUktA saptamI yoga-bhUmikA |
agamyA vacasAM shAntA sA sImA yoga-bhUmiShu || iti |

yAm adhikR^itya shrImad-bhAgavate smaryate -

dehaM ca nashvaram avasthitam utthitaM vA
siddho na pashyati yato 'dhyagamat svarUpam |
daivAd apetam atha daiva-vashAd upetaM
vAso yathA parikR^itaM madirA-madAndhaH ||

deho 'pi daiva-vasha-gaH khalu karma yAvat
svArambhakaM pratisamIkShata eva sAsuH |
taM sa-prapa¤cam adhirUTha-samAdhi-yogaH
svApnaM punar na bhajate pratibuddha-vastuH ||[BhP 11.13.36-37]

shrutish ca - tad yathA 'hinirlvyayanI valmIke mR^itA pratyastA shayItaivam evedaM sharIraM shete 'thAyam asharIro 'mR^itaH prANo brahmaiva teja eva iti | 

tatrAyaM saN^grahaH -

caturthI bhUmikA j~nAnaM tisraH syuH sAdhanaM purA |
jIvan-mukter avasthAstu parAs tisraH prakIrtitAH ||

atra prathama-bhUmi-trayam ArUDho 'j~no 'pi na karmAdhikArI kiM punas tattva-j~nAnI tad-vishiShTo jIvan-mukto vety abhiprAyaH ||18||

vishvanAtha: kR^itenAnuShThitena karmaNA nArtho na phalam | akR^itena ka¤cana pratavAyo 'pi na, yasmAd asya sarva-bhUteShu brahmANDa-sthAvarAdiShu madhye kashcid apy arthAya sva-prayojanArthaM vyapAshraya AshrayaNIyo na bhavati | purANAdiShu vyapAshraya-shabdena tathaivocyate, yathA -

vAsudeve bhagavati bhaktim udvahatAM nR^iNAm |
j~nAna-vairAgya-vIryANAM neha kashcid vyapAshrayaH || [BhP 6.17.31] iti |

tathA-yad-upAshrayAshrayAH shuddhyanti [BhP 2.7.46] iti | saMsthA-hetur upAshrayaH ity AdAv apy apety upasargasyAnadhikArthaM dR^iShTam ||18||

baladevaH : kR^itena tad-avalokanAyAnuShThitena karmaNArthaH phalaM naivAsti | akR^itena tad-avalokanAsAdhanena karmaNA kashcanAnarthash ca tad-avalokana-kShati-lakShaNa iha na bhavati | svAbhAvikAtmAvalokanAt | na tv IdR^isho 'pi deva-kR^itAd vighnAd bibhyat tat-toShAya tat-pUjAtmakaM karma kuryAt | shrutish ca devAn j~nAna-dviShaH prAha-tasmAt tad eShAM devAnAM na priyaM yad etan manuShA vidur iti | tatrAha na ceti | asya labdhAtmAvalokasya viduShaH sarva-bhUteShu deveShu mAnaveShu ca madhye kashcid apy arthAyAtma-ratir nairvighnAya vyapAshrayaH karmabhiH sevyo na bhavati | j~nAnodayAt pUrvam eva deva-kR^itA vighnAH tenAtma-ratau satyAM tu na tat-kR^itAs te tat-prabhAveNa sambhavanti | tasya ha na devAsh ca nAbhUtyA Ishate AtmA hy eShAM sambhavati iti shravaNAt | hanety apy-arthe nipAtaH | devA api tasyAtmAnubhavino |bhUtyai Atma-rati-kShataye neshate | hi yasmAd eShAM sa AtmA tadvat preShTho bhavatIty arthaH ||18||

__________________________________________________________

BhG 3.19

tasmAd asaktaH satataM kAryaM karma samAcara
asakto hy Acaran karma param Apnoti pUruShaH ||19||

shrIdharaH :yasmAd evambhUtasya j~nAnina eva karmAnupayogo nAnyasya tasmAt tvaM karma kurv ity Aha tasmAd iti | asaktaH phala-saN^ga-rahitaH san kAryam avashya-kartavyatayA vihitaM nityaM naimittikaM karma samyag Acara | hi yasmAd asaktaH karmAcaran puruShaH paraM mokShaM citta-shuddhi-j~nAna-dvArA prApnoti ||19|| 

madhusUdanaH : yasmAn na tvam evaMbhUto j~nAnI kintu karmAdhikR^ita eva mumukShuH | asaktaH phala-kAmanA-rahitaH satataM sarvadA na tu kadAcit kAryam avashya-kartavyaM yAvaj-jIvAdi-shruti-coditaM tam etaM vedAnuvacanena brAhmaNA vividiShanti yaj~nena dAnena tapasAnAshakena iti shrutyA j~nAne viniyuktaM karma nitya-naimittika-lakShaNaM samyag Acara yathA-shAstraM nirvartaya | asakto hi yasmAd Acarann IshvarArthaM karma kurvan sattva-shuddhi-j~nAna-prApti-dvAreNa paraM mokSham Apnoti pUruShaH puruShaH sa eva sat-puruSho nAnya ity abhiprAyaH ||19||

vishvanAthaH : tasmAt tava j~nAna-bhUmikArohaNe nAsti yogyatA | kAmya-karmaNi tu sad-vivekavatas tava naivAdhikAraH | tasmAt niShkAma-karmaiva kurv ity Aha tasmAd iti | kAryam avashya-kartavyatvena vihitaM paraM mokSham ||19||

baladevaH : yasmAl labdhAtmAvalokanasyaiva karmAnupayogas tasmAd etAdR^iktvaM kAryaM kartavyatvena vihitaM karma samAcara | asaktaH phalecchA-shUnyaH san | paraM dehAdi-bhinnam AtmAnam Apnoty avalokate yAthAtmyena ||19||

__________________________________________________________

BhG 3.20

karmaNaiva hi saMsiddhim AsthitA janakAdayaH
loka-saMgraham evApi saMpashyan kartum arhasi ||20||

shrIdharaH : atra sadAcAraM pramANayati karmaNaiveti | karmaNaiva shuddha-sattvAH santaH saMsiddhiM samyag-j~nAnaM prAptA ity arthaH | yadyapi tvaM samyag-j~nAninam evAtmAnaM manyase, tathApi karmAcaraNaM bhadram evety Aha loka-saN^graham ity Adi | lokasya saN^grahaM sva-dharme pravartanam | mayA karmaNi kR^ite janaH sarvo 'pi kariShyati | anyathA j~nAni-dR^iShTAntenAj~no nija-dharmaM nityaM karma tyajan patet | ity evaM loka-rakShaNam api tAvat prayojanaM saMpashyan kathaM kartum evArhasi | na tyaktum ity arthaH ||20||

madhusUdanaH : nanu vividiShor api j~nAna-niShThA-prApty-arthaM shravaNa-manana-nididhyAsanAnuShThAnAya sarva-karma-tyAga-lakShaNaH saMnyAso vihitaH | tathA ca na kevalaM j~nAnina eva karmAnadhikAraH kintu j~nAnArthino 'pi viraktasya | tathA ca mayApi viraktena j~nAnArthinA karmANi heyAny evety arjunAshaN^kAM kShatriyasya saMnyAsAnadhikAra-pratipAdanenApanudati bhagavAn karmaNaiveti |

janakAdayo janakA-jAta-shatru-prabhR^itayaH shruti-smR^iti-prasiddhAH kShatriyA vidvAMso 'pi karmaNaiva saha na tu karma-tyAgena sa saMsiddhiM shravaNAdi-sAdhyAM j~nAna-niShThAm AsthitAH prAptAH | hi yasmAd evaM tasmAt tvam api kShatriyo vividiShur vidvAn vA karma kartum arhasIty anuShaN^gaH | brAhmaNaH putraiShaNAyAsh ca vittaShaNAyAsh ca lokaiShaNAyAsh ca vyutthAyAtha bhikShAcaryaM caranti iti saMnyAsa-vidhAyake vAkye brAhmaNatvasya vivakShitatvAt | svArAjya-kAmo rAjA rAja-sUyena yajeta ity atra kShatriyatvAvat | catvAra AshramA brAhmaNasya trayo rAjan yasya dvau vaishyasya iti ca smR^iteH | purANe 'pi -

     mukhajAnAmayaM dharmo yad viShNor liN^ga-dhAraNam |
bAhu-jAtoru-jAtAnAm nAyaM dharmaH prashasyate ||

iti kShatriya-vaishyayoH saMnyAsAbhAva uktaH | tasmAd yuktam evoktaM bhagavatA karmaNaiva hi saMsiddhim AsthitA janakAdayaH |

sarve rAjAshritA dharmA rAjA dharmasya dhArakaH ity Adi smR^iter varNAshrama-pravartakatvenApi kShatriyo 'vashyaM karma kuryAd ity Aha loketi | lokAnAM sve sve dharme pravartanam unmArgAn nivartanaM ca loka-saN^grahas taM pashyann api-shabdAj janakAdi-shiShTAcAram api pashyan karma kartum arhasy evety anvayaH | kShatriya-janma-prApakeNa karmaNArabdha-sharIras tvaM vidvAn api janakAdivat prArabdha-karma-phalena loka-saN^grahArthaM karma kartuM yogyo bhavasi na tu tyaktuM brAhmaNa-janmAlAbhAd ity abhiprAyaH | etAdR^isha-bhagavad-abhiprAya-vidA bhagavatA bhAShya-kR^itA brAhmaNasyaiva saMnyAso nAnyasyeti nirNItam | vArtika-kR^itA tu prauDhi-vAda-mAtreNa kShatriya-vaishyayor api saMnyAso 'stIty uktam iti draShTavyam ||20||

vishvanAthaH : atra sadAcAraM pramANayati karmaNeti | yadi vA tvam AtmAnaM j~nAn¨dhikAriNaM manyase, tad api loke shikShA grahaNArthaM karmaiva kurv ity Aha loketi ||20||

baladevaH : sadAcAram atra pramANayati karmaNaiveti | karmaNaivopAyena vishuddha-cittAH santaH saMsiddhiM svAtmAvalokana-lakShaNAm AsthitAH prApuH | karmaNaiveti visheShaNa-sambandha eva-kAras tasyAyogaM vyavacchinnatti shaN^kha-pANDura evetivat | tena shravaNAder na vyudAsaH | karmaNA yaj~nAdinA sahaiva shravaNAdineti kecit | 

nanu saniShThasyAtmAvalokane karmAnuShThAnaM nAstIty uktam | mama pariniShThitasyAvalokita-sva-parAtmanaH karmopadeshaH kuta iti cet tatrAha loketi | satyaM tvam IdR^isha eva tathApi loka-saN^grahAya karma kurv iti arjune mayi karma kurvANe sarva-lokaH karma kariShyati | itarathA mad-dR^iShTAntenAj~no 'pi lokaH karma tyajan patiShyatIti loka-saMrakShaNaM tat phalam ||20||

__________________________________________________________

BhG 3.21

yad yad Acarati shreShThas tat tad evetaro janaH |
sa yat pramANaM kurute lokas tad anuvartate ||21||

shrIdharaH : karma-karaNe loka-saN^graho yathA syAt tad Aha yad iti | itaraH prAkR^ito 'pi janas tat tad evAcarati | sa shreShTho janaH karma-shAstraM tan-nivR^itti-shAstraM vA yat pramANaM manyate, tad eva loko 'py anusarati ||21||

madhusUdanaH : nanu mayA karmaNi kriyamANe 'pi lokaH kim iti tat-saN^gR^ihNIyAd ity AshaN^kya shreShThAcArAnuvidhAyitvAd ity Aha yad yad iti | shreShThaH pradhAna-bhUto rAjAdir yad yat karmAcarati shubham ashubhaM vA tat tad evAcaratItaraH prAkR^itas tad-anugato janaH | na tv anyat svAtantryeNety arthaH |

nanu shAstram avalokyAshAstrIyaM shreShThAcAraM parityajya shAstrIyam eva kuto nAcarati loka ity AshaN^kyAcAravat pratipattAv api shreShThAnusAritAm itarasya darshayati sa yad iti | sa shreShTho yal laukikaM vaidikaM vA pramANaM kurute pramANatvena manyate tad eva loko 'py anuvartate pramANaM kurute na tu svAtantryeNa kiMcid ity arthaH | tathA ca pradhAna-bhUtena tvayA rAj~nA loka-saMrakShaNArthaM karma kartavyam eva pradhAnAnuyAyino jana-vyavahArA bhavantIti nyAyAd ity abhiprAyaH ||21||

vishvanAthaH : loka-saN^graha-prakAram evAha yad yad iti ||21||

baladevaH : loka-saN^graha-prakAram evAha yad yad iti | shreShTho mahattamo yat karma yathAcarati tat karma tathaivetaraH kaniShTho 'py Acarati | sa shresThas tasmin karmaNi yac chAstraM pramANaM kurute manyate lokaH kaniShTho 'pi tad-anuyAyI tad evAnuvartate 'nasarati | shAstropetaM shreShThAcaraNaM kalyANa-lipsunA kaniShThenAnuShTheyam ity arthaH | itthaM ca tejasvinaH shreShThasya ca yat kvacit svairAcaraNaM tad-vyAvR^itam | tasya shreShTha-kR^itatve 'pi shAstropetatvAbhAvAt ||21||

__________________________________________________________

BhG 3.22

na me pArthAsti kartavyaM triShu lokeShu kiMcana |
nAnavAptam avAptavyaM varta eva ca karmaNi ||22||

shrIdharaH : atra cAhameva dR^iShTAnta ity Aha na ma iti tribhiH | he pArtha ! me kartavyaM nAsti | yatas triShv api lokeShu anavAptam aprAptaM sadAvaptavyaM prApyaM nAsti | tathApi karmaNy ahaM varta eva karma karomy evety arthaH ||22||

madhusUdanaH : atra cAham eva dR^iShTAnta ity Aha na ma iti tribhiH | he pArtha na me mama triShv api lokeShu kim api kartavyaM nAsti | yato 'navAptaM phalaM kiMcin mamAvAptavyaM nAsti | tathApi varta eva karmaNy ahaM karma karomy evety arthaH | pArtheti sambodhayan vishuddha-kShatriya-vaMshodbhavas tvaM shUrApatyApatyatvena cAtyantaM mat-samo 'ham iva vartitum arhasIti darshayati ||22||

vishvanAthaH : atrAham eva dR^iShTAnta ity Aha tribhiH ||22||

baladevaH : shreShThaH karma-phala-nirapekSho 'pi loka-saN^grahAya shAstroditAni karmANy Acared ity arthe svaM dR^iShTAntam Aha na me pArtheti tribhiH | sarveshasya satya-saN^kalpasya satya-kAmasya me kartavyaM nAsti | phalArthinA khalu karmAnuShTheyam | na ca nikhila-phalAshrayasya svayaM parama-phalAtmano me karmApekShyam ity arthaH | etad darshayati triShv iti | yataH sarveShu lokeShu karmaNA yat phalam avAptavyaM tad-anavAptam alabdhaM mama nAsti sarvaM tan madIyam evety arthaH | tathApi shAstroktaM karmAhaM karomy evety Aha varta iti ||22||

__________________________________________________________

BhG 3.23

yadi hy ahaM na varteyaM jAtu karmaNy atandritaH |
mama vartmAnuvartante manuShyAH pArtha sarvashaH ||23||

shrIdharaH : akaraNe lokasya nAshaM darshayati yadi hy aham iti | jAtu kadAcit | atandrito 'nalasaH san yadi karmaNi na varteya karma nAnutiShTheyam, tarhi mamaiva vartma mArgaM manuShyA anuvartante anuverterann ity arthaH ||23||

madhusUdanaH : loka-saN^graho 'pi na te kartavyo viphalatvAd ity AshaN^kyAha yadi hy aham iti | yadi punar aham atandrito 'nalasaH san karmaNi jAtu kadAcin na varteya nAnutiShTheyaM karmANi tadA mama shreShThasya sato vartma mArgaM he pArtha manuShyAH karmAdhikAriNaH santo 'nuvartante 'nuvarteran sarvashaH sarva-prakAraiH ||23||

vishvanAthaH : anuvartate 'nuvarterann ity arthaH ||23||

baladevaH : yadIti | ahaM sarveshvaraH siddha-sarvArtho 'pi yadu-kulAvatIrNo jAtu kadAcit tat-kulocite shAstrokte karmaNi na varteya tan na kuryAm atandritaH sAvadhAnaH san tarhi mAM dR^iShTAntaM kR^itvA manuShyAH shreShThasya mama vartma kula-vihitAcAra-tyAga-rUpam anuvarteran tato bhraMsherann ity arthaH ||23||

__________________________________________________________

BhG 3.24

utsIdeyur ime lokA na kuryAM karma ced aham |
saMkarasya ca kartA syAm upahanyAm imAH prajAH ||24||

shrIdharaH : tataH kiM ? ata Aha utsIdeyur iti | utsIdeyur dharma-lopena nashyeyuH | tatash ca yo varNa-saN^karo bhavet tasyApy aham eva kartA syAM bhaveyam | evam aham eva prajA upahanyAM malinIkuryAm iti ||24||

madhusUdanaH : shreShThasya tava mArgAnuvartitvaM manuShyANAm ucitam eva anuvartitve ko doSha ity ata Aha utsIdeyur iti | aham Ishvarash ced yadi karma na kuryAM tadA mad-anuvartinAM manv-AdInAm api karmAnupapatter loka-sthiti-hetoH karmaNo lopeneme sarve lokA utsIdeyur vinashyeyuH | tatash ca varNa-saMkarasya ca kartAham eva syAm | tena cemAH sarvAH prajA aham evopahanyAM dharma-lopena vinAshayeyam | kathaM ca prajAnAm anugrahArthaM pravR^itta Ishvaro 'haM tAH sarvA vinAshayeyam ity abhiprAyaH |

yad yad AcaratIty Ader aparA yojanA | na kevalaM loka-saMgrahaM sampashyan kartum arhasy api tu shreShThAcAratvAd apIty Aha yad yad iti | tathA ca mama shreShThasya yAdR^isha eva AcAras tAdR^isha eva mad-anuvartinA tvayAnuShTheyo na svAtantryeNAnya ity arthaH | kIdR^ishas tavAcAro yo mayAnuvartanIya ity AkAN^kShAyAM na me pArthety Adibhis tribhiH shlokais tat-pradarshanam iti  ||24||

vishvanAthaH : utsIdeyur mAM dR^iShTAntIkR^itya dharmam akurvANA bhraMsheyuH | tatash ca varNa-saN^karo bhavet tasyApy aham eva kartA syAm evam aham eva prajA hanyAm | malinAH kuryAm ||24||

baladevaH : tataH kiM syAd ity Aha utsIdeyur iti | ahaM sarva-shreShThash cet shAstroktaM karma na kuryAM tarhIme lokA utsIdeyur vibhraShTa-maryAdAH syuH | tad-vibhraMshe sati yaH saN^karaH syAt tasyApy aham eva kartA syAm | evaM ca prajApatir aham imAH prajAH sAN^karya-doSheNopahanyAM malinAH kuryAm | tathA ca - eSha setur vidharaNa eShAM lokAnAm asaMbhedAya iti shrutyA loka-maryAdA-vidhArakatvena parigItasya me tan-maryAdA-bhedakatvaM syAd iti | evaM upadishato 'pi harer yat kiMcit sva-bhakta-sukhecchoH svairAcaritaM dR^iShTaM, tat khalu vidhAyakena tad-vacasAnupetatvAd IshvarIyatvAc cAvarair naivAcaraNIyam | yad uktaM shrImatA shukena -

IshvarANAM vacaH satyaM 
tathaivAcaritaM kvacit |
teShAM yat sva-vaco-yuktaM 
buddhimAMs tat samAcaret || 

naitat samAcarej jAtu 
manasApi hy anIshvaraH |
vinashyaty Acaran mauDhyAd 
yathArudro |bdhi-jaM viSham || [BhP 10.33.31-2] iti ||24||

__________________________________________________________

BhG 3.25

saktAH karmaNy avidvAMso yathA kurvanti bhArata |
kuryAd vidvAMs tathAsaktash cikIrShur loka-saMgraham ||25||

shrIdharaH : tasmAd AtmavidApi loka-saN^grahArtha tat-kR^ipayA karma kAryam evety upasaMharati saktA iti | karmaNi saktA abhiniviShTAH santo yathAj~nAH karmANi kurvanti, asaktaH san vidvAn api kuryAt loka-saMgraham kartum icchuH ||25||

madhusUdanaH : nanu taveshvarasya loka-saMgrahArthaM karmANi kurvANasyApi kartR^itvAbhimAnAbhAvAn na kApi kShatiH | mama tu jIvasya loka-saMgrahArthaM karmANi kurvANasya kartR^itvAbhimAnena j~nAnAbhibhavaH syAd ity ata Aha saktA iti | saktAH kartR^itvAbhimAnena phalAbhisandhinA ca karmaNy abhiniviShTA avidvAMso 'j~nA yathA kurvanti karma loka-saMgrahaM kartum icchur vidvAn Atmavid api tathaiva kuryAt | kintu asaktaH san kartR^itvAbhimAnaM phalAbhisandhiM cAkurvann ity arthaH | bhArateti bharata-vaMshodbhavatvenabhA j~nAnaM tasyAM ratatvena vA tvaM yathokta-shAstrArtha-bodha-yogyo 'sIti darshayati ||25||

vishvanAthaH : tasmAt pratiShThitena j~nAninApi karma kartavyam ity upasaMharati saktA iti ||25||

baladevaH : tasmAt pratiShThite 'pi tvaM loka-hitAya vedoktaM sva-karma prakurv ity AshayenAha saktA iti | aj~nA yathA karmaNi saktAH phala-lipsayAbhiniviShTAs tata kurvanty evaM vidvAn api kuryAt | kintv asaktaH phala-lipsA-shUnyaH san | sphuTam anyat ||25||

__________________________________________________________

BhG 3.26

na buddhi-bhedaM janayed aj~nAnAM karma-saN^ginAm |
joShayet sarva-karmANi vidvAn yuktaH samAcaran ||26||

shrIdharaH : nanu kR^ipayA tattva-j~nAnam evopadeShTuM yuktam | nety Aha na buddhi-bhedam iti aj~nAnAm ataeva karma-saN^ginAM karmAsaktAnAm akartAtmeopadeshena buddher bhedam anyathAtvaM na janayet | karmaNaH sakAshAd buddhi-vicAlanaM na kuryAt | api tu joShayet sevayet | aj~nAn karmANi kArayed ity arthaH | katham ? yukto 'vahito bhUtvA svayam Acaran san | buddhi-vicAlane kR^ite sati karmasu shraddhA-nivR^itter j~nAnasya cAnutpattes tesAm ubhaya-bhraMshaH syAd iti bhAvaH ||26||

madhusUdanaH : nanu karmAnuShThAnenaiva loka-saMgrahaH kartavyo na tu tattva-j~nAnopadesheneti ko hetur ata Aha na buddhIti | aj~nAnAm avivekinAM kartR^itvAbhimAnena phalAbhisandhinA ca karma-saN^ginAM karmaNy abhiniviShTAnAM yA buddhir aham etat karma kariShya etat-phalaM ca bhokShya iti tasyA bhedaM vicAlanam akartrAtmopadeshena na kuryAt | kintu yukto 'vahitaH  san vidvAn loka-saMgrahaM cikIrShur avidvad-adhikArikANi sarva-karmaNi samAcaraMs teShAM shraddhAm utpAdya joShayet prItyA sevayet | anadhikAriNAm upadeshena buddhi-vicAlane kR^ite karmasu shraddhA-nivR^ittir j~nAnasya cAnutpatter ubhaya-bhraShTatvaM syAt | tathA coktaM-

aj~nasyArdha-prabuddhasya sarvaM brahmeti yo vadet |
mahA-niraya-jAleShu sa tena viniyojitaH || iti ||26||

vishvanAthaH : alaM karma-jaDimnA | tvaM karma-sannyAsaM kR^itvA j~nAnAbhyAsenAham iva kR^itArthIbhavaiti buddhi-bhedaM na janayet karma-saN^ginaM ashuddhAntaHkaraNatvena karmasv evAsaktimatAm | kintu tvaM kR^itArthIbhaviShyan niShkAma-karmaiva kru iti karmANy eva yojayet kArayet | atra karmANi samAcaran svayam eva dR^iShTAntIbhavet | 

nanu,
svayaM niHshreyasaM vidvAn na vakty aj~nAya karma hi |
na rAti rogiNo 'pathyaM vA¤chato 'pi bhiShaktamaH || [BhP 6.9.5] 

ity ajita-vAkyenaitad virudhyate | satyam | tat khalu bhakty-upadeShTR^ika-viShayam idaM tu j~nAnopadeShTR^ika-viShayam ity avirodhaH | j~nAnasyAntaHkaraNa-shuddhy-adhInatvAt | tac chuddhes tu niShkAma-karmAdhInatvAt, bhaktes tu svataH prAbalyAd antaHkaraNa-shuddhi-paryantAnapekShatvAt | yadi bhaktau shraddhAm utpAdayituM shaknuyAt, tadA karmiNAM buddhi-bhedam api janayet, bhaktau shraddhAvatAM karmAnadhikArAt -

tAvat karmANi kurvIta na nirvidyeta yAvatA |
mat-kathA-shravaNAdau vA shraddhA yAvan na jAyate || [BhP 11.20.9] iti |

dharmAn santyajya yaH sarvAn mAM bhajet sa tu sattamaH [BhP 11.11.32]iti,

sarva-dharmAn parityajya mAm ekaM sharaNaM vraja [GItA 18.66] iti,

tyaktvA sva-dharmaM caraNAmbujaM harer
bhajann apakvo |tha patet tato yadi [BhP 1.5.17] 

ity-Adi-vacanebhya iti vivecanIyam ||26||

baladevaH : kiM ca loka-hitecchur j~nAnI sAvahitaH syAd ity Aha na buddhIti | vidvAn pariniShThito 'pi karma-saN^ginAM karma-shraddhA-jADya-bhAjAm aj~nAnAM buddhi-bhedaM na janayet | kiM karmab hir aham iva j~nAnenaiva kR^itArtho bhaveti karma-niShThAtas tad-buddhiM nApanayed ity arthaH | kintu svayaM karmasu yuktaH sAvadhAnas tAni samyak sarvAN^gopasaMhAreNAcaran sarvANi vihitAni karmANi yoShayet prItyA sevayet aj~nAn karmANi kArayed ity arthaH | buddhi-bhede sati karmasu shraddhA-nivR^itte j~nAnasya cAnudayAd ubhaya-vibhraShTAs te syur iti bhAvaH |

svayaM niHshreyasaM vidvAn na vakty aj~nAya karma hi |
na rAti rogiNo 'pathyaM vA¤chato 'pi bhiShaktamaH || [BhP 6.9.5] 

ity ajitoktis tu karma-saN^gItara-paratayA neyA ||26||

__________________________________________________________

BhG 3.27

prakR^iteH kriyamANAni guNaiH karmANi sarvashaH |
ahaMkAra-vimUDhAtmA kartAham iti manyate ||27||

shrIdharaH : nanu viduSho 'pi cet karma kartavyaM tarhi vidvad-aviduShoH ko visheShaH ? ity AshaN^kyobhayor visheShaM darshayati prakR^iter iti dvAbhyAm | prakR^iter guNaiH prakR^iti-kAryair indriyaiH sarva-prakAreNa kriyamANAni karmANi | tAny aham eva kartA karomIti manyate | atra hetuH - ahaMkAreNa indriyAdiShv AtmAdhyAsena vimUDha-buddhiH san ||27||

madhusUdanaH : vidvad-aviduShoH karmAnuShShThAna-sAmye 'pi kartR^itvAbhimAna-tad-abhAvAbhyAM visheShaM darshayan saktAH karmaNIti-shlokArthaM vivR^iNoti dvAbhyAM prakR^iter iti | prakR^itir mAyA sattva-rajas-tamo-guNa-mayI mithyA-j~nAnAtmikA pArameshvarI shaktiH mAyAM tu prakR^itiM vidyAn mAyinaM tu maheshvaraM iti shruteH | tasyAH prakR^iter guNair vikAraiH kArya-kAraNa-rUpaiH kriyamANAni laukikAni vaidikAni ca karmANi sarvashaH sarva-prakArair ahaN^kAreNa kArya-kAraNa-saMghAtAtma-pratyayena vimUDhaH svarUpa-vivekAsamartha AtmAntaHkaraNaM yasya so 'haN^kAra-vimUDhAtmAnAtmany AtmAbhimAnI tAni karmANi kartAham iti karomy aham iti manyate kartR^itvAdhyAsena | kartAham iti tR^in-pratyayaH | tena na lokAvyaya-niShThA-khal-artha-tR^iNAm [PAN 2.3.69] iti ShaShThI-pratiShedhaH ||27||

vishvanAthaH : nanu yadi vidvAn api karma kuryAt, tarhi vidvad-aviduShoH ko visheShaH ? ity AshaN^kya tayor visheShaM darshayati prakR^iter iti dvAbhyAm | prakR^iter guNaiH kAryair indriyaiH sarvashaH sarva-prakAreNa kriyamANAni yAni karmANi tAny aham eva kartA karomIty avidvAn manyate ||27||

baladevaH : karmitva-sAmye 'pi vij~nAj~nayor visheSham Aha prakR^iter iti dvAbhyAm | ahaMkAra-vimUDhAtmA jano 'haM karmANi karteti manyate | na lokAvyaya-niShThA iti sUtrAt ShaShThI-niShedhaH | karmANi laukikAni vaidikAni ca | tAni kIdR^ishAnIty Aha prakR^iter Isha-mAyAyA guNais tat-kAryair sharIrendriya-prANair Ishvara-pravartitaiH kriyamANAnIti | idam eva veditavyam - upakrama-vinirNayAt saMvid-vapur-jIvAtmAsmad-arthaH kartA cAnAdi-kAla-viShaya-bhoga-vAsanAkrAntas tad-bhogArthikAM sva-sannihitAM prakR^itim AshliShTas tat-kAryeNAhaN^kAreNa vimUDhAtmA tAdR^isha-sva-vij~nAna-shUnyaH sharIrAdy-ahaM-bhAvavAn prAkR^itaiH sharIrAdibhir Ishena ca siddhAni karmANi mayaivaikena kR^itAnIti manyate | kartur Atmano yat kartR^itvaM tat kila dehAdibhis tribhiH paramAtmanA ca sarva-pravartakena ca siddhyati | na tv ekena jIvenaiva | tac ca mayaiva siddhyatIti jIvo yan manyate tad ahaN^kAra-vimauDhyAd eva - adhiShThAnaM tathA karthA [GItA 18.14] ity AdikAc caramAdhyAya-vAkya-trayAt | kArya-kAraNa-kartR^itve hetuH prakR^itir ucyate [GItA 13.18] ity atra sharIrendriyAdi-kartR^itvaM prakR^iter iti yad varNayiShyate, tatrApi kevalAyAs tasyAs tan na shakyaM mantum | puruSha-saMsargeNaiva tat-pravR^itter aN^gIkArAt | tatash ca puruShasya kartR^itvam avarjanIyam iti vyAkhyAsyate ||27||

__________________________________________________________

BhG 3.28

tattvavit tu mahA-bAho guNa-karma-vibhAgayoH |
guNA guNeShu vartanta iti matvA na sajjate ||28||

shrIdharaH : vidvAMs tu na tathA manyate ity Aha tattvavid iti | nAhaM guNAtmaka iti guNebhya Atmano vibhAgaH | na me karmANIti karmabhyo 'py Atmano vibhAgaH | tayor guNa-karma-vibhAgayor yas tattvaM vetti sa tu na kartR^itvAbhiniveshaM na karoti | tatra hetuH - guNA iti | guNA indriyANi guNeShu viShayeShu vartante nAham iti matvA ||28||

madhusUdanaH : vidvAMs tu tathA na manyata ity Aha tattvavid iti | tattvaM  yAthAtmyaM vettIti tattvavit | tu-shabdena tasyAj~nAd vaishiShTyam Aha | kasya tattvam ity ata Aha guNa-karma-vibhAgayoH | guNA dehendriyAntaH-karaNAny ahaN^kArAspadAni karmANi ca teShAM vyApAra-bhUtAni mama-kArAspadAnIti guNa-karmeti dvandvaikavad bhAvaH | vibhajyate sarveShAM jaDAnAM vikAriNAM bhAsakatvena pR^ithag bhavatIti vibhAgaH sva-prakAsha-j~nAna-rUpo 'saN^ga AtmA | guNa-karma ca vibhAgash ceti dvandvaH | tayor guNa-karma-vibhAgayor bhAsya-bhAsakayor jaDa-caitanyayor vikAri-nirvikArayos tattvaM yAthAtmyaM yo vetti sa guNAH karaNAtmakA guNeShu viShayeShu pravartante vikAritvAn na tu nirvikAra Atmeti matvA na sajjate saktiM kartR^itvAbhinivesham atattvavid iva na karoti | he mahAbAho ! iti sambodhayan sAmudrikokta-sat-puruSha-lakShaNa-yogitvAn na pR^ithag-jana-sAdhAraNyena tvam avivekI bhavitum arhasIti sUcayati |

guNa-vibhAgasya karma-vibhAgasya ca tattvavid iti vA | asmin pakShe guNa-karmaNor ity etAvataiva nirvAhe vibhAga-padasya prayojanaM cintyam ||28|| 

vishvanAthaH : guNa-karmaNor yau vibhAgau tayos tattvaM vettIti saH | tatra guNa-vibhAgaH sattva-rajas-tamAMsi | karma-vibhAgaH sattvAdi-kArya-bhedA devatendriya-viShayAH | tayos tattvaM svarUpaM | taj-j~nas tu tattva-vit | guNA devatAH prayojyAnIndriyANi cakShur-AdIni guNeShu rUpAdiShu viShayeShu vartante | ahaM tu na guNaH, nApi guNa-kAryaH ko 'pi, nApi guNeShu guNa-kAryeShu teShu me ko 'pi sambandha iti matvA vidvAMs tu na sajjate ||28||

baladevaH : vij~nas tu na tathety Aha tattva-vit tv iti | guNa-vibhAgasya karma-vibhAgasya ca tattva-vit | guNebhya indriyebhyaH karmabhyash ca tat-kR^itebhyo yaH svayasa vibhAgo bhedas tasya tattvaM svarUpaM tat-tad-vaidharmya-paryAlocanayA yo nAhaM guNa-karma-vapuH iti vettIty arthaH | sa hi guNA indriyANi guNeShu shabdAdiShu viShayeShu tat-tad-devatA-preritAni pravartante tAn prakAshayanti | ahaM tv asaN^ga-vij~nAnAnandatvAt tad-bhinno, na teShu tAdrUpyeNa varte, na tAn prakAshayAmIti matvA teShu na sajjante | kintv Atmany eva sajjate | atrApi matvety anena kartR^itvaM jIvasyoktaM bodhyam ||28||

__________________________________________________________

BhG 3.29

prakR^iter guNa-saMmUDhAH sajjante guNa-karmasu |
tAn akR^itsna-vido mandAn kR^itsna-vin na vicAlayet ||29||

shrIdharaH : na buddhi-bhedam ity upasaMharati prakR^iter iti | ye prakR^iter guNaiH sattvAdibhiH saMmUDhAH santaH guNeShv indriyeShu tat-karmasu ca sajjante | tAn akR^itsna-vido mandAn manda-matIn kR^itsna-vit sarvaj~no na vicAlayet ||29||

madhusUdanaH : tad evaM vidvad-aviduShoH karmAnuShThAna-sAmyena vidvAn aviduSho buddhi-bhedaM na kuryAd ity uktam upasaMharati | prakR^iteH pUrvoktAyA mAyAyA guNaiH kAryatayA dharmair dehAdibhir vikAraiH samyaÇ mUDhAH svarUpAsphuraNena tAn evAtmatvena manyamAnAs teShAm eva guNAnAM dehendriyAntaH-karaNAnAM karmasu vyApAreShu sajjante saktiM vayaM kurmas tat-phalAyeti dR^iDhatarAm AtmIya-buddhiM kurvanti ye tAn karma-saN^gino 'kR^itsna-vido 'nAtmAbhimAnino madnAn ashuddha-cittatvena j~n¨nAdhikAram aprAptAn kR^itsna-vit paripUrNAtmavit svayaM na vicAlayet karma-shraddhAto na pracyAvayed ity arthaH | ye tv amandAH shuddhAntaH-karaNAs te svayam eva vivekodayena vicalanti j~nAnAdhikAraM prAptA ity abhiprAyaH |

kR^itsnAkR^itsna-shabdAv AtmAnAtma-paratayA shruty-arthAnusAreNa vArtika-kR^idbhir vyAkhyAtau -

     sad evety Adi-vAkyebhyaH kR^itsnaM vastu yato 'dvayam |
     sambhavas tad-viruddhasya kuto 'kR^itsnasya vastunaH ||
     yasmin dR^iShTe 'py adR^iShTo 'rthaH sa tad anyash ca shiShyate |
     tathAdR^iShTe 'pi dR^iShTaH syAd akR^itsnas tAdR^ig ucyate || iti |

anAtmanaH sAvayavatvAd aneka-dharmavattAc ca kenacid dharmeNa kenacid avayavena vA vishiShTe tasminn ekasmin ghaTAdau j~nAte 'pi dharmAntareNa avayavAntareNa vA vishiShTaH sa evAj~nAto 'vashiShyate | tad anyash ca paTAdir aj~nAto ' vashiShyata eva | tathA tasmin ghaTAdAv aj~nAte 'pi paTAdir j~nAtaH syAd iti taj-j~nAne 'pi tasyAnyasya cAj~nAnAt tad-aj~nAne py anya-j~nAnAc ca so 'kR^itsna ucyate | kR^itsnas tv advaya Atmaiva taj-j~nAne kasyacid avasheShasyAbhAvAd iti shloka-dvayArthaH ||29||

vishvanAthaH : nanu yadi jIvA guNebhyo guNa-kAryebhyash ca pR^ithag-bhUtAs tad-asambandhAs tarhi kathaM te viShayeShu sajjanto dR^ishyante ? tatrAha prakR^iter guNa-saMmUDhAs tad-AveshAt prApta-saMmohA yathA bhUtAviShTo manuShya AtmAnaM bhUtam eva manyate, tathaiva prakR^iti-guNAviShTA jIvAH svAn guNAn eva manyante | tato guNa-karmasu guNa-kAryeShu viShayeShu sajjante | tAn akR^itsna-vido manda-matIn kR^itsna-vit sarvaj~no na vicAlayet | tvaM guNebhyaH pR^ithag-bhUto jIvo na tu guNaH iti vicAraM prApayituM na yatate, kintu guNAvesha-nivartakaM niShkAma-karmaiva kArayet | na hi bhUtAviShTo manuShyaH na tvaM bhUtaH kintu manuShya eva iti shata-kR^itve 'py upadeshena na svAsthyam Apadyate, kintu tan-nivartakauShudha-maNi-mantrAdi-prayogenaiveti bhAvaH ||29||

baladevaH : na buddhi-bhedaM janayed ity etad upasaMharati prakR^iter iti | prakR^iter guNena tat-kAryeNAhaN^kAreNa mUDhA bhUtAvesha-nyAyena dehAdikam evAtmAnaM manyamAnA janA guNAnAM dehendriyANAM karmasu vyApAreShu sajjante | tAn akR^itsna-vido 'lpa-j~nAn mandAn Atma-tattva-grahaNAlasAn kR^itsna-vit pUrNAtma-j~nAno na vicAlayet guNa-karmAnyo vishuddha-caitanyAnandas tvam iti tattvaM grAhayituM necchet, kintu tad-rucim anusR^itya vaidika-karmANi shreNyAkramAd Atma-tattva-pravaNaM cikIrsed iti bhAvaH ||29||

__________________________________________________________

BhG 3.30

mayi sarvANi karmANi saMnyasyAdhyAtma-cetasA |
nirAshIr nirmamo bhUtvA yudhyasva vigata-jvaraH ||30||

shrIdharaH : tad evaM tattva-vido 'pi karma kartavyam | tvaM tu nAdyApi tattvavit | ataH karmaiva kurv ity Aha mayIti | sarvANi karmANi mayi saMnyasya samarpya | adhyAtma-cetasA antaryAmy-adhIno 'haM karma karomIti dR^iShTyA | nirAshI niShkAmaH | ataeva mat-phala-sAdhanaM mad-artham idaM karmety evaM mamatA-shUnyash ca bhUtvA | vigata-jvaras tyakta-shokash ca bhUtvA ||30||

madhusUdanaH : evaM karmAnuShThAna-sAmye 'py aj~na-vij~neyoH kartR^itvAbhinivesha-tad-abhAvAbhyAM visheSha uktaH | idAnIm aj~nasyApi mumukShor amumukShv-apekShayA bhagavad-arpaNaM phalAbhisandhy-abhAvaM ca visheShaM vadann aj~natayArjunasya karmAdhikAraM draDhayati mayIti | mayi bhagavati vAsudeve parameshvare sarvaj~ne sarva-niyantari sarvAtmani sarvANi karmANi laukikAni vaidikAni ca sarva-prakArANi adhyAtma-cetasAhaM kartAntaryAmy-adhInas tasmA eveshvarAya rAj~na iva bhR^ityaH karmANi karomIty anayA buddhyA saMnyasya samarpya nirAshIr niShkAmo nirmamo deha-putra-bhrAtrAdiShu svIyeShu mamatA-shUnyo vigata-jvaraH | santApa-hetutvAc choka eva jvara-shabdenoktaH | aihika-pAratrika-duryasho-naraka-pAtAdi-nimitta-shoka-rahitash ca bhUtvA tvaM mumukShur yudhyasva vihitAni karmANi kurv ity abhiprAyaH | atra bhagavad-arpaNaM niShkAmatvaM ca sarva-karma-sAdhAraNaM mumukShoH | nirmamatvaM tyakta-shokatvaM ca yuddha-mAtre prakR^ita iti draShTavyam anyatra mamatAshokayor aprasaktatvAt ||30||

vishvanAthaH : tasmAt tvaM mayy adhyAtma-cetasAtmanIty arthaH | evam adhyAtmam avyayIbhAva-samAsAt | tatash ca Atmani yac cetas tad-adhyAtma-cetas tenAtma-niShThenaiva cetasA, na tu viShaya-niShThenety arthaH | mayi karmANi saMnyasya samarpya nirAshIr niShkAmo nirmamaH sarvatra mamatA-shUnyo yudhyasva ||30||

baladevaH : mayIti | yasmAd evaM tasmAt pariniShThitas tvam adhyAtma-cetaH svAtma-tattva-viShayaka-j~nAnena sarvANi karmANi rAj~ni bhR^itya iva mayi pareshe saMnyasya samarpayitvA yudhyasva | kartR^itvAbhinivesha-shUnyaH | yathA rAja-tantro bhR^ityas tad-Aj~nayA karmANi karoti, tathA mat-tantras tvaM mad-Aj~nayA tAni kuru lokAn saJNjighR^ikShuH | Atmani yac cetas tad adhyAtma-cetas tena | vibhakty-arthe 'vyayIbhAvaH | nirAshIH svAmy-Aj~nayA karomIti tat-phalecchA-shUnyaH | ataeva mat-phala-sAdhanAni mad-artham amUni karmANIty evaM mamatva-varjjitaH | vigata-jvaras tyakta-bandhu-vadha-nimittaka-santApash ca bhUtveti | arjunasya kShatriyatvAd yudhyasvety uktam | svAshrama-vihitAni karmANi mumukShubhiH kAryANIti vAkyArthaH ||30||

__________________________________________________________

BhG 3.31

ye me matam idaM nityam anutiShThanti mAnavAH |
shraddhAvanto 'nasUyanto mucyante te 'pi karmabhiH ||31||

shrIdharaH : evaM karmAnuShThAne guNam Aha ye ma iti | mad-vAkye shraddhAvanto |nasUyanto duHkhAtmake karmaNi pravartayatIti doSha-dR^iShTim akurvantash ca me madIyam idaM matam anutiShThanti te 'pi shanaiH karma kurvANAH samyag j~nAnivat karmabhir mucyante ||31||

madhusUdanaH : phalAbhisandhi-rAhityena bhagavad-arpaNa-buddhyA bhagavad-arpaNa-buddhyA vihita-karmAnuShThAnaM sattva-shuddhi-j~nAna-prApti-dvAreNa mukti-phalam ity Aha ye ma iti | idaM phalAbhisandhi-rAhityena vihita-karmAcaraNa-rUpaM mama matam nityam nitya-veda-bodhitatvenAnAdi-paramparA-gatam Avashyakam iti vA sarvadeti vA | mAnavAH manuShyA ye kecin manuShyAdhikAritvAt karmaNAM shraddhAvantaH shAstrAcAryopadiShTe 'rthe 'nanubhUte 'py evam evaitad iti vishvAsaH shraddhA tadvantaH | anasUyanto guNeShu doShAviShkaraNam asUyA | sA ca duHkhAtmake karmaNi mAM pravartayann akAruNiko 'yam ity evaMrUpA prakR^ite prasaktA tAm asUyAM mayi gurau vAsudeve sarva-suhR^idy akurvanto ye 'nutiShThanti te 'pi sattva-shuddhi-j~nAna-prApti-dvAreNa samyag-j~nAnivan tmucyante karmabhir dharmAdharmAkhyaiH ||31||

vishvanAthaH : sva-kR^itopadeshe pravartayitum Aha ye ma iti ||31||

baladevaH : shruti-rahasye svamate 'nuvartinAM phalaM vadan tasya shraiShThyaM vya¤jayati ye ma iti | nityaM sarvadA shruti-bodhitatvenAnAdi-prAptaM vA | shraddhAvanto dR^iDha-vishvastAH | anasUyanto mocakatva-guNavati tasmin kim amunA shrama-bahulena niShphalena karmaNety evaM doShAropa-shUnyAH | te 'pIty apir avadhAraNe | yad vA, ye mamedaM matam anutiShThanti ye cAnuShThAtum ashaknuvanto 'pi tatra shraddhAlavaH, ye ca shraddhAlavo 'pi tan nAsUyante te 'pIty arthaH | sAmpratAnuShThAnAbhAve 'pi tasmin shraddhayAnasUyayA ca kShINa-doShAs te kiMcit prAnte tad anuShThAya mucyante iti bhAvaH ||31||

__________________________________________________________

BhG 3.32

ye tv etad abhyasUyanto nAnutiShThanti me matam |
sarva-j~nAna-vimUDhAMs tAn viddhi naShTAn acetasaH ||32||

shrIdharaH : vipakShe doSham Aha ye tv etad iti | ye tu nAnutiShThanti tAn acetaso viveka-shUnyAn ataeva sarvasmin karmaNi brahma-viShaye ca yaj j~nAnaM tatra vimUDhAn naShTAn viddhi ||32||

madhusUdanaH : evam anvaye guNam uktvA vyatireke doSham Aha ye tv iti | tu-shabdaH shraddAvad-vaidharymyam ashraddhAM sUcayati | tena ye nAstikyAd ashraddadhAnA abhyasUyanto doSham udbhAvayanta etan mama mataM nAnuvartante tAn acetaso duShTa-cittAn ataeva sarva-j~nAna-vimUDhAn sarvatra karmaNi brahmaNi sa-guNe nirguNe ca yaj j~nAnaM tatra vividhaM pramANataH prameyataH prayojanatash ca mUDhAn sarva-prakAreNAyogyAn naShTAn sarva-puruShArtha-bhraShTAn viddhi jAnIhi ||32|| 

vishvanAthaH : vipakShe doSham Aha ye tv iti |

baladevaH : vipakShe doSham Aha ye tv etad iti | ye tu nAnutiShThanti tAn acetaso viveka-shUnyAn ataeva sarvasmin karmaNi brahma-viShaye ca yaj j~nAnaM tatra vimUDhAn naShTAn viddhi ||32||

__________________________________________________________

BhG 3.33

sadR^ishaM ceShTate svasyAH prakR^iter j~nAnavAn api |
prakR^itiM yAnti bhUtAni nigrahaH kiM kariShyati ||33||

shrIdharaH : nanu tarhi mahA-phalatvAd indriyANi nigR^ihya niShkAmAH santaH sarve 'pi svadharmam eva kiM nAnutiShThanti ? tatrAha sadR^isham iti | prakR^itiH prAcIna-karma-saMskArAdhInaH svabhAvaH | svasyAH svakIyAyAH prakR^iteH svabhAvasya sadR^isham anurUpam eva guNa-doSha-j~nAnavAn api ceShTate | kiM punar vaktavyam aj~nash ceShTata iti | yasmAd bhUtAni sarve 'pi prANinaH prakR^itiM yAnty anuvartante | evaM ca sati indriya-nigrahaH kiM kariShyati ? prakR^iter balIyastvAd ity arthaH ||33||

madhusUdanaH : nanu rAj~na iva tava shAsanAtikrame bhayaM pashyantaH katham asUyantas tava mataM nAnuvartante kathaM vA sarva-puruShArtha-sAdhane pratikUlA bhavantIty ata Aha sadR^isham iti | prakR^itir nAma prAg-janma-kR^ita-dharmAdharma-j~nAnecchAdi-saMskAro vartamAna-janmany abhivyaktaH sarvato balavAn taM vidyA-karmaNI samanvArabhete pUrva-praj~nA ca iti shruti-pramANakaH | tasyAH svakIyAyAH prakR^iteH sadR^isham anurUpam eva sarvo jantur j~nAnavAn brahmavid api pashv-Adibhish cAvisheShAt iti nyAyAt | guNa-doSha-j~nAnavAn vA ceShTate kiM punar mUrkhaH | tasmAd bhUtAni sarve prANinaH prakR^itiM yAnty anuvartante puruShArtha-bhraMsha-hetu-bhUtAm api | tatra mama vA rAj~no vA nigrahaH kiM kariShyati | rAgautkaTyena duritAn nivartayituM na shaknotIty arthaH | mahA-naraka-sAdhanatvaM j~nAtvApi durvAsanA-prAbalyAt pApeShu pravartamAnA na mac-chvAsanAtikrama-doShAd bibhyatIti bhAvaH ||3.33||

vishvanAthaH : nanu rAj~na iva tava parameshvarasya matam ananutiShThanto rAja-kR^itAd iva tva-kR^itAn nigrahAt kiM na vibhAti ? satyam | ye khalu indriyANi cArayanto vartante, te vivvekino 'pi rAj~naH parameshvarasya ca shAsanaM mantuM na shaknuvanti | tathaiva teShAM svabhAvo 'bhUd ity Aha sadR^isham iti | j~nAnavAn api evaM pApe kR^ite saty evaM narako bhaviShyaty evaM rAja-daNDo bhaviShyati | evaM duryashash ca bhaviShyatIti vivekavAn api svasyAH prakR^iteH cirantana-pApAbhyAsottha-duHkha-bhArasya sadR^isham anurUpam eva ceShTate | tasmAt prakR^itiM svabhAvaM yAnty anusaranti | tatra nigrahas tac-chAstra-dvArA mat-kR^ito rAja-kR^ito vA tenAshuddha-cittAn ukta-lakShaNo niShkAma-karma-yogaH shuddha-cittAn j~nAna-yogash ca saMskartuM prabodhayituM ca shaknoti, na tv atyantAshuddha-cittAn, kintu tAn api pApiShTha-svabhAvAn yAdR^icchika-mat-kR^ipottha-bhakti-yoga eva uddhartuM prabhavet | yad uktaM skAnde -

     aho dhanyo 'si devarShe kR^ipayA yasya te kShaNAt |
     nIco 'py utpulako lebhe lubdhako ratim ucyate ||33||

baladevaH : nanu sarveshvarasya te matam atikramatAM daNDaH shAstreNocyate tasmAt te kim u na bibhyati ity Aha sadR^isham iti | prakR^itir anAdi-kAla-pravR^ittyA sva-durvAsanA tasyAH svIyAyAH sadR^isham anurUpam eva j~nAnavAn shAstroktaM daNDaM jAnann api janash ceShTate pravartate kim utAj~naH | tato bhUtAni sarve janAH prakR^itiM puruShArtha-vibhraMsha-hetu-bhUtAm api tAM yAnty anusaranti | tatra nigrahaH shAstra-j~nAno 'pi daNDaH sat-prasaN^ga-shUnyasya kiM kariShyati ? durvAsanAyAH prAbalyatAM nivartayituM na shakShyatIty arthaH | sat-prasaN^ga-sahitasya tu tAM prabalAm api nihanti - santa evAsya chindanti mano-vyasanam uktibhiH [BhP 11.26.26] ity Adi smR^itibhyaH ||33||

__________________________________________________________

BhG 3.34

indriyasyendriyasyArthe rAga-dveShau vyavasthitau |
tayor na vasham Agacchet tau hy asya paripanthinau ||34||

shrIdharaH : nanv evaM prakR^ity-adhIneva cet puruShasya pravR^ittis tarhi vidhi-niShedha-shAstrasya vaiyarthyaM prAptam ity AshaN^kyAha indriyasyeti | indriyasyendriyasyeti-vIpsayA sarveShAm indriyANAM praty ekam ity uktam | arthe sva-sva-viShaye 'nukUle rAgaH pratikUle dveSha ity evaM rAga-dveShau vyavasthitAv avashyaM bhAvinau | tatash ca tad-anurUpA pravR^ittir iti bhUtAnAM prakR^itiH | tathApi tayor vashavartI na bhaved iti shAstreNa niyamyate | hi yasmAd | asya mumukShos tau parinpanthinau pratipakShau | ayaM bhAvaH - viShaya-smaraNAdinA rAga-dveShaAv utpAdyAnavahitaM puruSham anarthe 'tigambhIre srotasIva prakR^itir balA pravartayati | shAstraM tu tataH prAg eva viShayeShu rAga-dveSha-pratibandhake parameshvara-bhajanAdau taM pravartayati | tatash ca gambhIra-srotaH-pAtAt pUrvam eva nAvam Ashrita iva nAnarthaM prApnoti | tad evaM svAbhAvikI pashv-Adi-sadR^ishIM pravR^ittiM tyaktvA dharme pravartitavyam ity uktam ||34||

madhusUdanaH : nanu sarvasya prANi-vargasya prakR^iti-vasha-vartitve laukika-vaidika-puruShakAra-viShayAbhAvAd vidhi-niShedhArthakyaM prAptaM, na ca prakR^iti-shUnyaH kashcid asti yaM prati tad-arthavattvaM syAd ity ata Aha indriyasyendriyasyArthe iti | indriyasyendriyasyeti vIpsayA sarveShAm indriyANAm arthe viShaye shabde sparshe rUpe gandhe ca | evaM karmendriya-viShaye 'pi vacanAdAv anukUle shAstra-niShiddhe 'pi rAgaH pratikUle shAstra-vihite 'pi dveSha ity evaM pratIndriyArthaM rAga-dveShau vyavasthitAv AnukUlya-prAtikUlya-vyavasthayA sthitau na tv aniyamena sarvatra tau bhavataH | tatra puruShakArasya shAstrasya cAyaM viShayo yat tayor vashaM nAgacched iti | kathaM yA hi puruShasya prakR^itiH sA balavad aniShTAnubandhitva-j~nAnAbhAva-sahakR^iteShTa-sAdhanatva-j~nAna-nibandhanaM rAgaM puraskR^ityaiva shAstra-niShiddhe kala¤ja-bhakShaNAdau pravartayati | tathA balavad-aniShTAnubandhitva-j~nAnAbhAva-sahakR^iteShTa-sAdhanatva-j~nAna-nibandhanaM rAgaM puraskR^ityaiva shAstra-niShiddhe kala¤ja-bhakShaNAdau pravartayati | tatra shAstreNa pratiShiddhasya balavad aniShTAnubandhitve j~nApite sahakArya-bhAvAt kevalaM dR^iShTeShTa-sAdhanatAj~nAnaM madhu-viSha-saMpR^iktAnna-bhojana iva tatra na rAgaM janayituM shaknoti | evaM vihitasya shAstreNa balavad iShTAnubandhitve bodhite sahakArya-bhAvAt kevalam aniShTa-sAdhanatva-j~nAnaM bhojanAdAv iva tatra na dveShaM janayituM shaknoti | tatash cApratibaddhaM shAstraM vihite puruShaM pravartayati niShiddhAc ca nivartayatIti shAstrIya-viveka-vij~nAna-prAbalyena svAbhAvika-rAga-dveShayoH kAraNopamardenopamardAn na prakR^itir viparIta-mArge puruShaM shAstra-dR^iShTiM pravartayituM shaknotIti na shAstrasya puruShakArasya ca vaiyarthya-porasaN^gaH |

tayo rAga-dveShayor vashaM nAgacchet tad-adhIno na pravarteta nivarteta vA kintu shAstrIya-tad-vipakSha-j~nAnena tat-kAraNa-vighaTana-dvArA tau nAshayet | hi yasmAt tau rAga-dveShau svAbhAvika-doSha-prayuktAv asya puruShasya shreyo 'rhtinaH paripanthinau shatrU shreyo-mArgasya vighna-kartArau dasyU iva pathikasya | idaM ca dvayA ha prAjApatyA devAsh cAsurAsh ca tataH kAnIyasA eva devA jyAyasA asurAs ta eShu lokeShv aspardhanta ity Adi-shrutau svAbhAvika-rAga-dveSha-nimitta-shAstra-viparIta-pravR^ittim asuratvena shAstrIya-pravR^ittiM ca devatvena nirUpya vyAkhyAtam ativistareNety uparamyate ||34||

vishvanAthaH : yasmAd duHsvabhAveShu lokeShu vidhi-niShedha-shAstraM na prabhavati, tasmAd yAvat pApAbhyAsottha-duHsvabhAvo nAbhUt tAvad yatheShTam indriyANi na cArayed ity Aha indriyasendriyasyeti vIpsA pratyekam | sarvendriyANAm arthe sva-sva-viShaye para-strI-mAtra-gAtra-darshana-sparshana-tat-sampradAnaka-dravya-dAnAdau shAstra-niShiddhe 'pi rAgas tathA guru-vipra-tIrthAtithi-darshana-sparshana-paricaraNa-tat-sampradAnaka-dhana-vitaraNAdau shAstra-vihite 'pi dveSha ity etau visheShaNAvasthitau vartete | tayor vasham adhInatvaM na prApnuyAt | yad vA, indriyArthe strI-darshanAdau rAgas tat-pratighAte kenacit kR^ite sati dveSha ity asya puruShArtha-sAdhakasya kvacit tu mano 'nukUle 'rthe surasa-snigdhAnnAdau rAgo manaH pratikUle 'rthe virasa-rukShAnnAdau dveShas tathA sva-putrAdi-darshana-shravaNAdau rAgo vairi-putrAdi-darshana-shravaNAdau dveShaH | tayor vashaM na gacched ity vyAcakShate ||34||

baladevaH : nanu prakR^ity-adhInA cet puMsAM pravR^ittis tarhi vidhi-niShedha-shAstre vyartha iti cet tatrhA indriyasyendriyasyeti | vIpsayA sarveShAm ity uktam | tatash ca j~nAnendriyANAM shrotrAdInAm arthe viShaye shabdAdau, karmendriyANAm ca vAg-AdInAm arthe vacanAdau rAgaH, pratikUle shAstra-vihite 'pi sat-sambhAShaNa-sat-sevana-sat-tIrthAgamanAdau dveSha ity evaM rAga-dveShau vyavasthitau cAnukUlya-prAtikUlye vyavasthayA sthitau bhavato na tv aniyamenety arthaH | yadyapi tad-anuguNA prANinAM pravR^ittis tathApi shreyo-lipsur janas tayo rAga-dveShayor vashaM nAgacchet | hi yasmAt tAv asya paripanthinau vighna-kartArau bhavataH pAnthasyeva dasyU | etad uktaM bhavati - anAdi-kAla-pravR^ittA hi vAsanA niShThAnubandhitva-j~nAnAbhAva-sahakR^iteneShTa-sAdhanatva-j~nAnena niShiddhe 'pi para-dAra-sambhAShaNAdau rAgam utpAdya puMsaH pravartayati | tatheShTa-sAdhanatva-j~nAnAbhAva-sahakR^itenAniShTa-sAdhanatva-j~nAnena vihite 'pi sat-sambhAShaNAdau dveSham utpAdya tatas tAn nivartayati | shAstraM kila sat-prasaN^ga-shrutam aniShTAnubhandhitva-bodhanena niShiddhAn mano 'nukUlAd api nivartayati dveSham utpAdya | iShTAnubandhitva-bodhanena vihite manaH-pratikUle 'pi rAgam utpAdya pravartayatIti na vidhi-niShedha-shAstrayor vaiyarthyam iti ||34||

__________________________________________________________

BhG 3.35

shreyAn sva-dharmo viguNaH para-dharmAt svanuShThitAt |
sva-dharme nidhanaM shreyaH para-dharmo bhayAvahaH ||35||

shrIdharaH : tarhi sva-dharmasya yuddhAder duHkha-rUpasya yathAvat kartum ashakyatvAt para-dharmasya cAhiMsAdeH sukaratvAd dharmatvAvisheShAc ca tatra pravartitum icchantaH praty Aha shreyAn iti | kiMcid aN^ga-hIno 'pi sva-dharmaH shreyAn prashasyataraH | svanuShThitAt sakalAN^ga-sampUrtyA kR^itAd api para-dharmAt sakAshAt | tatra hetuH - sva-dharme yuddhAdau pravartamAnasya nidhanaM maraNam api shreShThaM svargAdi-prApakatvAt | para-dharmas tu bhayAvaho niShiddhatvena naraka-prApakatvAt ||35||

madhusUdanaH : nanu svAbhAvika-rAga-dveSha-prayukta-pashv-Adi-sAdhAraNa-pravR^itti-prahANena shAstrIyam eva karma kartavyaM cet tarhi yat sukaraM bhikShAshanAdi tad eva kriyatAM kim ati-duHkhAvahena yuddhenety ata Aha shreyAn iti | shreyAn prashasyataraH sva-dharmo yaM varNAshramaM vA prati yo vihitaH sa tasya sva-dharmo viguNo 'pi sarvAN^gopasaMhAram antareNa kR^ito 'pi para-dharmAt svaM praty avihitAt svanuShThitAt sarvAN^gopasaMhAreNa sampAditAd api | na hi vedAtirikta-mAna-gamyo dharmaH, yena para-dharme 'py anuShTheyo dharmatvAt sva-dharmavad ity anumAnaM tatra mAnaM syAt |  codana-lakShaNo 'rtho dharmaH iti nyAyAt | ataH sva-dharme kiMcid aN^ga-hIne 'pi sthitasya nidhanaM maraNam api shreyaH prashasyataraM para-dharma-sthasya jIvitAd api | sva-dharma-sthasya nidhanaM hIha-loke kIrtyAvahaM para-loke ca svargAdi-prApakam | para-dharmas tu ihAkIrti-karatvena paratra naraka-pradatvena ca bhayAvaho yato 'to rAga-dveShAdi-prayukta-svAbhAvika-pravR^ittivat para-dharmo 'pi heya evety arthaH |

evaM tAvad bhagavan-matAN^gIkAriNAM shreyaH-prAptis tad-anaN^gIkAriNAM ca shreyo-mArga-bhraShTatvam uktam | shreyo-mArga-bhraMshena phalAbhisandhi-pUrvaka-kAmya-karmAcaraNe ca kevala-pApa-mAtrAcaraNe ca bahUni kAraNAni kathitAni ye tv etad abhyasUyanta ity AdinA | tatrAyaM saN^graha-shlokaH -

     shraddhA-hAnis tathAsUyA duShTa-cittatvam UDhate |
prakR^iter vasha-vartitvaM rAga-dveShau ca puShkalau |
para-dharma-rucitvaM cety uktA durmArga-vAhakAH |||35||

vishvanAthaH : tatash ca yuddha-rUpasya yathAvad rAga-dveShAdi-rAhityena kartum ashakyatvAt para-dharmasya cAhiMsAdeH sukaratvAd dharmatvAvisheShAc ca tatra pravartitum icchantaM praty Aha shreyAn iti | viguNaH kiMcid doSha-vishiShTo 'pi samyag anuShThAtum ashakyo 'pi para-dharmAt svanuShThitAt sAdhv evAnuShThAtuM shakyAd api sarva-guNa-pUrNAd api sakAshAt shreyAn | tatra hetuH - svadharma ity Adi | 

vidharmaH para-dharmash ca 
AbhAsa upamA chalaH |
adharma-shAkhAH pa¤cemA 
dharma-j~no 'dharmavat tyajet || [BhP 7.15.12] iti saptamokteH ||35||

baladevaH : nanu sva-prakR^iti-nirmitAM rAga-dveSha-mayIM pashv-Adi-sAdhAraNIM pravR^ittiM vihAya shAstrokteShu dharmeShu vartitavyam ity uktam | dharma-hR^id-vishuddhau tAdR^isha-pravR^ittir nivartena, dharmAsh ca yuddhAdivad ahiMsAdayo 'pi shAstreNoktAH | tasmAd rAga-dveSha-rAhityena kartum ashakyAd yuddhAder ahiMsA-shilo¤cha-vR^itti-lakShaNo dharma uttama iti cet tatrAha shreyAn iti | 

yasya varNasyAshramasya ca yo dharmo vedena vihitaH, sa ca viguNaH kiMcid aN^ga-vikalo 'pi svanuShThitA sarvAN^gopasaMhAreNAcaritAd api para-dharmAt shreyAn | yathA brAhmaNasyAhiMsAdiH sva-dharmaH kShatriyasya ca yuddhAdiH | na hi dharmo vedAtiriktena pramANena gamyate | cakShur bhinnendriyeNeva rUpam | yathAha jaiminiH - codanA-lakShaNo dharmaH iti | tatra hetuH - svadharme nidhanaM maraNaM shreyaH pratyavAyAbhAvAt para-janmani dharmAcaraNa-sambhavAc ceShTa-sAdhakam ity arthaH | para-dharmas tu bhayAvaho 'niShTa-janakaH | taM praty avihitatvena pratyavAya-sambhavAt | na ca parashurAme vishvAmitre cavyabhicAraH | tayos tat-tat-kulotpannAv api tat tac-coru-mahimnA tat-karmodayAt | tathApi vigAnaM kaShTaM ca tayoH smaryate | ataeva droNAdeH kShAtra-dharmo 'sakR^id vigItaH | 

nanu daivarAtyAdeH kShatriyasya pArivrAjyaM shrUyate tataH katham ahiMsAdeH para-dharmatvam iti cet satyaM, pUrva-pUrvAshrama-dharmaiH kShINa-vAsanayA pArivrAjyAdhikAre sati taM praty ahiMsAdeH sva-dharmatvena vihitatvAt | ataeva sva-dharme sthitasyeti yojyate ||35||

__________________________________________________________

BhG 3.36

arjuna uvAca
atha kena prayukto 'yaM pApaM carati pUruShaH |
anicchann api vArShNeya balAd iva niyojitaH ||36||

shrIdharaH : tayor na vasham Agacchet [GItA 3.34] ity uktam | tad etad ashakyaM manvAno 'rjuna uvAca atheti | vR^iShNer vaMshe avatIrNo vArShNeyaH | he vArShNeya ! anartha-rUpaM pApaM kartum icchann api kena prayuktaH prerito 'yaM puruShaH pApaM carati ? kAma-krodhau viveka-balena niruddhato 'pi puruShasya punaH pApe pravR^itti-darshanAt | anyo 'pi tayor mUlabhUtaH kashcit pravartako bhaved iti sambhAvanayA prashnaH ||36||

madhusUdanaH : tatra kAmya-pratiShiddha-karma-pravR^itti-kAraNam apanudya bhagavan-matam anuvartituM tat-kAraNAvadhAraNAya arjuna uvAca atheti | dhyAyato viShayAn puMsaH ity AdinA pUrvam anartha-mUlam uktam | sAmprataM ca prakR^iter guNa-saMmUDhA ity AdinA bahu-vistaraM kathitam | tatra kiM sarvANy api sama-prAdhAnyena kAraNAni | athavaikam eva mukhyaM kAraNam itarANi tu tat-sahakArINi kevalam | tatrAdye sarveShAM pR^ithak pR^ithaÇ nivAraNe mahAn prayAsaH syAt | antye tv ekasminn eva nirAkR^ite kR^ita-kR^ityatA syAd ity ato brUhi me kena hetunA prayuktaH prerito 'yaM tvan-matAnanuvartI sarva-j~nAna-vimUDhaH puruShaH pApam anarthAnubandhi sarvaM phalAbhisandhi-puraH-saraM kAmyaM citrAdi shatru-vadha-sAdhanaM ca shyanAdi pratiShiddhaM ca kala¤ja-bhakShaNAdi bahu-vidhaM karmAcarati svayaM kartum anicchann api na tu nivR^itti-lakShaNaM parama-puruShArthAnubandhi tvad-upadiShTaM karmecchann api karoti | na ca pAratantryaM vinetthaM sambhavati | ato yena balAd iva niyojito rAj~neva bhR^ityas tvan-mata-viruddhaM sarvAnarthAnubandhitvaM jAnann api tAdR^ishaM karmAcarati tam anartha-mArga-pravartakaM mAM prati brUhi j~nAtvA samucchedAyety arthaH | he vArShNeya vR^iShNi-vaMshe man-mAtAmaha-kule kR^ipayAvatIrNeti sambodhanena vArShNeyI-suto 'haM tvayA nipekShaNIya iti sUcayati ||36||

vishvanAthaH : yad uktaM rAga-dveShau vyavasthitAv [GItA 3.34] ity atra shAstra-niShiddhe |pIndriyArthe para-strI-sambhAShaNAdau rAga ity atra pR^icchati atheti | kena prayojaka-kartrAnicchann api vidhi-niShedha-shAstrArtha-j~nAnavattvAt pApe pravartitum icchA-rahito 'pi balAd iveti prayojaka-preraNa-vashAt prayojyasyApIcchA samyag utpadyate iti bhAvaH ||36||

baladevaH : indriyasya ity Adau shAstra-niShiddhe 'pi para-dAra-sambhAShaNAdau rAgo vyavasthita iti yad uktaM tatrArjunaH pR^icchati atha keneti | he vArShNeya vR^iShNi-vaMshodbhava ! shubhAdibhyash ceti prayuktaH preritaH pApaM carati niShedha-shAstrArtha-j~nAnAt tac-caritam anicchann api balAd iveti | prayojakecchApannatayA prayojye 'pIcchA prajAyate | sa kim IshvaraH, pUrva-saMskAro vA ? tatrAdyaH sAkShitvAt kAruNikatvAc ca na pApe prerakaH | na ca paro jaDatvAd iti prashnArthaH ||36||

__________________________________________________________

BhG 3.37

shrI-bhagavAn uvAca
kAma eSha krodha eSha rajo-guNa-samudbhavaH |
mahAshano mahA-pApmA viddhy enam iha vairiNam ||37||

shrIdharaH : atrottaraM shrI-bhagavAn uvAca kAma eSha krodha eSha iti | yas tvayA pR^iShTo hetur eva kAma eva | nanu krodho 'pi pUrvaM tvayoktam indriyasyendriyasyArtha ity atra | satyam | nAsau tataH pR^ithak | kintu krodho 'py eShaH | kAma eva hi kenacit pratihataH krodhAtmanA pariNamate | pUrvaM pR^ithaktvenokto 'pi krodha-kAmaja evety abhiprAyeNa ekIkR^ityocyate | rajo-guNAt samudbhavatIti tathA | anena sattva-vR^iddhyA rajasi kShayaM nIte sati kAmo na jAyata iti sUcitam | enaM kAmam iha mokSha-mArge vairiNaM viddhi | ayaM ca vakShyamANa-krameNa hantavya eva | yato nAsau dAnena sandhAtuM shakya ity Aha mahAshanaH | mahad-ashanaM yasya saH | duShpUra ity arthaH | na ca sAmnA sandhAtuM shakyaH | yato mahA-pApmA 'tyugraH ||37||

madhusUdanaH : evam arjunena pR^iShTe atho khalv AhuH kAma-maya evAyaM puruSha iti, Atmaivedam agra AsId eka eva so 'kAmayata jAyA me syAd atha prajAyeyAtha vittaM me syAd atha karma kurvIya ity Adi-shruti-siddham uttaram shrI-bhagavAn uvAca kAma iti | yas tvayA pR^iShTo hetur balAd anartha-mArge pravartakaH sa eSha kAma eva mahAn shatruH | yan-nimittA sarvAnartha-prAptiH prANinAm | 

nanu krodho 'py abhicArAdau pravartako dR^iShTa ity ata Aha krodha eShaH | kAma eva kenacid dhetunA pratihataH krodhatvena pariNamate 'taH krodho 'py eSha kAma eva | etasminn eva mahA-vairiNi nivArite sarva-puruShArtha-prAptir ity arthaH | tan-nivAraNopAya-j~nAnAya tat-kAraNam Aha rajo-guNa-samudbhavaH | duHkha-pravR^itti-balAtmako rajo-guNa eva samudbhavaH kAraNaM yasya | ataH kAraNAnuvidhAyitvAt kAryasya so 'pi tathA | yadyapi tamo-guNo 'pi tasya kAraNaM tathApi duHkhe pravR^ittau ca rajasa eva prAdhAnyAt tasyaiva nirdeshaH | etena sAttvikyA vR^ittyA rajasi kShINe so 'pi kShIyata ity uktam | 

athavA tasya katham anartha-mArge pravartakatvam ity ata Aha rajo-guNasya pravR^ittyAdi-lakShaNasya samudbhavo yasmAt | kAmo hi viShayAbhilAShAtmakaH svayam udbhUto rajaH pravartayan puruShaM duHkhAtmake karmaNi pravartayati | tenAyam avashyaM hantavya ity abhiprAyaH | 

nanu sAma-dAna-bheda-daNDAsh catvAra upAyAs tatra prathama-trikasyAsambhave caturtho daNDaH prayoktavyo na tu haThAd evety AshaN^kya trayANAm asambhavaM vaktuM vishinaShTi mahAshano mahA-pApmeti | mahad ashanam asyeti mahAshanaH |

yat pR^ithivyAM vrIhi-yavaM hiraNyaM pashavaH striyaH | 
nAlam ekasya tat sarvam iti matvA shamaM vrajet || iti smR^iteH |

ato na dAnena sandhAtuM shakyaH | nApi sAma-bhedAbhyAM yato mahA-pApmAtyugraH | tena hi balAt prerito 'niShTa-phalam api jAnan pApaM karoti | ato viddhi jAnIhi enaM kAmam iha saMsAre vairiNam |

tad etat sarvaM vivR^itaM vArtika-kAraiH Atmaivedam agra AsIt iti shruti-vyAkhyAne -

     pravR^ittau ca nivR^ittau ca yathoktasyAdhikAriNaH |
svAtantrye sati saMsAra-sR^itau kasmAt pravartate ||
na tu niHsheSha-vidhvasta-saMsArAnartha-vartmani |
nivR^itti-lakShaNe vAcyaM kenAyaM preryate 'vashaH ||
anartha-paripAkatvam api jAnan pravartate |
pAratantryam R^ite dR^iShTA pravR^ittir nedR^ishI kvacit ||
tasmAc chreyorthinaH puMsaH prerako 'niShTa-karmaNi |
vaktavyas tan-nirAsArtham ity arthA syAt parA shrutiH ||
anApta-puruShArtho 'yaM niHsheShAnartha-saN^kulaH |
ity akAmayatAnAptAn pumarthAn sAdhanair jaDaH ||
jihAsati tathAnarthAn avidvAn Atmani shritAn |
avidyodbhUta-kAmaH sann atho khalv iti ca shrutiH ||
akAmataH kriyAH kAshcid dR^ishyante neha kasyacit |
yad yad dhi kurute jantus tat-tat-kAmasya ceShTitam ||
kAma eSha krodha eSha ity Adi-vacanaM smR^iteH |
pravartako nAparo 'taH kAmAd anyaH pratIyate || iti |

akAmata iti manu-vacanam | anyat spaShTam ||37||

vishvanAthaH : eSha kAma eva viShayAbhilAShAtmakaH puruShaM pApe pravartayati tenaiva prayuktaH puruShaH pApaM caratIty arthaH | eSha kAma eva pR^ithaktvena dR^ishyamAna eSha pratyakShaH krodho bhavati | kAma eva kenacit pratihato bhUtvA krodhAkAreNa pariNamatIty arthaH | kAmo rajo-guNa-samudbhava iti rAjasAt kAmAd eva tAmasaH krodho jAyate ity arthaH | kAmasya apekShita-pUraNena nivR^ittiH syAd iti cen nety Aha mahAshano mahad ashanaM yasya saH | 

yat pR^ithivyAM vrIhi-yavaM hiraNyaM pashavaH striyaH | 
nAlam ekasya tat sarvam iti matvA shamaM vrajet || iti smR^iteH |

kAmasyApekShitaM pUrayitum ashakyam eva | nanu dAnena sandhAtum ashakyash cet sAma-bhedAbhyAM sa sva-vashIkartavyaH | tatrAha mahA-pApmAtyugraH ||37||

baladevaH : tatrAha bhagavAn kAma iti | kAmaH prAktana-vAsanA-hetukaH shabdAdi-viShayako 'bhilAShaH puruShaM pApe prerayati tad anicchum api so 'sya preraka ity arthaH | nanv abhicArAdau krodho 'pi prerako dR^iShTaH sa cendriyasyety AdaubhavatApi pR^ithag ukta iti cet, satyam | na sa tasmAt pR^ithak, kintv eSha kAma eva kenacic cetanena pratihataH krodho bhavati | dugdham ivAmlena yuktaM dadhi | kAma-jaya eva krodha-jaya iti bhAvaH | kIdR^ishaH kAma ity Aha rajo-guNeti | sattva-vR^iddhyA rajasi nirjite kAmo nirjitaH syAd ity arthaH | na cApekShita-pradAnena kAmasya nivR^ittir ity Aha mahAshana iti | 

yat pR^ithivyAM vrIhi-yavaM hiraNyaM pashavaH striyaH | 
nAlam ekasya tat sarvam iti matvA shamaM vrajet || iti smaraNAt |

na ca sAmnA bhedena vA sa vashIbhaved ity Aha mahApApmeti | yo 'tyugro viveka-j~nAna-vilopena niShiddhe 'pi pravartayati tasmAd iha dAna-yoge enaM vairiNaM viddhi tathA ca j~nAnAdibhis tribhir upAyaiH sandhAtum ashakyatvAd vakShyamANena daNDena sa hantavya iti bhAvaH | IshvaraH karmAntaritaH parjanyavat sarvatra prerakaH | kAmas tu svayam eva pApmAgre iti tathoktam ||37||

__________________________________________________________

BhG 3.38

dhUmenAvriyate vahnir yathA-darsho malena ca |
yatholbenAvR^ito garbhas tathA tenedam AvR^itam ||38||

shrIdharaH : kAmasya vairitvaM darshayati dhUmeneti | dhUmena sahajena yathA vahnir Avriyata AcchAdyate | yathA cAdarsho malenAgantukena | yathA colbena garbhaveShTana-carmaNA garbhaH sarvato niruddha AvR^itaH | tathAprakAra-trayeNApi tena kAmenAvR^itam idam ||38||

madhusUdanaH : tasya mahA-pApmatvena vairtvam eva dR^iShTAntaiH spaShTayati dhUmeneti | tatra sharIrArambhAt prAg-antaH-karaNa-sthAlabdha-vR^ittikatvAt sUkShmaH kAmaH sharIrArambhakeNa karmaNA sthUla-sharIrAvacchinne labdha-vR^ittike 'ntaHkaraNe kR^itAbhivyaktiH san sthUlo bhavati | sa eva viShayasya cintyamAnatAvasthAyAM punaH punar udricyamAnaH sthUlataro bhavati | sa eva punar viShayasya bhujyamAnatAvasthAyAm atyantodrekaM prAptaH sthUlatamo bhavati | tatra prathamAvasthAyAM dR^iShTAntaH -- yathA dhUmena sahajenAprakAshAtmakena prakAshAtmako vahnir Avriyate | dvitIyAvasthAyAM dR^iShTAntaH - yathAdarsho malenAsahajenAdarshotpatty-anantaram udriktena | ca-kAro 'vAntara-vaidharmya-sUcanArtha Avriyata iti kriyAnukarShaNArthash ca | tR^itIyAvasthAyAM dR^iShTAntaH - yatholbena jarAyuNA garbha-veShTana-carmaNAtisthUlena sarvato nirudhyAvR^itas tathA prakAra-trayeNApi tena kAmenedam AvR^itam |

atra dhUmenAvR^ito 'pi vahnir dAhAdi-lakShaNaM sva-kAryaM karoti | malenAvR^itas tv AdarshaH pratibimba-grahaNa-lakShaNaM svakAryaM na karoti | svacchatA-dharma-mAtra-tirodhAnAt svarUpatas tUpalabhyata eva | ulbenAvR^itas tu garbho na hasta-pAdAdi-prasAraNa-rUpaM sva-kAryaM karoti na vA svarUpata upalabhyata iti visheShaH ||38||

vishvanAthaH : na ca kasyacid evAyaM vairy api tu sarvasyaiveti sa-dR^iShTAntam Aha dhUmeneti | kAmasyAgADhatve gADhatve 'tigADhatve ca krameNa dR^iShTAntAH | dhUmenAvR^ito 'pi malino vahnir dAhAdi-lakShaNaM sva-kAryaM tu karoti | malenAvR^ito darpaNaM tu svacchatA-dharma-tirodhAnAd bimba-grahaNaM sva-kAryaM na karoti svarUpatas tUpalabhyate | ulbena jarAyUNAvR^ito garbhas tu sva-kAryaM kara-caraNAdi-prasAraNaM na karoti, na vA svarUpata upalabhyata iti | evaM kAmasyAgADhatve paramArtha-smaraNaM kartuM shaknoti | gADhatve na shaknotIti gADhatve tv acetanam eva syAd idaM jagad eva ||38||

baladevaH : mR^idu-madhya-tIvra-bhAvena trividhasya kAmasya dhUma-malolbaneti krameNa dR^iShTAntAn Aha dhUmenet | yathA dhUmenAvR^ito 'nujjvalo 'pi vahnir auShNAdikaM kiMcit karoti malenAvR^ito darpaNaH svacchatA-tirodhAnAt pratibimbaM na shaknoti grahItum ulbena jarA-guNAvR^ito garbhas tu pAdAdi-prasArarM na shaknoti kartuM na copalabhyate | tathA mR^idunA kAmenAvR^itaM j~nAnaM kathaMcit tattvArthaM grahItuM shaknoti madhyenAvR^itaM na shaknoti | tIvreNAvR^itaM tu prasartum api na shaknoti, na ca pratIyata ity arthaH ||38||

__________________________________________________________

BhG 3.39

AvR^itaM j~nAnam etena j~nAnino nitya-vairiNA |
kAma-rUpeNa kaunteya duShpUreNAnalena ca ||39||

shrIdharaH : idaM shabda-nirdiShTaM darshayan vairitvaM sphuTayati AvR^itam iti | idaM viveka-j~nAnam etena AvR^itam | aj~nasya khalu bhoga-samaye kAmaH sukha-hetur eva | pariNAme tu vairitvaM pratipadyate | j~nAninaH punas tat-kAlam apy anarthAnusandhAnAd duHkha-hetur eveti nitgya-vairiNety uktam | kiM ca viShayaiH pUryamANo 'pi yo duShpUraH | ApUryamANaM tu shoka-santApa-hetutvAd anala-tulyaH | anena sarvAn prati nitya-vairitvam uktam ||39||

madhusUdanaH : tathA tenedam AvR^itam iti saN^graha-vAkyaM vivR^iNoty AvR^itam iti | j~nAyate 'neneti j~nAnam antaHkaraNaM viveka-vij~nAnaM veda-shabda-nirdiShTam etena kAmenAvR^itam | tathApy ApAtataH sukha-hetutvAd upAdeyaH syAd ity ata Aha j~nAnino nitya-vairiNA | aj~no hi viShaya-bhoga-kAle kAmaM mitram iva pashyaMs tat-kArye duHkhe prApte vairitvaM jAnAti kAmenAhaM duHkhitvam ApAdita iti | j~nAnI tu bhoga-kAle 'pi jAnAty anenAham anarthe praveshita iti | ato vivekI duHkhI bhavati bhoga-kAle ca tat-pariNAme cAneneti j~nAnino 'sau nitya-vairIti sarvathA tena hantavya evety arthaH |

tarhi kiM svarUo 'sAv ity ata Aha kAma-rUpeNa | kAma icchA tR^iShNA saiva rUpaM yasya tena | he kaunteyeti sambandhAviShkAreNa premANaM sUcayati | nanu vivekino hantavyo 'py avivekina upAdeyaH syAd ity ata Aha duShpUreNAnalena ca | ca-kAra upamArthaH | na vidyate 'laM paryAptir yasyety analo vahniH | sa yathA haviShA pUrayitum ashakyas tathAyam api bhogenety arthaH | ato nirantaraM santApa-hetutvAd vivekina ivAvivekino 'pi heya evAsau | tathA ca smR^itiH -

na jAtu kAmaH kAmAnAm upabhogena shAMyati |
haviShA kR^iShNa-vartmeva bhUya evAbhivardhate || [BhP 9.19.14] iti |

athavecchAyA viShaya-siddhi-nivartyatvAd icchA-rUpaH kAmo viShaya-bhogena svayam eva nivartiShyate kiM tatrAti-nirbandhenety ata uktaM duShpUreNAnalena ceti | viShaya-siddhyA tat-kAlam icchAtirodhAne 'pi punaH prAdurbhAvAn na viShaya-siddhir icchA-nivartikA | kintu viShaya-doSha-dR^iShTir evatatheti bhAvaH ||39||

vishvanAthaH : kAma eva hi jIvasyAvidyety Aha AvR^itam iti | nitya-vairiNy ato 'sau sarva-prakAreNa hantavya iti bhAvaH | kAma-rUpeNa kAmAkAreNAj~nAnenety arthaH | ca-kAra ivArthe | analo yathA haviShA pUrayitum acakyas tathA kAmo 'pi bhogenety arthaH | yad uktam -

na jAtu kAmaH kAmAnAm upabhogena shAMyati |
haviShA kR^iShNa-vartmeva bhUya evAbhivardhate || [BhP 9.19.14] iti ||39||

baladevaH : uktam arthaM sphuTayati AvR^itam iti | anena kAma-rUpeNa nitya-vairiNA j~nAnino jIvasya j~nAnam AvR^itam iti sambandhaH | aj~nasya viShaya-bhoga-samaye sukhatvAt suhR^id api kAmas tat-kArye duHkhe sati vairH syAd vij~nasya tu tat-samaye 'pi duHkhAnusandhAnAd duHkha-hetur eveti nitya-vairiNety uktiH | tasmAt sarvathA hantavya iti bhAvaH | kiM ca duShpUreNeti | ca-shabda ivArthaH | tatrAnalo yathA haviShA pUrayitum ashakyas tathA bhogena kAma ity arthaH | smR^itish caivam Aha-

na jAtu kAmaH kAmAnAm upabhogena shAMyati |
haviShA kR^iShNa-vartmeva bhUya evAbhivardhate || [BhP 9.19.14] iti |

tasmAt sarveShAM sa nitya-vairIti ||39||

__________________________________________________________

BhG 3.40

indriyANi mano buddhir asyAdhiShThAnam ucyate |
etair vimohayaty eSha j~nAnam AvR^itya dehinam ||40||

shrIdharaH : idAnIM tasyAdhiShThAnaM kathayan jayopAyam Aha indriyANIti dvAbhyAm | viShaya-darshana-shravaNAdibhiH saMkalpenAdhyavasAyena ca kAmasya AvirbhAvAd indriyANi ca manash ca buddhish cAsyAdhiShThAnam ucyate | etair indriyAdibhir darshanAdi-vyApAravadbhir Ashraya-bhUtair viveka-j~nAnam AvR^itya dehinaM vimohayati ||40||

madhusUdanaH : j~nAte hi shatror adhiShThAne sukhena sa jetuM shakyata iti tad-adhiShThAnam Aha indriyANIti | indriyANi shabda-sparsha-rUpa-rasa-gandha-grAhakANi shrotrAdIni vacanAdAna-gamana-visargAnanda-janakAni vAg-AdIni ca | manaH saN^kalpAtmakaM buddhir adhyavasAyAtmikA ca | asya kAmasyAdhiShThAnam Ashraya ucyate | yata etair indriyAdibhiH sva-sva-vyApAravadbhir Ashrayair vimohayati vividhaM mohayati eSha kAmo j~nAnam viveka-j~nAnam AvR^ityAcchAdya dehinaM dehAbhimAninam ||40||

vishvanAthaH : kvAsau tiShThaty ata Aha indriyANIti | asya vairiNaH kAmasyAdhiShThAnaM mahA-durga-rAjadhAnyaH | shabdAdayo viShayAs tu tasya rAj~no deshA iti bhAvaH | etair indriyAdibhir dehinaM jIvam ||40||

baladevaH : vairiNaH kAmasya durgeShu nirjiteShu tasya jayaH sukara iti tAny Aha indriyANIti | viShaya-shravaNAdinA saN^kalpenAdhyavasAyena ca kAmasyAbhivyakteH shrotrAdIni ca manash ca buddhish ca tasyAdhiShThAnaM mahA-durga-rAjadhAnI-rUpaM bhavati viShayAs tu tasya tasya janapadA bodhyAH | etair viShaya-saMcAribhir indriyAdibhir dehinaM prakR^iti-sR^iShTa-dehavantaM jIvam Atma-j~nAnodyatam eSha kAmo vimohayati Atma-j~nAna-vimukhaM viShaya-rasa-pravaNaM ca karotIty arthaH ||40||

__________________________________________________________

BhG 3.41

tasmAt tvam indriyANy Adau niyamya bharatarShabha |
pApmAnaM prajahihy enaM j~nAna-vij~nAna-nAshanam ||41||

shrIdharaH : yasmAd evaM tasmAd iti | tasmAd Adau vimohAt pUrvam evendriyANi mano buddhiM ca niyamya pApmAnaM pApa-rUpam enaM kAmaM hi sphuTaM prajahi ghAtaya | yad vA prajahihi parityaja | j~nAnam Atma-viShayaM | vij~nAnaM nididhyAsanajam | tam eva dhIro vij~nAya praj~nAM kurvIta iti shruteH ||41||

madhusUdanaH : yasmAd evam | yasmAd indriyAdhiShThAnaH kAmo dehinaM mohayati tasmAt tvam Adau mohanAt pUrvaM kAma-nirodhAt pUrvam iti vA | indriyANi shrotrAdIni niyamya vashIkR^itya | teShu hi vashIkR^iteShu mano-buddhyor api vashIkaraNaM sidhyati saN^kalpAdhyavasAyayor bAhyendriya-pravR^itti-dvAraivAnartha-hetutvAt | ata indriyANi mano buddhir iti pUrvaM pR^ithaÇ-nirdishyApIhendriyANIty etAvad uktam | indriyatvena tayor api saN^graho vA | he bharatarShabha mahA-vaMsha-prabhUtatvena samartho 'si | pApmAnaM sarva-pApa-mUla-bhUtam enaM kAmaM vairiNaM prajahihi parityaja hi sphuTaM prajahi prakarSheNa mArayeti vA | jahi shatrum ity upasaMhArAc ca | j~nAnaM shAstrAcAryopadesha-jaM parokShaM vij~nAnam aparokShaM tat-phalaM tayor j~nAna-vij~nAnayoH shreyaH-prApti-hetvor nAshanam ||41||

vishvanAthaH : vairiNaH khalv Ashraye jite sati vairI jIyata iti nItir ataH kAmasyAshrayeShv indriyAdiShu yathottaraM durjayatvAdhikyam | ataH prathama-prAptAnIndriyANi durjayAny apy uttarApekShayA sujayAni | prathamaM te jIyantAm ity Aha tasmAd iti | indriyANi niyamyena yadyapi para-strI-para-dravyAdy-apaharaNe durnivAraM mano gacchaty eva | tad api tatra tatra netra-shrotra-kara-caraNAdIndriya-vyApAra-stha-gaNanAd indriyANi na gamayety arthaH | pApmAnam atyugraM kAmaM jahItIndriya-vyApArastha-gaNanam atikAlena mano 'pi kAmAd vicyutaM bhavatIti bhAvaH ||41||

baladevaH : yasmAd ayaM kAma-rUpo vairI nikhilendriya-vyApAra-virati-rUpAyAtma-j~nAnAyodyatasya viShaya-rasa-pravaNair indriyair j~nAnam AvR^iNoti tasmAt prakR^iti-sR^iShTa-dehAdimAMs tvam AdAv Atma-j~nAnodayAyArambha-kAla evendriyANi sarvANi tad-vyApAra-rUpe niShkAme karma-yoge niyamya pravaNAni kR^itvA enaM pApmAnaM kAmaM shatruM prajahi vinAshaya | hi yasmAj j~nAnasya shAstrIyasya dehAdi-viviktAtma-viShayakasya vij~nAnasya ca tAdR^ig-AtmAnubhavasya nAshanam Avarakam ||41||

__________________________________________________________

BhG 3.42

indriyANi parANy Ahur indriyebhyaH paraM manaH |
manasas tu parA buddhir yo buddheH paratas tu saH ||42||

shrIdharaH : yatra citta-praNidhAnena indriyANi niyantuM shakyante, tad Atma-svarUpaM dehAdibhyo vivicya darshayati indriyANIti | indriyANi dehAdibhyo grAhyebhyaH parANi shreShThAny AhuH sUkShmatvAt prakAshakatvAc ca | ataeva tad-vyatiriktatvam apy arthAd uktaM bhavati | indriyebhyash ca saN^kalpAtmakaM manaH param tat-pravartakatvAt | manasas tu nishcayAtmikA buddhiH parA | nishcaya-pUrvakatvAt saN^kalpasya | yas tu buddheH paratas tat-sAkShitvenAvasthitaH sarvAntaraH sa AtmA | taM vimohayati dehinam iti dehi-shabdokta AtmA sa iti parAmR^ishyate ||42||

madhusUdanaH : nanu yathA kathaMcid bAhyendriya-niyama-sambhave 'py Antara-tR^iShNA-tyAgo 'tiduShkara iti cen, na | raso 'py asya paraM dR^iShTvA nivartate [GItA 2.59] ity atra para-darshanasya rasAbhidhAnIyaka-tR^iShNA-tyAga-sAdhanasya prAg-ukteH | tarhi ko 'sau paro yad-darshanAt tR^iShNA-nivR^ittir ity AshaN^kya shuddham AtmAnaM para-shabda-vAcyaM dehAdibhyo vivicya darshayati indriyANIti | shrotrAdIni j~nAnendriyANi pa¤ca sthUlaM jaDaM paricchinnaM bAhyaM ca deham apekShya parANi sUkShmatvAt prakAshakatvAd vyApakatvAd antaHsthatvAc ca prakR^iShTAny AhuH paNDitAH shrutayo vA | tathendriyebhyaH paraM manaH saN^kalpa-vikalpAtmakaM tat-pravartakatvAt | tathA manasas tu parA buddhir adhyavasAyAtmikA | adhyavasAyo hi nishcayas tat-pUrvaka eva saN^kalpAdir mano-dharmaH | yas tu buddheH paratas tad-bhAsakatvenAvasthito yaM dehinam indriyAdibhir Ashrayair yuktaH kAmo j~nAnAvaraNa-dvAreNa mohayatIty uktaM sa buddher draShTA para AtmA | sa eSha iha praviShTaH itivad dvyavahitasyApi dehinas tadA parAmarshaH | atrArthe shrutiH -

indriyebhyaH parA hy arthA arthebhyash ca paraM manaH |
manasas tu parA buddhir buddher AtmA mahAn paraH ||
mahataH parama-vyaktam avyaktAt puruShaH paraH |
puruShAn na paraM kiMcit sA kAShThA sA parA gatiH || [KaThU 1.3.10-11] iti |

atrAtmanaH paratvasyaiva vAkya-tAtparya-viShayatvAd indriyAdi-paratvasyAvivakShitatvAd indriyebhyaH parA arthA iti sthAne 'rthebhyaH parANIndriyANIti vivakShAbhedena bhagavad-uktaM na virudhyate | buddher asmad-Adi-vyaShTi-buddheH sakAshAn mahAn AtmA samaShTi-buddhi-rUpaH paraH mano mahAn matir brahma pUr buddhiH khyAtir IshvaraH iti vAyu-purANa-vacanAt | mahato hairaNyagarbhyA buddheH param avyaktam avyAkR^itaM sarva-jagad-bIjaM mAyAkhyaM mAyAM tu prakR^itiM vidyAd iti shruteH | tad dhedaM tarhy avyAkR^itam AsIt iti ca | avyaktAt sakAshAt sakala-jaDa-varga-prakAshakaH puruShaH pUrNa AtmA paraH | tasmAd api kashcid anyaH paraH syAd ity ata Aha puruShAn na paraM kiMcid iti | kuta evaM yasmAt sA kAShThA samAptiH sarvAdhiShThAnatvAt | sA parA gatiH | so 'dhvanaH pAram Apnoti tad viShNoH paramaM padam ity Adi-shruti-prasiddhA parA gatir api saivety arthaH | tad etat sarvaM yo buddheH paratas tu sa ity anenoktam ||42||

vishvanAthaH : na ca prathamam eva mano-buddhi-jaye yatanIyam ashakyatvAd ity Aha indriyANi parANIti | dasha-dig-vijayibhir api vIrair durjayatvAd atibalatvena shreShThAnIty arthaH | indriyebhyaH sakAshAd api prabalatvAn manaH paraM | svapne khalv indriyeShv api naShTeShv anashvaratvAd iti bhAvaH | manasaH sakAshAd api parA prabalA buddhir vij~nAna-rUpA | suShuptau manasy api naShTe tasyAH sAmAnyAkArAyA anashvarAtvAd iti bhAvaH | tasya buddheH sakAshAd api parato balAdhikyena yo vartate, tawsyAm api j~nAnAbhyAsena naShTAyAM satyAM yo virAjata ity arthaH | sa tu prasiddho jIvAtmA kAmasya jetA | tena vastutaH sarvato 'py atiprabalena jIvAtmanA indriyAdIn vijitya kAmo vijetuM shakya eveti nAtrAsambhAvanA kAryeti bhAvaH ||42||

baladevaH : nanu mudrita-yantrAmbu-nyAyena niShkAma-karma-pravaNatayendriya-niyamane kAma-kShatir iti tvayA pradarshitam | atha daihika-karma-kAle mukta-yantrAmbu-nyAyenendriya-vR^itti-prasAre kAmasya punar ujjIvatApattiH syAd iti tatra raso 'py asya paraM dR^iShTvA [GItA 2.59] iti pUrvopadiShTena viviktAtmAnubhavena niHsheShA tasya kShatiH syAd iti darshayati indriyANIti dvAbhyAm |

pA¤cabhautikAd dehAd indriyANi parANy Ahur paNDitAH | tac cAlIkatvAt tato 'tisUkShmatvAt tad-vinAshe 'vinAshAc ca | indriyebhyaH manaH paraM jAgare teShAM pravartakatvAt svapne teShu svasmin vilIneShu rAjya-kartR^itvena sthitatvAc ca | manasas tu buddhiH parA, nishcayAtmaka-buddhi-vR^ittyaiva saN^kalpAtmaka-mano-vR^itteH prasarAt | yas tu buddher api parato 'sti, sa dehI jIvAtmA cit-svarUpo dehAdi-buddhy-antar-viviktayAnubhUtaH san niHsheSha-kAma-kShati-hetur bhavatIti | kaThAsh caivaM paThanti - 

     indriyebhyaH parA hy arthA arthebhyash ca paraM manaH |
     manasas tu parA buddhir buddher AtmA mahAn paraH || ity Adi |

asyArthaH - indriyebhyo 'rthA viShayAs tad-AkarsiktatvAt parAH pradhAna-bhUtAH | viShayendriya-vyavahArasya mano-mUlatvAd arthebhyo manaH paraM viShaya-bhogasya nishcaya-pUrvakatvAt saMshayAtmakAn manaso manaH paraM viShaya-bhogasya nishcaya-pUrvakatvAt saMshayAtmakAn manaso nishcayAtmikA buddhiH parA buddher bhogopakaraNatvAt tasyAH sakAshAd bhoktAtmA jIvaH paraH sa cAtmA mahAn dehendriyAntaHkaraNa-svAmIti daihikaM karma tu pUrvAbhyAsa-vashAc cakra-bhramitvat setsyati ||42||

__________________________________________________________

BhG 3.43

evaM buddheH paraM buddhvA saMstabhyAtmAnam AtmanA |
jahi shatruM mahA-bAho kAma-rUpaM durAsadam ||43||

shrIdharaH : upasaMharati evam iti | buddher eva viShayendriyAdi-janyAH kAmAdi-vikriyAH | AtmA tu nirvikAras tat-sAkShIty evaM buddheH paramAtmAnaM buddhvAtmanaivaM tR^itayA nishciyAtmikayA buddhyAtmAnaM manaH saMstabhya nishcalaM kR^itvA kAma-rUpiNaM shatruM jahi mAraya | durAsadaM duHkhenAsAdanIyaM durvij~neyam ity arthaH ||43||

sva-dharmeNa yam ArAdhya bhaktyA muktim itA budhAH |
tat kR^iShNaM paramAnandaM toShayet sarva-karmabhiH ||

iti shrIdhara-svAmi-kR^itAyAM bhagavad-gItA-TIkAyAM subodhinyAM 
karma-yogo nAma tR^itIyo 'dhyAyaH ||3||

madhusUdanaH : phalitam Aha evam iti | raso 'py asya paraM dR^iShTvA nivartate ity atra yaH para-shabdenoktas tam evambhUtaM pUrNam AtmAnaM buddheH paraM buddhvA sAkShAtkR^itya saMstabhya sthirItkR^ityAtmAnaM mana AtmanaitAdR^isha-nishcayAtmkiayA buddhyA jahi mAraya shatruM sarva-puruShArtha-shAtanaM he mahAbAho mahA-bAhor hi shatru-mAraNaM sukaram iti yogyaM sambodhanam | kAma-rUpaM tR^iShNA-rUpaM durAsadaM duHkhenAsAdanIyaM durvij~neyAneka-visheSham iti yatnAdhikyAya visheShaNam ||43||

iti shrImat-paramahaMsa-parivrAjakAcArya-shrI-vishveshvara-sarasvatI-pAda-shiShya-shrI-madhusUdana-sarasvatI-viracitAyAM shrImad-bhagavad-gItA-gUDhArtha-dIpikAyAm karma-yogo nAma 
tR^itIyo 'dhyAyaH ||3||

vishvanAthaH : upasaMharati evam iti | buddheH paraM jIvAtmAnaM buddhvA sarvopAdhibhyaH pR^ithak-bhUtaM j~nAtvA AtmanA svenaivAmAnaM svaM saMstabhya nishcalaM kR^itvA durAsadaM durjayam api kAmaM jahi nAshaya ||43||

adhyAye 'smin sAdhanasya niShkAmasyaiva karmaNaH |
prAdhAnyam Uce tat-sAdhya-j~nAnasya guNatAM vadan ||
iti sArArtha-darshinyAM harShiNyAM bhakta-cetasAm |
tR^itIyaH khalu gItAsu saN^gataH saN^gataH satAm ||

||3||

baladevaH : evam iti | evaM mad-upadesha-vidhayA buddhesh ca paraM dehAdi-nikhila-jaDa-varga-pravartakatvAd viviktaM sukha-cid-ghanaM jIvAtmAnaM buddhvAnubhUyety arthaH | AtmanA IdR^isha-nishcayAtmikayA buddhyAtmAnaM manaH saMstabhya tAdR^ishy Atmani sthiraM kR^itvA kAma-rUpaM shatruM jahi nAshaya | durAsadaM durdharSham api | mahA-bAho iti prAgvat ||43||

niShkAmaM karma mukhyaM syAd gauNaM j~nAnaM tad-udbhavam |
jIvAtma-dR^iShTAv ity eSha tR^itIyo 'dhyAya-nirNayaH ||

iti shrImad-bhagavad-gItopaniShad-bhAShye tR^itIyo 'dhyAyaH 
||3||


tR^itIyo 'dhyAyaH karma-yogaH 


