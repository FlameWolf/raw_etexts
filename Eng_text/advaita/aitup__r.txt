Aitareya-Upanisad (Aitareyopanisad) [RV]
Mula text extracted from the commented version


Input by members of the Sansknet project
(formerly: www.sansknet.org)


This GRETIL version has been converted from a custom Devanagari encoding.

The mula text of this GRETIL version has been checked against the edition
by V.P. Limaye and R.D. Vadekar (Eighteen Principal Upanisads, vol. 1, 
Poona 1958), and the electronic version available on TITUS. 
In cases of divergence, preference has usually been given to the printed 
edition.



___________________________________________________________________

THIS TEXT FILE IS FOR REFERENCE PURPOSES ONLY!
COPYRIGHT AND TERMS OF USAGE AS FOR SOURCE FILE.
            
Text converted to Ronald E. Emmerick's encoding for WordPerfect 5.1 DOS 
and related utility programmes BHELA, CARAKA etc. (DOS versions):
            
description             character  =ASCII
            
long a                  A             195
long A                  ù             249
long i                  I             197
long I                  ý             253
long u                  U             198
long U                  ô             244
vocalic r               R^i             173
vocalic R               ã             227
long vocalic r          Ì             204
vocalic l               Ê             202
long vocalic l          Ë             203
velar n                 Ç             199
velar N                 §             167
palatal n               ¤             164
palatal N               ¥             165
retroflex t             T             194
retroflex T             è             232
retroflex d             D             172
retroflex D             Ö             214
retroflex n             N             239
retroflex N             ×             215
palatal s               sh             211
palatal S               Á             193
retroflex s             Sh             171
retroflex S             å             229
anusvara                M             230
capital anusvara        õ             245
visarga                 H             247
capital visarga         ê             234

Other characters of the REE encoding table are not included.
Unless indicated otherwise, accents have been dropped in order 
to facilitate word search.             

For a comprehensive list of REE and other GRETIL encodings 
and formats see:
www.sub.uni-goettingen.de/ebene_1/fiindolo/gretil/gretdiac.pdf
and
www.sub.uni-goettingen.de/ebene_1/fiindolo/gretil/gretdias.pdf
___________________________________________________________________







AtmA vA idam eka evAgra AsIt |
nAnyat kiJNcana miShat |
sa IkShata lokAn nu sR^ijA iti || AitUp_1,1.1 ||

sa imAMl lokAn asR^ijatAmbho marIcIr maram ApaH |
ado 'mbhaH pareNa divam |
dyauH pratiShThA |
antarikShaM marIcayaH |
pR^ithivI maraH |
yA adhastAt tA ApaH || AitUp_1,1.2 ||

sa IkShateme nu lokAH |
lokapAlAn nu sR^ijA iti |
so 'dbhya eva puruShaM samuddhR^ityAmUrcchayat || AitUp_1,1.3 ||

tam abhyatapat |
tasyAbhitaptasya mukhaM nirabhidyata yathANDam |
mukhAd vAk |
vAco 'gniH |
nAsike nirabhidyetAm |
nAsikAbhyAM prANaH |
prANAd vAyuH |
akShiNI nirabhidyetAm |
akShIbhyAM cakShuH |
cakShuSha AdityaH |
karNau nirabhidyetAm |
karNAbhyAM shrotram |
shrotrAd dishaH |
tvaÇ nirabhidyata |
tvaco lomAni |
lomabhya oShadhivanaspatayaH |
hR^idayaM nirabhidyata |
hR^idayAn manaH |
manasash candramAH |
nAbhir nirabhidyata |
nAbhyA apAnaH |
apAnAn mR^ityuH |
shishnaM nirabhidyata |
shishnAd retaH |
retasa ApaH || AitUp_1,1.4 ||




tA etA devatAH sR^iShTA asmin mahaty arNave prApatan |
tam ashanApipAsAbhyAm anvavArjat |
tA enam abruvann AyatanaM naH prajAnIhi |
yasmin pratiShThitA annam adAmeti || AitUp_1,2.1 ||

tAbhyo gAm Anayat |
tA abruvan na vai no 'yam alam iti |
tAbhyo 'shvam Anayat |
tA abruvan na vai no 'yam alam iti || AitUp_1,2.2 ||

tAbhyaH puruSham Anayat |
tA abruvan sukR^itaM bateti |
puruSho vAva sukR^itam |
tA abravId yathAyatanaM pravishateti || AitUp_1,2.3 ||

agnir vAg bhUtvA mukhaM prAvishat |
vAyuH prANo bhUtvA nAsike prAvishat |
Adityash cakShur bhUtvAkShiNI prAvishat |
dishaH shrotraM bhUtvA karNau prAvishan |
oShadhivanaspatayo lomAni bhUtvA tvacaM prAvishan |
candramA mano bhUtvA hR^idayaM prAvishat |
mR^ityur apAno bhUtvA nAbhiM prAvishat |
Apo reto bhUtvA shishnaM prAvishan || AitUp_1,2.4 ||

tam ashanApipAse abrUtAm avAbhyAm abhiprajAnIhIti |
te abravId etAsv eva vAM devatAsv AbhajAmy etAsu bhAginyau karomIti |
tasmAd yasyai kasyai ca devatAyai havir gR^ihyate bhAginyAv evAsyAm ashanApipAse bhavataH || AitUp_1,2.5 ||




sa IkShateme nu lokAsh ca lokapAlAsh ca |
annam ebhyaH sR^ijA iti || AitUp_1,3.1 ||

so 'po 'bhyatapat |
tAbhyo 'bhitaptAbhyo mUrtir ajAyata |
yA vai sA mUrtir ajAyatAnnaM vai tat || AitUp_1,3.2 ||

tad enat sR^iShTaM parAÇ atyajighAMsat |
tad vAcAjighR^ikShat |
tan nAshaknod vAcA grahItum |
sa yad dhainad vAcAgrahaiShyad abhivyAhR^itya haivAnnam atrapsyat || AitUp_1,3.3 ||

tat prANenAjighR^ikShat |
tan nAshaknot prANena grahItum |
sa yad dhainat prANenAgrahaiShyad abhiprANya haivAnnam atrapsyat || AitUp_1,3.4 ||

tac cakShuShAjighR^ikShat |
tan nAshaknoc cakShuShA grahItum |
sa yad dhainac cakShuShAgrahaiShyad dR^iShTvA haivAnnam atrapsyat || AitUp_1,3.5 ||

tac chrotreNAjighR^ikShat |
tan nAshaknoc chrotreNa grahItum |
sa yad dhainac chrotreNAgrahaiShyac chrutvA haivAnnam atrapsyat || AitUp_1,3.6 ||

tat tvacAjighR^ikShat |
tan nAshaknot tvacA grahItum |
sa yad dhainat tvacAgrahaiShyat spR^iShTvA haivAnnam atrapsyat || AitUp_1,3.7 ||

tan manasAjighR^ikShat |
tan nAshaknon manasA grahItum |
sa yad dhainan manasAgrahaiShyad dhyAtvA haivAnnam atrapsyat || AitUp_1,3.8 ||

tac chishnenAjighR^ikShat |
tan nAshaknoc chishnena grahItum |
sa yad dhainac chishnenAgrahaiShyad visR^ijya haivAnnam atrapsyat || AitUp_1,3.9 ||

tad apAnenAjighR^ikShat |
tad Avayat |
saiSho 'nnasya graho yad vAyuH |
annAyur vA eSha yad vAyuH || AitUp_1,3.10 ||

sa IkShata kathaM nv idaM mad R^ite syAd iti |
sa IkShata katareNa prapadyA iti |
sa IkShata yadi vAcAbhivyAhR^itaM yadi prANenAbhiprANitaM yadi cakShuShA dR^iShTaM yadi shrotreNa shrutaM yadi tvacA spR^iShTaM yadi manasA dhyAtaM yady apAnenAbhyapAnitaM yadi shishnena visR^iShTam atha ko 'ham iti || AitUp_1,3.11 ||

sa etam eva sImAnaM vidAryaitayA dvArA prApadyata |
saiShA vidR^itir nAma dvAH |
tad etan nAndanam |
tasya traya AvasathAs trayaH svapnA ayam Avasatho 'yam Avasatho 'yam Avasatha iti || AitUp_1,3.12 ||

sa jAto bhUtAny abhivyaikhyat kim ihAnyaM vAvadiShad iti |
sa etam eva puruShaM brahma tatamam apashyad idam adarsham itI 3 || AitUp_1,3.13 ||

tasmAd idandro nAma |
idandro ha vai nAma |
tam idandraM santam indra ity AcakShate parokSheNa |
parokShapriyA iva hi devAH parokShapriyA iva hi devAH || AitUp_1,3.14 ||




puruShe ha vA ayam Adito garbho bhavati yad etad retaH |
tad etat sarvebhyo 'N^gebhyas tejaH sambhUtam Atmany evAtmAnaM bibharti |
tad yadA striyAM siJNcaty athainaj janayati |
tad asya prathamaM janma || AitUp_2.1 ||

tat striyA AtmabhUyaM gacchati yathA svam aN^gaM tathA |
tasmAd enAM na hinasti |
sAsyaitam AtmAnam atra gataM bhAvayati || AitUp_2.2 ||

sA bhAvayitrI bhAvayitavyA bhavati |
taM strI garbhaM bibharti |
so 'gra eva kumAraM janmano 'gre 'dhi bhAvayati |
sa yat kumAraM janmano 'gre 'dhi bhAvayaty AtmAnam eva tad bhAvayaty eShAM lokAnAM santatyai |
evaM santatA hIme lokAH |
tad asya dvitIyaM janma || AitUp_2.3 ||

so 'syAyam AtmA puNyebhyaH karmebhyaH pratidhIyate |
athAsyAyam itara AtmA kR^itakR^ityo vayogataH praiti |
sa itaH prayann eva punar jAyate |
tad asya tR^itIyaM janma || AitUp_2.4 ||

tad uktam R^iShiNA -- garbhe nu sann anv eShAm avedamahaM devAnAM janimAni vishvA |
shataM mA pura AyasIr arakShannadha shyeno javasA nir adIyam |
iti |
garbha evaitac chayAno vAmadeva evam uvAca || AitUp_2.5 ||

sa evaM vidvAn asmAc charIrabhedAd Urdhvam utkramyAmuShmin svarge loke sarvAn kAmAn AptvAmR^itaH samabhavat samabhavat || AitUp_2.6 ||




ko 'yam |
Atmeti vayam upAsmahe |
kataraH sa AtmA |
yena vA pashyati yena vA shR^iNoti yena vA gandhA¤ jighrati yena vA vAcaM vyAkaroti yena vA svAdu cAsvAdu ca vijAnAti || AitUp_3.1 ||

yad etad dhR^idayaM manash caitat |
saJNj~nAnam Aj~nAnaM vij~nAnaM praj~nAnaM medhA dR^iShTir dhR^itir matir manIShA jUtiH smR^itiH saN^kalpaH kratur asuH kAmo vasha iti sarvANy evaitAni praj~nAnasya nAmadheyAni bhavanti || AitUp_3.2 ||

eSha brahmA |
eSha indraH |
eSha prajApatiH |
ete sarve devAH |
imAni ca paJNca mahAbhUtAni pR^ithivI vAyur AkAsha Apo jyotIMShIty etAnImAni kShudramishrANIva bIjAnItarANi cetarANi cANDajAni ca jArujAni ca svedajAni codbhijjAni cAshvA gAvaH puruShA hastino yat kiJNcedam prANi jaN^gamaM ca patatri ca yac ca sthAvaram |
sarvaM tat praj~nAnetram |
praj~nAne pratiShThitam |
praj~nAnetro lokaH |
praj~nA pratiShThA |
praj~nAnaM brahma || AitUp_3.3 ||

sa etena praj~nenAtmanAsmAl lokAd utkramyAmuShmin svarge loke sarvAn kAmAn AptvAmR^itaH samabhavat samabhavat || AitUp_3.4 ||

