


atha yadidamasminbrahmapure daharaM puNDarIkeM veshma daharo.asminnantarAkAshastasminyadantastadanveShTavyaM tadvAva vijij~nAsitavyamiti .. 1 .. 


(1) -- 
atha anantaraM yadidaM vakShyamANaM daharam alpaM puNDarIkaM puNDarIkasadR^ishaM veshmeva veshma, dvArapAlAdimattvAt. asmin brahmapure brahmaNaH parasya puram -- rAj~no.anekaprakR^itimadyathA puram, tathedamanekendriyamanobuddhibhiH svAmyarthakAribhiryuktamiti brahmapuram. pure ca veshma rAj~no yathA, tathA tasminbrahmapure sharIre daharaM veshma, brahmaNa upalabdhyadhiShThAnamityarthaH. yathA viShNoH sAlagrAmaH. asminhi svavikArashuMge dehe nAmarUpavyAkaraNAya praviShTaM sadAkhyaM brahma jIvena Atmanetyuktam. tasmAdasminhR^idayapuNDarIke veshmani upasaMhR^itakaraNairbAhyaviShayaviraktaiH visheShato brahmacaryasatyasAdhanAbhyAM yuktaiH vakShyamANaguNavaddhyAyamAnaiH brahmopalabhyata iti prakaraNArthaH. daharaH alpataraH asmindahare veshmani veshmanaH alpatvAttadantarvartino.alpataratvaM veshmanaH. antarAkAshaH AkAshAkhyaM brahma. 'AkAsho vai nAma' iti hi vakShyati. AkAsha iva asharIratvAt sUkShmatvasarvagatatvasAmAnyAcca. tasminnAkAshAkhye yadantaH madhye tadanveShTavyam. tadvAva tadeva ca visheSheNa jij~nAsitavyaM gurvAshrayashravaNAdyupAyairanviShya ca sAkShAtkaraNIyamityarthaH. 

taM cedbrUyuryadidamasminbrahmapure daharaM puNDarIkaM veshma daharo.asminnantarAkAshaH kiM tadatra vidyate yadanveShTavya yadvAva vijij~nAsitavyamiti sa brUyAta .. 2 .. 


(2) -- 
taM cet evamuktavantamAcAryaM yadi brUyuH antevAsinashcodaheyuH; katham? yadidamasminbrahmapure paricchinne antaH daharaM puNDarIkaM veshma, tato.apyantaH alpatara eva AkAshaH. puNDarIka eva veshmani tAvatkiM syAt. kiM tato.alpatare khe yadbhavedityAhuH. daharo.asminnantarAkAshaH kiM tadatra vidyate, na kiMcana vidyata ityabhiprAyaH. yadi nAma badaramAtraM kimapi vidyate, kiM tasyAnveShaNena vijij~nAsanena vA phalaM vijij~nAsituH syAt? ataH yattatrAnveShTavyaM vijij~nAsitavyaM vA na tena prayojanamityuktavataH sa AcAryo brUyAditi shrutervacanam. 





yAvAnvA ayamAkAshastAvAneSho.antarhR^idaya AkAsha ubhe asmindyAvApR^ithivI antareva samAhite ubhAvagnishca vAyushca sUryAcandramasAvubhau vidyunnakShatrANi ya~ncAsyehAsti ya~nca nAsti sarvaM tadasminsamAhitamiti .. 3 .. 


(3) -- 
shR^iNuta -- tatra yadbrUtha puNDarIkAntaHsthasya khasyAlpatvAt tatsthamalpataraM syAditi, tadasat. na hi khaM puNDarIkaveshmagataM puNDarIkAdalpataraM matvA avocaM daharo.asminnantarAkAsha iti. kiM tarhi, puNDarIkamalpaM tadanuvidhAyi tatsthamantaHkaraNaM puNDarIkAkAshaparicchinnaM tasminvishuddhe saMhR^itakaraNAnAM yoginAM svaccha ivodake pratibimbarUpamAdarsha iva ca shuddhe svacchaM vij~nAnajyotiHsvarUpAvabhAsaM tAvanmAtraM brahmopalabhyata iti daharo.asminnantarAkAsha ityavocAma antaHkaraNopAdhinimittam. svatastu yAvAnvai prasiddhaH parimANato.ayamAkAshaH bhautikaH, tAvAneSho.antarhadaye AkAshaH yasminnanveShTavyaM vijij~nAsitavyaM ca avocAma. nApyAkAshatulyaparimANatvamabhipretya tAvAnityucyate. kiM tarhi, brahmaNo.anurUpasya dR^iShTAntAntarasyAbhAvAt. kathaM punarna AkAshasamameva brahmetyavagamyate, 'yenAvR^itaM khaM ca divaM mahIM ca', 'tasmAdvA etasmAdAtmana AkAshaH saMbhUtaH, 'etasminnu khalvakShare gArgyAkAshaH' ityAdishrutibhyaH. kiM ca ubhe asmindyAvApR^ithivI brahmAkAshe buddhyupAdhivishiShTe antareva samAhite samyagAhite sthite. 'yathA vA arA nAbhau' ityuktaM hi; tathA ubhAvagnishca vAyushcetyAdi samAnam. yacca asya Atmana AtmIyatvena dehavato.asti vidyate iha loke. tathA yacca AtmIyatvena na vidyate. naShTaM bhaviShyacca nAstItyucyate. na tu atyantamevAsat, tasya hR^idyAkAshe samAdhAnAnupapatteH. 

taM cedbrUyurasmiMshcedidaM brahmapure sarvaM samAhitaM sarvANi ca bhUtAni sarve ca kAmA yadaitajjarA vApnoti pradhvaMsate vA kiM tato.atishiShyata iti .. 4 .. 


(4) -- 
taM cet evamuktavantaM brUyuH punarantevAsinaH -- asminshcet yathokte cet yadi brahmapure brahmapuropalakShitAntarAkAshe ityarthaH. idaM sarvaM samAhitaM sarvANi ca bhUtAni sarve ca kAmAH. kathamAcAryeNAnuktAH kAmA antevAsibhirucyante? naiSha doShaH. yacca asya ihAsti yacca nAstItyuktA eva hi AcAryeNa kAmAH. api ca sarvashabdena ca uktA eva kAmAH. yadA yasminkAle etaccharIraM brahmapurAkhyaM jarA valIpalitAdilakShaNA vayohAnirvA Apnoti, shastrAdinA vA vR^ikNaM pradhvaMsate visraMsate vinashyati, kiM tato.anyadatishiShyate? ghaTAshritakShIradadhisnehAdivat ghaTanAshe dehanAshe.api dehAshrayamuttarottaraM pUrvapUrvanAshAnnashyatItyabhiprAyaH. evaM prApte nAshe kiM tato.anyat yathoktAdatishiShyate avatiShThate, na kiMcanAvatiShThata ityabhiprAyaH. 




sa brUyAnnAsya jarayaitajjIryati na vadhenAsya hanyata etatsatyaM brahmapuramasminkAmAH samAhitA eSha AtmApaha tapApmA vijaro vimR^ityurvishoko vijighatso.apipAsaH satyakAmaH satyasaMkalpo yathA hyeveha prajA anvAvishanti yathAnushAsanaM yaM yamantamabhikAmA bhavanti yaM janapadaM yaM kShetrabhAgaM taM tamevopajIvanti .. 5 .. 


(5) -- 
evamantevAsibhishcoditaH sa AcAryo brUyAt tanmatimapanayan. katham? asya dehasya jarayA etat yathoktamantarAkAshAkhyaM brahma yasminsarvaM samAhitaM na jIryati dehavanna vikriyata ityarthaH. na ca asya vadhena shastrAdighAtena etaddhanyate, yathA AkAsham; kimu tato.api sUkShmataramashabdamasparshaM brahma dehendriyAdidoShairna spR^ishyata ityarthaH. kathaM dehendriyAdidoShairna spR^ishyata iti etasminnavasare vaktavyaM prAptam, tatprakR^itavyAsaMgo mA bhUditi nocyate. indravirocanAkhyAyikAyAmupariShTAdvakShyAmo yuktitaH. etatsatyamavitathaM brahmapuraM brahmaiva puraM brahmapuram; sharIrAkhyaM tu brahmapuraM brahmopalakShaNArthatvAt. tattu anR^itameva,'vAcArambhaNaM vikAro nAmadheyam' iti shruteH. tadvikAre anR^ite.api dehashuMge brahmopalabhyata iti brahmapuramityuktaM vyAvahArikam. satyaM tu brahmapurametadeva brahma, sarvavyavahArAspadatvAt. ataH asminpuNDarIkopalakShite brahmapure sarve kAmAH, ye bahirbhavadbhiH prArthyante, te asminneva svAtmani samAhitAH. ataH tatprAptyupAyamevAnutiShThata, bAhyaviShayatR^iShNAM tyajata ityabhiprAyaH. eSha AtmA bhavatAM svarUpam. shrR^iNuta tasya lakShaNam -- apahatapApmA, apahataH pApmA dharmAdharmAkhyo yasya so.ayamapahatapApmA. tathA vijaraH vigatajaraH vimR^ityushca. taduktaM pUrvameva na vadhenAsya hanyata iti; kimarthaM punarucyate? yadyapi dehasaMbandhibhyAM jarAmR^ityubhyAM na saMbadhyate, anyathApi saMbandhastAbhyAM syAdityAshaMkAnivR^ittyartham. vishokaH vigatashokaH. shoko nAma iShTAdiviyoganimitto mAnasaH saMtApaH. vijighatsaH vigatAshanecchaH. apipAsaH apAnecchaH. nanu apahatapApmatvena jarAdayaH shokAntAH pratiShiddhA eva bhavanti, kAraNapratiShedhAt. dharmAdharmakAryA hi te iti. jarAdipratiShedhena vA dharmAdharmayoH kAryAbhAve vidyamAnayorapyasatsamatvamiti pR^ithakpratiShedho.anarthakaH syAt. satyamevam, tathApi dharmakAryAnandavyatirekeNa svAbhAvikAnando yatheshvare, 'vij~nAnamAnandaM brahma' iti shruteH, tathA adharmakAryajarAdivyatirekeNApi jarAdiduHkhasvarUpaM svAbhAvikaM syAdityAshaMkyeta. ataH yuktastannivR^ittaye jarAdInAM dharmAdharmAbhyAM pR^ithakpratiShedhaH. jarAdigrahaNaM sarvaduHkhopalakShaNArtham. pApanimittAnAM tu duHkhAnAmAnantyApratyekaM ca tatpratiShedhasya ashakyatvAt sarvaduHkhapratiShedhArthaM yuktamevApahatapApmatvavacanam. satyAH avitathAH kAmAH yasya so.ayaM satyakAmaH. vitathA hi saMsAriNAM kAmAH; Ishvarasya tadviparItAH. tathA kAmahetavaH saMkalpA api satyAH yasya sa satyasaMkalpaH. saMkalpAH kAmAshca shuddhasattvopAdhinimittAH Ishvarasya, citraguvat; na svataH 'neti neti' ityuktatvAt. yathoktalakShaNa eSha AtmA vij~neyo gurubhyaH shAstratashca AtmasaMvedyatayA ca svArAjyakAmaiH. na cedvij~nAyate ko doShaH syAditi, shrR^iNuta atra doShaM dR^iShTAntena -- yathA hyeva iha loke prajAH anvAvishanti anuvartante yathAnushAsanam; yatheha prajAH anyaM svAminaM manyamAnAH tasya svAmino yathA yathAnushAsanaM tathA tathAnvAvishanti. kim? yaM yamantaM pratyantaM janapadaM kShetrabhAgaM ca abhikAmAH arthinyaH bhavanti AtmabuddhyanurUpam, taM tameva ca pratyantAdim upajIvantIti. eSha dR^iShTAntaH asvAtantryadoShaM prati puNyaphalopabhoge. 



tadyatheha karmajito lokaH kShIyata evamevAmutra puNyajito lokaH kShIyate tadya ihAtmAnamananuvidya vrajantyetAMshca satyAn 

kAmAMsteShAM sarveShu lokeShvakAmacAro bhavatyatha ya iMhAtmAnamanuvidya vrajantyetAMshca satyAnkAmAMsteShAM sarveShu lokeShu kAmacAro bhavati .. 6 .. iti prathamaH khaNDaH .. 1 .. 


(6) -- 
atha anyo dR^iShTAntaH tatkShayaM prati tadyathehetyAdiH. tat tatra yathA iha loke tAsAmeva svAmyanushAsanAnuvartinInAM prajAnAM sevAdijito lokaH parAdhInopabhogaH kShIyate antavAnbhavati. atha idAnIM dArShTAntikamupasaMharati -- evameva amutra agnihotrAdipuNyajito lokaH parAdhInopabhogaH kShIyata eveti. uktaH doShaH eShAmiti viShayaM darshayati -- tadya ityAdinA. tat tatra ye iha asmiMlloke j~nAnakarmaNoradhikR^itAH yogyAH santaH AtmAnaM yathoktalakShaNaM shAstrAcAryopadiShTamananuvidya yathopadeshamanu svasaMvedyatAmakR^itvA vrajanti dehAdasmAtprayanti, ya etAMshca yathoktAn satyAn satyasaMkalpakAryAMshca svAtmasthAnkAmAn ananuvidya vrajanti, teShAM sarveShu lokeShu akAmacAraH asvatantratA bhavati -- yathA rAjAnushAsanAnuvartinInAM prajAnAmityarthaH. atha ye anye iha loke AtmAnaM shAstrAcAryopadeshamanuvidya svAtmasaMvedyatAmApAdya vrajanti yathoktAMshca satyAnkAmAn, teShAM sarveShu lokeShu kAmacAro bhavati -- rAj~na iva sArvabhaumasya iha loke. 

iti prathamakhaNDabhAShyam.. 




sa yadi pitR^ilokakAmo bhavati saMkalpAdevAsya pitaraH samuttiShThanti tena pitR^ilokena sampanno mahIyate .. 1 .. 


(1) -- 
kathaM sarveShu lokeShu kAmacAro bhavatIti, ucyate -- ya AtmAnaM yathoktalakShaNaM hR^idi sAkShAtkR^itavAn vakShyamANabrahmacaryAdisAdhanasaMpannaH san tatsthAMshca satyAnkAmAn; sa tyaktadehaH yadi pitR^ilokakAmaH pitaro janayitAraH ta eva sukhahetutvena bhogyatvAt lokA ucyante, teShu kAmo yasya taiH pitR^ibhiH saMbandhecchA yasya bhavati, tasya saMkalpamAtrAdeva pitaraH samuttiShThanti AtmasaMbandhitAmApadyante, vishuddhasattvatayA satyasaMkalpatvAt Ishvarasyeva. tena pitR^ilokena bhogena saMpannaH saMpattiH iShTaprAptiH tayA samR^iddhaH mahIyate pUjyate vardhate vA mahimAnamanubhavati. 




atha yadi mAtR^ilokakAmo bhavati saMkalpAdevAsya mAtaraH samuttiShThanti tena mAtR^ilokena sampanno mahIyate .. 2 .. 


(2 -- 9) -- 
samAnamanyat. mAtaro janayitryaH atItAH sukhahetubhUtAH sAmarthyAt. na hi duHkhahetubhUtAsu grAmasUkarAdijanmanimittAsu mAtR^iShu vishuddhasattvasya yoginaH icchA tatsaMbandho vA yuktaH. 




yaM yamantamabhikAmo bhavati yaM kAmaM kAmayate so.asya saMkalpAdeva samuttiShThati tena sampanno mahIyate .. 10 .. iti dvitIyaH khaNDaH .. 2 .. 


(10) -- 
yaM yamantaM pradeshamabhikAmo bhavati, yaM ca kAmaM kAmayate yathoktavyatirekeNApi, saH asyAntaH prAptumiShTaH kAmashca saMkalpAdeva samuttiShThatyasya. tena icchAvighAtatayA abhipretArthaprAptyA ca saMpanno mahIyate ityuktArtham. 

iti dvitIyakhaNDabhAShyam.. 




ta ime satyAH kAmA anR^itApidhAnAsteShAM satyAnAM satAmanR^itamapidhAnaM yo yo hyasyetaH praiti na tamiha darshanAya labhate .. 1 .. 


(1) -- 
yathoktAtmadhyAnasAdhanAnuShThAnaM prati sAdhakAnAmutsAhajananArthamanukroshantyAha -- kaShTamidaM khalu vartate, yatsvAtmasthAH shakyaprApyA api ta ime satyAH kAmAH anR^itApidhAnAH, teShAmAtmasthAnAM svAshrayANAmeva satAmanR^itaM bAhyaviShayeShu stryannabhojanAcchAdanAdiShu tR^iShNA tannimittaM ca svecchApracAratvaM mithyAj~nAnanimittatvAdanR^itamityucyate. tannimittaM satyAnAM kAmAnAmaprAptiriti apidhAnamivApidhAnam. kathamanR^itApidhAnanimittaM teShAmalAbha iti, ucyate -- yo yo hi yasmAdasya jantoH putro bhrAtA vA iShTaH itaH asmAllokAt praiti pragacchati mriyate, tamiShTaM putraM bhrAtaraM vA svahR^idayAkAshe vidyamAnamapi iha punardarshanAyecchannapi na labhate. 




atha ye cAsyeha jIvA ye ca pretA ya~ncAnyadicchanna labhate sarvaM tadatra gatvA vindate.atra hyasyaite satyAH kAmA anR^itApidhAnAstadyathApi hiraNyanidhiM nihitamakShetraj~nA uparyupari sa~ncaranto na vindeyurevamevamAH sarvAH prajA aharahargacchantya etaM brahmalokaM na vindanatyanR^itena hi pratyUDhAH .. 2 .. 


(2) -- 
atha punaH ye ca asya viduShaH jantorjIvAH jIvantIha putrAH bhrAtrAdayo vA, ye ca pretAH mR^itAH iShTAH saMbandhinaH, yaccAnyadiha loke vastrAnnapAnAdi ratnAni vA vastvicchan na labhate, tatsarvamatra hR^idayAkAshAkhye brahmaNi gatvA yathoktena vidhinA vindate labhate. atra asminhArdAkAshe hi yasmAt asya te yathoktAH satyAH kAmAH vartante anR^itApidhAnAH. kathamiva tadanyAyyamiti, ucyate -- tat tatra yathA hiraNyanidhiM hiraNyameva punargrahaNAya nidhAtR^ibhiH nidhIyata iti nidhiH taM hiraNyanidhiM nihitaM bhUmeradhastAnnikShiptam akShetraj~nAH nidhishAstrairnidhikShetramajAnantaH te nidheH uparyupari saMcaranto.api nidhiM na vindeyuH shakyavedanamapi, evameva imAH avidyAvatyaH sarvA imAH prajAH yathoktaM hR^idayAkAshAkhyaM brahmalokaM brahmaiva lokaH brahmalokaH tam aharahaH pratyahaM gacchantyo.api suShuptakAle na vindanti na labhante -- eSho.ahaM brahmalokabhAvamApanno.asmyadyeti. anR^itena hi yathoktena hi yasmAt pratyUDhAH hR^itAH, svarUpAdavidyAdidoShairbahirapakR^iShTA ityarthaH. ataH kaShTamidaM vartate jantUnAM yatsvAyattamapi brahma na labhyate ityabhiprAyaH. 

