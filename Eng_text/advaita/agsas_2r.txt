Agamasastra
2) Vaitathyaprakarana

containing:
1) Mandukyopanisatkarika by Gaudapada 
   (also known as Gaudapadakarika, Mandukyakarika or Agamasastra)
2) Agamasastrabhasya (commentary ascribed to Samkara)

NOTE: The term "Agamasastra" is applied to the entire compilation.


Input by members of the Sansknet project
(formerly: www.sansknet.org)


This GRETIL version has been converted from a custom Devanagari encoding.
Therefore, word boundaries are usually not marked by blanks.
These and other irregularities cannot be standardized at present.

In addition, the Sansknet version came in a kind of semi-pausa format, 
with Sandhi rules applied only in part. 
In this GRETIL version Sandhi rules are applied throughout, 
although some cases may have escaped the conversion routine.

The text of Gaudapada's Karikas has been checked against the ed. by A.V. Kathavate,
Poona 1890 (Anandasrama Sanskrit Series, 10).

The text of the commentary is not proofread!


REFERENCE SYSTEM (added):
MandUpK_ = GauDapAda's MANDUkyopaniShatkArikA
MandUpKC = ùgamashAstrabhAShya (i.e., ÁaMkara's comm. on MandUpK)

#<...># = BOLD



___________________________________________________________________

THIS TEXT FILE IS FOR REFERENCE PURPOSES ONLY!
COPYRIGHT AND TERMS OF USAGE AS FOR SOURCE FILE.
            
Text converted to Ronald E. Emmerick's encoding for WordPerfect 5.1 DOS 
and related utility programmes BHELA, CARAKA etc. (DOS versions):
            
description             character  =ASCII
            
long a                  A             195
long A                  ù             249
long i                  I             197
long I                  ý             253
long u                  U             198
long U                  ô             244
vocalic r               R^i             173
vocalic R               ã             227
long vocalic r          Ì             204
vocalic l               Ê             202
long vocalic l          Ë             203
velar n                 Ç             199
velar N                 §             167
palatal n               ¤             164
palatal N               ¥             165
retroflex t             T             194
retroflex T             è             232
retroflex d             D             172
retroflex D             Ö             214
retroflex n             N             239
retroflex N             ×             215
palatal s               sh             211
palatal S               Á             193
retroflex s             Sh             171
retroflex S             å             229
anusvara                M             230
capital anusvara        õ             245
visarga                 H             247
capital visarga         ê             234

Other characters of the REE encoding table are not included.
Unless indicated otherwise, accents have been dropped in order 
to facilitate word search.             

For a comprehensive list of REE and other GRETIL encodings 
and formats see:
www.sub.uni-goettingen.de/ebene_1/fiindolo/gretil/gretdiac.pdf
and
www.sub.uni-goettingen.de/ebene_1/fiindolo/gretil/gretdias.pdf
___________________________________________________________________






#<vaitathyaprakaraNam>#


_______________________________________________________________________


START MandUpK 2.1

j~nAte dvaitaM na vidyata ityuktam,"ekamevAdvitIyam"(chA.u.6 / 2 / 1) ityAdi shrutibhyaH /
AgamamAtraM tat /
tatropapattyApi dvaitasya vaitathyaM shakyate 'vadhArayitum iti dvitIyaM  prakaraNam Arabhyate


#<vaitathyaM sarvabhAvAnAM svapna Ahur manIShiNaH /
antaHsthAnAt tu bhAvAnAM saMvR^itatvena hetunA // MandUpK_2.1 //>#


__________


MandUpKC_2.1
vitathasya bhAvo vaitathyam, asatyatvam ityarthaH /
kasya? sarveShAM bAhyAdhyAtmikAnAM bhAvAnAM padArthAnAM svapna upalabhyamAnAnAm, AhuH kathayanti, manIShiNaH pramANakushalAH /
vaitathye hetumAhAntaHsthAnAt, antaH sharIrasya madhye sthAnaM yeShAm /
tatra hi bhAvopalabhyante parvatahastyAdayo na bahiH sharIrAt /
tasmAt te vitathA bhavitum arhanti /
nanvapavarakAdyantarupalabhyamAnair ghaTAdibhiranaikAntiko hetur ityAshaN^kyAha saMvR^itatvena hetuna iti /
antaH saMvR^itasthAnAd ityarthaH /
na hy antaH saMvR^ite dehento nADIShu parvatahastyAdInAM saMbhavo 'sti, na hi dehe parvataH, asti //1//


_______________________________________________________________________


START MandUpK 2.2

svapnadR^ishyAnAM bhAvAnAmantaH saMvR^itasthAnamityetad asiddham, yasmAt prAcyeShu supta udakShu svapnAn pashyann iva dR^ishyata ityetad AshaN^kyAha


#<adIrghatvAc ca kAlasya gatvA deshAn na pashyati /
pratibuddhash ca vai sarvas tasmin deshe na vidyate // MandUpK_2.2 //>#


__________


MandUpKC_2.2
na dehAdbarhideshAntaraM gatvA svapnAn pashyati /
yasmAt suptamAtra eva dehadeshAd yojanashatAntarite mAsamAtraprApye deshe svapnAn pashyann iva dR^ishyate /
na ca tad deshaprApter Agamanasya dIrghaH kAlo 'sti /
ato dArghatvAc ca kAlasya na svapnadR^igdeshAntaraM gacchati /

kiM ca pratibuddhash ca vai sarvaH svapnadR^iksvapnadarshanadeshe na vidyate /
yadi ca svapne deshAntaraM gacched yasmin deshe  svapnAn pashyet tatraiva pratibudhyeta /
na caitad asti /
rAtrau supto 'hanIva bhAvAn pashyati, bahubhiH saMgato bhavati, yash ca saMgataH  tair gR^ihyeta /
na ca gR^ihyate, gR^ihItashcetvAm adya tatropalabdhavanto vayam iti vayamiti  brUyuH /
na caitad asti tasmAn na deshAntaraM gacchati svapne //2//


_______________________________________________________________________


START MandUpK 2.3

itash ca svapnadR^ishyA bhAvA vitathA yataH


#<abhAvash ca rathAdInAM shrUyate nyAyapUrvakam /
vaitathyaM tena vai prAptaM svapna AhuH prakAshitam // MandUpK_2.3 //>#


__________


MandUpKC_2.3
abhAvash caiva rathAdInAM svapnadR^ishyAnAM shrUyate nyAyapUrvakaM yuktitaH shrutau"na tatra rathAH"(bR^i.u.4 / 3 / 10) ity atra /
dehAntaH sthAnasaMvR^itatvAdihetunA prAptaM vaikathyaM tad anuvAdinyA shrutyA svapne svayaJNjyotiShTvapratipAdanaparayA prakAshitamAhur brahmavidaH //3//


_______________________________________________________________________


START MandUpK 2.4


#<antasthAnAt tu bhedAnAM tasmAj jAgarite smR^itam /
yathA tatra tathA svapne saMvR^itatvena bhidyate // MandUpK_2.4 //>#


__________


MandUpKC_2.4
jAgrad dR^ishyAnAM bhAvAnAM vaitathyam iti pratij~nA /
dR^ishyatvAd iti hetuH svapnadR^ishyabhAvavad iti dR^iShTAntaH /
yathA tatra svapne dR^ishyAnAM bhAvAnAM vaitathyaM tathA jAgarite 'pi dR^ishyatvam avishiShTam iti hetUpanayaH /
tasmAj jAgarite 'pi vaitathyaM smR^itam iti nigamanam /
antaHsthAnAt saMvR^itatvena ca svapnadR^ishyAnAM bhAvAnAM jAgrad dR^ishyebhyaH  bhedaH /
dR^ishyatvam asatyatvaM cAvishiShTam ubhayatra //4//


_______________________________________________________________________


START MandUpK 2.5


#<svapnajAgaritasthAne hy ekam Ahur manIShiNaH /
bhedAnAM hi samatvena prasiddhenaiva hetunA // MandUpK_2.5 //>#


__________


MandUpKC_2.5
prasiddhenaiva bhedAnAM grAhyagrAhakatvena hetunA samatvena svapnajAgaritasthAnayor ekatvamAhurvivekina iti pUrvapramANasiddhasyaiva phalam //5//


_______________________________________________________________________


START MandUpK 2.6

itash ca vaitathyaM jAgrad dR^ishyAnAM bhedAnAm Adyantayor abhAvAt /


#<AdAvante ca yan nAsti vartamAne 'pi tat tathA /
vitathaiH sadR^ishAH santo 'vitathA iva lakShitAH // MandUpK_2.6 //>#


__________


MandUpKC_2.6
yadAdAv ante ca nAsti vastu mR^igatR^iShNikAdi tanmadhye 'pi nAsty ati nishcitaM loke tatheme jAgrad dR^ishyA bhedAH /
Adyantayor abhAvAd vitathair eva mR^igatR^iShNikAdibhiH sadR^ishatvAd vitathA eva tathApi vitathA iva lakShitA mUDhair anAtmavidbhiH //6//


_______________________________________________________________________


START MandUpK 2.7

svapnadR^ishyavajjAgaritadR^ishyAnAm api satvam iti yad uktaM tad ayuktam /
yasmAj jAgrad dR^ishyA annapAnavAhanAdayaH kShutpipAsAdinivR^ittiM kurvanto gamanAgamanAdikAryaM ca saprayojAnA dR^iShTAH /
na tu svapnadR^ishyAnAM tad asti /
tasmAt svapnadR^ishyavad jAgrad dR^ishyAnAm asatvaM manorathamAtram iti /

tan na /
kasmAt? yasmAt


#<saprayojanatA teShAM svapne vipratipadyate /
tasmAd Adyantavatvena mithyaiva khalu te smR^itAH // MandUpK_2.7 //>#


__________


MandUpKC_2.7
saprayojanatA dR^iShTA yA annapAnAdInAM sA svapne vipratipadyate /
jAgarite hi bhuktvA pItvA ca tR^ipto vinivartitatR^iTsuptamAtra eva kShutpipAsAdyArtam ahorAtroShitaM bhuktavantam AtmAnaM manyate /
yathA spapne bhuktvA pItvA ca tR^ipta utthitas tathA /
tasmAd jAgrad dR^ishyAnAM svapne vipratipattir dR^iShTA /
ato manyAmahe teShAm apy asatvaM spapnadR^ishyavadanAshaN^kanIyam iti /
tasmAd Adyantavatvamubhayatra samAnam iti mithyA iva khalu te smR^itAH //7//


_______________________________________________________________________


START MandUpK 2.8

svapnajAgradbhedayoH samatvAj jAgradbhedAnAm asatvam iti yad uktaM tadasat /
kasmAt?
dR^iShTAntasyAsiddhatvAt /
katham?
na hi jAgrad dR^iShTA evaite bhedAH svapne dR^ishyante /
kiM tarhi?
apUrvaM svapne pashyati, caturdantagajamArUThamaShTabhujamAtmAnaM manyate /
anyad apy evaMprakAram apUrvaM pashyati svapne /
tan nAnyenA asatA samam iti sadeva /
ato dR^iShTAnto 'siddhaH /
tasmAtsvapnavajjAgaritasyAsatvamity ayuktam /

tan na, svapne dR^iShTam apUrvaM yan manyase na tatsvataH siddham /
kiM tarhi?


#<apUrvaM sthAnidharmo hi yathA svarganivAsinAm /
tAnayaM prekShate gatvA yathaiveha sushikShitaH // MandUpK_2.8 //>#


__________


MandUpKC_2.8
apUrvaM sthAnidharmo hi  sthAnino draShTur eva hi svapnasthAnavato dharmaH /
yathA svarganivAsinAmindrAdInAM sahasrAkShatvAdi tathA svapnadR^isho 'pUrvo 'yaM dharmaH /
na svataH siddho draShTuH svarUpavat /
tAnevaMprakArAnapUrvAnsvacittavikalpAnayaM sthAnI svapnadR^iksvapnasthAne gatvA prekShate /
yathaiveha loke sushikShito deshAntaramArgastane mArgeNa deshAntaraM gatvA tAnpadArthAnpashyati tadvat /
tasmAdyathA sthAnidharmANAM rajjusarpamR^igatR^iShNikAdInAmasatvaM tathA svapnadR^iShyAnAmapUrvANAM sthAnidharmatvamevetyasattvamato na svapnadR^iShTAntasyAsiddhatvam //8//


_______________________________________________________________________


START MandUpK 2.9

apUrvatvAshaN^kA nirAkR^itA svapnadR^iShTAntasya punaH svapnatulyatAM jAgradbhedAnAM prapaJNcayannAha


#<svapnavR^ittAv api tv antash cetasA kalpitaM tv asat /
bahish cetogR^ihItaM sad dR^iShTaM vaitathyam etayoH // MandUpK_2.9 //>#


__________


MandUpKC_2.9
svapnavR^ittAv api svapnasthAne 'py antash cetasA manorathasaN^kalpitam asat /
saN^kalpAnantarasamakAlam evAdarshanAt tatraiva svapne bahish cetasA gR^ihItaM cakShurAdidvAreNopalabdhaM ghaTAdi sat /
ity eva satyam iti nishcite 'pi sadasadvibhAgo dR^iShTaH /
ubhayorapyantarbahishcetaH kalpitayorvaitathyameva dR^iShTam //9//


_______________________________________________________________________


START MandUpK 2.10


#<jAgradvR^ittAvapi tv antash cetasA kalpitaM tv asat /
bahishcetogR^ihItaM sad yuktaM vaitathyam etayoH // MandUpK_2.10 //>#


__________


MandUpKC_2.10
sadasatorvaitathyaM yuktam, antarbahishcetaHkalpitatvAvisheShAditi vyAkhyAtamanyat //10//


_______________________________________________________________________


START MandUpK 2.11

codaka Aha


#<ubhayor api vaitathyaM bhedAnAM sthAnayor yadi /
ka etAn budhyate bhedAn ko vai teShAM vikalpakaH // MandUpK_2.11 //>#


__________


MandUpKC_2.11
svapnajAgratsthAnayorbhedAnAM yadi vaitathyaM ka etAnarbahishcetaHkalpitAnbudhyate /
ko vai teShAM vikalpakaH /
smR^itij~nAnayoH ka AlambanamityabhiprAyaH, na cennirAtmavAda iShTaH //11//


_______________________________________________________________________


START MandUpK 2.12


#<kalpayaty AtmanAtmAnam AtmA devaH svamAyayA /
sa eva budhyate bhedAn iti vedAntanishcayaH // MandUpK_2.12 //>#


__________


MandUpKC_2.12
svayaM svamAyayA svamAtmAnamAtsA deva Atmanyeva vakShyamANaM bhedAkAraM kalpayati rajjvAdAviva sarpAdIn svayameva  ta tAnbudhyate bhedAMstadvadevetyevaM vedAntanishcayaH /
nAnyo 'sti j~nAnasmR^ityAshrayo na ca nirAspada eva j~nAnasmR^itI vainAshikAnAmivetyabhiprAyaH //12//


_______________________________________________________________________


START MandUpK 2.13

saN^kalpayankena prakAreNa kalpayatItyucyate


#<vikaroty aparAn bhAvAn antashcitte vyavasthitAn /
niyatAMsh ca bahishcitta evaM kalpayate prabhuH // MandUpK_2.13 //>#


__________


MandUpKC_2.13
vikaroti nAnA karotyaparAMl laukikAn bhAvAn padArthA¤ shabdAdInanyAMshcAntashcitte vAsanArUpeNa vyavasthitAnavyAkR^itAn niyatAMshca pR^ithvyAdInaniyatAMshca kalpanAkAlAnbahishcittaH saMstathAntashcitto manorathAdilakShaNAnityevaM kalpayati prabhurIshvara AtmetyarthaH //13//


_______________________________________________________________________


START MandUpK 2.14

svapnavaccittaparikalpitaM sarvamityetadAshaN^kyate /
yasmAccittaparikalpitairmanorathAdilakShaNaishcittaparicchedyaivailakShaNyaM bAhyAnAmanyonyaparicchedyatvamiti //
sA na yuktAshaN^kA /


#<cittakAlA hi ye 'ntas tu dvayakAlAsh ca ye bahiH /
kalpitA eva te sarve visheSho nAnyahetukaH // MandUpK_2.14 //>#


__________


MandUpKC_2.14
cittakAlA hi ye 'ntastu cittaparicchedyAH, nAnyashcittakAlavyatirekeNa paricchedakaH kAlo yeShAM te cittakAlAH /
kalpanAkAla evopalabhyanta ityarthaH /
dvayakAlAshca bhedakAlA anyonyaparicchedyAH /
yathAgodohanamAste, yAvadAste tAvadgAM dogdhi yAvadgAM dogdhi tAvadAste /
tAvAnayametAvAnsa iti parasparaparicchedyaparicchedakatvaM bAhyAnAM bhedAnAM te dvayakalA antashcittakAlA bAhyAshca dvayakAlAH kalpitA eva te sarve /
na bAhyo dvayakAlatvavisheShaH kalpitatvavyatirekeNAnyahetukaH /
atrApi hi svapnadR^iShTAnto bhavatyeva //14//


_______________________________________________________________________


START MandUpK 2.15


#<avyaktA eva ye 'ntas tu sphuTA eva ca ye bahiH /
kalpitA eva te sarve visheShas tv indriyAntare // MandUpK_2.15 //>#


__________


MandUpKC_2.15
yadapyantaravyaktatvaM bhAvAnAM manovAsanAmAtrAbhivyaktAnAM sphuTatvaM vA bahishcakShurAdIndriyAntare visheSho nAsau bhedAnAmastitvakR^itaH svapne 'pi tathA darshanAt /
kintarhi? indriyAntarakR^ita eva /
ataH kalpitA eva jAgtadbhAvA api svapnabhAvavaditi siddham //15//


_______________________________________________________________________


START MandUpK 2.16

bAhyAdhyAtmikAnAM bhAvAnAmitaretaranimittanaimittikatayA kalpanAyAM kiM mUlamityucyate


#<jIvaM kalpayate pUrvaM vaco bhAvAn pR^ithagvidhAn /
bAhyAn AdhyAtmikAMsh caiva yathAvidyas tathAsmR^itiH // MandUpK_2.16 //>#


__________


MandUpKC_2.16
jIvaM hetuphalAtmakam, ahaM karomi mama sukhaduHkhe  ityevaM  lakShaNam, anevaMlakShaNa eva shuddha Atmani rajjAviva sarpaM kalpayate pUrvam /
tatastAdarthyena kriyAkArakaphalabhedena prANAdInnAnAvidhAnbhAvAnbAhyAnAdhyAtmikAMshcaiva kalpate /
tatra kalpanAyAM ko heturityucyate /
yo 'sausvayaN^kalpito jIvaH sarvakalpanAyAmadhikR^itaH sa yathAvidyaH, yAdR^ishI vidyA vij~nAnamasyeti yathAvidyaH, tathAvidhaiva smR^itistasyeti tathAsmR^itirbhavati sa iti /
ato hetukalpanAvij~nAnAtphalavij~nAnaM tato hetiphalasmR^itistatastadvij~nAnaM tadarthakriyAkArakatatphalabhedavij~nAnAni tebhyastatsmR^itistatsmR^iteshca punastadvij~nAnAnItyevaM bAhyAnAdhyAtmikAMshcetaretaranimittanaimittikabhAvenAnekadhA kalpayate //16//


_______________________________________________________________________


START MandUpK 2.17

tatra jIvakalpanA sarvakalpanAmUlamityuktaM saiva jIvakalpanA kiMnimitteti dR^iShTAntena pratipAdayati


#<anishcitA yathA rajjur andhakAre vikalpitA /
sarpadhArAdibhir bhAvais tadvad AtmA vikalpitaH // MandUpK_2.17 //>#


__________


MandUpKC_2.17
yathA loke svena rUpeNAnishcitAnavadhAritaivameveti rajjurmandAndhakAre kiM sarpa udakadhArA daNDa iti vAnekadhA vikalpitA bhavati pUrvaM svarUpAnishcayanimittaM yadi hi pUrvameva rajjuH svarUpeNa nishcitA syAt, na sarpAdivikalpo 'bhaviShyad yathA svahastAN^gulyAdiShu, eSha dR^iShTAntaH /
tadvaddhetuphalAdisaMsAradharmAnarthavilakShaNatayA svena vishuddhavij~naptimAtrasattAdvayarUpeNAnishcitatvAjjIvaprANAdyanantabhAvabhedairAtmavikalpita ityeSha sarvopaniShadAM siddhAntaH //17//


_______________________________________________________________________


START MandUpK 2.18


#<nishcitAyAM yathA rajjvAM vikalpo vinivartate /
rajjur eveti cAdvaitaM tadvad AtmavinishcayaH // MandUpK_2.18 //>#


__________


MandUpKC_2.18
rajjureveti nishcaye sarvavikalpanivR^ittau rajjureveti cAdvaitaM yathA tathA 'neti neti'(bR^i.u.4.4.22) iti sarvasaMsAradharmashUnyapratipAdakashAstrajanitavij~nAnasUryAlakakR^itAtmavinishcayaH  'AtmaivedaM sarvam' (chA.u.7.25.2) 'apUrvamanaparamanantaramabAhyam' (bR^i.u.2.5.19) 'sabAhyAbhyantaro hyajaH'(mu.u.2.1.2) 'ajaro 'maro 'mR^ito 'bhayaH'(bR^i.u.4.4.25) 'eka evAdvayaH'  iti //18//


_______________________________________________________________________


START MandUpK 2.19

yadyAtmaika eveti nishcayaH kathaM prANAdibhiranantairbhAvairetaiH saMsAralakShaNairvikalpita ity ucyate, shR^iNu


#<prANAdibhir anantaish ca bhAvair etair vikalpitaH /
mAyaiShA tasya devasya yayA saMmohitaH svayam // MandUpK_2.19 //>#


__________


MandUpKC_2.19
mAyaiShA tasyAtmano devasya /
yathA mAyAvinA vihitA mAyA gaganamativimalaM kusumitaiH sapalAshaistarubhirAkIrNamiva karoti tatheyamapi devasya mAyA yayAyaM svayamapi mohita iva mohito bhavati /
'mama mAyA duratyayA'(gItA 7.14) ityuktam //19//


_______________________________________________________________________


START MandUpK 2.20-28



#<prANa iti prANavido bhUtAnIti ca tadvidaH /
guNA iti guNavidas tattvAnIti ca tadvidaH // MandUpK_2.20 //>#



#<pAdA iti pAdavido viShayA iti ca tadvidaH /
lokA iti lokavido devA iti ca tadvidaH // MandUpK_2.21 //>#



#<vedA iti vedavido yaj~nA iti ca tadvidaH /
bhokteti ca bhoktR^ivido bhojyam iti ca tadvidaH  // MandUpK_2. 22  //>#



#<sUkShma iti sUkShmavidaH sthUla iti ca tadvidaH /
mUrta iti mUrtavido 'mUrta iti ca tadvidaH // MandUpK_2.23 //>#



#<kAla iti kAlavido disha iti ca tadvidaH /
vAdA iti vAdavido bhuvanAnIti tadvidaH // MandUpK_2.24 //>#



#<mana iti manovido buddhir iti ca tadvidaH /
cittam iti cittavido dharmAdharmau ca tadvidaH // MandUpK_2.25 //>#



#<paJNcaviMshaka ity eke ShaDvisha iti cApare /
ekatriMshaka ity Ahur ananta iti cApare // MandUpK_2.26 //>#



#<lokAMl lokavidaH prAhur AshramA iti tadvidaH /
strIpuMnapuMsakaM laiN^gAH parAparam athApare // MandUpK_2.27 //>#



#<sR^iShTir iti sR^iShTivido laya iti ca tadvidaH /
sthitir iti sthitividaH sarve ceha tu sarvadA // MandUpK_2.28 //>#


__________


MandUpKC_2.28
prANaH prAj~no bIjAtmA tatkAryabhedA hItare sthatyantAH /
anye ca sarve laukikAH sarvaprANiparikalpitA bhedA rajjvAmiva sarpAdayas tacchUnya AtmanyAtmasvarUpAnishcayahetoravidyayA kalpitA iti piNDIkR^itor'thaH /
prANAdishlokAnAM pratyekaM padArthavyAkhyAne phalguprayojanatvAtsiddhapadArthatvAcca yatno na kR^itaH //28//


_______________________________________________________________________


START MandUpK 2.29

kiM bahunA


#<yaM bhAvaM darshayed yasya taM bhAvaM sa tu pashyati /
taM cAvati sa bhUtvAsau tadgrahaH samupaiti tam // MandUpK_2.29 //>#


__________


MandUpKC_2.29
prANAdInAmanyatamamuktamanuktaM vAnyaM bhAvaM padArthaM darshayedyasyAcAryo 'nyo vApta idameva tattvamiti sa taM bhAvamAtmabhUtaM pashyatyayamahamiti vA mameti vA /
taM ca draShTAraM sa bhAvo 'vati yo darshito bhAvo 'sau bhUtvA rakShati /
svenAtmanA sarvato niruNaddhi /
tasmingrahastadgrahastadabhiniveshaH /
idameva
tattvamiti sa taM grahItAramupaiti /
tasyAtmabhAvaM nigacchatItyarthaH //29//


_______________________________________________________________________


START MandUpK 2.30


#<etair eSho 'pR^ithagbhAvaiH pR^ithag eveti lakShitaH /
evaM yo veda tattvena kalpayet so 'vishaN^kitaH // MandUpK_2.30 //>#


__________


MandUpKC_2.30
etaiH prANAdibhirAtmano 'pR^ithagbhUtairapR^ithagbhAvaireSha AtmA rajjuriva sarpAdi vikalapnArUpaiH pR^ithageveti lakShito 'bhilakShito nishcito mUDhairityarthaH /
vivekinAM tu rajjvAmiva kalpitAH sarpAdayo nAtmavyatirekeNa prANAdayaH santItyabhiprAya idaM sarvaM yadayamAtmA (bR^i.u.2.4.6, 4.5.7) iti shruteH /

evamAtmavyatirekeNAsatvaM rajjusarpavadAtmani kalpitAnAmAtmAnaM ca kevalaM nirvikalpaM yo veda tattvena shrutito yuktitashca sa avishaN^kito vedArthaM vibhAgataH kalpayetkalpayatItyarthaH idamevaMparaM vAkyamado 'nyaparamiti /

na hyanadhyAtmavidvedAJNj~nAtuM  shaknoti tattvataH /
'nahyanadhyAtmavitkashcitkriyAphalamupAshnute' (manu.6 / 82) iti hi mAnavaM vacanam //30//


_______________________________________________________________________


START MandUpK 2.31

yadetdvaitasyAsattvamuktaM yuktitastadetadvedAntapramANAvagatamityAha



#<svapnamAye yathA dR^iShTaM gandharvanagaraM yathA /
tathA vishvam idaM dR^iShTaM vedAnteShu vicakShaNaiH // MandUpK_2.31 //>#


__________


MandUpKC_2.31
svapnashca mAyA ca svapnamAye 'sadvastvAtmike 'satyau sadvastvAtmika iva lakShyete 'vivekibhiH /
yathA ca prasAritapaNyA  paNagR^ihaprAsAdastrIpuJNjanapadavyavahArAkIrNamiva gandharvanagaraM dR^ishyamAnameva sadakasmAdabhAvatAM gataM dR^iShTam, yathA ca svapnamAye dR^iShTe 'sadrUpe, tathA vishvamidaM dvaitaM samastamasaddR^iShTam /

kvetyAha vedAnteShu /
"neha nAnAsti kiJNcana"(ka.u.2 / 1 / 11, bR^i.u.4 / 4 / 19) "indro mAyAbhiH"(bR^i.u.2 / 5 / 19) "Atmaivedamagra AsIt" (bR^i.u.1 / 4 / 17) "brahma vedamagra AsIt"(bR^i.u.1 / 4 / 10) "dvitIyAdvai bhayaM bhavati"(bR^i.u.1 / 4 / 2) "na tu taddvitIyasti"(bR^i.u.4 / 3 / 23) "yatra svasya sarvamAtmaivAbhUt"(bR^i.u.4 / 5 / 15) ityAdiShu vicakShaNairnipuNataravastudarshibhi paNDitairityarthaH /

"tamaHshvabhranibhaM dR^iShTaM varShabudbudasannibham /
nAshaprAyaM sukhAddhInaM nAshottaramabhAvagam"iti vyAsasmR^iteH //31//


_______________________________________________________________________


START MandUpK 2.32

prakaraNArthopasaMhArArtho 'yaM shlaukaH /
yadA vitathaM dvaitamAtmaivaikaH paramArthataH saMstadedaM niShpannaM bhavati sarvo 'yaM laukiko vaidikashca vyavahAro 'vidyAviShaya eveti /

tadA


#<na nirodho na cotpattir na baddho na ca sAdhakaH /
na mumukShur na vai mukta ity eShA paramArthatA // MandUpK_2.32 //>#


__________


MandUpKC_2.32
na nirodhaH nirodhanaM nirodhaH pralayaH, utpattirjananam, baddhaH saMsArI jIvaH, sAdhako mAdhanavAnmokShasya, mumukShurmocanArthI, mukto vimuktabandhaH /
utpattipralayayorabhAvAdbaddhAdayo na santItyeShA paramArthatA /

kathamutpattipralayorabhAvaH, ityucyate, dvaitasyAsatvAt /
yatra hi dvaitamiva bhavati"(bR^i.u.2 / 4 / 14) "ya iha nAneva pashyati"(ka.u.2 / 1 / 10,11) "AtmaivedaM sarvam"(chA.u.7 / 25 / 2) "brahmaivedaM sarvam"(nR^isiMhottara.7)"ekamevAdvitIyaM"(chA.u.6 / 2 / 1) "idaM sarvaM yadayamAtmA"(bR^i.u.2 / 4 / 6,4 / 5 / 7) ityAdinAnAshrutibhyo dvaitasyAsatvaM siddham /

sato hyutpattiH pralayo vA syAnnAsataH shashaviShANAde /
nApyadvaitamutpadyate lIyate vA /
advayaM cotpattipralayavacceti vipratiShiddham /

yastu punardvaitasaMvyavahAraH sa rajjusarpavadAtmani prANAdilakShaNaH kalpita ityuktam /
na hi manovikalpanAyA rajjusarpAdilakShaNAyA rajjvAM pralaya utpattirvA /
na ca manasi rajjusarpasyotpattiH pralayo vA na cobhayato vA /
tathA mAnasatvAvisheShAddvaitasya /
na hi niyate manasi suShupte vA dvaitaM gR^ihyate /

ato manovikalpanAmAtraM dvaitamiti siddham /
tasmAdsUktaM dvaitasyAsatvAnnirodhAdyabhAvaH paramArthateti /

yadyevaM dvaitAbhAve shAstravyApAro nAdvaite virodhAt /
tathA ca satyadvaitasya vastutve pramANAbhAvAcchUnyavAdaprasaN^gaH, dvaitasya cAbhAvAt /

na; rajjusarpAdivikalpanAyA nirAspadatvAnupapattiriti pratyuktametatkathamujjIvayasItyAha rajjurapi sarpavikalpasyAspada bhUtA vikalpitaiveti dR^iShTAntAnupapattiH /

na; vikalpanAkShaye 'vikalpitasyAvikalpitatvAdeva sattopatteH /
rajjusarpavadasattvamiti cet? na, ekAntenAvikalpitatvAdavikalpitarajjvaMshavatprAk sarpAbhAvavij~nAnAt /
vikalpayitushca prAgvikalpanotpatteH siddhatvAbhyupagamAdasatvAnupapattiH /

kathaM punaH svarUpevyApArAbhAve shAstrasya dvaitavij~nAnanivartakatvam?

naiSha doShaH /
rajjvAM sarpAdivadAtmani dvaitasyAvidyAdhyastatvAt /
katham? sukhyahaM duHkhI mUDho jAto mR^ito jIrNo dehavAn pashyAmi vyakto 'vyaktaH kartA phalI saMyukto viyuktaH kShINo vR^iddhohaM mamaita ityevamAdayaH sarva AtmanyadhyAropyante /
AtmaiteShvanugataH sarvatrAvyabhicArAt /
yathA sarpadhArAdibhedeShu rajjuH /

yadA caivaM visheShyasvarUpapratyayasya siddhatvAnna kartavyatvaM shAstreNa /
akR^itakartR^i ca shAstraM kR^itAnukAritve 'prAmANam /
yato 'vidyAdhyAropitasukhitvAdivisheShapratibandhAdevAtmanaH svarUpeNAnavasthAnaM svarUpAvasthAnaM ca shreya iti sukhitvAdinivartakaM shAstram AtmanyasukhitvAdipratyayakaraNena neti netyasthUlAdivAkyaiH /
AtmasvarUpavadasukhitvAdyapi sukhitvAdibhedeShu nAnuvR^itto 'sti dharmaH /
yadyanuvR^ittaH syAnnAdhyAropitasukhitvAdilakShaNo visheShaH /
yathoShNatvaguNavisheShavatyagnau shItatA /
tasmAnnirvisheSha evAtmani sukhitvAdayo visheShAH kalpitAH /
yattvasukhitvAdishAstramAtmanastatsukhitvAdi visheShanivR^ityarthameveti siddham /
"siddhaM tu nivartakatvAt"ityAgamavidAM sUtram //32//


_______________________________________________________________________


START MandUpK 2.33

pUrvashlokArthasya hetumAha


#<bhAvair asadbhir evAyam advayena ca kalpitaH /
bhAvA apy advayenaiva tasmAd advayatA shivA // MandUpK_2.33 //>#


__________


MandUpKC_2.33
yathA rajjvAmasadbhiH sapradhArAdibhiradvayena ca rajjudravyeNa satAyaM sarpa iyaM dhArA daNDo 'yamiti vA rajjudravyameva kalpyata evaM prANAdibhiranantairasadbhirevAvidyamAnaiH, na paramArthataH na hyapracalite manasi kashcidbhAva upalakShayituM shakyate kenacit;  na cAtmanaH pracalanamasti; pracalitasyaivopalabhyamAnA bhAvA na paramArthataH santaH kalpayituM shakyAH ato 'sadbhireva prANAdabhAvairadvayena ca paramArthasatAtmanA rajjuvattarvavikalpAspadabhUtenAyaM svayamevAtmA kalpitaH; sadaikasvabhAvo 'pi san /

te ca prANAdibhAvAM apyadvayenaiva satAtmanA vikalpitAH /
na hi nirAspadA kAcitkalpanopalabhyate; ataH sarvakalpanAspadatvAtsvenAtnAdvayasyAvyabhicArAtkalpanAvasthAyAmapyadvayatA shivA /
kalpanA eva tvaMshivAH /
rajjusarpAdivattrAsAdikAriNyo hi tAH /
advayatAbhayAtaH saiva shivA //33//


_______________________________________________________________________


START MandUpK 2.34

kutashcAdvayatA shivA? nAnAbhUtaM /
pR^ithaktvamanyasyAnyasmAdyatra dR^iShTaM tatrAshivaM bhavet /


#<nAtmabhAvena nAnedaM na svenApi kathaJNcana /
na pR^ithaÇ nApR^ithak kiJNcid iti tattvavido viduH // MandUpK_2.34 //>#


__________


MandUpKC_2.34
na hyatrAdvaye paramArthasatyAtmani prANAdisaMsArajAtamidaM jagadAtmabhAvena paramArthasvarUpeNa nirIpyamANaM nAnA vastvantarabhUtaM bhavati /
yathA rajjusvarUpeNa prakAshena nirUpyamANo na nAnAbhUtaH  kalpitaH sarpo 'sti tadvat /
nApi svena prANAdyAtmanedaM vidyate /
kadAcidapi rajjusarpavatkalpitatvAdeva /

tathAnyonyaM na pR^ithakprANAdi vastu yathAshvAnmahiShaH pR^ithagvidyata evam /
ato 'stvAnnApR^ithagvidyate 'nyonyaM pareNa vA kiJNcidity evaM paramArthatattvamAtavido brAhmaNA viduH /
ato 'shivahetutvAbhAvAdadvayataiva shivetyabhiprAyaH //34//


_______________________________________________________________________


START MandUpK 2.35

tadetatsamyagdarshanaM stUyate


#<vItarAgabhayakrodhair munibhir vedapAragaiH /
nirvikalpo hy ayaM dR^iShTaH prapaJNcopashamo 'dvayaH // MandUpK_2.35 //>#


__________


MandUpKC_2.35
vigatarAgabhayadveShakrodhAdisarvadaiShaiH sarvadA munibhirmananashIlairvivekibhirvedapAragairavagatavedArthatattvairj~nAnibhirni rvikalpaH sarvavikalpaH shUnyo 'mAtmA dR^iShTa upalabdho vedAntArthatatparaiH prapaJNcopashamaH prapaJNco dvaitabhedavistArastasyopashamo 'bhAvo yasminsa AtmA prapaJNcopashamo 'ta evAdvayo vigatadoShaireva paNDitairvedAntArthatatparaiH saMnyasibhiH paramAtmA draShTuM shakyaH, nAnyai rAgAdikaluShitacetobhiH svapakShapAtidarshanaistArkikAdibhirityAbhiprAyaH //35//


_______________________________________________________________________


START MandUpK 2.36

yasmAtsarvAnarthaprashamarUpatvAdadvayaM shivamabhayam


#<tasmAd evaM viditvainam advaite yojayet smR^itim /
advaitaM samanuprApya jaDavallokam Acaret // MandUpK_2.36 //>#


__________


MandUpKC_2.36
ata evaM viditvainamadvaite smR^itiM yojayet /
advaitAvagamAyaiva smR^itiM kuryAdityarthaH /
taccAdvaitamavagamyAhamasmi paraM brahmeti viditvAshanAyAdyatItaM sAkShAdaparokShAdajamAtmAnaM sarvalokavyavahArAtItaM jaDavallokamAcaret /
aprakhyApayannAtmAnamahamevaMvidha ityabhiprAyaH //36//


_______________________________________________________________________


START MandUpK 2.37

kayA caryayA lokamAcaredityAha


#<niHstutir nirnamaskAro niHsvadhAkAra eva ca /
calAcalaniketash ca yatir yAdR^icchiko bhavet // MandUpK_2.37 //>#


__________


MandUpKC_2.37
stutinamaskArAdisarvakarmavarjitastyaktasarvabAhyaiShaNaH pratipannaparamahaMsapArivrAjya ityabhiprAyaH"etaM vai tamAtmAnaM viditvA"(bR^i.u.3 / 5 / 1) ityAdishruteH;"tadbuddhayastadAtmAnastanniShThAstatparAyaNAH"(gItA 5 / 17) ityAdismR^iteshca calaM sharIraM pratikShaNamanyathAbhAvAt, acalamAtmatattvam, yadAkadAcidbhojanAdivyavahAranimittamAkAshavadacalaM svarUpamAtmatattvamAtmano niketamAshrayamAtmasthitiM vismR^ityAhamiti manyate yadA tadA calo deho niketo yasya sa ayamevaM calAcalaniketo vidvAnna punarbAhyaviShayAshrayaH; sa ca yAdR^icchiko bhaved yadR^icchAprAptakaupInacchAdanagrAsamAtradehasthitirityarthaH //37//


_______________________________________________________________________


START MandUpK 2.38


#<tattvam AdhyAtmikaM dR^iShTvA tattvaM dR^iShTvA tu bAhyataH /
tattvIbhUtas tadArAmas tattvAd apracyuto bhavet // MandUpK_2.38 //>#


__________


MandUpKC_2.38
bAhyaM pR^ithivyAditatvaM AdhyAtmikaM ca dehAdilakShaNaM rajjusarpAdivatsvapnamAyAdivacca asat"vAcArambhaNaM vikAro nAmadheyam" (chA.u.6 / 1 / 4) ityAdishruteH /
AtmA ca sabAhyAbhyantaro hyajo 'pUrvo 'nantaro 'bAhyaH kR^itsna AkAshavatsarvagataH sUkShmo 'calo nirguNo niShkalo niShkriyaH"tatsatyaM sa AtmA tattvamasi"(chA.u.6 / 8 / 16) iti shruteH /
ityevaM tattvaM dR^iShTvA tattvIbhUtastadArAmo na bAhyaramaNo yathAtattvadarshI kashciccittamAtmatvena pratipannashcittacalanamanucalitamAtmAnaM manyamAnastatattvAccalitaM dehAdibhUtamAtmAnaM kadAcinmanyate pracyuto 'hamAtmatattvAdidAnImiti; samAhite cu manasi kadAcittattvabhUtaM prasannAtmAnaM manyata idAnImasmi tattvIbhUta iti; na tadAtmavidbhavet /
Atmana ekarUpattvAtsvarUpapracyavanAsambhavAcca /
sadaiva brahmAsmItyapracyuto bhavettattvAtsadApracyutAtmatattvadarshano bhavedityabhiprAyaH"shuni caiva shvapAke ca paNDitAH samadarshinaH"(gItA 12 / 18) "samaM sarveShu bhUteShu"(gItA 13 / 17) ityAdi smR^iteH //38//


