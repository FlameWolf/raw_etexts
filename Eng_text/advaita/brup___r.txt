Brhadaranyaka-Upanisad (Brhadaranyakopanisad), Kanva recension
with the commentary ascribed to Samkara

Mula text extracted from the commented version



Input by members of the Sansknet project
(formerly: www.sansknet.org)


This GRETIL version has been converted from a custom Devanagari encoding.
Therefore, word boundaries are usually not marked by blanks.
These and other irregularities cannot be standardized at present.

The mula text has been checked against the ed. by V.P. Limaye and R.D. Vadekar
(Eighteen Principal Upanisads, vol. 1, Poona 1958), and the electronic version
available on TITUS. In cases of divergence, preference has usually been given
to the printed edition.



___________________________________________________________________

THIS TEXT FILE IS FOR REFERENCE PURPOSES ONLY!
COPYRIGHT AND TERMS OF USAGE AS FOR SOURCE FILE.
            
Text converted to Ronald E. Emmerick's encoding for WordPerfect 5.1 DOS 
and related utility programmes BHELA, CARAKA etc. (DOS versions):
            
description             character  =ASCII
            
long a                  A             195
long A                  ù             249
long i                  I             197
long I                  ý             253
long u                  U             198
long U                  ô             244
vocalic r               R^i             173
vocalic R               ã             227
long vocalic r          Ì             204
vocalic l               Ê             202
long vocalic l          Ë             203
velar n                 Ç             199
velar N                 §             167
palatal n               ¤             164
palatal N               ¥             165
retroflex t             T             194
retroflex T             è             232
retroflex d             D             172
retroflex D             Ö             214
retroflex n             N             239
retroflex N             ×             215
palatal s               sh             211
palatal S               Á             193
retroflex s             Sh             171
retroflex S             å             229
anusvara                M             230
capital anusvara        õ             245
visarga                 H             247
capital visarga         ê             234

Other characters of the REE encoding table are not included.
Unless indicated otherwise, accents have been dropped in order 
to facilitate word search.             

For a comprehensive list of REE and other GRETIL encodings 
and formats see:
www.sub.uni-goettingen.de/ebene_1/fiindolo/gretil/gretdiac.pdf
and
www.sub.uni-goettingen.de/ebene_1/fiindolo/gretil/gretdias.pdf
___________________________________________________________________






uShA vA ashvasya medhyasya shiraH |
sUryash cakShur vAtaH prANo vyAttam agnir vaishvAnaraH saMvatsara AtmAshvasya medhyasya |
dyauH pR^iShTham antarikSham udaraM pR^ithivI pAjasyaM dishaH pArshve avAntaradishaH parshava R^itavo 'N^gAni mAsAsh cArdhamAsAsh ca parvANy ahorAtrANi pratiShThA nakShatrANy asthIni nabho mAMsAni |
UvadhyaM sikatAH sindhavo gudA yakR^ic ca klomAnash ca parvatA oShadhayash ca vanaspatayash ca lomAni |
udyan pUrvArdho nimloca¤ jaghanArdhaH |
yad vijR^imbhate tad vidyotate |
yad vidhUnute tat stanayati |
yan mehati tad varShati |
vAg evAsya vAk || BrhUp_1,1.1 ||


ahar vA ashvaM purastAn mahimAnvajAyata |
tasya pUrve samudre yoniH |
rAtrir enaM pashcAn mahimAnvajAyata |
tasyApare samudre yonir |
etau vA ashvaM mahimAnAv abhitaH sambabhUvatuH |
hayo bhUtvA devAn avahad vAjI gandharvAn arvAsurAn ashvo manuShyAn |
samudra evAsya bandhuH samudro yoniH || BrhUp_1,1.2 ||


naiveha kiM canAgra AsIt |
mR^ityunaivedam AvR^itam AsId ashanAyayA |
ashanAyA hi mR^ityuH |
tan mano 'kurutAtmanvI syAm iti |
so 'rcann acarat |
tasyArcata Apo 'jAyanta |
arcate vai me kam abhUd iti |
tad evArkyasyArkatvam |
kaM ha vA asmai bhavati ya evam etad arkyasyArkatvaM veda || BrhUp_1,2.1 ||


Apo vA arkaH |
tad yad apAM shara AsIt tat samahanyata |
sA pR^ithivy abhavat |
tasyAm ashrAmyat |
tasya shrAntasya taptasya tejoraso niravartatAgniH || BrhUp_1,2.2 ||


sa tredhAtmAnaM vyakurutAdityaM tR^itIyaM vAyuM tR^itIyam |
sa eSha prANas tredhAvihitaH |
tasya prAcI dik shiro 'sau cAsau cermau |
athAsya pratIcI dik puccham asau cAsau ca sakthyau |
dakShiNA codIcI ca pArshve |
dyauH pR^iShTham antarikSham udaram iyam uraH |
sa eSho 'psu pratiShThitaH |
yatra kva caiti tad eva pratitiShThaty evaM vidvAn || BrhUp_1,2.3 ||


so 'kAmayata -- dvitIyo ma AtmA jAyeteti |
sa manasA vAcaM mithunaM samabhavad ashanAyA mR^ityuH |
tad yad reta AsIt sa saMvatsaro 'bhavat |
na ha purA tataH saMvatsara Asa |
tam etAvantaM kAlam abibhar yAvAnt saMvatsaraH |
tam etAvataH kAlasya parastAd asR^ijata |
taM jAtam abhivyAdadAt |
sa bhAN akarot |
saiva vAg abhavat || BrhUp_1,2.4 ||


sa aikShata yadi vA imam abhimaMsye kanIyo 'nnaM kariShya iti |
sa tayA vAcA tenAtmanedaM sarvam asR^ijata yad idaM kiJNca -- R^ico yajUMShi sAmAni chandAMsi yaj~nAn prajAM pashUn |
sa yad-yad evAsR^ijata tattad attum adhriyata |
sarvaM vA attIti tad aditer adititvam |
sarvasyAttA bhavati sarvam asyAnnaM bhavati ya evam etad aditer adititvaM veda || BrhUp_1,2.5 ||


so 'kAmayata -- bhUyasA yaj~nena bhUyo yajeyeti |
so 'shrAmyat |
sa tapo 'tapyata |
tasya shrAntasya taptasya yasho vIryam udakrAmat |
prANA vai yasho vIryam |
tat prANeShUtkrAnteShu sharIraM shvayitum adhriyata |
tasya sharIra eva mana AsIt || BrhUp_1,2.6 ||


so 'kAmayata -- medhyaM ma idaM syAd Atmanvy anena syAm iti |
tato 'shvaH samabhavat |
yad ashvat tan medhyam abhUd iti tad evAshvamedhasyAshvamedhatvam |
eSha ha vA ashvamedhaM veda ya enam evaM veda |
tam anavarudhyaivAmanyata |
taM saMvatsarasya parastAd Atmana Alabhata |
pashUn devatAbhyaH pratyauhat |
tasmAt sarvadevatyaM prokShitaM prAjApatyam Alabhante |
eSha vA ashvamedho ya eSha tapati |
tasya saMvatsara AtmA |
ayam agnir arkaH |
tasyeme lokA AtmAnaH |
tAv etAv arkAshvamedhau |
so punar ekaiva devatA bhavati mR^ityur eva |
apa punarmR^ityuM jayati |
nainaM mR^ityur Apnoti |
mR^ityur asyAtmA bhavati |
sarvam Ayur eti |
etAsAM devatAnAm eko bhavati || BrhUp_1,2.7 ||


dvayA ha prAjApatyA devAsh cAsurAsh ca tataH kAnIyasA eva devA jyAyasA asurAH |
ta eShu lokeShv aspardhanta |
te ha devA Ucur hantAsurAn yaj~na udgIthenAtyayAmeti || BrhUp_1,3.1 ||


te ha vAcam Ucus tvaM na udgAyeti |
tatheti tebhyo vAg udagAyat |
yo vAci bhogas taM devebhya AgAyat |
yat kalyANaM vadati tad Atmane |
te 'vidur anena vai na udgAtrAtyeShyantIti |
tam abhidrutya pApmanAvidhyan |
sa yaH sa pApmA yad evedam apratirUpaM vadati |
sa eva sa pApmA || BrhUp_1,3.2 ||


atha ha prANam Ucus tvaM na udgAyeti |
tatheti tebhyaH prANa udagAyat |
yaH prANe bhogas taM devebhya AgAyat |
yat kalyANaM jighrati tad Atmane |
te 'vidur anena vai na udgAtrAtyeShyantIti |
tam abhidrutya pApmanAvidhyan |
sa yaH sa pApmA yad evedam apratirUpaM jighrati |
sa eva sa pApmA || BrhUp_1,3.3 ||


atha ha cakShur Ucus tvaM na udgAyeti |
tatheti tebhyash cakShur udagAyat |
yash cakShuShi bhogas taM devebhya AgAyat |
yat kalyANaM pashyati tad Atmane |
te 'vidur anena vai na udgAtrAtyeShyantIti |
tam abhidrutya pApmanAvidhyan |
sa yaH sa pApmA yad evedam apratirUpaM pashyati |
sa eva sa pApmA || BrhUp_1,3.4 ||


atha ha shrotram Ucus tvaM na udgAyeti |
tatheti tebhyaH shrotram udagAyat |
yaH shrotre bhogas taM devebhya AgAyat |
yat kalyANaM shR^iNoti tad Atmane |
te 'vidur anena vai na udgAtrAtyeShyantIti |
tam abhidrutya pApmanAvidhyan |
sa yaH sa pApmA |
yad evedam apratirUpaM shR^iNoti |
sa eva sa pApmA || BrhUp_1,3.5 ||


atha ha mana Ucus tvaM na udgAyeti |
tatheti tebhyo mana udagAyat |
yo manasi bhogas taM devebhya AgAyat |
yat kalyANaM saMkalpayati tad Atmane |
te 'vidur anena vai na udgAtrAtyeShyantIti |
tam abhidrutya pApmanAvidhyan |
sa yaH sa pApmA |
yad evedam apratirUpaM saMkalpayati |
sa eva sa pApmA |
evam u khalv etA devatAH pApmabhir upAsR^ijan |
evam enAH pApmanAvidhyan || BrhUp_1,3.6 ||


atha hemam AsanyaM prANam Ucus tvaM na udgAyeti |
tatheti tebhya eSha prANa udagAyat |
te 'vidur anena vai na udgAtrAtyeShyantIti |
tam abhidrutya pApmanAvivyatsan |
sa yathAshmAnam R^itvA loShTo vidhvaMsetaivaM haiva vidhvaMsamAnA viShvaJNco vineshuH |
tato devA abhavan, parAsurA |
bhavaty AtmanA, parAsya dviShan bhrAtR^ivyo bhavati ya evaM veda || BrhUp_1,3.7 ||


te hocuH -- kva nu so 'bhUd yo na ittham asakteti |
ayam Asye 'ntar iti |
so 'yAsya AN^giraso 'N^gAnAM hi rasaH || BrhUp_1,3.8 ||


sA vA eShA devatA dUr nAma |
dUraM hy asyA mR^ityur |
dUraM ha vA asmAn mR^ityur bhavati ya evaM veda || BrhUp_1,3.9 ||


sA vA eShA devataitAsAM devatAnAM pApmAnaM mR^ityum apahatya yatrAsAM dishAm antas tad gamayAM cakAra |
tad AsAM pApmano vinyadadhAt |
tasmAn na janam iyAn nAntam iyAn net pApmAnaM mR^ityum anvavAyAnIti || BrhUp_1,3.10 ||


sA vA eShA devataitAsAM devatAnAM pApmAnaM mR^ityum apahatyAthainA mR^ityum atyavahat || BrhUp_1,3.11 ||


sA vai vAcam eva prathamAm atyavahat |
sA yadA mR^ityum atyamucyata so 'gnir abhavat |
so 'yam agniH pareNa mR^ityum atikrAnto dIpyate || BrhUp_1,3.12 ||


atha prANam atyavahat |
sa yadA mR^ityum atyamucyata sa vAyur abhavat |
so 'yaM vAyuH pareNa mR^ityum atikrAntaH pavate || BrhUp_1,3.13 ||


atha cakShur atyavahat |
tad yadA mR^ityum atyamucyata sa Adityo 'bhavat |
so 'sAv AdityaH pareNa mR^ityum atikrAntas tapati || BrhUp_1,3.14 ||


atha shrotram atyavahat |
tad yadA mR^ityum atyamucyata tA disho 'bhavan |
tA imA dishaH pareNa mR^ityum atikrAntAH || BrhUp_1,3.15 ||


atha mano 'tyavahat |
tad yadA mR^ityum atyamucyata sa candramA abhavat |
so 'sau candraH pareNa mR^ityum atikrAnto bhAti |
evaM ha vA enam eShA devatA mR^ityum ativahati ya evaM veda || BrhUp_1,3.16 ||


athAtmane 'nnAdyam AgAyat |
yad dhi kiJNcAnnam adyate 'nenaiva tad adyate |
iha pratitiShThati || BrhUp_1,3.17 ||


te devA abruvan |
etAvad vA idaM sarvaM yad annam |
tad Atmana AgAsIH |
anu no 'sminn anna Abhajasveti |
te vai mAbhisaMvishateti |
tatheti taM samantaM pariNyavishanta |
tasmAd yad anenAnnam atti tenaitAs tR^ipyanti |
evaM ha vA enaM svA abhisaMvishanti bhartA svAnAM shreShThaH puraetA bhavaty annAdo 'dhipatir ya evaM veda |
ya u haivaMvidaM sveShu pratir bubhUShati na haivAlaM bhAryebhyo bhavati |
atha ya evaitam anubhavati yo vaitam anu bhAryAn bubhUrShati sa haivAlaM bhAryebhyo bhavati || BrhUp_1,3.18 ||


so 'yAsya AN^giraso 'N^gAnAM hi rasaH |
prANo vA aN^gAnAM rasaH |
prANo hi vA aN^gAnAM rasaH |
tasmAd yasmAt kasmAccAN^gAt prANa utkrAmati tad eva tac chuShyati |
eSha hi vA aN^gAnAM rasaH || BrhUp_1,3.19 ||


eSha u eva bR^ihaspatiH |
vAg vai bR^ihatI |
tasyA eSha patis tasmAd u bR^ihaspatiH || BrhUp_1,3.20 ||


eSha u eva brahmaNaspatiH |
vAg vai brahma |
tasyA eSha patis tasmAd u brahmaNaspatiH || BrhUp_1,3.21 ||


eSha u eva sAma |
vAg vai sAmaiSha sA cAmash ceti tat sAmnaH sAmatvam |
yad v eva samaH pluShiNA samo mashakena samo nAgena sama ebhis tribhir lokaiH samo 'nena sarveNa tasmAd v eva sAma |
ashnute sAmnaH sAyujyaM salokatAm |
ya evam etat sAma veda || BrhUp_1,3.22 ||


eSha u vA udgIthaH |
prANo vA ut prANena hIdaM sarvam uttabdham |
vAg eva gIthA |
uc ca gIthA ceti |
sa udgIthaH || BrhUp_1,3.23 ||


tad dhApi brahmadattash caikitAneyo rAjAnaM bhakShayann uvAca |
ayaM tyasya rAjA mUrdhAnaM vipAtayatAd yad ito 'yAsya AN^giraso 'nyenodagAyad iti |
vAcA ca hy eva sa prANena codagAyad iti || BrhUp_1,3.24 ||


tasya haitasya sAmno yaH svaM veda bhavati hAsya svam |
tasya vai svara eva svam |
tasmAd ArtvijyaM kariShyan vAci svaram iccheta |
tayA vAcA svarasampannayArtvijyaM kuryAt |
tasmAd yaj~ne svaravantaM didR^ikShanta eva |
atho yasya svaM bhavati |
bhavati hAsya svaM ya evam etat sAmnaH svaM veda || BrhUp_1,3.25 ||


tasya haitasya sAmno yaH suvarNaM veda bhavati hAsya suvarNam |
tasya vai svara eva suvarNam |
bhavati hAsya suvarNaM ya evam etat sAmnaH suvarNaM veda || BrhUp_1,3.26 ||


tasya haitasya sAmno yaH pratiShThAM veda prati ha tiShThati |
tasya vai vAg eva pratiShThA |
vAci hi khalv eSha etat prANaH pratiShThito gIyate |
anna ity u haika AhuH || BrhUp_1,3.27 ||


athAtaH pavamAnAnAm evAbhyArohaH |
sa vai khalu prastotA sAma prastauti |
sa yatra prastuyAt tad etAni japet |
asato mA sad gamaya, tamaso mA jyotir gamaya, mR^ityor mAmR^itaM gamayeti |
sa yad AhAsato mA sad gamayeti |
mR^ityur vA asat sad amR^itaM mR^ityor mAmR^itaM gamayAmR^itaM mA kurv ity evaitad Aha |
tamaso mA jyotir gamayeti |
mR^ityur vai tamo jyotir amR^itaM mR^ityor mAmR^itaM  gamayAmR^itaM mA kurv ity evaitad Aha |
mR^ityor mAmR^itaM gamayeti |
nAtra tirohitam ivAsti |
atha yAnItarANi stotrANi teShv Atmane 'nnAdyam AgAyet |
tasmAd u teShu varaM vR^iNIta |
yaM kAmaM kAmayet tam |
sa eSha evaMvid udgAtAtmane vA yajamAnAya vA yaM kAmaM kAmayate tam AgAyati |
tad dhaital lokajid eva |
na haivAlokyatAyA AshAsti ya evam etat sAma veda || BrhUp_1,3.28 ||


Atmaivedam agra AsIt puruShavidhaH |
so 'nuvIkShya nAnyad Atmano 'pashyat |
so 'ham asmIty agre vyAharat |
tato 'haMnAmAbhavat |
tasmAd apy etarhy Amantrito 'ham ayam ity evAgra uktvAthAnyan nAma prabrUte yad asya bhavati |
sa yat pUrvo 'smAt sarvasmAt sarvAn pApmana auShat tasmAt puruShaH |
oShati ha vai sa taM yo 'smAt pUrvo bubhUShati ya evaM veda || BrhUp_1,4.1 ||


so 'bibhet tasmAd ekAkI bibheti |
sa hAyam IkShAM cakre, yan mad anyan nAsti kasmAn nu bibhemIti |
tata evAsya bhayaM vIyAya |
kasmAd dhy abheShyat |
dvitIyAd vai bhayaM bhavati || BrhUp_1,4.2 ||


sa vai naiva reme |
tasmAd ekAkI na ramate |
sa dvitIyam aicchat |
sa haitAvAn Asa yathA strIpumAMsau sampariShvaktau |
sa imam evAtmAnaM  dvedhApAtayat |
tataH patish ca patnI cAbhavatAm |
tasmAd idam ardhabR^igalam iva sva iti ha smAha yAj~navalkyaH |
tasmAd ayam AkAshaH striyA pUryata eva |
tAM samabhavat |
tato manuShyA ajAyanta || BrhUp_1,4.3 ||


so heyam IkShAM cakre -- kathaM nu mAtmana eva janayitvA sambhavati |
hanta tiro 'sAnIti |
sA gaur abhavad vR^iShabha itaraH |
tAM sam evAbhavat  |
tato gAvo 'jAyanta |
vaDavetarAbhavad ashvavR^iSha itaraH |
gardabhItarA gardabha itaraH |
tAM sam evAbhavat |
tata ekashapham ajAyata |
ajetarAbhavad basta itaraH |
avir itarA meSha itaraH |
tAM sam evAbhavat |
tato 'jAvayo  'jAyanta |
evam eva yad idaM kiJNca mithunam A pipIlikAbhyas tat sarvam asR^ijata || BrhUp_1,4.4 ||


so 'ved ahaM vAva sR^iShTir asmy ahaM hIdaM sarvam asR^ikShIti |
tataH sR^iShTir abhavat |
sR^iShTyAM hAsyaitasyAM bhavati ya evaM veda || BrhUp_1,4.5 ||


athety abhyamanthat |
sa mukhAc ca yoner hastAbhyAM cAgnim asR^ijata |
tasmAd etad ubhayam alomakam antarataH |
alomakA hi yonir antarataH |
tad yad idam Ahur amuM yajAmuM yajety ekaikaM devam etasyaiva sA visR^iShTiH |
eSha u hy eva sarve devAH |
atha yat kiJNcedam ArdraM tad retaso 'sR^ijata |
tad u soma |
etAvad vA idaM sarvam annaM caivAnnAdash ca |
soma evAnnam agnir annAdaH |
saiShA brahmaNo 'tisR^iShTiH |
yac chreyaso devAn asR^ijatAtha yan martyaH sann amR^itAn asR^ijata tasmAd atisR^iShTir |
atisR^iShTyAM hAsyaitasyAM bhavati ya evaM veda || BrhUp_1,4.6 ||


tad dhedaM tarhy avyAkR^itam AsIt |
tan nAmarUpAbhyAm eva vyAkriyatAsau nAmAyam idaMrUpa iti |
tad idam apy etarhi nAmarUpAbhyAm eva vyAkriyata asau nAmAyam idaMrUpa iti |
sa eSha iha praviShTa A nakhAgrebhyo yathA kShuraH kShuradhAne 'vahitaH syAd vishvambharo vA vishvambharakulAye |
taM na pashyanti |
akR^itsno hi saH prANann eva prANo nAma bhavati |
vadan vAk pashyaMsh cakShuH shR^iNva¤ chrotraM manvAno manaH |
tAny asyaitAni karmanAmAny eva |
sa yo 'ta ekaikam upAste na sa veda |
akR^itsno hy eSho 'ta ekaikena bhavati |
Atmety evopAsIta |
atra hy ete sarva ekaM bhavanti |
tad etat padanIyam asya sarvasya yad ayam AtmA |
anena hy etat sarvaM veda |
yathA ha vai padenAnuvinded evaM kIrtiM shlokaM vindate ya evaM veda || BrhUp_1,4.7 ||


tad etat preyaH putrAt preyo vittAt preyo 'nyasmAt sarvasmAd antarataraM yad ayam AtmA |
sa yo 'nyam AtmanaH priyaM bruvANaM brUyAt priyaM rotsyatItIshvaro ha tathaiva syAt |
AtmAnam eva priyam upAsIta |
sa ya AtmAnam eva priyam upAste na hAsya priyaM pramAyukaM bhavati || BrhUp_1,4.8 ||


tad Ahur yad brahmavidyayA sarvaM bhaviShyanto manuShyA manyante |
kim u tad brahmAved yasmAt tat sarvam abhavad iti || BrhUp_1,4.9 ||


brahma vA idam agra AsIt |
tad AtmAnam evAvet |
ahaM brahmAsmIti |
tasmAt tat sarvam abhavat |
tad yo yo devAnAM pratyabudhyata sa eva tad abhavat |
tatharShInAm |
tathA manuShyANAm |
tad dhaitat pashyann R^iShir vAmadevaH pratipede 'haM manur abhavaM sUryash ceti |
tad idam apy etarhi ya evaM vedAhaM brahmAsmIti sa idaM sarvaM bhavati |
tasya ha na devAsh canAbhUtyA Ishate |
AtmA hy eShAM sa bhavati |
atha yo 'nyAM devatAm upAste 'nyo 'sAv anyo 'ham asmIti na sa veda |
yathA pashur evaM sa devAnAm |
yathA ha vai bahavaH pashavo manuShyaM bhuJNjyur evam ekaikaH puruSho devAn bhunakti |
ekasminn eva pashAv AdIyamAne 'priyaM bhavati kim u bahuShu |
tasmAd eShAM tan na priyaM yad etan manuShyA vidyuH || BrhUp_1,4.10 ||


brahma vA idam agra AsId ekam eva |
tad ekaM san na vyabhavat |
tac chreyo rUpam atyasR^ijata kShatraM, yAny etAni devatrA kShatrANIndro varuNaH somo rudraH parjanyo yamo mR^ityur IshAna iti |
tasmAt kShatrAt paraM nAsti |
tasmAd brAhmaNaH kShatriyaM adhastAd upAste rAjasUye |
kShatra eva tad yasho dadhAti |
saiShA kShatrasya yonir yad brahma |
tasmAd yady api rAjA paramatAM gacchati brahmaivAntata upanishrayati svAM yonim |
ya u enaM hinasti svAM sa yonim R^icchati |
sa pApIyAn bhavati yathA shreyAMsaM hiMsitvA || BrhUp_1,4.11 ||


sa naiva vyabhavat |
sa visham asR^ijata |
yAny etAni devajAtAni gaNasha AkhyAyante vasavo rudrA AdityA vishve devA maruta iti || BrhUp_1,4.12 ||


sa naiva vyabhavat |
sa shaudraM varNam asR^ijata pUShaNam |
iyaM vai pUShA |
iyaM hIdaM sarvaM puShyati yad idaM kiJNca || BrhUp_1,4.13 ||


sa naiva vyabhavat |
tac chreyo rUpam atyasR^ijata dharmam |
tad etat kShatrasya kShatraM yad dharmaH |
tasmAd dharmAt paraM nAsti |
atho abalIyAn balIyAMsam AshaMsate dharmeNa |
yathA rAj~naivam |
yo vai sa dharmaH satyaM vai tat |
tasmAt satyaM vadantam Ahur dharmaM vadatIti |
dharmaM vA vadantaM satyaM vadatIti |
etad dhy evaitad ubhayaM bhavati || BrhUp_1,4.14 ||


tad etad brahma kShatraM viT shUdraH |
tad agninaiva deveShu brahmAbhavad brAhmaNo manuShyeShu, kShatriyeNa kShatriyaH, vaishyena vaishyaH, shUdreNa shUdraH |
tasmAd agnAv eva deveShu lokam icchante brAhmaNe manuShyeShu |
etAbhyAM hi rUpAbhyAM brahmAbhavat |
atha yo ha vA asmAl lokAt svaM lokam adR^iShTvA praiti sa enam avidito na bhunakti yathA vedo vAnanUkto 'nyad vA karmAkR^itam |
yadi ha vA apy anevaMvin mahatpuNyaM karma karoti tad dhAsyAntataH kShIyata eva |
AtmAnam eva lokam upAsIta |
sa ya AtmAnam eva lokam upAste na hAsya karma kShIyate |
asmAd dhy evAtmano yadyat kAmayate tattat sR^ijate || BrhUp_1,4.15 ||


atho ayaM vA AtmA sarveShAM bhUtAnAM lokaH |
sa yaj juhoti yad yajate tena devAnAM lokaH |
atha yad anubrUte tena R^iShINAm |
atha yat pitR^ibhyo nipR^iNAti yat prajAm icchate tena pitÌNAm |
atha yan manuShyAn vAsayate yad ebhyo 'shanaM dadAti tena manuShyANAm |
atha yat pashubhyas tR^iNodakaM vindati tena pashUnAm |
yad asya gR^iheShu shvApadA vayAMsy A pipIlikAbhya upajIvanti tena teShAM lokaH |
yathA ha vai svAya lokAyAriShTim icchet |
evaM haivaMvide sarvadA sarvANi bhUtAny ariShTim icchanti |
tad vA etad viditaM mImAMsitam || BrhUp_1,4.16 ||


Atmaivedam agra AsId eka eva |
so 'kAmayata jAyA me syAd atha prajAyeya |
atha vittaM me syAd atha karma kurvIyeti |
etAvAn vai kAmaH |
necchaMsh canAto bhUyo vindet |
tasmAd apy etarhy ekAkI kAmayate -- jAyA me syAd atha prajAyeyAtha vittaM me syAd atha karma kurvIyeti |
sa yAvad apy eteShAm ekaikaM na prApnoty akR^itsna eva tAvan manyate |
tasyo kR^itsnatA |
mana evAsyAtmA |
vAg jAyA |
prANaH prajA |
cakShur mAnuShaM vittam |
cakShuShA hi tad vindate |
shrotraM daivam |
shrotreNa hi tac chR^iNoti |
AtmaivAsya karma |
AtmanA hi karma karoti |
sa eSha pAN^kto yaj~naH |
pAN^ktaH pashuH |
pAN^ktaH puruShaH |
pAN^ktam idaM sarvaM yad idaM kiJNca |
tad idaM sarvam Apnoti ya evaM veda || BrhUp_1,4.17 ||


yat saptAnnAni medhayA tapasAjanayat pitA |
ekam asya sAdhAraNaM dve devAn abhAjayat |
trINy Atmane 'kuruta pashubhya ekaM prAyacchat |
tasmin sarvaM pratiShThitaM yacca prANiti yacca na |
kasmAt tAni na kShIyante adyamAnAni sarvadA |
yo vai tAm akShitiM veda so 'nnam atti pratIkena |
sa devAn apigacchati sa UR^ijam upajIvati |
iti shlokAH || BrhUp_1,5.1 ||


yat saptAnnAni medhayA tapasAjanayat piteti |
medhayA hi tapasAjanayat pitaikam asya sAdhAraNam iti |
idam evAsya tat sAdhAraNam annaM yad idam adyate |
sa ya etad upAste na sa pApmano vyAvartate |
mishraM hy etat |
dve devAn abhAjayad iti |
hutaM ca prahutaM ca |
tasmAd devebhyo juhvati ca pra ca juhvati |
atho Ahur darshapUrNamAsAv iti |
tasmAn neShTiyAjukaH syAt |
pashubhya ekaM prAyacchad iti |
tat payaH |
payo hy evAgre manuShyAsh ca pashavash copajIvanti |
tasmAt kumAraM jAtaM ghR^itaM vaivAgre pratilehayanti stanaM vAnudhApayanti |
atha vatsaM jAtam Ahus tR^iNAd iti |
tasmin sarvaM pratiShThitaM yacca prANiti yacca neti |
payasi hIdaM sarvaM pratiShThitaM yacca prANiti yacca na |
tad yad idam AhuH saMvatsaraM payasA juhvad apa punarmR^ityuM jayatIti |
na tathA vidyAt |
yad ahar eva juhoti tad ahaH punarmR^ityum apajayaty evaM vidvAn |
sarvaM hi devebhyo 'nnAdyaM prayacchati |
kasmAt tAni na kShIyante adyamAnAni sarvadeti |
puruSho vA akShitiH |
sa hIdam annaM punaH punar janayate |
yo vaitAm akShitiM vedeti |
puruSho vA akShitiH |
sa hIdam annaM dhiyAdhiyA janayate karmabhiH |
yad dhaitan na kuryAt kShIyeta ha |
so 'nnam atti pratIkeneti |
mukhaM pratIkaM mukhenety etat |
sa devAn apigacchati sa Urjam upajIvatIti prashaMsA || BrhUp_1,5.2 ||


trINy Atmane 'kuruteti:
mano vAcaM prANaM tAny Atmane 'kuruta |
anyatramanA abhUvaM nAdarsham anyatramanA abhUvaM nAshrauSham iti manasA hy eva pashyati manasA shR^iNoti |
kAmaH saMkalpo vicikitsA shraddhAshraddhA dhR^itir adhR^itir hrIr dhIr bhIr ity etat sarvaM mana eva |
tasmAd api pR^iShThata upaspR^iShTo manasA vijAnAti |
yaH kashca shabdo vAg eva sA |
eShA hy antaM AyattaiShA hi na |
prANo 'pAno vyAna udAnaH samAno 'na ity etat sarvaM prANa eva |
etanmayo vA ayam AtmA |
vAÇmayo manomayaH prANamayaH || BrhUp_1,5.3 ||


trayo lokA eta eva |
vAg evAyaM loko mano 'ntarikShalokaH prANo 'sau lokaH || BrhUp_1,5.4 ||


trayo vedA eta eva |
vAg evargvedo mano yajurvedaH prANaH sAmavedaH || BrhUp_1,5.5 ||


devA pitaro manuShyA eta eva |
vAg eva devA manaH pitaraH, prANo mAnuShyAH || BrhUp_1,5.6 ||


pitA mAtA prajaita eva |
mana eva pitA vAÇ mAtA prANaH prajA || BrhUp_1,5.7 ||


vij~nAtaM vijij~nAsyam avij~nAtam eta eva |
yat kiJNca vij~nAtaM vAcas tad rUpam |
vAg ghi vij~nAtA |
vAg enaM tad bhUtvAvati || BrhUp_1,5.8 ||


yat kiJNca vijij~nAsyaM manasas tad rUpam |
mano hi vijij~nAsyam |
mana enaM tad bhUtvAvati || BrhUp_1,5.9 ||


yat kiJNcAvij~nAtaM prANasya tad rUpam |
prANo hy avij~nAtaH |
prANa enaM tad bhUtvAvati || BrhUp_1,5.10 ||


tasyai vAcaH pR^ithivI sharIram |
jyotIrUpam ayam agniH |
tad yAvaty eva vAk tAvatI pR^ithivI tAvAn ayam agniH || BrhUp_1,5.11 ||


athaitasya manaso dyauH sharIram |
jyotIrUpam asAv AdityaH |
tad yAvad eva manas tAvatI dyaus tAvAn asAv AdityaH |
tau mithunaM samaitAm |
tataH prANo 'jAyata |
sa indraH |
sa eSho 'sapatnaH |
dvitIyo vai sapatnaH |
nAsya sapatno bhavati ya evaM veda || BrhUp_1,5.12 ||


athaitasya prANasyApaH sharIram |
jyotIrUpam asau candraH |
tad yAvAn eva prANas tAvatya Apas tAvAn asau candraH |
ta ete sarva eva samAH sarve 'nantAH |
sa yo haitAn antavata upAste 'ntavantaM sa lokaM jayati |
atha yo haitAn anantAn upAste 'nantaM sa lokaM jayati || BrhUp_1,5.13 ||


sa eSha saMvatsaraH prajApatiSh ShoDashakalaH |
tasya rAtraya eva paJNcadasha kalA |
dhruvaivAsya ShoDashI kalA |
sa rAtribhir evA ca pUryate 'pa ca kShIyate |
so 'mAvAsyAM rAtrim etayA ShoDashyA kalayA sarvam idaM prANabhR^id anupravishya tataH prAtar jAyate |
tasmAd etAM rAtriM prANabhR^itaH prANaM na vicchindyAd api kR^ikalAsasyaitasyA eva devatAyA apacityai || BrhUp_1,5.14 ||


yo vai sa saMvatsaraH prajApatiH ShoDashakAlo 'yam eva sa yo 'yam evaMvit puruShaH |
tasya vittam eva paJNcadasha kalAH |
AtmaivAsya ShoDashI kalA |
sa vittenaivA ca pUryate 'pa ca kShIyate |
tad etan nabhyaM yad ayam AtmA |
pradhir vittam |
tasmAd yady api sarvajyAniM jIyata AtmanA cej jIvati pradhinAgAd ity evAhuH || BrhUp_1,5.15 ||


atha trayo vAva lokA manuShyalokaH pitR^iloko devaloka iti |
so 'yaM manuShyalokaH putreNaiva jayyo nAnyena karmaNA |
karmaNA pitR^ilokaH |
vidyayA devalokaH |
devaloko vai lokAnAM shreShThaH |
tasmAd vidyAM prashaMsanti || BrhUp_1,5.16 ||


athAtaH samprattiH |
yadA praiShyan manyate 'tha putram Aha -- tvaM brahma tvaM yaj~nas tvaM loka iti |
sa putraH pratyAhAhaM brahmAhaM yaj~no 'ham loka iti |
yad vai kiJNcAnUktaM tasya sarvasya brahmety ekatA |
ye vai ke ca yaj~nAs teShAM sarveShAM yaj~na ity ekatA |
ye vai ke ca lokAs teShAM sarveShAM loka ity ekatA |
etAvad vA idaM sarvam |
etan mA sarvaM sann ayam ito bhunajad iti |
tasmAt putram anushiShTaM lokyam AhuH |
tasmAd enam anushAsati |
sa yadaivaMvid asmAl lokAt praity athaibhir eva prANaiH saha putram Avishati |
sa yady anena kiJNcid akShNayA kR^itaM bhavati tasmAd enaM sarvasmAt putro muJNcati tasmAt putro nAma |
sa putreNaivAsmil loke pratitiShThati |
athainam ete devAH prANA amR^itA Avishanti || BrhUp_1,5.17 ||


pR^ithivyai cainam agnesh ca daivI vAg Avishati |
sA vai daivI vAg yayA yad yad eva vadati tat tad bhavati || BrhUp_1,5.18 ||


divash cainam AdityAc ca daivaM mana Avishati |
tad vai daivaM mano yenAnandy eva bhavaty atho na shocati || BrhUp_1,5.19 ||


adbhyash cainaM candramasash ca daivaH prANa Avishati |
sa vai daivaH prANo yaH saMcaraMsh cAsaMcaraMsh ca na vyathate 'tho na riShyati |
sa eSha evaMvit sarveShAM bhUtAnAm AtmA bhavati |
yathaiShA devataivaM saH |
yathaitAM devatAM sarvANi bhUtAny avanty evaM haivaMvidaM sarvANi bhUtAny avanti |
yad u kiJNcemAH prajAH shocanty amaivAsAM tad bhavati |
puNyam evAmuM gacchati |
na ha vai devAn pApaM gacchati || BrhUp_1,5.20 ||


athAto vratamImAMsA |
prajApatir ha karmANi sasR^ije |
tAni sR^iShTAny anyo 'nyenAspardhanta |
vadiShyAmy evAham iti vAg dadhre |
drakShyAmy aham iti cakShuH |
shroShyAmy aham iti shrotram |
evam anyAni karmANi yathAkarmam |
tAni mR^ityuH shramo bhUtvopayeme |
tAny Apnot |
tAny AptvA mR^ityur avArundha |
tasmAc chrAmyaty eva vAk |
shrAmyati cakShuH |
shrAmyati shrotram |
athemam eva nApnot yo 'yaM madhyamaH prANaH |
tAni j~nAtuM dadhrire |
ayaM vai naH shreShTho yaH saMcaraMsh cAsaMcaraMsh ca na vyathate 'tho na riShyati |
hantAsyaiva sarve rUpaM bhavAmeti |
ta etasyaiva sarve rUpam abhavan |
tasmAd eta etenAkhyAyante prANA iti |
tena ha vAva tat kulam AcakShate yasmin kule bhavati ya evaM veda |
ya u haivaMvidA spardhate 'nushuShyati |
anushuShya haivAntato mriyata ity adhyAtmam || BrhUp_1,5.21 ||


athAdhidevataM:
jvaliShyAmy evAham ity agnir dadhre |
tapsyAmy aham ity AdityaH |
bhAsyAmy aham iti candramAH |
evam anyA devatA yathAdevatam |
sa yathaiShAM prANAnAM madhyamaH prANa evam etAsAM devatAnAM vAyuH |
mlocanti hy anyA devatA na vAyuH |
saiShAnastamitA devatA yad vAyuH || BrhUp_1,5.22 ||


athaiSha shloko bhavati --
yatash codeti sUryo 'staM yatra ca gacchatIti |
prANAd vA eSha udeti prANe 'stam eti |
taM devAsh cakrire dharmaM sa evAdya sa u shva iti |
yad vA ete 'murhy adhriyanta tad evApy adya kurvanti |
tasmAd ekam eva vrataM caret prANyAc caivApAnyAc ca |
nen mA pApmA mR^ityur Apnavad iti |
yady u caret samApipayiShet teno etasyai devatAyai sAyujyaM salokatAM jayati || BrhUp_1,5.23 ||


trayaM vA idaM nAma rUpaM karma |
teShAM nAmnAM vAg ity etad eShAm uktham |
ato hi sarvANi nAmAny uttiShThanti |
etad eShAM sAma |
etad dhi sarvair nAmabhiH samam |
etad eShAM brahma |
etad dhi sarvANi nAmAni bibharti || BrhUp_1,6.1 ||


atha rUpANAM cakShur ity etad eShAm uktham |
ato hi sarvANi rUpANy uttiShThanti |
etad eShAM sAma |
etad dhi sarvai rUpaiH samam |
etad eShAM brahma |
etad dhi sarvANi rUpANi bibharti || BrhUp_1,6.2 ||


atha karmaNAm Atmety etad eShAm uktham |
ato hi sarvANi karmANy uttiShThanti |
etad eShAM sAma |
etad dhi sarvaiH karmabhiH samam |
etad eShAM brahma |
etad dhi sarvANi karmANi bibharti |
tad etat trayaM sad ekam ayam AtmA |
Atmo ekaH sann etat trayam |
tad etad amR^itaM satyena channam |
prANo vA amR^itam |
nAmarUpe satyam |
tAbhyAm ayaM prANash channaH || BrhUp_1,6.3 ||


dR^iptabAlAkir hAnUcAno gArgya Asa |
sa hovAcAjAtashatruM kAshyaM -- brahma te bravANIti |
sa hovAcAjAtashatruH -- sahasram etasyAM vAci dadmaH, janako janaka iti vai janA dhAvantIti || BrhUp_2,1.1 ||


sa hovAca gArgyaH -- ya evAsAv Aditye puruSha etam evAhaM brahmopAsa iti |
sa hovAcAjAtashatrur -- mA maitasminsaMvadiShThAH |
atiShThAH sarveShAM bhUtAnAM mUrdhA rAjeti vA aham etam upAsa iti |
sa ya etam evam upAste 'tiShThAH sarveShAM bhUtAnAM mUrdhA rAjA bhavati || BrhUp_2,1.2 ||


sa hovAca gArgyaH -- ya evAsau candre puruSha etam evAhaM brahmopAsa iti |
sa hovAcAjAtashatruH -- mA maitasminsaMvadiShThAH |
bR^ihan pANdaravAsAH somo rAjeti vA aham etam upAsa iti |
sa ya etam evam upAste 'har-ahar sutaH prasuto bhavati |
nAsyAnnaM kShIyate || BrhUp_2,1.3 ||


sa hovAca gArgyaH -- ya evAsau vidyuti puruSha etam evAhaM brahmopAsa iti |
sa hovAcAjAtashatruH -- mA maitasmin saMvadiShThAH |
tejasvIti vA aham etam upAsa iti |
sa ya etam evam upAste tejasvI ha bhavati |
tejasvinI hAsya prajA bhavati || BrhUp_2,1.4 ||


sa hovAca gArgyaH -- ya evAyam AkAshe puruSha etam evAhaM brahmopAsa iti |
sa hovAcAjAtashatruH -- mA maitasmin saMvadiShThAH |
pUrNam apravartIti vA aham etam upAsa iti |
sa ya etam evam upAste pUryate prajayA pashubhir nAsyAsmAl lokAt prajodvartate || BrhUp_2,1.5 ||


sa hovAca gArgyaH -- ya evAyaM vAyau puruSha etam evAhaM brahmopAsa iti |
sa hovAcAjAtashatruH -- mA maitasminsaMvadiShThAH |
indro vaikuNTho 'parAjitA seneti vA aham etam upAsa iti |
sa ya etam evam upAste jiShNur hAparAjiShNur bhavaty anyatastyajAyI || BrhUp_2,1.6 ||


sa hovAca gArgyaH -- ya evAyam agnau puruSha etam evAhaM brahmopAsa iti |
sa hovAcAjAtashatruH -- mA maitasminsaMvadiShThAH |
viShAsahir iti vA aham etam upAsa iti |
sa ya etam evam upAste viShAsahir ha bhavati |
viShAsahir hAsya prajA bhavati || BrhUp_2,1.7 ||


sa hovAca gArgyaH -- ya evAyam apsu puruSha etam evAhaM brahmopAsa iti |
sa hovAcAjAtashatruH -- mA maitasminsaMvadiShThAH |
pratirUpa iti vA aham etam upAsa iti |
sa ya etam evam upAste pratirUpaM haivainam upagacchati nApratirUpam |
atho pratirupo 'smAj jAyate || BrhUp_2,1.8 ||


sa hovAca gArgyaH -- ya evAyam Adarshe puruSha etam evAhaM brahmopAsa iti |
sa hovAcAjAtashatruH -- mA maitasmin saMvadiShThAH |
rociShNur iti vA aham etam upAsa iti |
sa ya etam evam upAste rociShNur ha bhavati |
rociShNur hAsya prajA bhavati |
atho yaiH saMnigacchati |
sarvAMs tAn atirocate || BrhUp_2,1.9 ||


sa hovAca gArgyaH -- ya evAyaM yantaM pashcAc chabbo 'nUdety etam evAhaM brahmopAsa iti |
sa hovAcAjAtashatruH -- mA maitasmin saMvadiShThAH |
asur iti vA aham etam upAsa iti |
sa ya etam evam upAste sarvaM haivAsmiMl loka Ayur eti |
nainaM purA kAlAt prANo jahAti || BrhUp_2,1.10 ||


sa hovAca gArgyaH -- ya evAyaM dikShu puruSha etam evAhaM brahmopAsa iti |
sa hovAcAjAtashatruH -- mA maitasmin saMvadiShThAH |
dvitIyo 'napaga iti vA aham etam upAsa iti |
sa ya etam evam upAste dvitIyavAn ha bhavati |
nAsmAd gaNash chidyate || BrhUp_2,1.11 ||


sa hovAca gArgyaH -- ya evAyaM chAyAmayaH puruSha etam evAhaM brahmopAsa iti |
sa hovAcAjAtashatruH -- mA maitasminsaMvadiShThAH |
mR^ityur iti vA aham etam upAsa iti |
sa ya etam evam upAste sarvaM haivAsmiMl loka Ayur eti |
nainaM purA kAlAn mR^ityur Agacchati || BrhUp_2,1.12 ||


sa hovAca gArgyaH -- ya evAyam Atmani puruSha etam evAhaM brahmopAsa iti |
sa hovAcAjAtashatruH -- mA maitasmin saMvadiShThAH |
AtmanvIti vA aham etam upAsa iti |
sa ya etam evam upAsta AtmanvI ha bhavati |
AtmanvinI hAsya prajA bhavati |
sa ha tUShNIm Asa gArgyaH || BrhUp_2,1.13 ||


sa hovAcAjAtashatruH -- etAvan nU3 iti |
etAvad dhIti |
naitAvatA viditaM bhavatIti |
sa hovAca gArgyaH -- upa tvAyAnIti || BrhUp_2,1.14 ||


sa hovAcAjAtashatruH -- pratilomaM caitad yad brAhmaNaH kShatriyam upeyAd brahma me vakShyatIti |
vy eva tvA j~napayiShyAmIti |
taM pANAv AdAyottasthau |
tau ha puruShaM suptam AjagmatuH |
tam etair nAmabhir AmantrayAM cakre bR^ihan pANdaravAsaH soma rAjann iti |
sa nottasthau |
taM pANinApeShaM bodhayAM cakAra |
sa hottasthau || BrhUp_2,1.15 ||


sa hovAcAjAtashatruH -- yatraiSha etat supto 'bhUd ya eSha vij~nAnamayaH puruShaH kvaiSha tadAbhUt kuta etad AgAd iti |
tad u ha na mene gArgyaH || BrhUp_2,1.16 ||


sa hovAcAjAtashatruH -- yatraiSha etat supto 'bhUd ya eSha vij~nAnamayaH puruShas tad eShAM prANAnAM vij~nAnena vijnAnam AdAya ya eSho 'ntar hR^idaya AkAshas tasmi¤ chete |
tAni yadA gR^ihNAti |
atha haitat puruShaH svapiti nAma |
tad gR^ihIta eva prANo bhavati |
gR^ihItA vAg |
gR^ihItaM cakShur |
gR^ihItaM shrotram |
gR^ihItaM manaH || BrhUp_2,1.17 ||


sa yatraitat svapnyayA carati te hAsya lokAH |
tad uteva mahArAjo bhavaty uteva mahAbrAhmaNaH |
utevoccAvacaM nigacchati |
sa yathA mahArAjo jAnapadAn gR^ihItvA sve janapade yathAkAmaM parivartetaivam evaiSha etat prANAn gR^ihItvA sve sharIre yathAkAmaM parivartate || BrhUp_2,1.18 ||


atha yadA suShupto bhavati |
yadA na kasya cana veda |
hitA nAma nAdyo dvAsaptatiH sahasrANi hR^idayAt purItatam abhipratiShThante |
tAbhiH pratyavasR^ipya purItati shete |
sa yathA kumAro add. vA mahArAjo vA mahAbrAhmaNo vAtighnIm Anandasya gatvA shayIta |
evam evaiSha etac chete || BrhUp_2,1.19 ||


sa yathorNavAbhis tantunoccared yathA agneH kShudrA viShphuliN^gA vyuccaranty evam evAsmAd AtmanaH sarve prANAH sarve lokAH sarve devAH sarvANi bhUtAni vyuccaranti |
tasyopaniShat satyasya satyam iti |
prANA vai satyaM teShAm eSha satyam || BrhUp_2,1.20 ||


yo ha vai shishuM sAdhAnaM sapratyAdhAnaM sasthUNaM sadAmaM veda sapta ha dviShato bhrAtR^ivyAn avaruNaddhi |
ayaM vAva shishur yo 'yaM madhyamaH prANaH |
tasyedam evAdhAnam idaM pratyAdhAnaM prANaH sthUNAnnaM dAma || BrhUp_2,2.1 ||


tam etAH saptAkShitaya upatiShThante |
tad yA imA akShaMl lohinyo rAjayas tAbhir enaM rudro 'nvAyattaH |
atha yA akShann Apas tAbhiH parjanyaH |
yA kanInakA tayAdityaH |
yat kR^iShNaM tenAgnir |
yac chuklaM tenendraH |
adharayainaM vartanyA pR^ithivy anvAyattA |
dyaur uttarayA |
nAsyAnnaM kShIyate ya evaM veda || BrhUp_2,2.2 ||


tad eSha shloko bhavati --
arvAgbilash camasa Urdhvabudhnas tasmin yasho nihitaM vishvarUpam |
tasyAsata R^iShayaH sapta tIre vAg aShTamI brahmaNA saMvidAneti |
arvAgbilash camasa Urdhvabudhna iti |
idaM tac charIra eSha hy arvAgbilash camasa UrdhvabudhnaH |
tasmin yasho nihitaM vishvarUpam iti |
prANA vai yasho vishvarUpam |
prANAn etad Aha |
tasyAsata R^iShayaH sapta tIra iti |
prANA vA R^iShayaH |
prANAN etad Aha |
vAg aShTamI brahmaNA saMvidAneti |
vAg ghy aShTamI brahmaNA saMvitte || BrhUp_2,2.3 ||


imAv eva gotamabharadvAjau |
ayam eva gotamo 'yaM bharadvAjaH |
imAv eva vishvAmitrajamadagnI |
ayam eva vishvAmitro 'yaM jamadagniH |
imAv eva vasiShThakashyapau |
ayam eva vasiShTho 'yaM kashyapaH |
vAg evAtriH |
vAcA hy annam adyate |
attir ha vai nAmaitad yad autrir iti |
sarvasyAttA bhavati |
sarvam asyAnnaM bhavati ya evaM veda || BrhUp_2,2.4 ||


dve vAva brahmaNo rUpe |
mUrtaM caivAmUrtaM ca |
martyaM cAmR^itaM ca |
sthitaM ca yac ca |
sac ca tyaM ca || BrhUp_2,3.1 ||


tad etan mUrtaM yad anyad vAyosh cAntarikShAc ca |
etan martyam |
etat sthitam |
etat sat |
tasyaitasya mUrtasyaitasya martyasyaitasya sthitasyaitasya sata eSha raso ya eSha tapati |
sato hy eSha rasaH || BrhUp_2,3.2 ||


athAmUrtam |
vAyush cAntarikShash ca |
etad amR^itam |
etad yat |
etat tyam |
tasyaitasyAmUrtasyaitasyAmR^itasyaitasya yata etasya tyasyaiSha raso ya eSha etasmin maNDale puruShaH |
tyasya hy eSha rasa |
ity adhidaivatam || BrhUp_2,3.3 ||


athAdhyAtmam |
idam eva mUrtaM yad anyat prANAc ca yash cAyam antar Atmann AkAshaH |
etan martyam |
etat sthitam |
etat sat |
tasyaitasya mUrtasyaitasya martyasyaitasya sthitasyaitasya sata eSha raso yac cakShuH |
sato hy eSha rasaH || BrhUp_2,3.4 ||


athAmUrtaM prANash ca yash cAyam antar Atmann AkAshaH |
etad amR^itam |
etad yat |
etat tyat |
tasyaitasyAmUrtasyaitasyAmR^itasyaitasya yata etasya tyasyaiSha raso yo 'yaM dakShiNe 'kShan puruShaH |
tyasya hy eSha rasaH || BrhUp_2,3.5 ||


tasya haitasya puruShasya rUpam |
yathA mAhArajanaM vAso yathA pANDvAvikaM yathendragopo yathAgnyarcir yathA puNDarIkaM yathA sakR^idvidyuttam |
sakR^idvidyutteva ha vA asya shrIr bhavati ya evaM veda |
athAta Adesho neti neti |
na hy etasmAd iti nety anyat param asti |
atha nAmadheyaM satyasya satyam iti |
prANA vai satyam |
teShAm eSha satyam || BrhUp_2,3.6 ||


maitreyIti hovAca yAj~navalkyaH -- udyAsyan vA are 'ham asmAt sthAnAd asmi |
hanta te 'nayA kAtyAyanyAntaM karavANIti || BrhUp_2,4.1 ||


sA hovAca maitreyI -- yan nu ma iyaM bhagoH sarvA pR^ithivI vittena pUrNA syAt kathaM tenAmR^itA syAm iti |
neti hovAca yAj~navalkyaH |
yathaivopakaraNavatAM jIvitaM tathaiva te jIvitaM syAt |
amR^itatvasya tu nAshAsti vitteneti || BrhUp_2,4.2 ||


sA hovAca maitreyI -- yenAhaM nAmR^itA syAM kim ahaM tena kuryAm |
yad eva bhagavAn veda tad eva me brUhIti || BrhUp_2,4.3 ||


sa hovAca yAj~navalkyaH -- priyA batAre naH satI priyaM bhAShase |
ehy Assva |
vyAkhyAsyAmi te |
vyAcakShANasya tu me nididhyAsasveti || BrhUp_2,4.4 ||


sa hovAca -- na vA are patyuH kAmAya patiH priyo bhavaty Atmanas tu kAmAya patiH priyo bhavati |
na vA are jAyAyai kAmAya jAyA priyA bhavaty Atmanas tu kAmAya jAyA priyA bhavati |
na vA are putrANAM kAmAya putrAH priyA bhavanty Atmanas tu kAmAya putrAH priyA bhavanti |
na vA are vittasya kAmAya vittaM priyaM bhavaty Atmanas tu kAmAya vittaM priyaM bhavati |
na vA are brahmaNaH kAmAya brahma priyaM bhavaty Atmanas tu kAmAya brahma priyaM bhavati |
na vA are kShatrasya kAmAya kShatraM priyaM bhavaty Atmanas tu kAmAya kShatraM priyaM bhavati |
na vA are lokAnAM kAmAya lokAH priyA bhavanty Atmanas tu kAmAya lokAH priyA bhavanti |
na vA are devAnAM kAmAya devAH priyA bhavanty Atmanas tu kAmAya devAH priyA bhavanti |
na vA are bhUtAnAM kAmAya bhUtAni priyANi bhavanty Atmanas tu kAmAya bhUtAni priyANi bhavanti |
na vA are sarvasya kAmAya sarvaM priyaM bhavaty Atmanas tu kAmAya sarvaM priyaM bhavati |
AtmA vA are draShTavyaH shrotavyo mantavyo nididhyAsitavyo maitreyi |
Atmano vA are darshanena shravaNena matyA vij~nAnenedaM sarvaM viditam || BrhUp_2,4.5 ||


brahma taM parAdAd yo 'nyatrAtmano brahma veda |
kShatraM taM parAdAd yo 'nyatrAtmanaH kShatraM veda |
lokAs taM parAdur yo 'nyatrAtmano lokAn veda |
devAs taM parAdur yo 'nyatrAtmano devAn veda |
bhUtAni taM parAdur yo 'nyatrAtmano bhUtAni veda |
sarvaM taM parAdAd yo 'nyatrAtmanaH sarvaM veda |
idaM brahmedaM kShatram ime lokA ime devA imAni bhUtAnIdaM sarvaM yad ayam AtmA || BrhUp_2,4.6 ||


sa yathA dundubher hanyamAnasya na bAhyA¤ chabdA¤ chaknuyAd grahaNAya |
dundubhes tu grahaNena dundubhyAghAtasya vA shabdo gR^ihItaH || BrhUp_2,4.7 ||


sa yathA shaN^khasya dhmAyamAnasya na bAhyA¤ chabdA¤ chaknuyAd grahaNAya shaN^khasya tu grahaNena shaN^khadhmasya vA shabdo gR^ihItaH || BrhUp_2,4.8 ||


sa yathA vINAyai vAdyamAnAyai na bAhyA¤ chabdA¤ chaknuyAd grahaNAya vINAyai tu grahaNena vINAvAdasya vA shabdo gR^ihItaH || BrhUp_2,4.9 ||


sa yathArdraidhAgner abhyAhitAt pR^ithag dhUmA vinishcaranty eva vA are 'sya mahato bhUtasya niHshvasitam etad yad R^igvedo yajurvedaH sAmavedo 'tharvAN^girasa itihAsaH purANaM vidyA upaniShadaH shlokAH sUtrANy anuvyAkhyAnAni vyAkhyAnani |
asyaivaitAni nishvasitAni || BrhUp_2,4.10 ||


sa yathA sarvAsAm apAM samudra ekAyanam |
evaM sarveShAM sparshAnAM tvag ekAyanam |
evaM sarveShAM gandhAnAM nAsike ekAyanam |
evaM sarveShAM rasAnAM jihvaikAyanam |
evaM sarveShAM rUpANAM cakShur ekAyanam |
evaM sarveShaM shabdAnAM shrotram ekAyanam |
evaM sarveShAM saMkalpAnAM mana ekAyanam |
evaM sarvAsAM vidyAnAM hR^idayam ekAyanam |
evaM sarveShAM karmaNAM hastAv ekAyanam |
evaM sarveShAm AnandAnAm upastha ekAyanam |
evaM sarveShAM visargANAM pAyur ekAyanam |
evaM sarveShAm adhvanAM pAdAv ekAyanam |
evaM sarveShAM vedAnAM vAg ekAyanam || BrhUp_2,4.11 ||


sa yathA saindhavakhilya udake prAsta udakam evAnuvilIyeta na hAsyodgrahaNAyeva syAt |
yato-yatas tv AdadIta lavaNam |
evaM vA ara idaM mahad bhUtam anantam apAraM vij~nAnaghana eva |
etebhyo bhUtebhyaH samutthAya tAny evAnuvinashyati |
na pretya saMj~nAstIty are bravImi |
iti hovAca yAj~navalkyaH || BrhUp_2,4.12 ||


sA hovAca maitreyI -- atraiva mA bhagavAn amUmuhan na pretya saMj~nAstIti |
sa hovAca -- na vA are 'haM mohaM bravImi |
alaM vA ara idaM vij~nAnAya || BrhUp_2,4.13 ||


yatra hi dvaitam iva bhavati tad itara itaraM jighrati tad itara itaraM pashyati tad itara itaraM shR^iNoti tad itara itaraM jighrati tad itara itaram abhivadati tad itara itaraM manute tad itara itaraM vijAnAti |
yatra vAsya sarvam AtmaivAbhUt tat kena kaM jighret tat kena kaM jighret tat kena kaM pashyet tat kena kaM shR^iNuyAt tat kena kam abhivadet tat kena kaM manvIta tat kena kaM vijAnIyAt |
yenedaM sarvaM vijAnAti taM kena vijAnIyAt |
vij~nAtAram are kena vijAnIyAd iti || BrhUp_2,4.14 ||


iyaM pR^ithivI sarveShAM bhUtAnAM madhu |
asyai pR^ithivyai sarvANi bhUtAni madhu |
yash cAyam asyAM pR^ithivyAM tejomayo 'mR^itamayaH puruSho yas cAyam adhyAtmaM shArIras tejomayo 'mR^itamayaH puruSho 'yam eva sa yo 'yam AtmA |
idam amR^itam idaM brahmedaM sarvam || BrhUp_2,5.1 ||


imA ApaH sarveShAM bhUtAnAM madhu |
AsAm apAM sarvANi bhUtAni madhu |
yash cAyam Asv apsu tejomayo 'mR^itamayaH puruSho yash cAyam adhyAtmaM raitasas tejomayo 'mR^itamayaH puruSho 'yam eva sa yo 'yam AtmA |
idam amR^itam idaM brahmedaM sarvam || BrhUp_2,5.2 ||


ayam agniH sarveShAM bhUtAnAM madhu |
asyAgneH sarvANi bhUtAni madhu |
yash cAyam asminn agnau tejomayo 'mR^itamayaH puruSho yash cAyam adhyAtmaM vAÇmayas tejomayo 'mR^itamayaH puruSho 'yam eva sa yo 'yam AtmA |
idam amR^itam idaM brahmedaM sarvam || BrhUp_2,5.3 ||


ayaM vAyuH sarveShAM bhUtAnAM madhu |
asya vAyoH sarvANi bhUtAni madhu |
yash cAyam asmin vAyau tejomayo 'mR^itamayaH puruSho yash cAyam adhyAtmaM prANas tejomayo 'mR^itamayaH puruSho yam eva sa yo 'yam AtmA |
idaM amR^itam idaM brahmedaM sarvam || BrhUp_2,5.4 ||


ayam AdityaH sarveShAM bhUtAnAM madhu |
asyAdityasya sarvANi bhUtAni madhu |
yash cAyam asminn Aditye tejomayo 'mR^itamayaH puruSho yash cAyam adhyAtmaM cAkShuShas tejomayo 'mR^itamayaH puruSho 'yam eva sa yo 'yam AtmA |
idam amR^itam idaM brahmedaM sarvam || BrhUp_2,5.5 ||


imA dishaH sarveShAM bhUtAnAM madhu |
AsAM dishAM sarvANi bhUtAni madhu |
yash cAyam Asu dikShu tejomayo 'mR^itamayaH puruSho yash cAyam adhyAtmaM shrautraH prAtishrutkas tejomayo 'mR^itamayaH puruSho 'yam eva sa yo 'yam AtmA |
idam amR^itam idaM brahmedaM sarvam || BrhUp_2,5.6 ||


ayaM candraH sarveShAM bhUtAnAM madhv |
asya candrasya sarvANi bhUtAni madhu |
yash cAyam asmin candre tejomayo 'mR^itamayaH puruSho yash cAyam adhyAtmaM mAnasas tejomayo 'mR^itamayaH puruSho 'yam eva sa yo 'yam Atmedam amR^itam |
idaM brahmedaM sarvam || BrhUp_2,5.7 ||


iyaM vidyut sarveShAM bhUtAnaM madhu |
asyai vidyutaH sarvANi bhUtAni madhu |
yash cAyam asyAM vidyuti tejomayo 'mR^itamayaH puruSho yash cAyam adhyAtmaM taijasas tejomayo 'mR^itamayaH puruSho 'yam eva sa yo 'yam AtmA |
idam amR^itam idaM brahmedaM sarvam || BrhUp_2,5.8 ||


ayaM stanayitnuH sarveShAM bhutAnAM madhu |
asya stanayitnoH sarvANi bhUtAni madhu |
yash cAyam asminstanayitnau tejomayo 'mR^itamayaH puruSho yash cAyam adhyAtmaM shAbdaH sauvaras tejomayo 'mR^itamayaH puruSho 'yam eva sa yo 'yam AtmA |
idam amR^itam idaM brahmedaM sarvam || BrhUp_2,5.9 ||


ayam AkAshaH sarveShAM bhUtAnAM madhu |
asyAkAshasya sarvANi bhUtAni madhu |
yash cAyam asminn AkAshe tejomayo 'mR^itamayaH puruSho yash cAyam adhyAtmaM hR^idy AkAshas tejomayo 'mR^itamayaH puruSho 'yam eva sa yo 'yam AtmA |
idam amR^itam idaM brahmedaM sarvam || BrhUp_2,5.10 ||


ayaM dharmaH sarveShAM bhUtAnAM madhu |
asya dharmasya sarvANi bhUtAni madhu |
yash cAyam asmin dharme tejomayo 'mR^itamayaH puruSho yash cAyam adhyAtmaM dhArmas tejomayo 'mR^itamayaH puruSho 'yam eva sa yo 'yam AtmA |
idam amR^itam idaM brahmedaM sarvam || BrhUp_2,5.11 ||


idaM satyaM sarveShAM bhUtAnAM madhu |
asya satyasya sarvANi bhUtAni madhu |
yash cAyam asmin satye tejomayo 'mR^itamayaH puruSho yash cAyam adhyAtmaM sAtyas tejomayo 'mR^itamayaH puruSho 'yam eva sa yo 'yam AtmA |
idam amR^itam idaM brahmedaM sarvam || BrhUp_2,5.12 ||


idaM mAnuShaM sarveShAM bhUtAnAM madhu |
asya mAnuShasya sarvANi bhUtAni madhu |
yash cAyam asmin mAnuShe tejomayo 'mR^itamayaH puruSho yash cAyam adhyAtmaM mAnuShas tejomayo 'mR^itamayaH puruSho 'yam eva sa yo 'yam AtmA |
idam amR^itam idaM brahmedaM sarvam || BrhUp_2,5.13 ||


ayam AtmA sarveShAM bhUtAnAM madhu |
asyAtmanaH sarvANi bhUtAni madhu |
yash cAyam asminn Atmani tejomayo 'mR^itamayaH puruSho yash cAyam AtmA tejomayo 'mR^itamayaH puruSho 'yam eva sa yo 'yam AtmA |
idam amR^itam idaM brahmedaM sarvam || BrhUp_2,5.14 ||//


sa vA ayam AtmA sarveShAM adhipatiH sarveShAM bhUtAnAM rAjA |
tad yathA rathanAbhau ca rathanemau cArAH sarve samarpitAH |
evam evAsminn Atmani sarvANi bhUtAni sarve devAH sarve lokAH sarve prANAH sarva eta AtmAnaH samarpitAH || BrhUp_2,5.15 ||


idaM vai tan madhu dadhyaÇÇ AtharvaNo 'shvibhyAm uvAca |
tad etad R^iShiH pashyann avocat -- tad vAM narA sanaye daMsa ugram AviSh kR^iNomi tanyatur na vR^iShTim |
dadhyaÇ ha yan madhv AtharvaNo vAm ashvasya shIrShNA pra yad Im uvAceti || BrhUp_2,5.16 ||


idaM vai tan madhu dadhyaÇÇ AtharvaNo 'shvibhyAm uvAca |
tad etad R^iShiH pashyann avocat -- AtharvaNAyAshvinau dadhIce 'shvyaM shiraH praty airayatam |
sa vAM madhu pra vocad R^itAyan tvAShTraM yad dasrAv apikakShyaM vAm iti || BrhUp_2,5.17 ||


idaM vai tan madhu dadhyaÇÇ AtharvaNo 'shvibhyAm uvAca |
tad etad R^iShiH pashyann avocat -- purash cakre dvipadaH purash cakre catuShpadaH |
puraH sa pakShI bhutvA puraH puruSha Avishad iti |
sa vA ayaM puruShaH sarvAsu pUrShu purishayaH |
nainena kiM canAnAvR^itam |
nainena kiM canAsaMvR^itam || BrhUp_2,5.18 ||


idaM vai tan madhu dadhyaÇÇ AtharvaNo 'shvibhyAm uvAca |
tad etad R^iShiH pashyann avocat -- rUpaMrUpaM pratirUpo babhUva tad asya rUpaM praticakShaNAya |
indro mAyAbhiH pururUpa Iyate yuktA hy asya harayaH shatA dasheti |
ayaM vai harayo 'yaM vai dasha ca sahasraNi bahUni cAnantAni ca |
tad etad brahmApUrvam anaparam anantaram abAhyam |
ayam AtmA brahma sarvAnubhUH |
ity anushAsanam || BrhUp_2,5.19 ||


atha vaMshaH:
pautimAShyo gaupavanAt |
gaupavanaH pashutimAShyAt |
pashutimAShyo gaupavanAt |
gaupavanaH kaushikAt |
kaushikaH kauNDinyAt |
kauNDinyaH shANDilyAt |
shANDilyaH kaushikAc ca gautamAc ca |
gautamaH || BrhUp_2,6.1 ||


AgniveshyAt |
AgniveshyaH shANDilyAc cAnabhimlAtAc ca |
AnabhimlAta AnabhimlAtAt |
AnabhimlAta AnabhimlAtAt |
AnabhimlAto gautamAt |
gautamaH saitavaprAcInayogyAbhyAm |
saitavaprAcInayogyau pArAsharyAt |
pArAsharyo bhAradvAjAt |
bhAradvAjo bhAradvAjAc ca gautamAc ca |
gautamo bhAradvAjAt |
bhAradvAjaH pArAsharyAt |
pArAsharyo vaijavApAyanAt |
vaijavApAyanaH kaushikAyaneH |
kaushikAyaniH || BrhUp_2,6.2 ||


ghR^itakaushikAt |
ghR^itakaushikaH prAsharyAyaNAt |
pArasharyAyaNaH pArAsharyAt |
pArAsharyo jAtUkarNyAt |
jAtUkarNya AsurAyaNAc ca yAskAc ca |
AsurAyaNas traivaNeH |
traivaNir aupajandhaneH |
aupajandhanir AsureH |
Asurir bhAradvAjAt |
bhAradvAja AtreyAt |
Atreyo mANTeH |
mANTir gautamAt |
gautamo vAtsyAt |
vAtsyaH shANDilyAt |
shANDilyaH kaishoryAt kApyAt |
kaishoryaH kApyaH kumArahAritAt |
kumArahArito gAlavAt |
gAlavo vidarbhIkauNDinyAt |
vidarbhIkauNDinyo vatsanapAto bAbhravAt |
vatsanapAd bAbhravaH pathaH saubharAt |
panthAH saubharo 'yAsyAd AN^girasAt |
ayAsya AN^girasa AbhUtes tvAShTrAt |
AbhUtis tvAShTro vishvarUpAt tvAShTrAt |
vishvarUpas tvAShTro 'vshibhyAm |
ashvinau dadhIca AtharvaNAt |
dadhyaÇÇ AtharvaNo 'tharvaNo daivAt |
atharvA daivo mR^ityoH prAdhvaMsanAt |
mR^ityuH prAdhvaMsanaH pradhvaMsanAt |
pradhvaMsana ekarSheH |
ekarShir vipracitteH |
vipracittir vyaShTer |
vyaShTiH sanAroH |
sanAruH sanAtanAt |
sanAtanaH sanagAt |
sanagaH parameShThinaH |
parameShThI brahmaNaH |
brahma svayaMbhu |
brahmaNe namaH || BrhUp_2,6.3 ||


janako ha vaideho bahudakShiNena yaj~neneje |
tatra ha kurupaJNcAlAnAM brAhmaNA abhisametA babhUvuH |
tasya ha janakasya vaidehasya vijij~nAsA babhUva -- kaH svid eShAM brAhmaNAnAm anUcAnatama iti |
sa ha gavAM sahasram avarurodha |
dashadasha pAdA ekaikasyAH shR^iN^gayor AbaddhA babhUvuH || BrhUp_3,1.1 ||


tAn hovAca -- brAhmaNA bhagavanto yo vo brahmiShThaH sa etA gA udajatAm iti |
te ha brAhmaNA na dadhR^iShuH |
atha ha yAj~navalkyaH svam eva brahmacAriNam uvAca -- etAH saumyodaja sAmashravA3 iti |
tA hodAcakAra |
te ha brAhmaNAsh cukrudhuH: -- kathaM nu no brahmiShTho bruvIteti |
atha ha janakasya vaidehasya hotAshvalo babhUva |
sa hainaM papraccha -- tvaM nu khalu no yAj~navalkya brahmiShTho 'sI3 iti |
sa hovAca -- namo vayaM brahmiShThAya kurmo gokAmA eva vayaM sma iti |
taM ha tata eva praShTuM dadhre hotAshvalaH || BrhUp_3,1.2 ||


yAj~navalkyeti hovAca -- yad idaM sarvaM mR^ityunAptaM sarvaM mR^ityunAbhipannaM kena yajamAno mR^ityor Aptim atimucyata iti |
hotrartvijAgninA vAcA |
vAg vai yaj~nasya hotA |
tad yeyaM vAk so 'yam agniH sa hotA sA muktiH sAtimuktiH || BrhUp_3,1.3 ||


yAj~navalkyeti hovAca -- yad idaM sarvam ahorAtrAbhyAm AptaM sarvam ahorAtrAbhyAm abhipannaM kena yajamAno 'horAtrayor Aptim atimucyata iti |
adhvaryuNartvijA cakShuShAdityena |
cakShur vai yaj~nasyAdhvaryuH |
tad yad idaM cakShuH so 'sAv AdityaH |
so 'dhvaryuH sA muktiH sAtimuktiH || BrhUp_3,1.4 ||


yAj~navalkyeti hovAca -- yad idaM sarvaM pUrvapakShAparapakShAbhyAm AptaM sarvaM pUrvapakShAparapakShAbhyAm abhipannaM kena yajamAnaH pUrvapakShAparapakShayor Aptim atimucyata iti |
udgAtrartvijA vayunA prANena |
prANo vai yaj~nasyodgAtA |
tad yo 'yaM prANaH sa vAyuH sa udgAtA |
sa muktiH sAtimuktiH || BrhUp_3,1.5 ||


yAj~navalkyeti hovAca -- yad idam antarikSham anArambaNam iva kenAkrameNa yajamAnaH svargaM lokam Akramata iti |
brahmaNartvijA manasA candreNa |
mano vai yaj~nasya brahmA |
tad yad idaM manaH so 'sau candraH sa brahmA sa muktiH sAtimuktir ity atimokShA |
atha saMpadaH || BrhUp_3,1.6 ||


yAj~navalkyeti hovAca -- katibhir ayam adyargbhir hotAsmin yaj~ne kariShyatIti |
tisR^ibhir iti |
katamAs tAs tisra iti |
puronuvAkyA ca yAjyA ca shasyaiva tR^itIyA |
kiM tAbhir jayatIti |
yat kiJNcedaM prANabhR^id iti || BrhUp_3,1.7 ||


yAj~navalkyeti hovAca -- katy ayam adyAdhvaryur asmin yaj~na AhutIr hoShyatIti |
tisra iti |
katamAs tAs tisra iti |
yA hutA ujjvalanti yA hutA atinedanti yA hutA adhisherate |
kiM tAbhir jayatIti |
yA hutA ujjvalanti devalokam eva tAbhir jayati |
dIpyata iva hi devaloko |
yA hutA atinedante pitR^ilokam eva tAbhir jayati |
atIva hi pitR^ilokaH |
yA hutA adhisherate manuShyalokam eva tAbhir jayatyi |
adha iva hi manuShyalokaH || BrhUp_3,1.8 ||


yAj~navalkyeti hovAca -- katibhir ayam adya brahmA yaj~naM dakShiNato devatAbhir gopAyatIti |
ekayeti |
katamA saiketi |
mana eveti |
anantaM vai mano 'nantA vishve devAH |
anantam eva sa tena lokaM jayati || BrhUp_3,1.9 ||


yAj~navalkyeti hovAca -- katy ayam adyodgAtAsmin yaj~ne stotriyAH stoShyatIti |
tisra iti |
katamAs tAs tisra iti |
puronuvAkyA ca yAjyA ca shasyaiva tR^itIyA |
katamAs tAH |
yA adhyAtmam iti |
prANa eva puronuvAkyApAno yAjyA vyAnaH shasyA |
kiM tAbhir jayatIti |
pR^ithivIlokam eva puronuvAkyayA jayaty antarikShalokaM yAjyayA dyulokaM shasyayA |
tato ha hotAshvala upararAma || BrhUp_3,1.10 ||


atha hainaM jAratkArava ArtabhAgaH papraccha |
yAj~navalkyeti hovAca -- kati grahAH katy atigrahA iti |
aShTau grahA aShTAv atigrahA iti |
ye te 'ShTau grahA aShTAv atigrahAH katame ta iti || BrhUp_3,2.1 ||


prANo vai grahaH |
so 'pAnenAtigraheNa gR^ihItaH |
prANena hi gandhA¤ jighrati || BrhUp_3,2.2 ||


vAg vai grahaH |
sa nAmnAtigraheNa gR^ihItaH |
vAcA hi nAmAny abhivadati || BrhUp_3,2.3 ||


jihvA vai grahaH |
sa rasenAtigraheNa gR^ihItaH |
jihvayA hi rasAn vijAnAti || BrhUp_3,2.4 ||


cakShur vai grahaH |
sa rUpeNAtigraheNa gR^ihItaH |
cakShuShA hi rUpANi pashyati || BrhUp_3,2.5 ||


shrotraM vai grahaH |
sa shabdenAtigraheNa gR^ihItaH |
shrotreNa hi shabdA¤ shR^iNoti || BrhUp_3,2.6 ||


mano vai grahaH |
sa kAmenAtigraheNa gR^ihItaH |
manasA hi kAmAn kAmayate || BrhUp_3,2.7 ||


hastau vai grahaH |
sa karmaNAtigraheNa gR^ihItaH |
hastAbhyAM hi karma karoti || BrhUp_3,2.8 ||


tvag vai grahaH |
sa sparshenAtigraheNa gR^ihItaH |
tvacA hi sparshAn vedayata |
ity aShTau grahA aShTAv atigrahAH || BrhUp_3,2.9 ||


yAj~navalkyeti hovAca -- yad idaM sarvaM mR^ityor annaM kA svit sA devatA yasyA mR^ityur annam iti |
agnir vai mR^ityuH so 'pAm annam |
apa punarmR^ityuM jayati || BrhUp_3,2.10 ||


yAj~navalkyeti hovAca -- yatrAyaM puruSho mriyata ud asmAt prANAH krAmanty Aho neti |
neti hovAca yAj~navalkyaH |
atraiva samavanIyante |
sa ucchvayati |
AdhmAyati |
AdhmAto mR^itaH shete || BrhUp_3,2.11 ||


yAj~navalkyeti hovAca -- yatrAyaM puruSho mriyate |
kim enaM na jahAtIti |
nAmeti |
anantaM vai nAmAnantA vishve devAH |
anantam eva sa tena lokaM jayati || BrhUp_3,2.12 ||


yAj~navalkyeti hovAca -- yatrAsya puruShasya mR^itasyAgniM vAg apyeti vAtaM prANash cakShur AdityaM manash candraM dishaH shrotraM pR^ithivIM sharIram AkAsham AtmauShadhIr lomAni vanaspatIn keshA apsu lohitaM ca retash ca nidhIyate kvAyaM tadA puruSho bhavatIti |
Ahara saumya hastam  ArtabhAga |
AvAm evaitasya vediShyAvo na nAv etat sajana iti |
tau hotkramya mantrayAM cakrAte |
tau ha yad UcatuH karma haiva tad UcatuH |
atha ha yat prashaMsatuH karma haiva tat prashashaMsatuH |
puNyo vai puNyena karmaNA bhavati pApaH pApeneti |
tato ha jAratkArava ArtabhAga upararAma || BrhUp_3,2.13 ||


atha hainaM bhujyur lAhyAyaniH papraccha -- yAj~navalkyeti hovAca -- madreShu carakAH paryavrajAma |
te pataJNcalasya kApyasya gR^ihAn aima |
tasyAsId duhitA gandharvagR^ihItA |
tam apR^icchAma ko 'sIti |
so 'bravIt sudhanvAN^girasa iti |
taM yadA lokAnAm antAn apR^icchAma |
athainam abrUma -- kva pArikShitA abhavann iti |
kva pArikShitA abhavan |
sa tvA pR^icchAmi yAj~navalkya |
kva pArikShitA abhavann iti || BrhUp_3,3.1 ||


sa hovAca -- uvAca vai saH |
agacchan vai te tad yatrAshvamedhayAjino gacchantIti |
kva nv ashvamedhayAjino gacchantIti |
dvAtriMshataM vai devarathAhnyAny ayaM lokaH |
taM samantaM pR^ithivI dvistAvat paryeti |
tAM samantaM pR^ithivIM dvistAvat samudraH paryeti |
tad yAvatI kShurasya dhArA yAvad vA makShikAyAH pattraM tAvAn antareNAkAshaH tAn aindraH suparNo bhUtvA vAyave prAyacchat |
tAn vAyur Atmani dhitvA tatrAgamayad yatrAshvamedhayAjino 'bhavann iti |
evam iva vai sa vAyum eva prashashaMsa tasmAd vAyur eva vyaShTir vAyuH samaShTiH |
apa punarmR^ityuM jayati ya evaM veda |
tato ha bhujyur lAhyAyanir upararAma || BrhUp_3,3.2 ||


atha hainam uShastash cAkrAyaNaH papraccha |
yAj~navalkyeti hovAca -- yat sAkShAd aparokShAd brahma ya AtmA sarvAntaras taM me vyAcakShveti |
eSha ta AtmA sarvAntaraH |
yaH prANena prANiti sa ta AtmA sarvAntaraH |
yo 'pAnenApAniti sa ta AtmA sarvAntaraH |
yo vyAnena vyaniti sa ta AtmA sarvAntaraH |
ya udAnenodaniti sa ta AtmA sarvAntaraH |
eSha ta AtmA sarvAntaraH || BrhUp_3,4.1 ||


sa hovAcoShastash cAkrAyaNaH -- yathA vai brUyAd asau gaur asAv ashva ity evam evaitad vyapadiShTaM bhavati |
yad eva sAkShAd aparokShAd brahma ya AtmA sarvAntaras taM me vyAcakShveti |
eSha ta AtmA sarvAntaraH |
katamo yAj~navalkya sarvAntaraH |
na dR^iShTer draShTAraM pashyeH |
na shruteH shrotAraM shR^iNuyAH |
na mater mantAraM manvIthA |
na vij~nAter vij~nAtAraM vijAnIyAH |
eSha ta AtmA sarvAntaraH |
ato 'nyad Artam |
tato hoShastash cAkrAyaNa upararAma || BrhUp_3,4.2 ||


atha hainaM kaholaH kauShItakeyaH papraccha -- yAj~navalkyeti hovAca |
yad eva sAkShAd aparokShAd brahma ya AtmA sarvAntaras taM me vyAcakShveti |
eSha ta AtmA sarvAntaraH |
katamo yAj~navalkya sarvAntaraH |
yo 'shanAyApipAse shokaM mohaM jarAM mR^ityum atyeti |
etaM vai tam AtmAnaM viditvA brAhmaNAH putraiShaNAyAsh ca vittaiShaNAyAsh ca lokaiShaNAyAsh ca vyutthAyAtha bhikShAcaryaM caranti |
yA hy eva putraiShaNA sA vittaiShaNA yA vittaiShaNA sA lokaiShaNA |
ubhe hy ete eShaNe eva bhavataH |
tasmAd brAmaNaH pANDityaM nirvidya bAlyena tiShThAset |
bAlyaM ca pANDityaM ca nirvidyAtha muniH |
amaunaM ca maunaM ca nirvidyAtha brAhmaNaH |
sa brAhmaNaH kena syAd yena syAt tenedR^isha eva |
ato 'nyad Artam |
tato ha kaholaH kauShItakeya upararAma || BrhUp_3,5.1 ||


atha hainaM gArgI vAcaknavI papraccha -- yAj~navalkyeti hovAca |
yad idaM sarvam apsv otaM ca protaM ca kasmin nu khalv Apa otAsh ca protAsh ceti |
vAyau gArgIti |
kasmin nu khalu vAyur otash ca protash ceti |
antarikShalokeShu gArgIti |
kasmin nu khalv antarikShalokA otash ca protash ceti |
gandharvalokeShu gArgIti |
kasmin nu khalu gandharvalokA otAsh ca protAsh ceti |
adityalokeShu gArgIti |
kasmin nu khalv AdityalokA otAsh ca protAsh ceti |
candralokeShu gArgIti |
kasmin nu khalu candralokA otAsh ca protAsh ceti |
nakShatralokeShu gArgIti |
kasmin nu khalu nakShatralokA otAsh ca protAsh ceti |
devalokeShu gArgIti |
kasmin nu khalu devalokA otAsh ca protAsh ceti |
indralokeShu gArgIti |
kasmin nu khalv indralokA otAsh ca protAsh ceti |
prajApatilokeShu gArgIti |
kasmin nu khalu prajApatilokA otAsh ca protAsh ceti |
brahmalokeShu gArgIti |
kasmin nu khalu brahmalokA otAsh ca protAsh ceti |
sa hovAca -- gArgi mAtiprAkShIH |
mA te mUrdhA vyapaptat |
anatiprashnyAM vai devatAm atipR^icchasi |
gArgi mAtiprAkShIr iti |
tato ha gArgI vAcaknavy upararAma || BrhUp_3,6.1 ||


athainam uddAlaka AruNiH papraccha -- yAj~navalkyeti hovAca |
madreShv avasAma pataJNcalasya kApyasya gR^iheShu yaj~nam adhIyAnAH |
tasyAsId bhAryA gandharvagR^ihItA |
tam apR^icchAma -- ko 'sIti |
so 'bravIt kabandha AtharvaNa iti |
so 'bravIt pataJNcalaM kApyaM yAj~nikAMsh ca -- vettha nu tvaM kApya tat sUtraM yasminn ayaM ca lokaH parash ca lokaH sarvANi ca bhUtAni saMdR^ibdhAni bhavantIti |
so 'bravIt pataJNcalaH kApyo nAhaM tad bhagavan vedeti |
so 'bravIt pataJNcalaM kApyaM yAj~nikAMsh ca |
vettha nu tvaM kApya tam antaryAmiNaM ya imaM ca lokaM paraM ca lokaM sarvANi ca bhUtAny antaro yamayati |
so 'bravIt pataJNcalaH kApyo nAhaM taM bhagavan vedeti |
so 'bravIt pataJNcalaM kApyaM yAj~nikAMsh ca |
yo vai tat kApya sUtraM vidyAt taM cAntaryAmiNam iti sa brahmavit sa lokavit sa devavit sa vedavit sa Atmavit sa sarvavit |
iti tebhyo 'bravIt |
tad ahaM veda |
tac cet tvaM yAj~navalkya sUtram avidvAMs taM cAntaryAmiNaM brahmagavIr udajase mUrdhA te vipatiShyati |
veda vA ahaM gautama tat sUtraM taM cAntaryAmiNam iti |
yo vA idaM kashca brUyAd veda vedeti yathA vettha tathA brUhIti || BrhUp_3,7.1 ||


sa hovaca -- vAyur vai gautama tat sUtram |
vAyunA vai gautama sUtreNAyaM ca lokaH parash ca lokaH sarvANi ca bhUtAni saMdR^ibdhAni bhavanti |
tasmAd vai gautama puruShaM pretam Ahur vyasraMsiShatAsyAN^gAnIti |
vAyunA hi gautama sUtreNa samdR^ibdhAni bhavantIti |
evam evaitad yAj~navalkya |
antaryAmiNaM brUhIti || BrhUp_3,7.2 ||


yaH pR^ithivyAM tiShThan pR^ithivyA antaro yaM pR^ithivI na veda yasya pR^ithivI sharIraM yaH pR^ithivIm antaro yamayaty eSha ta AtmAntaryAmy amR^itaH || BrhUp_3,7.3 ||


yo 'psu tiShThann adbhyo 'ntaro yam Apo na vidur yasyApaH sharIraM yo 'po 'ntaro yamayaty eSha ta AtmAntaryAmy amR^itaH || BrhUp_3,7.4 ||


yo 'gnau tiShThann agner antaro yam agnir na veda yasyAgniH sharIraM yo 'gnim antaro yamayaty eSha ta AtmAntaryAmy amR^itaH || BrhUp_3,7.5 ||


yo 'ntarikShe tiShThann antarikShAd antaro yam antarikShaM na veda yasyAntarikShaM sharIraM yo 'ntarikSham antaro yamayaty eSha ta AtmAntaryAmy amR^itaH || BrhUp_3,7.6 ||


yo vAyau tiShThan vAyor antaro yaM vAyur na veda yasya vAyuH sharIraM yo vAyum antaro yamayaty eSha ta AtmAntaryAmy amR^itaH || BrhUp_3,7.7 ||


yo divi tiShThan divo 'ntaro yaM dyaur na veda yasya dyauH sharIraM yo divam antaro yamayaty eSha ta AtmAntaryAmy amR^itaH || BrhUp_3,7.8 ||


ya Aditye tiShThann AdityAd antaro yam Adityo na veda yasyAdityaH sharIraM ya Adityam antaro yamayaty eSha ta AtmAntaryAmy amR^itaH || BrhUp_3,7.9 ||


yo dikShu tiShThan digbhyo 'ntaro yaM disho na vidur yasya dishaH sharIraM yo disho 'ntaro yamayaty eSha ta AtmAntaryAmy amR^itaH || BrhUp_3,7.10 ||


yash candratArake tiShTha¤ candratArakAd antaro yaM candratArakaM na veda yasya candratArakaM sharIraM yash candratArakam antaro yamayaty eSha ta AtmAntaryAmy amR^itaH || BrhUp_3,7.11 ||


ya AkAshe tiShThann AkAshAd antaro yam AkAsho na veda yasyAkAshaH sharIraM ya AkAsham antaro yamayaty eSha ta AtmAntaryAmy amR^itaH || BrhUp_3,7.12 ||


yas tamasi tiShThaMs tamaso 'ntaro yaM tamo na veda yasya tamaH sharIraM yas tamo 'ntaro yamayaty eSha ta AtmAntaryAmy amR^itaH || BrhUp_3,7.13 ||


yas tejasi tiShThaMs tejaso 'ntaro yaM tejo na veda yasya tejaH sharIraM yas tejo 'ntaro yamayaty eSha ta AtmAntaryAmy amR^itaH || BrhUp_3,7.14 ||


athAdhibhUtam | 
yaH sarveShu bhUteShu tiShThan sarvebhyo bhUtebhyo 'ntaro yaM sarvANi bhUtAni na vidur yasya sarvANi bhutAni sharIraM yaH sarvANi bhUtAny antaro yamayaty eSha ta AtmAntaryAmy amR^itaH |
ity adhibhUtam || BrhUp_3,7.15 ||


athAdhyAtmam | yaH prANe tiShThan prANAd antaro yaM prANo na veda yasya prANaH sharIraM yaH prANam antaro yamayati eSha ta AtmAntaryAmy amR^itaH || BrhUp_3,7.16 ||


yo vAci tiShThan vAco 'ntaro yaM vAÇ na veda yasya vAk sharIraM yo vAcam antaro yamayaty eSha ta AtmAntaryAmy amR^itaH || BrhUp_3,7.17 ||


yash cakShuShi tiShTha¤ cakShuSho 'ntaro yaM cakShur na veda yasya cakShuH sharIraM yash cakShur antaro yamayaty eSha ta AtmAntaryAmy amR^itaH || BrhUp_3,7.18 ||


yaH shrotre tiShTha¤ chrotrAd antaro yaM shrotraM na veda yasya shrotraM sharIraM yaH shrotram antaro yamayaty eSha ta AtmAntaryAmy amR^itaH || BrhUp_3,7.19 ||


yo manasi tiShThan manaso 'ntaro yaM mano na veda yasya manaH sharIraM yo mano 'ntaro yamayaty eSha ta AtmAntaryAmy amR^itaH || BrhUp_3,7.20 ||


yas tvaci tiShThaMs tvaco 'ntaro yaM tvaÇ na veda yasya tvak sharIraM yas tvacam antaro yamayaty eSha ta AtmAntaryAmy amR^itaH || BrhUp_3,7.21 ||


yo vij~nAne tiShThan vij~nAnAd antaro yaM vij~nAnaM na veda yasya vij~nAnaM sharIraM yo vij~nAnam antaro yamayaty eSha ta AtmAntaryAmy amR^itaH || BrhUp_3,7.22 ||


yo retasi tiShThaM retaso 'ntaro yaM reto na veda yasya retaH sharIraM yo reto 'ntaro yamayaty eSha ta AtmAntaryAmy amR^itaH |
adR^iShTo draShTAshrutaH shrotAmato mantAvij~nato vij~nAtA |
nAnyo 'to 'sti draShTA nAnyo 'to 'sti shrotA nAnyo 'to 'sti mantA nAnyo 'to 'sti vij~nAtA |
eSha ta AtmAntaryAmy amR^itaH |
ato 'nyad Artam |
tato hoddAlaka AruNir upararAma || BrhUp_3,7.23 ||


atha ha vAcaknavy uvAca -- brAhmaNA bhagavanto hantAham imaM dvau prashnau prakShyAmi |
tau cen me vivakShyati |
na vai jAtu yuShmAkam imaM kashcid brahmodyaM jeteti |
pR^iccha gArgIti || BrhUp_3,8.1 ||


sA hovAca -- ahaM vai tvA yAj~navalkya yathA kAshyo vA vaideho vograputra ujjyaM dhanur adhijyaM kR^itvA dvau bANavantau sapatnAtivyAdhinau haste kR^itvopottiShThed evam evAhaM tvA dvAbhyAM prashnAbhyAm upodasthAm |
tau me brUhIti |
pR^iccha gArgIti || BrhUp_3,8.2 ||


sA hovAca -- yad UrdhvaM  yAj~navalkya divo yad avAk pR^ithivyA yad antarA dyAvApR^ithivI ime yad bhUtaM ca bhavac ca bhaviShyac cety AcakShate kasmiMs tad otaM ca protaM ceti || BrhUp_3,8.3 ||


sa hovAca -- yad UrdhvaM gArgi divo yad avAk pR^ithivyA yad antarA dyAvApR^ithivI ime yad bhUtaM ca bhavac ca bhaviShyac cety AcakShata AkAshe tad otaM ca protaM ceti || BrhUp_3,8.4 ||


sA hovaca -- namas te 'stu yAj~navalkya yo ma etaM vyavoco 'parasmai dhArayasveti pR^iccha gArgIti || BrhUp_3,8.5 ||


sA hovAca -- yad UrdhvaM yAj~navalkya divo yad avAk pR^ithivyA yad antarA dyAvApR^ithivI ime yad bhUtaM ca bhavac ca bhaviShyac cety AcakShate kasmiMs tad otaM ca protaM ceti || BrhUp_3,8.6 ||


sa hovAca -- yad UrdhvaM gArgi divo yad avAk pR^ithivyA yad antarA dyAvApR^ithivI ime yad bhUtaM ca bhavac ca bhaviShyac cety AcakShata AkAsha eva tad otaM ca protaM ceti |
kasmin nu khalv AkAsha otash ca protash ceti || BrhUp_3,8.7 ||


sa hovAca -- etad vai tad akSharaM gArgi brAhmaNA abhivadanty asthUlam anaNv ahrasvam adIrgham alohitam asneham acchAyam atamo 'vAyv anAkAsham asaN^gam arasam agandham acakShuShkam ashrotram avAg amano 'tejaskam aprANam amukham agAtram anantaram abAhyam (VAR for agAtram: amAtram) |
na tad ashnAti kiM cana |
na tad ashnAti kash cana || BrhUp_3,8.8 ||


etasya vA akSharasya prashAsane gArgi sUryacandramasau vidhR^itau tiShThataH |
etasya vA akSharasya prashAsane gArgi dyAvApR^ithivyau vidhR^ite tiShThataH |
etasya vA akSharasya prashAsane gArgi nimeShA muhUrtA ahorAtrANy ardhamAsA mAsA R^itavaH saMvatsarA iti vidhR^itAs tiShThanti |
etasya vA akSharasya prashAsane gArgi prAcyo 'nyA nadyaH syandante shvetebhyaH parvatebhyaH pratIcyo 'nyA yAM yAM ca disham anu |
etasya vA akSharasya prashAsane gArgi manuShyAH prashasanti yajamAnaM devA darvIM pitaro 'nvAyattAH || BrhUp_3,8.9 ||vA akSharasy


yo vA etad akSharam gArgy aviditvAsmiMl loke juhoti yajate tapas tapyate bahUni varShasahasrANy antavad evAsya tad bhavati
yo vA etad akSharam aviditvA gArgy aviditvAsmAl lokAt praiti sa kR^ipaNaH |
atha ya etad akSharaM gArgi viditvAsmAl lokAt praiti sa brAhmaNaH || BrhUp_3,8.10 ||


tad vA etad akSharaM gArgy adR^iShTaM draShTrashrutaM shrotramataM mantravij~nAtaM vij~nAtR^i |
nAnyad ato 'sti draShTR^i |
nAnyad ato 'sti shrotR^i |
nAnyad ato 'sti mantR^i |
nAnyad ato 'sti vij~nAtR^i |
etasmin nu khalv akShare gArgy AkAsha otash ca protash ca || BrhUp_3,8.11 ||


sA hovAca -- brAhmaNA bhagavantas tad eva bahu manyadhvaM yad asmAn namaskAreNa mucyedhvam |
na vai jAtu yuShmAkam imaM kashcid brahmodyaM jeteti |
tato ha vAcaknavy upararAma || BrhUp_3,8.12 ||


atha hainaM vidagdhaH shAkalyaH papraccha -- kati devA yAj~navalkyeti |
sa haitayaiva nividA pratipede yAvanto vaishvadevasya nividy ucyante |
trayash ca trI ca shatA trayash ca trI ca sahasreti |
om iti hovAca |
katy eva devA yAj~navalkyeti |
trayastriMshad iti |
om iti hovAca |
katy eva devA yAj~navalkyeti |
ShaD iti |
om iti hovAca |
katy eva devA yAj~navalkyeti |
traya iti |
om iti hovAca |
katy eva devA yAj~navalkyeti |
dvAv iti |
om iti hovAca |
katy eva devA yAj~navalkyeti |
adhyardha iti |
om iti hovAca |
katy eva devA yAj~navalkyeti |
eka iti |
om iti hovAca |
katame te trayash ca trI ca shatA trayash ca trI ca sahasreti || BrhUp_3,9.1 ||


sa hovAca -- mahimAna evaiShAm ete |
trayastriMshat tv eva devA iti |
katame te trayastriMshad iti |
aShTau vasava ekAdasha rudrA dvAdashAdityAH ta ekatriMshad aindrash caiva prajApatish ca trayastriMshAv iti || BrhUp_3,9.2 ||


katame vasava iti |
agnish ca pR^ithivI ca vAyush cAntarikShaM cAdityash ca dyauH ca candramAsh ca nakShatrANi caite vasavaH |
eteShu hIdaM sarvaM vasu hitaM iti tasmAd vasava iti || BrhUp_3,9.3 ||


katame rudrA iti |
dasheme puruShe prANA AtmaikAdashaH |
te yadAsmAc charIrAn martyAd utkrAmanty atha rodayanti |
tad yad rodayanti tasmAd rudrA iti || BrhUp_3,9.4 ||


katama AdityA iti |
dvAdasha vai mAsAH saMvatsarasyaita AdityAH |
ete hIdaM sarvam AdadAnA yanti |
te yad idaM sarvam AdadAnA yanti tasmAd AdityA iti || BrhUp_3,9.5 ||


katama indraH katamaH prajApatir iti |
stanayitnur evendro yaj~naH prajApatir iti |
katamaH stanayitnur iti |
ashanir iti |
katamo yaj~na iti |
pashava iti || BrhUp_3,9.6 ||


katame ShaD iti |
agnish ca pR^ithivI ca vAyush cAntarikShash cAdityash ca dyaush caite ShaT |
ete hIdaM sarvaM ShaD iti || BrhUp_3,9.7 ||


katame te trayo devA iti |
ima eva trayo lokAH |
eShu hIme sarve devA iti |
katamau tau dvau devA iti |
annaM caiva prANash ceti |
katamo 'dhyardha iti |
yo 'yaM pavata iti || BrhUp_3,9.8 ||


tad Ahur yad ayam eka ivaiva pavate |
atha katham adhyardha iti |
yad asminn idaM sarvam adhyArdhnot tenAdhyardha iti |
katama eko deva iti |
prANa iti |
sa brahma tyad ity AcakShate || BrhUp_3,9.9 ||


pR^ithivy eva yasyAyatanam agnir loko mano jyotir yo vai taM puruShaM vidyAt sarvasyAtmanaH parAyaNaM sa vai veditA syAt |
yAj~navalkya veda vA ahaM taM puruShaM sarvasyAtmanaH parAyaNaM yam Attha |
ya evAyaM shArIraH puruShaH sa eShaH |
vadaiva shAkalya tasya kA devateti |
amR^itam iti hovAca || BrhUp_3,9.10 ||


kAma eva yasyAyatanaM hR^idayaM loko mano jyotir yo vai taM puruShaM vidyAt sarvasyAtmanaH parAyaNaM sa vai veditA syAt |
yAj~navalkya veda vA ahaM taM puruShaM sarvasyAtmanaH parAyaNaM yam Attha |
ya evAyaM kAmamayaH puruShaH sa eShaH |
vadaiva shAkalya tasya kA devateti |
striya iti hovAca || BrhUp_3,9.11 ||


rUpANy eva yasyAyatanaM cakShur loko mano jyotir yo vai taM puruShaM vidyAt sarvasyAtmanaH parAyaNaM sa vai veditA syAt |
yAj~navalkya veda vA ahaM taM puruShaM sarvasyAtmanaH parAyaNaM yam Attha |
ya evAsAv Aditye puruShaH sa eShaH |
vadaiva shAkalya tasya kA devateti |
satyam iti hovAca || BrhUp_3,9.12 ||


Akasha eva yasyAyatanaM shrotraM loko mano jyotir yo vai taM puruShaM vidyAt sarvasyAtmanaH parAyaNaM sa vai veditA syAt |
yAj~navalkya veda vA ahaM taM puruShaM sarvasyAtmanaH parAyaNaM yam Attha |
ya evAyam shrautaH prAtishrutkaH puruShaH sa eSha |
vadaiva shAkalya tasya kA devateti |
disha iti hovaca || BrhUp_3,9.13 ||


tama eva yasyAyatanaM hR^idayaM loko mano jyotir yo vai taM puruShaM vidyAt sarvasyAtmanaH parAyaNaM sa vai veditA syAt |
yAj~navalkya veda vA ahaM taM puruShaM sarvasyAtmanaH parAyaNaM yam Attha |
ya evAyaM chAyAmayaH puruShaH sa eShaH |
vadaiva shAkalya tasya kA devateti |
mR^ityur iti hovAca || BrhUp_3,9.14 ||


rUpANy eva yasyAyatanaM hR^idayaM loko mano jyotir yo vai taM puruShaM vidyAt sarvasyAtmanaH parAyaNaM sa vai veditA syAt |
yAj~navalkya veda vA ahaM taM puruShaM sarvasyAtmanaH parAyaNaM yam Attha |
ya evAyam Adarshe puruShaH sa eShaH |
vadaiva shAkalya tasya kA devateti |
satyam iti hovAca || BrhUp_3,9.15 ||


Apa eva yasyAyatanaM hR^idayaM loko mano jyotir yo vai taM puruShaM vidyAt sarvasyAtmanaH parAyaNaM sa vai veditA syAt |
yAj~navalkya veda vA ahaM taM puruShaM sarvasyAtmanaH parAyaNaM yam Attha |
ya evAyaM apsu puruShaH sa eShaH |
vadaiva shAkalya tasya kA devateti |
varuNa iti hovAca || BrhUp_3,9.16 ||


reta eva yasyAyatanaM hR^idayaM loko mano jyotir yo vai taM puruShaM vidyAt sarvasyAtmanaH parAyaNaM sa vai veditA syAt |
yAj~navalkya veda vA ahaM taM puruShaM sarvasyAtmanaH parAyaNaM yam Attha |
ya evAyaM putramayaH puruShaH sa eShaH |
vadaiva shAkalya tasya kA devateti |
prajApatir iti hovAca || BrhUp_3,9.17 ||


shAkalyeti hovAca yAj~navalkyaH |
tvAM svid ime brAhmaNA aN^gArAvakShayaNam akratA3 iti || BrhUp_3,9.18 ||


yAj~navalkyeti hovAca shAkalyaH |
yad idaM kurupaJNcAlAnAM brAhmanAn atyavAdIH kiM brahma vidvAn iti |
disho veda sadevAH sapratiShThA iti |
yad disho vettha sadevAH sapratiShThAH || BrhUp_3,9.19 ||


kiMdevato 'syAM prAcyAM dishy asIti |
Adityadevata iti |
sa AdityaH kasmin pratiShThita iti |
cakShuShIti |
kasmin nu cakShuH pratiShThitam iti |
rUpeShv iti |
cakShuShA hi rUpANi pashyati |
kasmin nu rUpANi pratiShThitAnIti |
hR^idaya iti hovAca |
hR^idayena hi rUpANi jAnAti |
hR^idaye hy eva rUpANi pratiShThitAni bhavantIti |
evam evaitad yAj~navalkya || BrhUp_3,9.20 ||


kiMdevato 'syAM dakShiNAyAM dishy asIti |
yamadevata iti |
sa yamaH kasmin pratiShThita iti |
yaj~na iti |
kasmin nu yaj~naH pratiShThita iti |
dakShiNAyAm iti |
kasmin nu dakShiNA pratiShThiteti |
shraddhAyAm iti |
yadA hy eva shraddhatte 'tha dakShiNAM dadAti |
shraddhAyAM hy eva dakShiNA pratiShThiteti |
kasmin nu shraddhA pratiShThiteti |
hR^idaya iti hovAca |
hR^idayena hi shraddhAm |
hR^idaye hy eva shraddhA pratiShThitA bhavatIti |
evam evaitad yAj~navalkya || BrhUp_3,9.21 ||


kiMdevato 'syAM pratIcyAM dishy asIti |
varuNadevata iti |
sa varuNaH kasmin pratiShThita iti |
apsv iti |
kasmin nv ApaH pratiShThitA iti |
retasIti |
kasmin nu retaH pratiShThitam iti |
hR^idaya iti |
tasmAd api pratirUpaM jAtam Ahur hR^idayAd iva sR^ipto hR^idayAd iva nirmita iti |
hR^idaye hy eva retaH pratiShThitaM bhavatIti |
evam evaitad yAj~navalkya || BrhUp_3,9.22 ||


kiMdevato 'syAm udIcyAM dishy asIti |
somadevata iti |
sa somaH kasmin pratiShThita iti |
dIkShAyAm iti |
kasmin nu dikShA pratiShThiteti |
satya iti |
tasmAd api dIkShitam AhuH satyaM vadeti |
satye hy eva dIkShA pratiShThiteti |
kasmin nu satyaM pratiShThitam iti |
hR^idaya iti hovAca |
hR^idayena hi satyaM jAnAti |
hR^idaye hy eva satyaM pratiShThitaM bhavatIti |
evam evaitad yAj~navalkya || BrhUp_3,9.23 ||


kiMdevato 'syAM dhruvAyAM dishy asIti |
agnidevata iti |
so 'gniH kasmin pratiShThita iti |
vAcIti |
kasmin nu vAk pratiShThiteti |
hR^idaya iti |
kasmin nu hR^idayaM pratiShThitam iti || BrhUp_3,9.24 ||


ahalliketi hovAca yAj~navalkyaH |
yatraitad anyatrAsman manyAsai |
yad dhy etad anyatrAsmat syAc chvAno vainad adyur vayAMsi vainad vimathnIrann iti || BrhUp_3,9.25 ||


kasmin nu tvaM cAtmA ca pratiShThitau stha iti |
prANa iti |
kasmin nu prANaH pratiShThita iti |
apAna iti |
kasmin nv apAnaH pratiShThita iti |
vyAna iti |
kasmin nu vyAnaH pratiShThita iti |
udAna iti |
kasmin nUdAnaH pratiShThita iti |
samAna iti |
sa eSha neti nety AtmA |
agR^ihyo na hi gR^ihyate |
ashIryo na hi shIryate |
asaN^go na sajyate |
asito na vyathate |
na riShyati |
etAny aShTAv AyatanAny aShTau lokA add. aShTau devA aShTau puruShAH |
sa yas tAn puruShAn niruhya pratyuhyAtyakrAmat taM tvaupaniShadaM puruShaM pR^icchAmi |
taM cen me na vivakShyasi mUrdhA te vipatiShyatIti |
taM ha na mene shAkalyas |
tasya ha mUrdhA vipapAta |
api hAsya parimoShiNo 'sthIny apajahrur anyan manyamAnAH || BrhUp_3,9.26 ||


atha hovAca -- brAhmaNA bhagavanto yo vaH kAmayate sa mA pR^icchatu |
sarve vA mA pR^icchata |
yo vaH kAmayate taM vaH pR^icchAmi sarvAn vA vaH pR^icchAmIti |
te ha brAhmaNA na dadhR^iShuH || BrhUp_3,9.27 ||


tAn haitaiH shlokaiH papraccha -- 
yathA vR^ikSho vanaspatis tathaiva puruSho 'mR^iShA |
tasya lomAni parNAni tvag asyotpATikA bahiH || BrhUp_3,9.28:1 ||


tvaca evAsya rudhiraM prasyandi tvaca utpaTaH |
tasmAt tad AtR^iNNAt praiti raso vR^ikShAd ivAhatAt || BrhUp_3,9.28:2 ||


mAMsAny asya shakarANi kinATaM snAva tat sthiram |
asthIny antarato dAruNi majjA majjopamA kR^itA || BrhUp_3,9.28:3 ||


yad vR^ikSho vR^ikNo rohati mUlAn navataraH punaH |
martyaH svin mR^ityunA vR^ikNaH kasmAn mUlAt prarohati || BrhUp_3,9.28:4 ||


retasa iti mA vocata jIvatas tat prajAyate |
dhAnAruha iva vai vR^ikSho 'JNjasA pretya sambhavaH || BrhUp_3,9.28:5 ||


yat samUlam AvR^iheyur vR^ikShaM na punar Abhavet |
martyaH svin mR^ityunA vR^ikNaH kasmAn mUlAt prarohati || BrhUp_3,9.28:6 ||


jAta eva na jAyate ko nv enaM janayet punaH |
vij~nAnam AnandaM brahma rAtir dAtuH parAyaNam || BrhUp_3,9.28:7 ||


jAta eva na jAyate ko nv enaM janayet punaH |
vij~nAnam AnandaM brahma rAtir dAtuH parAyaNam ||

tiShThamAnasya tadvida iti || BrhUp_3,9.28:8 ||


janako ha vaideha AsAM cakre |
atha ha yAj~navalkya AvavrAja |
taM hovAca -- yAj~navalkya kim artham acArIH pashUn icchan aNvantAnIti |
ubhayam eva saMrAD iti hovAca || BrhUp_4,1.1 ||


yat te kashcid abravIt tac chR^iNavAmeti |
abravIn me jitvA shailiniH -- vAg vai brahmeti |
yathA mAtR^imAn pitR^imAn AcAryavAn brUyAt tathA tac chailinir abravId vAg vai brahmeti |
avadato hi kiM syAd iti |
abravIt tu te tasyAyatanaM pratiShThAm |
na me 'bravId iti |
ekapAd vA etat samrAD iti |
sa vai no brUhi yAj~navalkya |
vAg evAyatanam AkAshaH pratiShThA praj~nety enad upAsIta |
kA praj~natA yAj~navalkya |
vAg eva samrAD iti hovAca |
vAcA vai samrAD bandhuH praj~nAyate |
R^igvedo yajurvedaH sAmavedo 'tharvAN^girasa itihAsaH purANaM vidyA upaniShadaH shlokAH sUtrANy anuvyAkhyAnAni vyAkhyAnAnIShTaM hutam AshitaM pAyitam ayaM ca lokaH parash ca lokaH sarvANi ca bhUtAni vAcaiva saMrAT praj~nAyante |
vAg vai samrAT paramaM brahma |
nainaM vAg jahAti |
sarvANy enaM bhUtAny abhikSharanti |
devo bhUtvA devAn apyeti |
ya evaM vidvAn etad upAste |
hastyR^iShabhaM sahasraM dadAmIti hovAca janako vaidehaH |
sa hovAca yAj~navalkyaH -- pitA me 'manyata nAnanushiShya hareteti || BrhUp_4,1.2 ||


yad eva te kashcid abravIt tac chR^iNavAmeti |
abravIn ma udaN^kaH shaulbAyanaH |
prANo vai brahmeti |
yathA mAtR^imAn pitR^imAn AcAryavAn brUyAt tathA tac chaulbAyano 'bravIt prANo vai brahmeti |
aprANato hi kiM syAd iti |
abravIt tu te tasyAyatanaM pratiShThAm |
na me 'bravId iti |
ekapAd vA etat samrAD iti |
sa vai no brUhi yAj~navalkya |
prANa evAyatanam AkAshaH pratiShThA |
priyam ity enad upAsIta |
kA priyatA yAj~navalkya |
prANa eva samrAD iti hovAca |
prANasya vai samrAT kAmAyAyAjyaM yAjayati |
apratigR^ihyasya pratigR^ihNAti |
api tatra vadhAshaN^kA bhavati yAM disham eti prANasyaiva samrAT kAmAya |
prANo vai samrAT paramaM brahma |
nainaM prANo jahAti |
sarvANy enaM bhUtAny abhikSharanti |
devo bhUtvA devAn apyeti |
ya evaM vidvAn etad upAste |
hastyR^iShabhaM sahasraM dadAmIti hovAca janako vaidehah |
sa hovAca yAj~navalkyaH -- pitA me 'manyata nAnanushiShya hareteti || BrhUp_4,1.3 ||


yad eva te kashcid abravIt tac chR^iNavAmeti |
abravIn me barkur vArShNaH |
cakShur vai brahmeti |
yathA mAtR^imAn pitR^imAn AcAryavAn brUyAt tathA tad vArShNo 'bravIc cakShur vai brahmeti |
apashyato hi kiM syAd iti |
abravIt tu te tasyAyatanaM pratiShThAm |
na me 'bravId iti |
ekapAd vA etat samrAD iti |
sa vai no brUhi yAj~navalkya |
cakShur evAyatanam AkAshaH pratiShThA |
satyam ity etad upAsIta |
kA satyatA yAj~navalkya |
cakShur eva samrAD iti hovAca |
cakShuShA vai samrAT pashyantam Ahur adrAkShIr iti |
sa AhAdrAkSham iti tat satyaM bhavati |
cakShur vai samrAT paramaM brahma |
nainam cakShur jahAti |
sarvANy enaM bhUtAny abhikSharanti |
devo bhUtvA devAn apyeti |
ya evaM vidvAn etad upAste |
hastyR^iShabhaM sahasraM dadAmIti hovAca janako vaidehaH |
sa hovAca yAj~navalkyaH -- pitA me 'manyata nAnanushiShya hareteti || BrhUp_4,1.4 ||


yad eva te kashcid abravIt tac chR^iNavAmeti |
abravIn me gardabhIvipIto bhAradvAjaH |
shrotraM vai brahmeti |
yathA mAtR^imAn pitR^imAn AcAryavAn brUyAt tathA tad bhAradvAjo 'bravIc chrotraM vai brahmeti |
ashR^iNvato hi kiM syAd iti |
abravIt tu te tasyAyatanaM pratiShThAm |
na me 'bravId iti |
ekapAd vA etat samrAD iti |
sa vai no brUhi yAj~navalkya |
shrotram evAyatanam AkAshaH pratiShThAnantam ity enad upAsIta |
kAnantatA yAj~navalkya |
disha eva samrAD iti hovAca |
tasmAd vai samrAD api yAM kAJNca dishaM gacchati naivAsyA antaM gacchati |
anantA hi dishaH |
disho vai samrAT shrotram |
shrotraM vai samrAT paramaM brahma |
nainaM shrotraM jahAti |
sarvANy enaM bhUtAny abhikSharanti |
devo bhUtvA devAn apyeti |
ya evaM vidvAn etad upAste |
hastyR^iShabhaM sahasraM dadAmIti hovAca janako vaidehaH |
sa hovAca yAj~navalkyaH -- pitA me 'manyata nAnanushiShya hareteti || BrhUp_4,1.5 ||


yad eva te kashcid abravIt tac chR^iNavAmeti |
abravIn me satyakAmo jAbAlaH -- mano vai brahmeti |
yathA mAtR^imAn pitR^imAn AcAryavAn brUyAt tathA taj jAbAlo 'bravIn mano vai brahmeti |
amanaso hi kiM syAd iti |
abravIt tu te tasyAyatanaM pratiShThAm |
na me 'bravId iti |
ekapAd vA etat samrAD iti |
sa vai no brUhi yAj~nAvalkya |
mana evAyatanam AkAshaH pratiShThAnanda ity enad upAsIta |
kAnandatA yAj~navalkya |
mana eva samrAD iti hovAca manasA vai samrAT striyam abhi hAryati tasyAM pratirUpaH putro jAyate |
sa AnandaH |
mano vai samrAT paramaM brahma |
nainaM mano jahAti |
sarvANy enaM bhUtAny abhikSharanti |
devo bhUtvA devAn apyeti |
ya evaM vidvAn etad upAste |
hastyR^iShabhaM sahasraM dadAmIti hovAca janako vaidehaH |
sa hovAca yAj~navalkyaH -- pitA me 'manyata nAnanushiShya hareteti || BrhUp_4,1.6 ||


yad eva te kashcid abravIt tac chR^iNavAmeti |
abravIn me vidagdhaH shAkalyaH |
hR^idayaM vai brahmeti |
yathA mAtR^imAn pitR^imAn AcAryavAn brUyAt tathA tac chAkalyo 'bravId dhR^idayaM vai brahmeti |
ahR^idayasya hi kiM syAd iti |
abravIt tu te tasyAyatanaM pratiShThAm |
na me 'bravId iti |
ekapAd vA etat samrAD iti |
sa vai no brUhi yAj~navalkya |
hR^idayam evAyatanam AkAshaH pratiShThA |
sthitir ity enad upAsIta |
kA sthititA yAj~navalkya |
hR^idayam eva samrAD iti hovAca |
hR^idayaM vai samrAT sarveShAM bhUtAnAm Ayatanam |
hR^idayaM vai samrAT sarveShAM bhUtAnAM pratiShThA |
hR^idaye hy eva samrAT sarvANi bhUtAni pratiShThitAni bhavanti |
hR^idayaM vai samrAT paramaM brahma |
nainaM hR^idayaM jahAti |
sarvANy enaM bhUtAny abhikSharanti |
devo bhUtvA devAn apyeti |
ya evaM vidvAn etad upAste |
hastyR^iShabhaM sahasraM dadAmIti hovAca janako vaidehaH |
sa hovAca yAj~navalkyaH -- pitA me 'manyata nAnanushiShya hareteti || BrhUp_4,1.7 ||


janako ha vaidehaH kUrcAd upAvasarpann uvAca -- namas te 'stu yAj~navalkya |
anu mA shAdhIti |
sa hovAca yathA vai samrAN mahAntam adhvAnam eShyan rathaM vA nAvaM vA samAdadItaivam evaitAbhir upaniShadbhiH samAhitAtmAsi |
evaM vR^indAraka ADhyaH sann adhItaveda uktopaniShatka ito vimucyamAnaH kva gamiShyasIti |
nAhaM tad bhagavan veda yatra gamiShyAmIti |
atha vai te 'haM tad vakShyAmi yatra gamiShyasIti |
bravItu bhagavAn iti || BrhUp_4,2.1 ||


indho ha vai nAmaiSha yo 'yaM dakShiNe 'kShan puruShaH |
taM vA etam indhaM santam indra ity AcakShate parokSheNaiva |
parokShapriyA iva hi devAH pratyakShadviShaH || BrhUp_4,2.2 ||


athaitad vAme 'kShaNi puruSharUpam eShAsya patnI virAT |
tayor eSha saMstAvo ya eSho 'ntar hR^idaya AkAshaH |
athainayor etad annaM ya eSho 'ntar hR^idaye lohitapiNDaH |
athainayor etat prAvaraNaM yad etad antar hR^idaye jAlakam iva |
athainayor eShA sR^itiH saMcaraNI yaiShA hR^idayAd UrdhvA nADy uccarati |
yathA keshaH sahasradhA bhinna evam asyaitA hitA nAma nADyo 'ntar hR^idaye pratiShThitA bhavanti |
etAbhir vA etad Asravad Asravati |
tasmAd eSha praviviktAhAratara iva bhavaty asmAc chArIrAd AtmanaH || BrhUp_4,2.3 ||


tasya prAcI dik prAJNcaH prANAH |
dakShiNA dig dakShiNe prANAH |
pratIcI dik pratyaJNcaH prANAH |
udIcI dig udaJNcaH prANAH |
UrdhvA dig UrdhvAH prANAH |
avAcI dig avAJNcaH prANAH |
sarvA dishaH sarve prANAH |
sa eSha neti nety AtmA |
agR^ihyo na hi gR^ihyate |
ashIryo na hi shIryate |
asaN^go na hi sajyate |
asito na vyathate |
na riShyati |
abhayaM vai janaka prApto 'sIti hovAca yAj~navalkyaH |
sa hovAca janako vaideho 'bhayaM tvA gacchatAd yAj~navalkya yo no bhagavann abhayaM vedayase |
namas te 'stu |
ime videhA ayam aham asmIti || BrhUp_4,2.4 ||


janakaM ha vaidehaM yAj~navalkyo jagAma |
sam enena vadiShya iti |
atha ha yaj janakash ca vaideho yAj~navalkyash cAgnihotre samUdAte |
tasmai ha yAj~navalkyo varaM dadau |
sa ha kAmaprashnam eva vavre |
taM hAsmai dadau |
taM ha samrAD eva pUrvaH papraccha || BrhUp_4,3.1 ||



yAj~navalkya kiMjyotir ayaM puruSha iti |
AdityajyotiH samrAD iti hovAca |
AdityenaivAyaM jyotiShAste palyayate karma kurute vipalyetIti |
evam evaitad yAj~navalkya || BrhUp_4,3.2 ||


astamita Aditye yAj~navalkya kiMjyotir evAyaM puruSha iti |
candramA evAsya jyotir bhavatIti |
candramasaivAyaM jyotiShAste palyayate karma kurute vipalyetIti |
evam evaitad yAj~navalkya || BrhUp_4,3.3 ||


astamita Aditye yAj~navalkya candramasy astamite kiMjyotir evAyaM puruSha iti |
agnir evAsya jyotir bhavatIti |
agninaiva jyotiShAste palyayate karma kurute vipalyetIti |
evam evaitad yAj~navalkya || BrhUp_4,3.4 ||


astamita Aditye yAj~navalkya candramasy astamite shAnte 'gnau kiMjyotir evAyaM puruSha iti |
vAg evAsya jyotir bhavatIti |
vAcaivAyaM jyotiShAste palyayate karma kurute vipalyeti |
tasmAd vai samrAD api yatra svaH pANir na vinirj~nAyate 'tha yatra vAg uccaraty upaiva tatra nyetIti |
evam evaitad yAj~navalkya || BrhUp_4,3.5 ||


astamita Aditye yAj~navalkya candramasy astamite shAnte 'gnau shAntAyAM vAci kiMjyotir evAyaM puruSha iti |
AtmaivAsya jyotir bhavatIti |
AtmanaivAyaM jyotiShAste palyayate karma kurute vipalyetIti || BrhUp_4,3.6 ||


katama Atmeti -- yo 'yaM vij~nAnamayaH prANeShu hR^idy antarjyotiH puruShaH |
sa samAnaH sann ubhau lokAv anusaMcarati dhyAyatIva lelAyatIva |
sa hi svapno bhUtvemaM lokam atikrAmati add. mR^ityo rUpANi || BrhUp_4,3.7 ||


sa vA ayaM puruSho jAyamAnaH sharIram abhisampadyamAnaH pApmabhiH saMsR^ijyate |
sa utkrAman mriyamANaH pApmano vijahAti || BrhUp_4,3.8 ||


tasya vA etasya puruShasya dve eva sthAne bhavataH |
idaM ca paralokasthAnaM ca |
sandhyaM tR^itIyaM svapnasthAnam |
tasminsandhye sthAne tiShThan ubhe sthAne pashyatIdaM ca paralokasthAnaM ca |
atha yathAkramo 'yaM paralokasthAne bhavati |
tam Akramam AkramyobhayAn pApmana AnandAMsh ca pashyati |
sa yatra prasvapity asya lokasya sarvAvato mAtrAm apAdAya svayaM vihatya svayaM nirmAya svena bhAsA svena jyotiShA prasvapiti |
atrAyaM puruShaH svayaMjyotir bhavati || BrhUp_4,3.9 ||


na tatra rathA na rathayogA na panthAno bhavanti |
atha rathAn rathayogAn pathaH sR^ijate |
na tatrAnandA mudaH pramudo bhavanti |
athAnandAn mudaH pramudaH sR^ijate |
na tatra veshAntAH puShkariNyaH sravantyo bhavanti |
atha veshAntAn puShkariNIH sravantIH sR^ijate |
sa hi kartA || BrhUp_4,3.10 ||


tad ete shlokA bhavanti  --
svapnena shArIram abhiprahatyAsuptaH suptAn abhicAkashIti |
shukram AdAya punar aiti sthAnaM hiraNmayaHpuruSha ekahaMsaH || BrhUp_4,3.11 ||


prANena rakShann avaraM kulAyaM bahiShkulAyAd amR^itash caritvA |
sa Iyate 'mR^ito yatrakAmaM hiraNmayaH puruSha ekahaMsaH || BrhUp_4,3.12 ||


svapnAnta uccAvacam IyamAno rUpANi devaH kurute bahUni |
uteva strIbhiH saha modamAno jakShad utevApi bhayAni pashyan || BrhUp_4,3.13 ||


ArAmam asya pashyanti na taM pashyati kash caneti |
taM nAyataM bodhayed ity AhuH |
durbhiShajyaM hAsmai bhavati yam eSha na pratipadyate |
atho khalv Ahur jAgaritadesha evAsyaisa iti |
yAni hy eva jAgrat pashyati tAni supta iti |
atrAyaM puruShaH svayaMjyotir bhavati |
so 'haM bhagavate sahasraM dadAmi |
ata UrdhvaM vimokShAya brUhIti || BrhUp_4,3.14 ||


sa vA eSha etasmin saMprasAde ratvA caritvA dR^iShTvaiva puNyaM ca pApaM ca punaH pratinyAyaM pratiyony Adravati svapnAyaiva |
sa yat tatra kiJNcit pashyaty ananvAgatas tena bhavati |
asaN^go hy ayaM puruSha iti |
evam evaitat yAj~navalkya |
so 'haM bhagavate sahasraM dadAmi |
ata UrdhvaM vimokShAyaiva brUhIti || BrhUp_4,3.15 ||


sa vA eSha etasmin svapne ratvA caritvA dR^iShTvaiva puNyaM ca pApaM ca punaH pratinyAyaM pratiyony Adravati buddhAntAyaiva |
sa yat tatra kiJNcit pashyaty ananvAgatas tena bhavati |
asaN^go hy ayaM puruSha iti |
evam evaitat yAj~navalkya |
so 'haM bhagavate sahasraM dadAmi |
ata UrdhvaM vimokShAyaiva brUhIti || BrhUp_4,3.16 ||


sa vA eSha etasmin buddhAnte ratvA caritvA dR^iShTvaiva puNyaM ca pApaM ca punaH pratinyAyaM pratiyony Adravati svapnAntAyaiva || BrhUp_4,3.17 ||


tad yathA mahAmatsya ubhe kUle anusaMcarati pUrvaM cAparaM ca |
evam evAyaM puruSha etAv ubhAv antAv anusaMcarati svapnAntaM ca buddhAntaM ca || BrhUp_4,3.18 ||


tad yathAsminn AkAshe shyeno vA suparNo vA viparipatya shrAntaH saMhatya pakShau saMlayAyaiva dhriyate |
evam evAyaM puruSha etasmA antAya dhavati |
yatra supto na kaM cana kAmaM kAmayate na kaM cana svapnaM pashyati || BrhUp_4,3.19 ||


tA vA asyaitA hitA nAma nADyo yathA keshaH sahasradhA bhinnas tAvatANimnA tiShThanti |
shuklasya nIlasya piN^galasya haritasya lohitasya pUrNAH |
atha yatrainaM ghnantIva jinantIva hastIva vicchAyayati gartam iva patati |
yad eva jAgrad bhayaM pashyati tad atrAvidyayA manyate |
atha yatra deva iva rAjevAham evedaM sarvo 'smIti manyate |
so 'sya paramo lokaH || BrhUp_4,3.20 ||


tad vA asyaitad aticchando 'pahatapApmAbhayaM rUpam |
tad yathA priyayA striyA saMpariShvakto na bAhyaM kiM cana veda nAntaram |
evam evAyaM puruShaH prAj~nenAtmanA saMpariShvakto na bAhyaM kiM cana veda nAntaram |
tad vA asyaitad AptakAmam AtmakAmam akAmaM rUpam shokAntaram || BrhUp_4,3.21 ||


atra pitApitA bhavati mAtAmAtA lokA alokA devA adevA vedA avedAH |
atra steno 'steno bhavati bhrUNahAbhrUNahA cANDyAlo 'caNDyAlaH paulkaso 'paulkasaH shramaNo 'shramaNas tApaso 'tApasaH |
ananvAgataM puNyenAnanvAgataM pApena |
tIrNo hi tadA sarvA¤ shokAn hR^idayasya bhavati || BrhUp_4,3.22 ||


yad vai tan na pashyati pashyan vai tan na pashyati |
na hi draShTur dR^iShTer viparilopo vidyate 'vinAshitvAn |
na tu tad dvitIyam asti tato 'nyad vibhaktaM yat pashyet || BrhUp_4,3.23 ||


yad vai tan na jighrati jighran vai tan na jighrati |
na hi ghrAtur ghrAter viparilopo vidyate 'vinAshitvAt |
na tu tad dvitIyam asti tato 'nyad vibhaktaM yaj jighret || BrhUp_4,3.24 ||


yad vai tan na rasayati rasayan vai tan na rasayati |
na hi rasayitU rasayater viparilopo vidyate 'vinAshitvAt |
na tu tad dvitIyam asti tato 'nyad vibhaktaM yad rasayet || BrhUp_4,3.25 ||


yad vai tan na vadati vadan vai tan na vadati |
na hi vaktur vakter viparilopo vidyate 'vinAshitvAt |
na tu tad dvitIyam asti tato 'nyad vibhaktaM yad vadet || BrhUp_4,3.26 ||


yad vai tan na shR^iNoti shR^iNvan vai tan na shR^iNoti |
na hi shrotuH shruter viparilopo vidyate 'vinAshitvAt |
na tu tad dvitIyam asti tato 'nyad vibhaktaM yac chR^iNuyAt || BrhUp_4,3.27 ||


yad vai tan na manute manvAno vai tan na manute |
na hi mantur mater viparilopo vidyate 'vinAshitvAt |
na tu tad dvitIyam asti tato 'nyad vibhaktaM yan manvIta || BrhUp_4,3.28 ||


yad vai tan na spR^ishati spR^ishan vai tan na spR^ishati |
na hi spraShTuH spR^iShTer viparilopo vidyate 'vinAshitvAt |
na tu tad dvitIyam asti tato 'nyad vibhaktaM yat spR^ishet || BrhUp_4,3.29 ||


yad vai tan na vijAnAti vijAnan vai tan na vijAnAti |
na hi vij~nAtur vij~nAter viparilopo vidyate 'vinAshitvAt |
na tu tad dvitIyam asti tato 'nyad vibhaktaM yad vijAnIyAt || BrhUp_4,3.30 ||


yatra vA anyad iva syAt tatrAnyo 'nyat pashyed anyo 'nyaj jighred anyo 'nyad rasayed anyo 'nyad vaded anyo 'nyac chR^iNuyAd anyo 'nyan manvItAnyo 'nyat spR^ished anyo 'nyad vijAnIyAt || BrhUp_4,3.31 ||


salila eko draShTAdvaito bhavati |
eSha brahmalokaH samrAT |
iti hainam anushashAsa yAj~navalkyaH |
eShAsya paramA gatiH |
eShAsya paramA saMpat |
eSho 'sya paramo lokaH |
eSho 'sya parama AnandaH |
etasyaivAnandasyAnyAni bhUtAni mAtrAm upajIvanti || BrhUp_4,3.32 ||


sa yo manUShyANAM rAddhaH samR^iddho bhavaty anyeShAm adhipatiH sarvair mAnuShyakair bhogaiH sampannatamaH sa manuShyANAM parama AnandaH |
atha ye shataM manuShyANAm AnandAH sa ekaH pitÌNAM jitalokAnAm AnandaH |
atha ye shataM pitÌNAM jitalokAnAm AnandAH sa eko gandharvaloka AnandaH |
atha ye shataM gandharvaloka AnandAH sa ekaH karmadevAnAm Anando ye karmaNA devatvam abhisampadyante |
atha ye shataM karmadevAnAm AnandAH sa eka AjAnadevAnAm AnandaH |
yash ca shrotriyo 'vR^ijino 'kAmahataH |
atha ye shatam AjAnadevAnAm AnandAH sa ekaH prajApatiloka AnandaH |
yash ca shrotriyo 'vR^ijino 'kAmahataH |
atha ye shataM prajApatiloka AnandAH sa eko brahmaloka AnandaH |
yash ca shrotriyo 'vR^ijino 'kAmahataH |
athaiSha eva parama AnandaH |
eSha brahmalokaH samrAT |
iti hovAca yAj~navalkyaH |
so 'haM bhagavate sahasraM dadAmi |
ata UrdhvaM vimokShAyaiva brUhIti |
atra ha yAj~navalkyo bibhayAM cakAra -- medhAvI rAjA sarvebhyo mAntebhya udarautsId iti || BrhUp_4,3.33 ||


sa vA eSha etasmin svapnAnte ratvA caritvA dR^iShTvaiva puNyaM ca pApaM ca punaH pratinyAyaM pratiyony Adravati buddhAntAyaiva || BrhUp_4,3.34 ||


tad yathAnaH susamAhitam utsarjaM yAyAd evam evAyaM shArIra AtmA prAj~nenAtmanAnvArUDha utsarjaM yAti |
yatraitad UrdhvocchvAsI bhavati || BrhUp_4,3.35 ||


sa yatrAyam aNimAnaM nyeti jarayA vopatapatA vANimAnaM nigacchati |
tad yathAmraM vodumbaraM vA pippalaM vA bandhanAt pramucyate |
evam evAyaM puruSha ebhyo 'N^gebhyaH saMpramucya punaH pratinyAyaM pratiyony Adravati prANAyaiva || BrhUp_4,3.36 ||


tad yathA rAjAnam Ayantam ugrAH pratyenasaH sUtagrAmaNyo 'nnaiH pAnair avasathaiH pratikalpante 'yam AyAty ayam AgacchatIti |
evaM haivaMvidaM sarvANi bhUtAni pratikalpanta idaM brahmAyAtIdam AgacchatIti || BrhUp_4,3.37 ||


tad yathA rAjAnaM prayiyAsantam ugrAH pratyenasaH sUtagrAmaNyo 'bhisamAyanti |
evam evemam AtmAnam antakAle sarve prANA abhisamAyanti |
yatraitad UrdhvocchvAsI bhavati || BrhUp_4,3.38 ||


sa yatrAyam AtmAbalyaM nyetya saMmoham iva nyeti |
athainam ete prANA abhisamAyanti |
sa etAs tejomAtrAH samabhyAdadAno hR^idayam evAnvavakrAmati |
sa yatraiSha cAkShuShaH puruShaH parAÇ paryAvartate |
athArUpaj~no bhavati || BrhUp_4,4.1 ||


ekIbhavati na pashyatIty AhuH |
ekIbhavati na jighratIty AhuH |
ekIbhavati na rasayatIty AhuH |
ekIbhavati na vadatIty AhuH |
ekIbhavati na shR^iNotIty AhuH |
ekIbhavati na manuta ity AhuH |
ekIbhavati na spR^ishatIty AhuH |
ekIbhavati na vijAnAtIty AhuH |
tasya haitasya hR^idayasyAgraM pradyotate |
tena pradyotenaiSha AtmA niShkrAmati |
cakShuShTo vA mUrdhno vAnyebhyo vA sharIradeshebhyaH |
tam utkrAmantaM prANo 'nUtkrAmati |
prANam anUtkrAmantaM sarve prANA anUtkrAmanti |
savij~nano bhavati |
saMjAnam evAnvavakrAmati |
taM vidyAkarmaNI samanvArabhete pUrvapraj~nA ca || BrhUp_4,4.2 ||


tad yathA tR^iNajalAyukA tR^iNasyAntaM gatvAnyam Akramam AkramyAtmAnam upasaMharati |
evam evAyam AtmedaM sharIraM nihatyAvidyAM gamayitvAnyam Akramam AkramyAtmAnam upasaMharati || BrhUp_4,4.3 ||


tad yathA peshaskArI peshaso mAtrAm apAdAyAnyan navataraM kalyANataraM rUpaM tanute |
evam evAyam AtmedaM sharIraM nihatyAvidyAM gamayitvAnyan navataraM kalyANataraM rUpaM kurute |
pitryaM vA gAndharvaM vA daivaM vA prAjApatyaM vA brAhmaM vAnyeShAM vA bhUtAnAm || BrhUp_4,4.4 ||


sa vA ayam AtmA brahma vij~nAnamayo manomayo prANamayash cakShurmayaH shrotramayaH pR^ithivImaya Apomayo vAyumaya AkAshamayas tejomayo 'tejomayaH kAmamayo 'kAmamayaH krodhamayo 'krodhamayo dharmamayo 'dharmamayaH sarvamayaH |
tad yad etad idaMmayo 'domaya iti |
yathAkArI yathAcArI tathA bhavati |
sAdhukArI sAdhur bhavati |
pApakArI pApo bhavati |
puNyaH puNyena karmaNA pApaH pApena |
atho khalv AhuH  |
kAmamaya evAyaM puruSha iti |
sa yathAkAmo bhavati tatkratur bhavati |
yatkratur bhavati tat karma kurute |
yat karma kurute tad abhisaMpadyate || BrhUp_4,4.5 ||


tad eSha shloko bhavati --
tad eva saktaH saha karmaNaiti liN^gaM mano yatra niShaktam asya |
prApyAntaM karmaNas tasya yat kiJNceha karoty ayam |
tasmAl lokAt punar aity asmai lokAya karmaNe |
iti nu kAmayamAnaH |
athAkAmayamAno yo 'kAmo niShkAma AptakAma AtmakAmo na tasya prANA utkrAmanti |
brahmaiva san brahmApyeti || BrhUp_4,4.6 ||


tad eSha shloko bhavati --
yadA sarve pramucyante kAmA ye 'sya hR^idi shritAH |
atha martyo 'mR^ito bhavaty atra brahma samashnuta iti |
tad yathAhinirlvayanI valmIke mR^itA pratyastA shayIta |
evam evedaM sharIraM shete |
athAyam asharIro 'mR^itaH prANo brahmaiva teja eva |
so 'haM bhagavate sahasraM dadAmIti hovAca janako vaidehaH || BrhUp_4,4.7 ||


tad ete shlokA bhavanti --
aNuH panthA vitataH purANo mAM spR^iShTo 'nuvitto mayaiva |
tena dhIrA apiyanti brahmavidaH svargaM lokam ita UrdhvaM vimuktAH || BrhUp_4,4.8 ||


tasmi¤ shuklam uta nIlam AhuH piN^galaM haritaM lohitaM ca |
eSha panthA brahmaNA hAnuvittas tenaiti brahmavit puNyakR^it taijasash ca || BrhUp_4,4.9 ||


andhaM tamaH pravishanti ye 'vidyAm upAsate |
tato bhUya iva te tamo ya u vidyAyAM ratAH || BrhUp_4,4.10 ||


anandA nAma te lokA andhena tamasAvR^itAH |
tAMs te pretyAbhigacchaty avidvAMso 'budhA janAH || BrhUp_4,4.11 ||


AtmAnaM ced vijAnIyAd ayam asmIti puruShaH |
kim icchan kasya kAmAya sharIram anu saMjvaret || BrhUp_4,4.12 ||


yasyAnuvittaH pratibuddha AtmAsmin saMdehye gahane praviShTaH |
sa vishvakR^it sa hi sarvasya kartA tasya lokaH sa u loka eva || BrhUp_4,4.13 ||


ihaiva santo 'tha vidmas tad vayaM na ced avedir mahatI vinaShTiH |
ye tad vidur amR^itAs te bhavanty athetare duHkham evApiyanti || BrhUp_4,4.14 ||


yadaitam anupashyaty atmAnaM devam aÇjasA |
IshAnaM bhUtabhavyasya na tato vijugupsate || BrhUp_4,4.15 ||


yasmAd arvAk saMvatsaro 'hobhiH parivartate |
tad devA jyotiShAM jyotir Ayur hopAsate 'mR^itam || BrhUp_4,4.16 ||


yasmin paJNca paJNcajanA AkAshash ca pratiShThitaH |
tam eva manya AtmAnaM vidvAn brahmAmR^ito 'mR^itam || BrhUp_4,4.17 ||


prANasya prANam uta cakShuShash cakShur uta shrotrasya shrotram manaso ye mano viduH |
te nicikyur brahma purANam agryam || BrhUp_4,4.18 ||


manasaivAnudraShTavyaM neha nAnAsti kiM cana |
mR^ityoH sa mR^ityum Apnoti ya iha nAneva pashyati| BrhUp_4,4.19 ||


ekadhaivAnudraShTavyam etad apramayaM dhruvam |
virajaH para AkAshAd aja AtmA mahAn dhruvaH || BrhUp_4,4.20 ||


tam eva dhIro vij~nAya praj~nAM kurvIta brAhmaNaH |
nAnudhyAyAd bahU¤ chabdAn vAco viglApanaM hi tad iti || BrhUp_4,4.21 ||


sa vA eSha mahAn aja AtmA yo 'yaM vij~nAnamayaH prANeShu |
ya eSho 'ntar hR^idaya AkAshas tasmi¤ chete |
sarvasya vashI |
sarvasyeshAnaH |
sarvasyAdhipatiH |
sa na sAdhunA karmaNA bhUyAn |
no evAsAdhunA kanIyAn |
eSha sarveshvaraH |
eSha bhUtAdhipatiH |
eSha bhUtapAlaH |
eSha setur vidharaNa eShAM lokAnAm asaMbhedAya |
tam etaM vedAnuvacanena brAhmaNA vividiShanti yaj~nena dAnena tapasAnAshakena |
etam eva viditvA munir bhavati |
etam eva pravrAjino lokam icchantaH pravrajanti || BrhUp_4,4.22 ||


tad etad R^icAbhyuktam --
eSha nityo mahimA brAhmaNasya na karmaNA vardhate no kanIyAn |
tasyaiva syAt padavittaM viditvA na lipyate karmaNA pApakeneti |
tasmAd evaMvic chAnto dAnta uparatas titikShuH samAhito bhUtvAtmany evAtmAnaM pashyati |
sarvam AtmAnaM pashyati |
nainaM pApmA tarati |
sarvaM pApmAnaM tarati |
nainaM pApmA tapati |
sarvaM pApmAnaM tapati |
vipApo virajo 'vicikitso brAhmaNo bhavati |
eSha brahmalokaH samrAT |
enaM prApito 'sIti hovAca yAj~navalkyaH |
so 'haM bhagavate videhAn dadAmi mAm cApi saha dAsyAyeti || BrhUp_4,4.23 ||


sa vA eSha mahAn aja AtmAnnAdo vasudAnaH |
vindate vasu ya evaM veda || BrhUp_4,4.24 ||


sa vA eSha mahAn aja AtmAjaro 'maro 'mR^ito 'bhayo brahma |
abhayaM vai brahma |
abhayaM hi vai brahma bhavati ya evaM veda || BrhUp_4,4.25 ||


atha ha yAj~navalkyasya dve bhArye babhUvatur maitreyI ca kAtyAyanI ca |
tayor ha maitreyI brahmavAdinI babhUva |
strIpraj~naiva tarhi kAtyAyanI |
atha ha yAj~navalkyo 'nyad vR^ittam upAkariShyan || BrhUp_4,5.1 ||


maitreyIti hovAca yAj~navalkyaH |
pravrajiShyan vA are 'ham asmAt sthAnAd asmi |
hanta te 'nayA katyAyanyAntaM karavANIti || BrhUp_4,5.2 ||


sA hovAca maitreyI --
yan nu ma iyam bhagoH sarvA pR^ithivI vittena pUrNA syAt syAM nv ahaM tenAmR^itAho3 neti |
neti hovAca yAj~navalkyaH |
yathaivopakaraNavatAM jIvitam |
tathaiva te jIvitaM syAt |
amR^itatvasya tu nAshAsti vitteneti || BrhUp_4,5.3 ||


sA hovAca maitreyI --
yenAhaM nAmR^itA syAm kim ahaM tena kuryAm |
yad eva bhagavAn veda tad eva me brUhIti || BrhUp_4,5.4 ||


sa hovAca yAj~navalkyaH --
priyA vai khalu no bhavatI satI priyam avR^idhat |
hanta tarhi |
bhavaty etad vyAkhyAsyAmi te |
vyAcakShANasya tu me nididhyAsasveti || BrhUp_4,5.5 ||


sa hovAca |
na vA are patyuH kAmAya patiH priyo bhavaty Atmanas tu kAmAya patiH priyo bhavati |
na vA are jAyAyai kAmAya jAyA priyA bhavaty Atmanas tu kAmAya jAyA priyA bhavati |
na vA are putrANAM kAmAya putrAH priyA bhavanty Atmanas tu kAmAya putrAH priyA bhavanti |
na vA are vittasya kAmAya vittaM priyaM bhavaty Atmanas tu kAmAya vittaM priyaM bhavati |
na vA are pashUnAM kAmAya pashavaH priyaM bhavaty Atmanas tu kAmAya pashavaH priyaM bhavati |
na vA are brahmaNaH kAmAya brahma priyaM bhavaty Atmanas tu kAmAya brahma priyaM bhavati |
na vA are kShatrasya kAmAya kShatraM priyaM bhavaty Atmanas tu kAmAya kShatraM priyaM bhavati |
na vA are lokAnAM kAmAya lokAH priyA bhavanty Atmanas tu kAmAya lokAH priyA bhavanti |
na vA are devAnAM kAmAya devAH priyA bhavanty Atmanas tu kAmAya devAH priyA bhavanti |
na vA are vedAnAM kAmAya vedAH priyA bhavanty Atmanas tu kAmAya vedAH priyA bhavanti |
na vA are bhUtAnAM kAmAya bhUtAni priyANi bhavanty Atmanas tu kAmAya bhUtAni priyANi bhavanti |
na vA are sarvasya kAmAya sarvaM priyaM bhavaty Atmanas tu kAmAya sarvaM priyaM bhavati |
AtmA vA are draShTavyaH shrotavyo mantavyo nididhyAsitavyo maitreyi |
Atmani khalv are dR^iShTe shrute mate vij~nAta idaM sarvaM viditam || BrhUp_4,5.6 ||


brahma taM parAdAd yo 'nyatrAtmano vedAn veda |
kShatraM taM parAdAd yo 'nyatrAtmanaH kShatraM veda |
lokAs taM parAdur yo 'nyatrAtmano lokAn veda |
devAs taM parAdur yo 'nyatrAtmano devAn veda |
vedAs taM parAdur yo 'nyatrAtmano vedAn veda |
bhUtAni taM parAdur yo 'nyatrAtmano bhUtAni veda |
sarvaM taM parAdAd yo 'nyatrAtmanaH sarvaM veda |
idaM brahmedaM kShatram ime lokA ime devA ime vedA imAni bhUtAnIdaM sarvaM yad ayam AtmA || BrhUp_4,5.7 ||


sa yathA dundubher hanyamAnasya na bAhyA¤ chabdA¤ chaknuyAd grahaNAya |
dundubhes tu grahaNena dundubhyAghAtasya vA shabdo gR^ihItaH || BrhUp_4,5.8 ||


sa yathA shaN^khasya dhmAyamAnasya na bAhyA¤ chabdA¤ chaknuyAd grahaNAya |
shaN^khasya tu grahaNena shaN^khadhmasya vA shabdo gR^ihItaH || BrhUp_4,5.9 ||


sa yathA vINAyai vAdyamAnAyai na bAhyA¤ chabdA¤ chaknuyAd grahaNAya |
vINAyai tu grahaNena vINAvAdasya vA shabdo grhItaH || BrhUp_4,5.10 ||


sa yathArdraidhAgner abhyAhitasya pR^ithag dhUmA vinishcaranty evaM vA are 'sya mahato bhUtasya niHshvasitam etad yad R^igvedo yajurvedaH sAmavedo 'tharvAN^girasa itihAsaH purANaM vidyA upaniShadaH shlokAH sUtrANy anuvyAkhyAnAni vyAkhyAnanIShTaM hutam AshitaM pAyitam ayaM ca lokaH parash ca lokaH sarvANi ca bhUtAni |
asyaivaitAni sarvANi nishvasitAni || BrhUp_4,5.11 ||


sa yathA sarvAsAm apAM samudra ekAyanam |
evaM sarveShAM sparshAnAM tvag ekAyanam |
evaM sarveShAM gandhAnAM nAsike ekAyanam |
evaM sarveShAM rasAnAM jihvaikAyanam |
evaM sarveShAM rUpANAM cakShur ekAyanam |
evaM sarveShaM shabdAnAM shrotram ekAyanam |
evaM sarveShAM saMkalpAnAM mana ekAyanam |
evaM sarvAsAM vidyAnAM hR^idayam ekAyanam |
evaM sarveShAM karmaNAM hastAv ekAyanam |
evaM sarveShAm AnandAnAm upastha ekAyanam |
evaM sarveShAM visargANAM pAyur ekAyanam |
evaM sarveShAm adhvanAM pAdAv ekAyanam |
evaM sarveShAM vedAnAM vAg ekAyanam || BrhUp_4,5.12 ||


sa yathA saindhavaghano 'nantaro 'bAhyaH kR^itsno rasaghana eva |
evaM vA are 'yam AtmAnantaro 'bAhyaH kR^itsnaH praj~nAnaghana eva |
etebhyo bhUtebhyaH samutthAya tAny evAnuvinayati |
na pretya saMj~nAstIty are bravImi |
iti hovAca yAj~navalkyaH || BrhUp_4,5.13 ||


sA hovAca maitreyI --
atraiva mA bhagavAn mohAntam ApIpadat |
na vA aham imaM vijAnAmIti |
sa hovAca -- na vA are 'haM mohaM bravImi |
avinAshI vA are 'yam AtmAnucchittidharmA || BrhUp_4,5.14 ||


yatra hi dvaitam iva bhavati tad itara itaraM pashyati, tad itara itaraM jighrati, tad itara itaraM rasayate, tad itara itaram abhivadati, tad itara itaraM shR^iNoti, tad itara itaraM manute. tad itara itaraM spR^ishati, tad itara itaraM vijAnAti |
yatra tv asya sarvam AtmaivAbhUt tat kena kaM pashyet tat kena kaM jighret tat kena kaM rasayet tat kena kam abhivadet tat kena kaM shR^iNuyAt tat kena kaM manvIta tat kena kaM spR^ishet tat kena kaM vijAnIyAt |
yenedaM sarvaM vijAnAti taM kena vijAnIyAt |
sa eSha neti nety AtmA |
agR^ihyo na hi gR^ihyate |
ashIryo na hi shIryate |
asaN^go na hi sajyate |
asito na vyathate na riShyati |
vij~nAtAram are kena vijAnIyAd ity uktAnushAsanAsi maitreyi |
etAvad are khalv amR^itatvam iti hoktvA yAj~navalkyo vijahAra || BrhUp_4,5.15 ||


atha vaMshaH |
pautimAShyo gaupavanAt |
gaupavanaH pautimAShyAt |
pautimAShyo gaupavanAt |
gaupavanaH kaushikAt |
kaushikaH kauNDinyAt |
kauNDinyaH shANDilyAt |
shANDilyaH kaushikAc ca gautamAc ca |
gautamaH || BrhUp_4,6.1 ||


agniveshyAt |
agniveshyo gArgyAt |
gArgyo gArgyAt |
gArgyo gautamAt |
gautamaH saitavAt |
saitavaH pArAsharyAyaNAt |
pArAsharyAyaNo gArgyAyaNAt |
gArgyAyaNa uddAlakAyanAt |
uddAlakAyano jAbAlAyanAt |
jAbAlAyano mAdhyandinAyanAt |
mAdhyandinAyanaH saukarAyaNAt |
saukarAyaNaH kAShAyaNAt |
kAShAyaNaH sAyakAyanAt |
sAkAyanaH kaushikAyaneH
kaushikAyaniH || BrhUp_4,6.2 ||


ghR^itakaushikAt |
ghR^itakaushikaH pArAsharyAt |
pArAsharyaH pArAsharyAt |
pArAsharyo jAtukarNyAt |
jAtukarNya AsurAyaNAc ca yaskAc ca |
AsurAyaNas traivaNeH |
traivaNir aupajandhaneH |
aupajandhanir AsureH |
Asurir bhAradvAjAt |
bhAradvAja AtreyAt |
Atreyo mANTeH |
mANTir gautamAt |
gautamo gautamAt |
gautamo vAtsyAt |
vAtsyaH shANDilyAt |
shANDilyaH kaishoryAt kApyAt |
kaishoryaH kApyaH kumAraharitAt |
kumAraharito gAlavAt |
gAlavo vidarbhIkauNDinyAt |
vidarbhIkauNDinyo vatsanapAto bAbhravAt |
vatsanapAd bAbhravaH pathaH saubharAt |
panthAH saubharo 'yAsyAd aN^girasAt |
ayAsya AN^girasa Abhutes tvAShTrAt |
Abhutis tvAShTro vishvarUpAt tvAShTrAt |
vishvarUpas tvAShTro 'shvibhyAm |
ashvinau dadhica AtharvaNAt |
dadhyaÇÇ AtharvaNo 'tharvaNo daivAt |
atharvA daivo mR^ityoH prAdhvaMsanAt |
mR^ityuH prAdhvaMsanaH prAdhvaMsanAt |
prAdhvaMsanaH ekarSheH |
ekarShir viprajitteH |
viprajittir vyaShTer |
vyaShTiH sanAroH |
sanAruH sanAtanAt |
sanAtanaH sanagAt |
sanagaH parameShTiNaH |
parameShTI brahmaNaH |
brahma svayambhu |
brahmaNe namaH || BrhUp_4,6.3 ||


pUrNam adaH pUrNam idaM pUrNAt pUrNam udacyate |
pUrNasya pUrNam AdAya pUrNam evAvashiShyate |
khaM brahma |
khaM purANam |
vAyuraM kham |
iti ha smAha kauravyAyaNIputraH |
vedo 'yaM brAhmaNA viduH |
vedainena yad veditavyam || BrhUp_5,1.1 ||


trayAH prAjApatyAH prajApatau pitari brahmacaryam UShuH |
devA manuShyA asurAH |
uShitvA brahmacaryaM devA Ucur bravItu no bhavAn iti |
tebhyo haitad akSharam uvAca da iti |
vyaj~nAsiShTA3 iti |
vyaj~nAsiShmeti hocuH |
dAmyateti na Attheti |
om iti hovAca vyaj~nAsiShTeti || BrhUp_5,2.1 ||


atha hainaM manuShyA Ucur bravItu no bhavAn iti |
tebhyo haitad evAkSharam uvAca da iti |
vyaj~nAsiShTA3 iti |
vyaj~nAsiShmeti hocuH |
datteti na Attheti |
om iti hovAca vyaj~nAsiShTeti || BrhUp_5,2.2 ||


atha hainam asurA Ucur bravItu no bhavAn iti |
tebhyo haitad evAkSharam uvAca da iti |
vyaj~nAsiShTA3 iti |
vyaj~nAsiShmeti hocuH |
dayadhvam iti na Attheti |
om iti hovAca vyaj~nAsiShTeti |
tad etad evaiShA daivI vAg anuvadati stanayitnur da da da iti |
damyata datta dayadhvam iti |
tad etat trayaM shikShed damam dAnam dayAm iti || BrhUp_5,2.3 ||


eSha prajApatir yad dhR^idayam |
etad brahma |
etat sarvam |
tad etat tryakSharaM hR^idayam iti |
hR^i ity ekam akSharam |
abhiharanty asmai svAsh cAnye ca ya evaM veda |
da ity ekam akSharam |
dadaty asmai svAsh cAnye ca ya evaM veda |
yam ity ekam akSharam |
eti svargaM lokaM ya evaM veda || BrhUp_5,3.1 ||


tad vai tad etad eva tad Asa |
satyam eva |
sa yo haitaM mahad yakShaM prathamajaM veda satyaM brahmeti jayatImAMl lokAn -- jita in nv asAv asat -- ya evam etan mahad yakShaM prathamajaM veda satyaM brahmeti |
satyaM hy eva brahma || BrhUp_5,4.1 ||


Apa evedam agra AsuH |
tA ApaH satyam asR^ijanta |
satyaM brahma |
brahma prajApatim |
prajApatir devAn |
te devAH satyam evopAsate |
tad etat tryakSharaM sa-ti-yam iti sa ity ekam akSharam |
tIty ekam akSharam |
yam ity ekam akSharam |
prathamottame akShare satyam madhyato 'nR^itam |
tad etad anR^itam ubhayataH satyena parigR^ihItam |
satyabhUyam eva bhavati |
naivaMvidvAMsam anR^itaM hinasti || BrhUp_5,5.1 ||


tad yat tat satyam asau sa AdityaH |
ya eSha etasmin maNDale puruSho yash cAyaM dakShiNe 'kShan puruShas tAv etAv anyo 'nyasmin pratiShThitau |
rashmibhir eSho 'smin pratiShThitaH prANair ayam amuShmin |
sa yadotkramiShyan bhavati shuddham evaitan maNDalaM pashyati |
nainam ete rashmayaH pratyAyanti || BrhUp_5,5.2 ||


ya eSha etasmin maNDale puruShas tasya bhUr iti shiraH |
ekaM shira ekam etad akSharam |
bhuva iti bAhU |
dvau bAhU dve ete akShare |
svar iti pratiShThA |
dve pratiShThe dve ete akShare |
tasyopaniShad ahar iti |
hanti pApmAnaM jahAti ca ya evaM veda || BrhUp_5,5.3 ||


yo 'yaM dakShiNe 'kShan puruShas tasya bhUr iti shiraH |
ekaM shira ekam etad akSharam |
bhuva iti bAhU |
dvau bAhU dve ete akShare |
svar iti pratiShThA |
dve pratiShThe dve ete akShare |
tasyopaniShad aham iti |
hanti pApmAnaM jahAti ca ya evaM veda || BrhUp_5,5.4 ||


manomayo 'yaM puruSho bhAHsatyaH |
tasminn antar hR^idaye yathA vrIhir vA yavo vA |
sa eSha sarvasyeshAnaH sarvasyAdhipatiH sarvam idaM prashAsti yad idaM kiJNca || BrhUp_5,6.1 ||


vidyud brahmety AhuH |
vidAnAd vidyut |
vidyaty enaM pApmano ya evaM veda vidyud brahmeti |
vidyud dhy eva brahma || BrhUp_5,7.1 ||


vAcaM dhenum upAsIta |
tasyAsh catvAraH stanAH |
svAhAkAro vaShaTkAro hantakAraH svadhAkAraH |
tasyai dvau stanau devA upajIvanti |
svAhAkAraM ca vaShaTkAraM ca |
hantakAraM manuShyAH |
svadhAkAraM pitaraH |
tasyAH prANa R^iShabho mano vatsaH || BrhUp_5,8.1 ||


ayam agnir vaishvAnaro yo 'yam antaH puruShe |
yenedam annaM pacyate |
yad idam adyate |
tasyaiSha ghoSho bhavati |
yam etat karNAv apidhAya shR^iNoti |
sa yadotkramiShyan bhavati nainaM ghoShaM shR^iNoti || BrhUp_5,9.1 ||


yadA vai puruSho 'smAl lokAt praiti sa vAyum Agacchati |
tasmai sa tatra vijihIte yathA rathacakrasya kham |
tena sa Urdhva Akramate |
sa Adityam Agacchati |
tasmai sa tatra vijihIte |
yathA lambarasya kham |
tena sa Urdhva Akramate |
sa candramasam Agacchati |
tasmai sa tatra vijihIte |
yathA dundubheH kham |
tena sa Urdhva Akramate |
sa lokam Agacchaty ashokam ahimam |
tasmin vasati shAshvatIH samAH || BrhUp_5,10.1 ||


etad vai paramaM tapo yad vyAhitas tapyate |
paramaM haiva lokaM jayati ya evaM veda |
etad vai paramaM tapo yaM pretam araNyaM haranti |
paramaM haiva lokaM jayati ya evaM veda |
etad vai paramaM tapo yaM pretam agnAv abhyAdadhati |
paramaM haiva lokaM jayati ya evaM veda || BrhUp_5,11.1 ||


annaM brahmety eka AhuH |
tan na tathA |
pUyati vA annam R^ite prANAt |
prANo brahmety eka AhuH |
tan na tathA |
shuShyati vai praNa R^ite 'nnAt |
ete ha tv eva devate ekadhAbhUyaM bhUtvA paramatAM gacchataH |
tad dha smAha prAtR^idaH pitaram |
kiM svid evaivaM viduShe sAdhu kuryAM kim evAsmA asAdhu kuryAm iti |
sa ha smAha pANinA mA prAtR^ida |
kas tv enayor ekadhAbhUyaM bhUtvA paramatAM gacchatIti |
tasmA u haitad uvAca vIti |
annaM vai vi |
anne hImAni sarvANi bhUtAni viShTAni |
ram iti |
prANo vai ram |
prANe hImAni sarvANi bhUtAni ramante |
sarvANi ha vA asmin bhUtAni vishanti |
sarvANi bhUtAni ramante ya evaM veda || BrhUp_5,12.1 ||


uktham |
prANo vA uktham |
prANo hIdaM sarvam utthApayati |
ud dhasmAd ukthavid vIras tiShThati |
ukthasya sAyujyaM salokatAM jayati ya evaM veda || BrhUp_5,13.1 ||


yajuH |
prANo vai yajuH |
prANe hImAni sarvANi bhUtAni yujyante |
yujyante hAsmai sarvANi bhUtAni shraiShThyAya |
yajuShaH sAyujyaM salokatAM jayati ya evaM veda || BrhUp_5,13.2 ||


sAma |
prANo vai sAma |
prANe hImAni sarvANi bhUtAni samyaJNci |
samyaJNci hAsmai sarvANi bhUtAni shraiShThyAya kalpante |
sAmnaH sAyujyaM salokatAM jayati ya evaM veda || BrhUp_5,13.3 ||


kShatram |
prANo vai kShatram |
prANo hi vai kShatram |

trAyate hainaM prANaH kShaNitoH |
pra kShatram atram Apnoti |
kShatrasya sAyujyaM salokatAM jayati ya evaM veda || BrhUp_5,13.4 ||


bhUmir antarikShaM dyaur ity aShTAv akSharANi |
aShTAkSharaM ha vA ekaM gAyatryai padam |
etad u haivAsyA etat |
sa yAvad eShu triShu lokeShu tAvad dha jayati yo 'syA etad evaM padaM veda || BrhUp_5,14.1 ||


R^ico yajUShi sAmAnIty aShTAv akSharANi |
aShTAkSharaM ha vA ekaM gAyatryai padam |
etad u haivAsyA etat |
sa yAvatIyaM trayI vidyA tAvad dha jayati yo 'syA etad evaM padaM veda || BrhUp_5,14.2 ||


prANo 'pAno vyAna ity aShTAv akSharANi |
aShTAkSharaM ha vA ekaM gAyatryai padam |
etad u haivAsyA etat |
sa yAvad idaM prANi tAvad dha jayati yo 'syA etad evaM padaM veda |
athAsyA etad eva turIyaM darshataM padaM parorajA ya eSha tapati |
yad vai caturthaM tat turIyam |
darshataM padam iti dadR^isha iva hy eShaH |
parorajA iti sarvam u hy evaiSha raja upary upari tapati |
evaM haiva shriyA yashasA tapati yo 'syA etad evaM padaM veda || BrhUp_5,14.3 ||


saiShA gAyatry etasmiMs turIye darshate pade parorajasi pratiShThitA |
tad vai tat satye pratiShThitam |
cakShur vai satyam |
cakShur hi vai satyam |
tasmAd yad idAnIM dvau vivadamAnAv eyAtam aham adarsham aham ashrauSham iti |
ya evaM brUyAd aham adarsham iti |
tasmA eva shraddadhyAma |
tad vai tat satyaM bale pratiShThitam |
prANo vai balam |
tat prANe pratiShThitam |
tasmAd Ahur balaM satyAd ogIya iti |
evaM v eShA gAyatry adhyAtmaM pratiShThitA |
sA haiShA gayAMs tatre |
prANA vai gayAH |
tat prANAs tatre |
tad yad gayAMs tatre tasmAd gAyatrI nAma |
sa yAm evAmUM sAvitrIm anvAhaiShaiva sA |
sa yasmA anvAha tasya prANAMs trAyate || BrhUp_5,14.4 ||


tAM haitAm eke sAvitrIm anuShTubham anvAhuH |
vAg anuShTup |
etad vAcam anubrUma iti |
na tathA kuryAt |
gAyatrIm eva sAvitrIm AnubrUyAt |
yadi ha vA apy evaMvid bahv iva pratigR^ihNAti na haiva tad gAyatryA ekaM cana padaM prati || BrhUp_5,14.5 ||


sa ya imAMs trIMl lokAn pUrNAn pratigR^ihNIyAt so 'syA etat prathamaM padam ApnuyAt |
atha yAvatIyaM trayI vidyA yas tAvat pratigR^ihNIyAt so 'syA etad dvitIyaM padam ApnuyAt |
atha yAvad idaM prANi yas tAvat pratigR^ihNIyAt so 'syA etat tR^itIyaM padam ApnuyAt |
athAsyA etad eva turIyaM darshataM padaM parorajA ya eSha tapati |
naiva kena canApyam |
kuta u etAvat pratigR^ihNIyAt || BrhUp_5,14.6 ||


tasyA upasthAnam |
gAyatry asy ekapadI dvipadI tripadI catuShpadi |
apad asi |
na hi padyase |
namas te turIyAya darshatAya padAya parorajase |
asAv ado mA prApad iti |
yaM dviShyAd asAv asmai kAmo mA samardhIti vA |
na haivAsmai sa kAmaH samR^idhyate yasmA evam upatiShThate |
aham adaH prApam iti vA || BrhUp_5,14.7 ||


etad dha vai taj janako vaideho buDilam AshvatarAshvim uvAca -- yan nu ho tad gAyatrIvid abrUthAH |
atha kathaM hastIbhUto vahasIti |
mukhaM hy asyAH samrAN na vidAM cakareti hovAca |
tasyA agnir eva mukham |
yadi ha vA api bahv ivAgnAv abhyAdadhati sarvam eva tat saMdahati |
evaM haivaivaMvid yady api bahv iva pApaM kurute sarvam eva tat saMpsAya shuddhaH pUto 'jaro 'mR^itaH saMbhavati || BrhUp_5,14.8 ||


hiraNmayena pAtreNa satyasyApihitaM mukham |
tat tvam pUShann apAvR^iNu satyadharmAya dR^iShTaye |
pUShann ekarShe yama sUrya prAjApatya vyUha rashmIn samUha tejaH |
yat te rUpaM kalyANatamam tat te pashyAmi yo 'sAv asau puruShaH so 'ham asmi |
vAyur anilam amR^itam athedaM bhasmAntaM sharIram |
oM krato smara kR^itaM smara krato smara kR^itaM smara |
agne naya supathA rAye 'smAn vishvAni deva vayunAni vidvAn |
yuyodhy asmaj juhurANam eno bhUyiShThAM te namauktiM vidhema || BrhUp_5,15.1 ||


yo ha vai jyeShThaM ca shreShThaM ca veda jyeShThash ca shreShThash ca svAnAM bhavati |
prANo vai jyeShThash ca shreShThash ca |
jyeShThash ca shreShThash ca svAnAM bhavati |
api ca yeShAM bubhUShati |
ya evaM veda || BrhUp_6,1.1 ||


yo ha vai vasiShThAM veda vasiShThaH svAnAM bhavati |
vAg vai vasiShThA |
vasiShThaH svAnAM bhavati |
api ca yeShAM bubhUShati |
ya evaM veda || BrhUp_6,1.2 ||


yo ha vai pratiShThAM veda pratitiShThati same |
pratitiShThati durge |
cakShur vai pratiShThA |
cakShuShA hi same ca durge ca pratitiShThati |
pratitiShThati same pratitiShThati durge |
ya evaM veda || BrhUp_6,1.3 ||


yo ha vai saMpadaM veda saM hAsmai padyate yaM kAmaM kAmayate |
shrotraM vai saMpat |
shrotre hIme sarve vedA abhisaMpannAH |
saM hAsmai padyate yaM kAmaM kAmayate |
ya evaM veda || BrhUp_6,1.4 ||


yo ha vA AyatanaM vedAyatanaM svAnAM bhavaty AyatanaM janAnAm |
mano vA Ayatanam |
AyatanaM svAnAM bhavaty AyatanaM janAnAm |
ya evaM veda || BrhUp_6,1.5 ||


yo ha vai prajAtiM veda prajAyate ha prajayA pashubhiH |
reto vai prajAtiH |
prajAyate ha prajayA pashubhiH |
ya evaM veda || BrhUp_6,1.6 ||


te heme prANA ahaMshreyase vivadamAnA brahma jagmuH |
tad dhocuH -- ko no vasiShTha iti |
tad dhovAca -- yasmin va utkrAnta idaM sharIraM pApiyo manyate sa vo vasiShTha iti || BrhUp_6,1.7 ||


vAg ghoccakrAma |
sA saMvatsaraM proShyAgatyovAca -- katham ashakata mad R^ite jIvitum iti |
te hocuH -- yathAkalA avadanto vAcA prANantaH prANena pashyantash cakShuShA shR^iNvantaH shrotreNa vidvAMso manasA prajAyamAnA retasaivam ajIviShmeti |
pravivesha ha vAk || BrhUp_6,1.8 ||


cakShur hoccakrAma |
tat saMvatsaraM proShyAgatyovAca -- katham ashakata mad R^ite jIvitum iti |
te hocuH -- yathAndhA apashyantash cakShuShA prANantaH prANena vadanto vAcA shR^iNvantaH shrotreNa vidvAMso manasA prajAyamAnA retasaivam ajIviShmeti |
pravivesha ha cakShuH || BrhUp_6,1.9 ||


shrotraM hoccakrAma |
tat saMvatsaraM proShyAgatyovAca -- katham ashakata mad R^ite jIvitum iti |
te hocuH -- yathA badhirA ashR^iNvantaH shrotreNa prANantaH prANena vadanto vAcA pashyantash cakShuShA vidvAMso manasA prajAyamAnA retasaivam ajIviShmeti |
pravivesha ha shrotram || BrhUp_6,1.10 ||


mano hoccakrAma |
tat saMvatsaraM proShyAgatyovAca -- katham ashakata mad R^ite jIvitum iti |
te hocuH -- yathA mugdhA avidvAMso manasA prANantaH prANena vadanto vAcA pashyantash cakShuShA shR^iNvantaH shrotreNa prajAyamAnA retasaivam ajIviShmeti |
pravivesha ha manaH || BrhUp_6,1.11 ||


reto hoccakrAma |
tat saMvatsaraM proShyAgatyovAca -- katham ashakata mad R^ite jIvitum iti |
te hocuH -- yathA klIbA aprajAyamAnA retAsA prANantaH prANena vadanto vAcA pashyantash cakShuShA shR^iNvantaH shrotreNa vidvAMso manasaivam ajIviShmeti |
pravivesha ha retaH || BrhUp_6,1.12 ||


atha ha prANa utkramiShyan yathA mahAsuhayaH saindhavaH paDvIshashaN^khUnt saMvR^ihed evaM haivemAn prANAnt saMvavarha |
te hocuH -- mA bhagava utkramIH |
na vai shakShyAmas tvad R^ite jIvitum iti |
tasyo me baliM kuruteti |
tatheti || BrhUp_6,1.13 ||


sA ha vAg uvAca -- yad vA ahaM vasiShThAsmi tvaM tad vasiShTho 'sIti |
yad vA ahaM pratiShThAsmi tvaM tat pratiShTho 'sIti cakShuH |
yad vA ahaM saMpad asmi tvaM tat saMpad asIti shrotram |
yad vA aham Ayatanam asmi tvaM tad Ayatanam asIti manaH |
yad vA ahaM prajAtir asmi tvaM tat prajAtir asIti retaH |
tasyo me kim annaM kiM vAsa iti |
yad idaM kiJNcA shvabhya A kR^imibhya A kITapataN^gebhyas tat te 'nnam |
Apo vAsa iti |
na ha vA asyAnannaM jagdhaM bhavati nAnannaM pratigR^ihItaM ya evam etad anasyAnnaM veda |
tad vidvAMsaH shrotriyA ashiShyanta AcAmanty ashitvAcAmanti |
etam eva tad annam anagnaM kurvanto manyante || BrhUp_6,1.14 ||


shvetaketur vA AruNeyaH pancAlAnAM pariShadam AjagAma |
sa AjagAma jaivaliM pravAhaNaM paricArayamANam |
tam udIkShyAbhyuvAda kumArA3 iti |
sa bho3 iti pratishushrAva |
anushiShTo nv asi pitreti |
om iti hovAca || BrhUp_6,2.1 ||


vettha yathemAH prajAH prayatyo vipratipadyantA3 iti |
neti hovAca |
vettho yathemaM lokaM punar ApadyantA3 iti |
neti haivovAca |
vettho yathAsau loka evaM bahubhiH punaH punaH prayadbhir na saMpUryatA3 iti |
neti haivovAca |
vettho yatithyAm AhutyAM hutAyAm ApaH puruShavAco bhUtvA samutthAya vadantI3 iti |
neti haivovAca |
vettho devayAnasya vA pathaH pratipadaM pitR^iyANasya vA |
yat kR^itvA devayAnaM vA panthAnaM pratipadyante pitR^iyANaM vA |
api hi na R^iSher vacaH shrutaM --
dve sR^itI ashR^iNavaM pitÌNAm ahaM devAnAm uta martyAnAm |
tAbhyAm idaM vishvam ejat sameti yad antarA pitaraM mAtaraM ceti |
nAham ata ekaM cana vedeti hovAca || BrhUp_6,2.2 ||


athainaM vasatyopamantrayAM cakre |
anAdR^itya vasatiM kumAraH pradudrAva |
sa AjagAma pitaram |
taM hovAca -- iti vAva kila no bhavAn purAnushiShTAn avoca iti |
katham sumedha iti |
paJNca mA prashnAn rAjanyabandhur aprAkShIt |
tato naikaM cana vedeti |
katame ta iti |
ima iti ha pratIkAny udAjahAra || BrhUp_6,2.3 ||


sa hovAca -- tathA nas tvaM tata jAnIthA yathA yad ahaM kiMca veda sarvam ahaM tat tubham avocam |
prehi tu tatra |
pratItya brahmacaryaM vatsyAva iti |
bhavAn eva gacchatv iti |
sa AjagAma gautamo yatra pravAhaNasya jaivaler Asa |
tasmA Asanam AhR^ityodakam AhArayAM cakAra |
atha hAsmA arghyaM cakAra |
taM hovAca -- varaM bhagavate gautamAya dadma iti || BrhUp_6,2.4 ||


sa hovAca -- pratij~nato ma eSha varaH |
yAM tu kumArasyAnte vAcam abhAShathAs tAM me brUhIti || BrhUp_6,2.5 ||


sa hovAca -- daiveShu vai gautama tad vareShu |
mAnuShANAM brUhIti || BrhUp_6,2.6 ||


sa hovAca -- vij~nAyate hAstihiraNyasyApAttaM goashvAnAM dAsInAM pravArANAM paridhAnasya |
mA no bhavAn bahor anantasyAparyantasyAbhyavadAnyo bhUd iti |
sa vai gautama tIrthenecchasA iti |
upaimy ahaM bhavantam iti |
vAcA ha smaiva pUrva upayanti |
sa hopAyanakIrtyovAsa || BrhUp_6,2.7 ||


sa hovAca -- tathA nas tvam gautama mAparAdhAs tava ca pitAmahAH |
yatheyaM vidyetaH pUrvaM na kasmiMsh cana brAhmana uvAsa |
tAM tv ahaM tubhyaM vakShyAmi |
ko hi tvaivaM bruvantam arhati pratyAkhyAtum iti || BrhUp_6,2.8 ||


asau vai loko 'gnir gautama |
tasyAditya eva samit |
rashmayo dhUmaH |
ahar arciH |
disho 'N^gArAH |
avAntaradisho viShphuliN^gAH |
tasminn etasminn agnau devAH shraddhAM juhvati |
tasyA Ahutyai somo rAjA saMbhavati || BrhUp_6,2.9 ||


parjanyo vA agnir gautama |
tasya saMvatsara eva samit |
abhrANi dhUmaH |
vidyud arciH |
ashanir aN^gArAH |
hrAdunayo viShphuliN^gAH |
tasminn etasminn agnau devAH somaM rAjAnaM juhvati |
tasyA Ahutyai vR^iShTiH saMbhavati || BrhUp_6,2.10 ||


ayaM vai loko 'gnir gautama |
tasya pR^ithivy eva samit |
agnir dhUmaH |
rAtrir arciH |
candramA aN^gArAH |
nakShatrANi viShphuliN^gAH |
tasminn etasminn agnau devA vR^iShTiM juhvati |
tasyA AhutyA annaM saMbhavati || BrhUp_6,2.11 ||


puruSho vA agnir gautama |
tasya vyAttam eva samit |
prANo dhUmaH |
vAg arciH |
cakShur aN^gArAH |
shrotraM viShphuliN^gAH |
tasminn etasminn agnau devA annaM juhvati |
tasyA Ahutyai retaH saMbhavati || BrhUp_6,2.12 ||


yoShA vA agnir gautama |
tasyA upastha eva samit |
lomAni dhUmaH |
yonir arciH |
yad antaH karoti te 'N^gArAH |
abhinandA viShphuliN^gAH |
tasminn etasminn agnau devA reto juhvati |
tasyA Ahutyai puruShaH saMbhavati |
sa jIvati yAvaj jIvati |
atha yadA mriyate || BrhUp_6,2.13 ||


athainam agnaye haranti |
tasyAgnir evAgnir bhavati |
samit samit |
dhUmo dhUmaH |
arcir arciH |
aN^gArA aN^gArAH |
viShphuliN^gA viShphuliN^gAH |
tasminn etasminn agnau devAH puruShaM juhvati |
tasyA Ahutyai puruSho bhAsvaravarNaH saMbhavati || BrhUp_6,2.14 ||


te ya evam etad vidur ye cAmI araNye shraddhAM satyam upAsate te 'rcir abhisaMbhavanti |
arciSho 'haH |
ahna ApUryamANapakSham |
ApUryamANapakShAd yAn ShaN mAsAn udaÇÇ Aditya eti |
mAsebhyo devalokam |
devalokAd Adityam |
AdityAd vaidyutam |
tAn vaidyutAn puruSho mAnasa etya brahmalokAn gamayati |
te teShu brahmalokeShu parAH parAvato vasanti |
teShAM na punar AvR^ittiH || BrhUp_6,2.15 ||


atha ye yaj~nena dAnena tapasA lokA¤ jayanti te dhUmam abhisaMbhavanti |
dhUmAd rAtrim |
rAtrer apakShIyamANapakSham |
apakShIyamANapakShAd yAn ShaN mAsAn dakShiNAditya eti |
mAsebhyaH pitR^ilokam |
pitR^ilokAc candram |
te candraM prApyAnnaM bhavanti |
tAMs tatra devA yathA somaM rAjAnam ApyAyasvApakShIyasvety evam enAMs tatra bhakShayanti |
teShAM yadA tat paryavaity athemam evAkAsham abhiniShpadyante |
AkAshAd vAyum |
vAyor vR^iShTim |
vR^iShTeH pR^ithivIm |
te pR^ithivIM prApyAnnaM bhavanti |
te punaH puruShAgnau hUyante tato yoShAgnau jAyante |
lokAn pratyuthAyinas ta evam evAnuparivartante |
atha ya etau panthAnau na vidus te kITAH pataN^gA yad idaM dandashUkam || BrhUp_6,2.16 ||


sa yaH kAmayeta -- mahat prApnuyAm ity udagayana ApUryamANapakShasya puNyAhe dvAdashAham upasadvratI bhUtvaudumbare kaMse camase vA sarvauShadhaM phalAnIti saMbhR^itya parisamuhya parilipyAgnim upasamAdhAya paristIryAvR^itAjyaM saMskR^itya puMsA nakShatreNa manthaM saMnIya juhoti --
yAvanto devAs tvayi jAtavedas tiryaJNco ghnanti puruShasya kAmAn |
tebhyo 'haM bhAgadheyaM juhomi te mA tR^iptAH sarvaiH kAmais tarpayantu svAhA |
yA tirashcI nipadyase 'haM vidharaNI iti |
tAM tvA ghR^itasya dhArayA yaje saMrAdhanIm ahaM svAhA || BrhUp_6,3.1 ||


jyeShThAya svAhA shreShThAya svAhety agnau hutvA manthe saMsravam avanayati |
prANAya svAhA vasiShThAyai svAhety agnau hutvA manthe saMsravam avanayati |
vAce svAhA pratiShThAyai svAhety agnau hutvA manthe saMsravam avanayati |
cakShuShe svAhA saMpade svAhety agnau hutvA manthe saMsravam avanayati |
shrotrAya svAhAyatanAya svAhety agnau hutvA manthe saMsravam avanayati |
manase svAhA prajAtyai svAhety agnau hutvA manthe saMsravam avanayati |
retase svAhety agnau hutvA manthe saMsravam avanayati || BrhUp_6,3.2 ||


agnaye svAhety agnau hutvA manthe saMsravam avanayati |
somAya svAhety agnau hutvA manthe saMsravam avanayati |
bhUH svAhety agnau hutvA manthe saMsravam avanayati |
bhuvaH svAhety agnau hutvA manthe saMsravam avanayati |
svaH svAhety agnau hutvA manthe saMsravam avanayati |
bhUr bhuvaH svaH svAhety agnau hutvA manthe saMsravam avanayati |
brahmaNe svAhety agnau hutvA manthe saMsravam avanayati |
kShatrAya svAhety agnau hutvA manthe saMsravam avanayati |
bhUtAya svAhety agnau hutvA manthe saMsravam avanayati |
bhaviShyate svAhety agnau hutvA manthe saMsravam avanayati |
vishvAya svAhety agnau hutvA manthe saMsravam avanayati |
sarvAya svAhety agnau hutvA manthe saMsravam avanayati |
prajApataye svAhety agnau hutvA manthe saMsravam avanayati || BrhUp_6,3.3 ||


athainam abhimR^ishati -- bhramad asi |
jvalad asi |
pUrNam asi |
prastabdham asi |
ekasabham asi |
hiN^kR^itam asi |
hiN^kriyamAnam asi |
udgItham asi |
udgIyamAnam asi |
shrAvitam asi |
pratyAshrAvitam asi |
Ardre saMdIptam asi |
vibhUr asi |
prabhUr asi |
annam asi |
jyotir asi |
nidhanam asi |
saMvargo 'sIti || BrhUp_6,3.4 ||


athainam udyacchaty AmaMsy AmaM hi te mahi |
sa hi rAjeshAno 'dhipatiH |
sa mAM rAjeshano 'dhipatiM karotv iti || BrhUp_6,3.5 ||


athainam AcAmati --
tat savitur vareNyam |
madhu vAtA R^itAyate madhu kSharanti sindhavaH |
mAdhvIr naH santv oShadhIH |
bhUH svAhA |
bhargo devasya dhImahi
madhu naktam utoShaso madhumat pArthivaM rajaH |
madhu dyaur astu naH pitA |
bhuvaH svAhA |
dhiyo yo naH pracodayAt |
madhumAn no vanaspatir madhumAM astu sUryaH |
mAdhvIr gavo bhavantu naH |
svaH svAhA |
sarvAM ca sAvitrIm anvAha |
sarvAsh ca madhumatIr aham evedaM sarvaM bhUyAsaM bhUr bhuvaH svaH svAheti antata Acamya pANI prakShAlya jaghanenAgniM prAkshirAH saMvishati |
prAtar Adityam upatiShThate |
dishAm ekapuNDarIkam asi |
ahaM manuShyANAm ekapuNDarIkaM bhUyAsam iti |
yathetam etya jaghanenAgnim AsIno vaMshaM japati || BrhUp_6,3.6 ||


taM haitam uddAlaka AruNir vAjasaneyAya yAj~navalkyAyAntevAsina uktvovAca -- api ya enaM shuShke sthANau niShiJNcej jAyera¤ chAkhAH praroheyuH palAshAnIti || BrhUp_6,3.7 ||


etam u haiva vAjasaneyo yAjnavalkyo madhukAya paiN^gyAyAntevAsina uktvovAca -- api ya enaM shuShke sthANau niShiJNcej jAyera¤ chAkhAH praroheyuH palAshAnIti || BrhUp_6,3.8 ||


etam u haiva madhukaH paiN^gyash cUlAya bhAgavittaye 'ntevAsina uktvovAca -- api ya enaM shuShke sthANau niShiJNcej jAyera¤ chAkhAH praroheyuH palAshAnIti || BrhUp_6,3.9 ||


etam u haiva cUlo bhAgavittir jAnakaya AyaHsthUNAyAntevAsina uktvovAca -- api ya enaM shuShke sthANau niShiJNcej jAyera¤ chAkhAH praroheyuH palAshAnIti || BrhUp_6,3.10 ||


etam u haiva jAnakir AyasthUNaH satyakAmAya jAbAlAyAntevAsina uktvovAca -- api ya enaM shuShke sthANau niShiJNcej jAyera¤ chAkhAH praroheyuH palAshAnIti || BrhUp_6,3.11 ||


etam u haiva satyakAmo jAbAlo 'ntevAsibhya uktvova -- acApi ya enaM shuShke sthANau niShiJNcej jAyera¤ chAkhAH praroheyuH palAshAnIti |
tam etaM nAputrAya vAnantevAsine vA brUyAt || BrhUp_6,3.12 ||


caturaudumbaro bhavati |
audumbaraH sruva audumbarash camasa audumbara idhma audumbaryA upamanthanyau |
dasha grAmyANi dhAnyAni bhavanti |
vrIhiyavAs tilamAShA aNupriyaMgavo godhUmAsh ca masUrAsh ca khalvAsh ca khalakulAsh ca |
tAn piShTAn dadhani madhuni ghR^ita upasiJNcati |
Ajyasya juhoti || BrhUp_6,3.13 ||


eShAM vai bhUtAnAM pR^ithivI rasaH |
pR^ithivyA ApaH |
apAm oShadhayaH |
oShadhInAM puShpANi |
puShpANAM phalAni |
phalAnAM puruShaH |
puruShasya retaH || BrhUp_6,4.1 ||


sa ha prajApatir IkShAM cakre -- hantAsmai pratiShThAM kalpayAnIti sa striyaM sasR^ije |
tAM sR^iShTvAdha upAsta |
tasmAt striyam adha upAsIta |
sa etaM prAJNcaM grAvANam Atmana eva samudapArayat |
tenainAm abhyasR^ijata || BrhUp_6,4.2 ||


tasyA vedir upasthaH |
lomAni barhish |
carmAdhiShavaNe |
samiddho madhyatas tau muShkau |
sa yAvAn ha vai vAjapeyena yajamanasya loko bhavati tAvAn asya loko bhavati |
ya evaM vidvAn adhopahAsaM caraty AsAM strINAM sukR^itaM vR^iN^kte |
atha ya idam avidvAn adhopahAsaM caraty Asya striyaH sukR^itaM vR^iJNjate || BrhUp_6,4.3 ||


etad dha sma vai tad vidvAn uddAlaka Arunir Aha |
etad dha sma vai tad vidvAn nAko maudgalya Aha |
etad dha sma vai tad vidvAn kumArahArita Aha -- bahavo maryA brAhmanAyanA nirindriyA visukR^ito 'smAl lokAt prayanti ya idam avidvAMso 'dhopahAsaM carantIti |
bahu vA idaM suptasya vA jAgrato vA retaH skandati || BrhUp_6,4.4 ||


tad abhimR^ished anu vA mantrayeta -- yan me 'dya retaH pR^ithivIm askAntsId yad oShadhIr apy asarad yad apaH |
idam ahaM tad reta Adade |
punar mAm aitu indriyaM punas tejaH punar bhagaH |
punar agnir dhiShNyA yathAsthAnaM kalpantAm |
ity anAmikAN^guShThAbhyAm AdAyAntareNa stanau vA bhruvau vA nimR^ijyAt || BrhUp_6,4.5 ||


atha yady udaka AtmAnaM pashyet tad abhimantrayeta -- mayi teja indriyaM yasho draviNaM sukR^itam iti |
shrIr ha vA eShA strINAM yan malodvAsAH |
tasmAn malodvAsasaM yashasvinIm abhikramyopamantrayeta || BrhUp_6,4.6 ||


sA ced asmai na dadyAt kAmam enAm avakriNIyAt |
sA ced asmai naiva dadyAt kAmam enAM yaShTyA vA pANinA vopahatyAtikrAmet |
indriyena te yashasA yasha Adada iti |
ayashA eva bhavati || BrhUp_6,4.7 ||


sA ced asmai dadyAd indriyeNa te yashasA yasha AdadhAmIti |
yashasvinAv eva bhavataH || BrhUp_6,4.8 ||


sa yAm icchet -- kAmayeta meti tasyAm arthaM niShThAya mukhena mukhaM saMdhAyopastham asyA abhimR^ishya japet --
aN^gAd aN^gAt saMbhavasi hR^idayAd adhijAyase |
sa tvam aN^gakaShAyo 'si digdhaviddhAm iva mAdayemAm amUM mayIti || BrhUp_6,4.9 ||


atha yAm icchen na garbhaM dadhIteti tasyAm arthaM niShThAya mukhena mukhaM saMdhAyAbhiprANyApAnyAt |
indriyeNa te retasA reta Adada iti |
aretA eva bhavati || BrhUp_6,4.10 ||


atha yAm icched dadhIteti tasyAm arthaM niShThAya mukhena mukhaM saMdhAyApAnyAbhiprANyAt |
indriyeNa te retasA reta AdadhAmIti |
garbhiNy eva bhavati || BrhUp_6,4.11 ||


atha yasya jAyAyai jAraH syAt taM ced dviShyAd AmapAtre 'gnim upasamAdhAya pratilomaM sharabarhiH stIrtvA tasminn etAH sharabhR^iShTIH pratilomAH sarpiShAktA juhuyAt |
mama samiddhe 'hauShIH |
prANApAnau ta Adade 'sAv iti |
mama samiddhe 'hauShIH |
putrapashUMs ta Adade 'sAv iti |
mama samiddhe 'hauShIH |
iShTAsukR^ite ta Adade 'sAv iti |
mama samiddhe 'hauShIH |
ashAparAkAshau ta Adade 'sAv iti |
sa vA eSha nirindriyo visukR^ito 'smAl lokAd praiti yam evaMvid brAhmaNaH shapati |
tasmAd evaMvitshrotriyasya dAreNa nopahAsam icchet |
uta hy evaMvit paro bhavati || BrhUp_6,4.12 ||


atha yasya jAyAm ArtavaM vindet tryahaM kaMse na pibet |
ahatavAsAH |
nainAM vR^iShalo na vR^iShaly apahanyAt |
trirAtrAnta Aplutya vrIhIn avaghAtayet || BrhUp_6,4.13 ||


sa ya icchet -- putro me shuklo jAyeta vedam anubruvIta sarvam Ayur iyAd iti kShIraudanaM pAcayitvA sarpiShmantam ashnIyAtAm |
Ishvarau janayitavai || BrhUp_6,4.14 ||


atha ya icchet -- putro me kapilaH piN^galo jAyeta dvau vedAv anubruvIta sarvam Ayur iyAd iti dadhyodanaM pAcayitvA sarpiShmantam ashnIyAtAm |
Ishvarau janayitavai || BrhUp_6,4.15 ||


atha ya icchet -- putro me shyAmo lohitAkSho jAyeta trIn vedAn anubruvIta sarvam Ayur iyAd iti udaudanaM pAcayitvA sarpiShmantam ashnIyAtAm |
Ishvarau janayitavai || BrhUp_6,4.16 ||


atha ya icched -- duhitA me paNDitA jAyeta sarvam Ayur iyAd iti tilaudanaM pAcayitvA sarpiShmantam ashnIyAtAm |
Ishvarau janayitavai || BrhUp_6,4.17 ||


atha ya icchet -- putro me paNDito vigItaH samitiMgamaH shushrUShitAM vAcaM bhAShitA jAyeta sarvAn vedAn anubruvIta sarvam Ayur iyAd iti mAMsaudanaM pAcayitvA sarpiShmantam ashnIyAtAm |
Ishvarau janayitavAi |
aukSheNa vArShabheNa vA || BrhUp_6,4.18 ||


athAbhiprAtar eva sthAlIpAkAvR^itAjyaM ceShTitvA sthAlIpAkasyopaghAtaM juhoty agnaye svAhAnumataye svAhA devAya savitre satyaprasavAya svAheti |
hutvoddhR^itya prAshnAti |
prAshyetarasyAH prayacchati |
prakShAlya pANI udapAtraM pUrayitvA tenainAM trir abhyukShati --
uttiShThAto vishvAvaso 'nyAm iccha prapUrvyAm |
saM jAyAM patyA saheti || BrhUp_6,4.19 ||


athainAm abhipadyate -- amo 'ham asmi sA tvam |
sA tvam asy amo 'ham |
sAmAham asmi R^ik tvam |
dyaur aham pR^ithivI tvam |
tAv ehi saMrabhAvahai saha reto dadhAvahai |
puMse putrAya vittaya iti || BrhUp_6,4.20 ||


athAsyA UrU vihApayati -- vijihIthAM dyAvApR^ithivI iti |
tasyAm arthaM niShThAya mukhena mukhaM saMdhAya trir enAm anulomAm anumArShTi --
viShNur yoniM kalpayatu tvaShTA rUpANi piMshatu |
A siJNcatu prajApatir dhAtA garbhaM dadhAtu te |
garbhaM dhehi sinIvAli garbhaM dhehi pR^ithuShTuke |
garbhaM te ashvinau devAv AdhattAM puShkarasrajau || BrhUp_6,4.21 ||


hiraNmayI araNI yAbhyAM nirmanthatAm ashvinau |
taM te garbhaM havAmahe dashame mAsi sUtaye |
yathAgnigarbhA pR^ithivI yathA dyaur aindreNa garbhiNI |
vAyur dishAM yathA garbha evaM garbhaM dadhAmi te 'sAv iti || BrhUp_6,4.22 ||


soShyantIm adbhir abhyukShati --
yathA vAyuH puShkariNIM samiN^gayati sarvataH |
evA te garbha ejatu sahAvaitu jarAyuNA |
indrasyAyaM vrajaH kR^itaH sArgalaH saparishrayaH |
tam indra nirjahi garbheNa sAvarAM saheti || BrhUp_6,4.23 ||


jAte 'gnim upasamAdhAyAN^ka AdhAya kaMse pR^iShadAjyaM saMnIya pR^iShadAjyasyopaghAtaM juhoti --
asminsahasraM puShyAsam edhamAnaH sve gR^ihe |
asyopasandyAM mA chaitsIt prajayA ca pashubhish ca svAhA |
mayi prANAMs tvayi manasA juhomi svAhA |
yat karmaNAtyarIricam yad vA nyUnam ihAkaram |
agniShTat sviShTakR^id vidvAn sviShTaM suhutaM karotu naH svAheti || BrhUp_6,4.24 ||


athAsya dakShiNaM karNam abhinidhAya vAg vAg iti triH |
atha dadhi madhu ghR^itaM saMnIyAnantarhitena jAtarUpeNa prAshayati |
bhUs te dadhAmi bhuvas te dadhAmi svas te dadhAmi bhUr bhuvaH svaH sarvaM tvayi dadhAmIti || BrhUp_6,4.25 ||


athAsya nAma karoti vedo 'sIti |
tad asyaitad guhyam eva nAma bhavati || BrhUp_6,4.26 ||


athainaM mAtre pradAya stanaM prayacchati -- yas te stanaH shashayo yo mayobhUr yo ratnadhA vasuvid yaH sudatraH |
yena vishvA puShyasi vAryANi sarasvati tam iha dhAtave kar iti || BrhUp_6,4.27 ||


athAsya mAtaram abhimantrayate -- ilAsi maitrAvaruNI vIre vIram ajIjanat |
sA tvaM vIravatI bhava yAsmAn vIravato 'karad iti |
taM vA etam AhuH -- atipitA batAbhUH |
atipitAmaho batAbhUH |
paramAM bata kAShThAM prApa shriyA yashasA brahmavarcasena |
ya evaMvido brAhmaNasya putro jAyata iti || BrhUp_6,4.28 ||


atha vaMshaH |
pautimAShIputraH kAtyAyanIputrAt |
kAtyAyanIputro gautamIputrAt |
gautamIputro bhAradvAjIputrAt |
bhAradvAjIputraH pArAsharIputrAt |
pArAsharIputra aupasvastIputrAt |
aupasvastIputraH pArAsharIputrAt |
pArAsharIputraH kAtyAyanIputrAt |
kAtyAyanIputraH kaushikIputrAt |
kaushikIputra AlambIputrAc ca vaiyAghrapadIputrAc ca |
vaiyAghrapadIputrah kANvIputrAc ca kApIputrAc ca |
kApIputraH || BrhUp_6,5.1 ||


AtreyIputrAt |
AtreyIputro gautamIputrAt |
gautamIputro bhAradvAjIputrAt |
bhAradvAjIputraH pArAsharIputrAt |
pArAsharIputro vAtsIputrAt |
vAtsIputraH pArAsharIputrAt |
pArAsharIputro vArkArunIputrAt |
vArkAruNIputro vArkAruNIputrAt |
vArkAruNIputra ArtabhAgIputrAt |
ArtabhAgIputraH shauN^gIputrAt |
shauN^gIputraH sAnkR^itIputrAt |
sAÇR^itIputra AlambAyanIputrAt |
AlambAyanIputra AlambIputrAt |
AlambIputro jAyantIputrAt |
jAyantIputro mANDUkAyanIputrAt |
mANDUkAyanIputro mANDUkIputrAt |
mANDUkIputraH shANDilIputrAt |
shANDilIputro rAthItarIputrAt |
rAthItarIputro bhAlukIputrAt |
bhAlukIputraH krauJNcikIputrAbhyAm |
krauJNcikIputrau vaidabhR^itIputrAt |
vaidabhR^itIputraH kArshakeyIputrAt |
kArshakeyIputraH prAcInayogIputrAt |
prAcInayogIputraH sAJNjIvIputrAt |
sAJNjIvIputraH prAshnIputrAd AsurivAsinaH |
prAshnIputra AsurAyaNAt |
AsurAyaNa AsureH |
AsuriH| BrhUp_6,5.2 ||


yAj~navalkyAt |
yAj~navalkya uddAlakAt |
uddAlako 'ruNAt |
aruNa upavesheH |
upaveshiH kushreH |
kushrir vAjashravasaH |
vAjashravA jIhvAvato bAdhyogAt |
jIhvAvAn bAdhyogo 'sitAd vArShagaNAt |
asito vArShagaNo haritAt kashyapAt |
haritaH kashyapaH shilpAt kashyapAt |
shilpaH kashyapaH kashyapAn naidhruveH |
kashyapo naidhruvir vAcaH |
vAg ambhiNyAH |
ambhiNy AdityAt |
AdityAnImAni shuklAni yajUMShi vAjasaneyena yAj~navalkyenAkhyayante || BrhUp_6,5.3 ||


samAnam A sAJNjIvIputrAt |
saJNjivIputro mANDUkAyaneH |
mANDUkAyanir mANDavyAt |
mANDavyaH kautsAt |
kautso mAhittheH |
mAhitthir vAmakakShAyaNAt |
vAmakakShAyaNaH shANDilyAt |
shANDilyo vAtsyAt |
vAtsyaH kushreH |
kushrir yaj~navacasaH rAjastambAyanAt |
yaj~navacA rAjastambAyanaH turAt kAvaSheyAt |
turaH kAvaSheyaH prajApateH |
prajApatir brahmaNaH |
brahma svayaMbhu |
brahmaNe namaH || BrhUp_6,5.4 ||

