Brhadaranyaka-Upanisad (Brhadaranyakopanisad), Kanva recension
with the commentary ascribed to Samkara


ADHYAYA 5


Input by members of the Sansknet project
(formerly: www.sansknet.org)


This GRETIL version has been converted from a custom Devanagari encoding.
Therefore, word boundaries are usually not marked by blanks.
These and other irregularities cannot be standardized at present.

The mula text has been checked against the ed. by V.P. Limaye and R.D. Vadekar
(Eighteen Principal Upanisads, vol. 1, Poona 1958), and the electronic version
available on TITUS. In cases of divergence, preference has usually been given
to the printed edition.

The text of the commentary is not proofread!


REFERENCE SYSTEM:
BrhUp_n,n.n = mula text
BrhUPBh_n,n.n = Samkara's Bhasya

#<...># = BOLD



___________________________________________________________________

THIS TEXT FILE IS FOR REFERENCE PURPOSES ONLY!
COPYRIGHT AND TERMS OF USAGE AS FOR SOURCE FILE.
            
Text converted to Ronald E. Emmerick's encoding for WordPerfect 5.1 DOS 
and related utility programmes BHELA, CARAKA etc. (DOS versions):
            
description             character  =ASCII
            
long a                  A             195
long A                  ù             249
long i                  I             197
long I                  ý             253
long u                  U             198
long U                  ô             244
vocalic r               R^i             173
vocalic R               ã             227
long vocalic r          Ì             204
vocalic l               Ê             202
long vocalic l          Ë             203
velar n                 Ç             199
velar N                 §             167
palatal n               ¤             164
palatal N               ¥             165
retroflex t             T             194
retroflex T             è             232
retroflex d             D             172
retroflex D             Ö             214
retroflex n             N             239
retroflex N             ×             215
palatal s               sh             211
palatal S               Á             193
retroflex s             Sh             171
retroflex S             å             229
anusvara                M             230
capital anusvara        õ             245
visarga                 H             247
capital visarga         ê             234

Other characters of the REE encoding table are not included.
Unless indicated otherwise, accents have been dropped in order 
to facilitate word search.             

For a comprehensive list of REE and other GRETIL encodings 
and formats see:
www.sub.uni-goettingen.de/ebene_1/fiindolo/gretil/gretdiac.pdf
and
www.sub.uni-goettingen.de/ebene_1/fiindolo/gretil/gretdias.pdf
___________________________________________________________________





#<oM atha paJNcamo 'dhyAyaH>#
#<atha paJNcamAdhyAyasya prathamaM brAhmaNam>#



_______________________________________________________________________

START BrhUp 5,1.1

#<pUrNam adaH pUrNam idaM pUrNAt pUrNam udacyate |
pUrNasya pUrNam AdAya pUrNam evAvashiShyate |
khaM brahma |
khaM purANam |
vAyuraM kham |
iti ha smAha kauravyAyaNIputraH |
vedo 'yaM brAhmaNA viduH |
vedainena yad veditavyam || BrhUp_5,1.1 ||>#


__________


BrhUpBh_5,1.1 pUrNamadaH pUrNaM na kutashcid vyAvR^ittaM vyApItyetat /
niShThA ca kartari draShTavyA /
ada iti parokShAbhidhAyi sarvanAma, tatparaM brahmetyarthaH /
tat sampUrNamAkAshavad vyApi nirantaraM nirupAdhikaM ca tadevedaM sopAdhikaM nAmarUpasthaMvyavahArApannaM pUrNaM svena rUpeNa paramAtmanA vyApyeva nopAdhiparicchinnena visheShAtmanA /
tadidaM visheShApannaM kAryAtmakaM brahma pUrNAt kAraNAtmana udacyata udricyata udgacchatItyetat /
yadyapi kAryAtmanodricyate tathApi yat svarUpaM pUrNatvaM paramAtmabhAvaM tanna jAhAti pUrNamevodricyate /
pUrNasya kAryAtmano brahmaNaH pUrNa pUrNatvamAdAya gR^ihItvA AtmasvarUpaikarasatvamApadya, vidyayA avidyAkR^itaM bhUtamAtropAdhisaMsargajamanyatvAvabhAsaM tiraskR^itya pUrNamevAnantaramavAhyaM praj~nAnaghanaikarasasvabhAvaM kevalaM brahmAvashiShyate /
yaduktaM brahma vA idamagra AsIttadAtmAnamevAvettasmAttatsarvamabhavadityeSho 'sya mantrasyArthaH /
tatra brahmetyasyArthaH pUrNamada iti /
idaM pUrNamiti brahma vA idamagra AsIdityasyArthaH /
tathA ca shrutyantaram-"yadeveha tadamutrayadamutra tadanviha"iti /
ato 'daHshabdavAcyaM pUrNaM brahma tadevedaM pUrNaM kAryasthaM nAmarUpopAdhisaMyuktamavidyayodriktam /
tasmAdeva paramArthasvarUpAdanyadiva pratyavabhAsamAnam /
tadyadAtmAnameva paraM pUrNaM brahma viditvAhamadaH pUrNaM brahmAsmItyevaM pUrNamAdAya tiraskR^ityApUrNasvarUpatAmavidyAkR^itAM nAmarUpopAdhisaMparkajAmetayA brahmavidyayA pUrNameva kevalamavashiShyate /
tathA coktam"tasmAttatsarvamabhavat"iti /
yaH sarvopaniShadartho brahma sa eSho 'nena mantreNAnUdyata uttarasambandhArtham /
brahmavidyAsAdhanatvena hi vakShyamANAni sAdhanAnyoN^kAradamadAnadayAkhyAni vidhitsitAni khilaprakaraNasambandhAtsarvopAsanAN^gabhUtAni ca /
atraike varNayanti-pUrNAtkAraNAtpUrNaM kAryamudricyate /
udriktaM kAryaM vartamAnakAle 'pi pUrNameva paramArthavastubhUtaM dvaitarUpeNa /
punaH pralayakAle pUrNasya kAryasya pUrNatAmAdAyA'tmani dhitvA pUrNamevAvashiShyate kAraNarUpam /
evamutpattisthitipralayeShu triShvapi kAleShu kAryakAraNayoH pUrNataiva /
sA caikaiva pUrNatA kAryakAraNayorbhedena vyapadishyate /
evaM ca dvaitAdvaitAtmakamekaM brahma /
yathA kila samudro jalataraN^gaphenabudbudAdyAtmaka eva /
yathA ca jalaM satyaM tadudbhavAshca taraN^gaphelabudbudAdayaH samudrAtmabhUtA evA'virbhAvatirobhAvadharmiNaH paramArthasatyA eva /
evaM sarvamidaM dvaitaM paramArthasatyameva jalataraN^gAdisthAnIyaM samudrajalasthAnIyaM tu paraM brahma /
evaM ca kila dvaitasya satyatve karmakANDasya prAmANyaM yadA punardvaitaM dvaitamivAvidyAkR^itaM mR^igatR^iShNikAvadanR^itamadvaitameva paramArthatastadA kila karmakANDaM viShayAbhAvAdapramANaM bhavati /
tathA ca virodha eva syAt /
vedaikadeshabhUtopaniShatpramANaM paramArthAdvaitavastupratipAdakatvAdapramANaM karmakANDamasaddvaitaviShayatvAt /
tadvirodhaparijihIrShayA shrutyaitaduktaM kAryakAraNayoH satyatvaM samudravatpUrNamada ityAdineti /
tadasat /
vishiShTaviShayApavAdavikalpayorasambhavAt /
na hIyaM suvivakShitA kalpanA /
kasmAt /
yathA kriyAviShaya utsargaprAptasyaikadeshe 'pavAdaH kriyate /
yathAhiMsansarvabhUtAnyanyatra tIrthebhya iti hiMsA sarvabhUtaviShayotsargeNa nivAritA tIrthe vishiShTaviShaye jyotiShTomAdAvanuj~nAyate /
na ca tathA vastuviShaya ihAdvaitaM brahmotsargeNa pratipAdya punastadekadeshe 'pavadituM shakyate /
brahmaNo 'dvaitatvAdevaikadeshAnupapatteH /
tathA vikalpAnupapatteshca /
yathAtirAtre ShoDashinaM gR^ihNAti nAtirAtre ShoDashinaM gR^ihNAtIti grahaNAgrahaNayoH puruShAdhInatvAdvikalpo bhavati /
na tviha tathA vastuviShaye dvaitaM vA syAdadvaitaM veti vikalpaH sambhavatyapuruShatantratvAdAtmavastunaH /
virodhAcca dvaitAdvaitatvayorekasya /
tasmAnna suvivakShiteyaM kalpanA /
shrutinyAyavirodhAcca /
saindhavaghanavatpraj~nAnaikarasaghanaM nirantaraM pUrvAparabAhyAbhyantarabhedavivarjitaM sabAhyAbhyantaramajaM neti netyasthUlamanaNvajamajaramabhayamamR^itamityevamAdyAH shrutayo nishcitArthAH saMshayaviparyAsAshaN^kArahitAH sarvAH samudre prakShiptAH syurakiJNcitkaratvAt /
tathA nyAyavirodho 'pi sAvayavasyAnekAtmakasya kriyAvato nityatvAnupapatteH /
nityatvaM cA'tmanaH smR^ityAdidarshanAdanumIyate /
tadvirodhashca prApnotyanityatve /
bhavatkalpanAnarthakyaM ca /
sphuTameva cAsminpakShe karmakANDAnarthakyam /
akR^itAbhyAgamakR^itavipraNAshaprasaN^gAt /
nanu brahmaNo dvaitAdvaitAtmakatve samudrAdidR^iShTAntA vidyante kathamucyate bhavataikasya dvaitAdvaitatvaM viruddhamiti /
na /
anyaviShayatvAt /
nityAniravayavavastuviShayaM hi viruddhatvamavocAma dvaitAdvaitatvasya na kAryaviShaye sAvayave /
tasmAcchrutismatinyAyavirodhAdanupapanneyaM kalpanA /
asyAH kalpanAyA varamupaniShatparityAga eva /
adhyeyatvAcca na sAstrArtheyaM kalpanA /
na hi jananamaraNAdyanarthashatasahasrabhedasamAkulaM samudravanAdivatsAvayavamanekarasaM brahma dhyeyatvena vij~neyatvena vA shrutyopadishyate /
praj~nAnaghanatAM copadishati /
ekadhaivAnudraShTavyamiti ca /
anekadhAdarshanApavAdAcca"mR^ityoH sa mR^ityumApnoti ya iha nAneva pashyati"iti /
yacca shrutyA ninditaM tanna kartavyam /
yacca na kriyate na sa shAsrArthaH /
brahmaNo 'nekarasatvamanekadhAtvaM ca dvaitarUpaM ninditatvAnna draShTavyam /
ato na shAsrArthaH /
yattvekarasatvaM brahmaNastaddraShTavyatvAtprashastaM prashastatvAcca shAstrArtho bhavitumarhati /
yattUktaM vedaikadeshasyAprAmANyaM karmaviShaye dvaitAbhAvAdadvaite ca prAmANyamiti /
tanna /
yathAprAptopadeshArthatvAt /
na hi dvaitamadvaitaM vA vastu jAtamAtrameva puruShaM j~nApayitvA pashcAtkarma vA brahmavidyAM vopadishati shAsram /
na copadeshArhaM dvaitaM jAtamAtraprANibuddhigamyatvAt /
na ca dvaitasyAnR^itatvabuddhiH prathamameva kasyAcitsyAt /
yena dvaitasya satyatvamupadishya pashcAdAtmanaH prAmANyaM pratipAdayecchAsram /
nApi pAShaNDibhirapi prasthApitAH shAsrasya prAmANyaM na gR^ihNIyuH /
tasmAdyathAprAptameva dvaitamavidyAkR^itaM svAbhAvikamupAdAya svAbhAvikyaivAvidyayA yuktAya rAgadveShAdidoShavate yathAbhimatapuruShArthasAdhanaM karmopadishatyagre pashcAtprasiddhakriyAkArakaphalasvarUpadoShadarshanavate tadbiparItaudAsInyasvarUpAvasthAnaphalArthine tadupAyabhUtAmAtmaikatvadarshanAtmikAM brahmavidyAmupadishati /
athaivaM sati tadaudAsInyasvarUpAvasthAne phale prApte shAsrasya prAmANyaM pratyarthitvaM nivartate /
tadabhAvAcchAsrasyApi shAsratvaM taM prati nivartata eva /
tathA pratipuruShaM parisamAptaM shAsramiti na shAsravirodhagandho 'pyasti /
advaitaj~nAnAvasAnatvAcchAsrashiShyashAsanAdidvaitabhedasya /
anyatamAvasthAne hi virodhaH syAdavasthitasyetaretarApekShatvAttu shAsrashiShyashAsanAnAM nAnyatamo 'pyavatiShThate /
sarvasamAptau tu kasya viredha AshaN^kyetAdvaite kevale shive siddhe /
nApyavirodhatAta eva /
athApyabhyupagamya brUmaH-dvaitAdvaitAtmakatve 'pi shAsravirodhasya tulyatvAt /
yadApi samudrAdivaddvaitAtmakamekameva brahma nAnyadastIti virudhyate /
yasmindvaitaviShaye 'nyonyopadeshaH so 'nyo dvaitaM cAnyadeveti samudradR^iShTAnto viruddhaH /
na ca samudrodakaikatvavadvij~nAnaikatve brahmaNo 'nyatropadeshagrahaNAdikalpanA sambhavati /
na hi hastAdidvaitAdvaitAtmake devadatte vAkkarNayordevadattaikadeshabhUtayorvAgupadeShTrI karNaH kevala upadeshasya grahItA devadattastu nopadeShTA nApyupadeshasya grahIteti kalpayituM shakyate /
samudraikodakAtmatvavadekavij~nAnavatvAddevadattasya /
tasmAcchratinyAyavirodhashcAbhipretArthAsiddhishcaivaN^kalpanAyAM syAt /
tasmAdyathAvyAkhyAta evAsmAbhiH pUrNamada ityasya mantrasyArthaH /
oM khaM brahmeti mantro 'yaM cAnyatrAviniyukta iha brAhmaNena dhyAnakarmaNi viniyujyate /
atra ca brahmeti visheShyAbhidhAnaM khamiti visheShaNam /
visheShaNavisheShyayoshca sAmAnAdhikaraNyena nirdesho nIlotpalavat khaM brahmeti /
brahmashabdo bR^ihadvastumAtrAspado 'visheShito 'to visheShyate khaM brahmeti /
yattatkhaM brahma tadoMshabdavAcyamoMshabdasvarUpamevavobhayathApi sAmAnAdhikaraNyamaviruddham /
iha ca brahmopAsanasAdhanatvArthamoMshabdaH prayuktaH /
tathA ca shrutyantarAt"etadAlambanaM shreShThametadAlambanaM param" "omityAtmAnaM yuJNjIta" "omityetenaivAkShareNa paraM puruShamabhidhyAyIta""omityevaM dhyAyatha AtmAnam"ityAdeH /
anyArthAsaMbhavAccopadeshasya /
yathA'nyatromiti shaMsatyomityudgAyatItyevamAdau svAdhyAyArambhApavargayoshcoN^kAraprayogo viniyogAdavagamyate na ca tathAr'thAntaramihAvagamyate /
tasmAddhyAnasAdhanatvenaivehoN^kArashabdasyopadeshaH /
yadyapi brahmAtmAdishabdA brahmaNo vAcakAstathApi shrutiprAmANyAdbrahmaNo nediShThamabhidhAnamoN^kAraH /
ata eva brahmapratipattAvidaM paraM sAdhanam /
tacca dviprakAreNa pratIkatvenAbhidhAnatvena ca /
pratIkatvena yathA viShNvAdipratimAbhedena, evamoN^kAro brahmeti pratipattavyaH /
tathA hyoN^kArAlambanasya brahma prasIdati /
"etadAlambanaM shreShThametadAlambanaM param /
etadAlambanaM j~nAtvA brahmaloke mahIyate"iti shruteH /
tatra khamiti bhautike khe pratItirmA bhUdityAha-khaM purANaM ciratanaM khaM paramAtmAkAshamityarthaH /
yattatparamAtmAkAshaM purANaM khaM taccakShurAdyaviShayatvAnnirAlambanamashakyaM grahItumiti shraddhAbhaktibhyAM bhAvavisheSheNa coN^kAra Aveshayati /
yathA viShNvaN^gAN^kitAyAM shilAdipratimAyAM viShNuM loka evam /
vAyuraM khaM vAyurasminvidyata iti vAyuraM khaM khamAtraM khamityucyate na purANaM khamityevamAha sma /
ko 'sau /
kauravyAyaNIputraH /
vAyure hi khe mukhyaH svashabdavyavahArastasmAnmukhe saMpratyayo yukta iti manyate /
tatra yadi purANaM khaM brahma nirUpAdhisvarUpaM yadi vA vAyuraM khaM sopAdhikaM brahma sarvathApyoN^kAraH pratIkatvenaiva pratimAvatsAdhanatvaM pratipadyate /
etadvai satyakAma paraM cAparaM ca brahma yadoN^kAraH iti shrutyantarAt /
kevalaM svashabdArthe vipratipattiH /
vedo 'yamoN^kAro veda vijAnAtyanena yadveditavyam /
tasmAdveda oN^kAro vAcako 'bhidhAnam /
tenAbhidhAnena yadveditavyaM brahma prakAshyamAnamabhidhIyamAnaM veda sAdhako vijAnAtyupalabhate /
tasmAdvedo 'yamiti brAhmaNA viduH /
tasmAdbrAhyaNAnAmabhidhAnatvena sAdhanatvamabhipretamoN^kArasya /
athavA vedo 'yamityAdyarthavAdaH /
kathamoN^kAro brahmaNaH pratIkatvena vihitaH /
oM khaM brahmeti sAmAnAdhikaraNyAttasya stutiridAnIM vedatvena /
sarvo hyayaM veda oN^kAra eva /
etatprabhava etadAtmakaH sarvaM R^igyajuHsAmAdibhedabhinna eva oN^kAraH tadyathA shaN^kunA sarvANi parNAni ityAdishrutyantarAt /
itashcAyaM veda oN^kAro yadveditavyaM tatsarvaM veditavyamoN^kAro vedaH /
itarasyApi vedasya vedatvamata eva /
tasmAdvishiShTo 'yamoN^kAraH sAdhanatvena pratipattavya iti /
athavA vedaH saH /
ko 'sau /
yaM brAhmaNA viduroN^kArAt /
brAhmaNAnAM hyasau praNavodgothAdivikalpairvij~neyaH /
tasminhi prayujyamAne sAdhanatvena sarvo vedaH prayukto bhavatIti //1//

#<iti shrIbR^ihadAraNyakopaniShadbhAShye paJNcamAdhyAyasya prathamaM brAhmaNam //1//>#



_______________________________________________________________________

START BrhUp 5,2.1

#<trayAH prAjApatyAH prajApatau pitari brahmacaryam UShuH |
devA manuShyA asurAH |
uShitvA brahmacaryaM devA Ucur bravItu no bhavAn iti |
tebhyo haitad akSharam uvAca da iti |
vyaj~nAsiShTA3 iti |
vyaj~nAsiShmeti hocuH |
dAmyateti na Attheti |
om iti hovAca vyaj~nAsiShTeti || BrhUp_5,2.1 ||>#


__________


BrhUpBh_5,2.1 adhunA damAdisAdhanatrayavidhAnArthoM'yamArambhaH - trayAstrisaMkhyAkAH prajApatyAH prajApaterapatyAni prAjApatyAste kiM prajApattau pitari brahmacaryaM shiShyatvavR^itterbrahmacaryasya prAdhAnyAcchiShyAH santo brahmacaryamUShuruShitavanta ityarthaH /
ke te /
visheShato devA manuShyA asurAshca /
te coShitvA brahmacaryaM kimakurvannityucyate - teShAM devA UcuH pitaraM prajApatim /
kimiti /
bravItu kathayatu no 'smabhyaM yadanushAsanaM bhavAniti /
tebhya evamarthibhyo haitadakSharaM varNamAtramuvAca da iti /
uktvA ca tAnpapraccha pitA kiM vyaj~nAsiShTA3iti /
mayopadeshArthamabhihitasyAkSharasyArthaM vij~nAtavanta Ahosvinneti /
devA Ucurvyaj~nAsiShmeti vij~nAtavanto vayam /
yadyevamucyatAM kiM mayoktamiti /
devA UcurdAbhyatAdAntA yUyaM svabhAvato 'to dAntA bhavateti no 'smAnAttha kathayati /
itara Ahomiti samyagvyaj~nAsiShTeti //1//



_______________________________________________________________________

START BrhUp 5,2.2

#<atha hainaM manuShyA Ucur bravItu no bhavAn iti |
tebhyo haitad evAkSharam uvAca da iti |
vyaj~nAsiShTA3 iti |
vyaj~nAsiShmeti hocuH |
datteti na Attheti |
om iti hovAca vyaj~nAsiShTeti || BrhUp_5,2.2 ||>#


__________


BrhUpBh_5,2.2 samAnamanyat /
svabhAvato lubdhA yUyamato yathAshakti saMvibhajata datteti no 'smAnAttha kimanyadbrUyAnno hitamiti manuShyAH //2//



_______________________________________________________________________

START BrhUp 5,2.3

#<atha hainam asurA Ucur bravItu no bhavAn iti |
tebhyo haitad evAkSharam uvAca da iti |
vyaj~nAsiShTA3 iti |
vyaj~nAsiShmeti hocuH |
dayadhvam iti na Attheti |
om iti hovAca vyaj~nAsiShTeti |
tad etad evaiShA daivI vAg anuvadati stanayitnur da da da iti |
damyata datta dayadhvam iti |
tad etat trayaM shikShed damam dAnam dayAm iti || BrhUp_5,2.3 ||>#


__________


BrhUpBh_5,2.3 tathAsurA dayadhvamiti /
krUrA yUyaM hiMsAdiparA ato dayadhvaM prANiShu dayAM kuruteti /
tadetatprajApateranushAsanamadyApyanuvartata eva /
yaH pUrvaM prajApatirdevAdInanushashAsa so 'dyApyanushAstyeva daivyA stanayitnulakShaNayA vAcA kathameShA shrUyate daivo vAk /
kAsau stanayitnurda da da iti dAmyata datta dayadhvamityeShAM vAkyAnAmupalakShaNAya trirdakAra uccAryate 'nukR^itirna tu stanayitnushabdastrireva saMkhyAniyamasya loko 'prasiddhatvAt /
yasmAdadyApi prajApatirdAmyata datta dayadhvamityanushAstyeva tasmAtkAraNAdetattrayam /
kiM tat trayamityucyate damaM dAnaM dayAmiti shikShedupAdadyAtprajApateranushAsanamasmAbhiH kartavyamityevaM kartavyamityevaM matiM kuryAt /
tathA ca smR^itiH -  trividhaM narakasyedaM dvAraM nAshatamAtmanaH /
kAmaH krodhastathA lobhastasmAdetat trayaM tyajet iti /
asya hi vidheH sheShaH pUrvaH /
tathApi devAdInuddishya kimarthaM dakAratrayamuccAritavAnprajApatiH pR^ithaganushAsanArthibhyaH /
te vA kathaM vivekena pratipannAH prajApatermanogataM samAnenaiva dakAravarNamAtreNeti parAbhiprAyaj~nA vikalpayanti /
atraika AhuradAntatvAdAnAtvAdayAsutvairaparAdhitvamAtmano manyamAnAH shaN^kitA eva prajApatAvUShuH kiM no vakShyatIti /
teShAM ca dakArashravaNamAtrAdevA'tmAshaN^kAvashena tadarthapratipattirabhUt /
loke 'pi hi prasiddhaM putrAH shiShyAshcAnushAsyAH santo doShAnnivartayitavyA iti /
ato yuktaM prajApaterdakAramAtroccAraNam /
damAditraye ca dakArAnvayAdAtmano doShAnurUpyeNa devAdInAM vivekena pratipattuM ceti /
phalaM tvetadAtmadoShaj~nAne sati doShAnnivartayituM shakyate 'lpenApyupadeshena dakAramAtreNeti /
nanvetat trayANAM devAdInAmanushAsanaM devAdibhirapyekaikamevopAdeyamadyatve 'pi na tu trayaM manuShyaiH shikShitavyamiti /
atrocyate - pUrvairdaivAdibhirapyekaikamevopAdeyamadyatve 'pi na tu trayaM manuShyaiH shikShitavyamiti /
athavA na devA asurA vAnye kecana vidyante manuShyebhyaH /
manuShyANAmevAdAntA ye 'nyairuttamairguNaiH saMpannAste devA lobhapradhAnA manuShyAstathA hiMsAparAH krUrA asurAsta eva manuShyA adAntatvAdidoShakShatrayamapekShya devAdivishabdabhAjo bhavantItarAMshca guNAnsattvarajastamAMsyapekShya /
ato manuShyaireva shikShitavyametat trayamiti tadapekShayaiva prajApatinopadiShTatvAt /
tathA hi manuShyaH adAntA lubdhAH krUrAshca dR^ishyante /
tathA ca smR^itiH kAmaH krodhastathA lobhastasmAdetat trayaM tyajet iti //3//

#<iti bR^ihadAraNyakopaniShadbhAShye paJNcamAdhyAyasya dvitIyaM brAhmaNam //2//>#



_______________________________________________________________________

START BrhUp 5,3.1

#<eSha prajApatir yad dhR^idayam |
etad brahma |
etat sarvam |
tad etat tryakSharaM hR^idayam iti |
hR^i ity ekam akSharam |
abhiharanty asmai svAsh cAnye ca ya evaM veda |
da ity ekam akSharam |
dadaty asmai svAsh cAnye ca ya evaM veda |
yam ity ekam akSharam |
eti svargaM lokaM ya evaM veda || BrhUp_5,3.1 ||>#


__________


BrhUpBh_5,3.1 damAdisAdhanatrayaM sarvopAsanasheShaM vihitam /
dAnto 'lubdho dayAluH sansarvopAsaneShvadhikriyate /
tatra nirupAdhikasya brahmaNo darshanamatikrAntamathAdhunA sopAdhikasya tasyaivAbhyudayaphalAni vaktavyAnItyevamartho 'yamArambhaH eSha prajApatiryaddhR^ishyaM prajApatiranushAstItyanantaramevAbhihitam /
kaH punarasAvanushAstA prajApatiriti /
ucyate - eSha prajApatiH /
ko 'sau yathR^idayaM hR^idayamiti hR^idayasthA buddhirucyate /
yasmi¤shAkalyabrAhmaNAnte nAmarUpakarmaNAmupasaMhAra ukto digvibhAgadvAreNa tadetatsarvabhUtapratiShThaM sarvabhUtAtmabhUtaM hR^idayaM prajApatiH prajAnAM sraShTA /
etadbrahma bR^ihattvAtsarvAtmatvAcca brahma /
etat sarvam /
uktama paJNcamAdhyAye hR^idayasya sarvatvam /
tatsarvaM yasmAttasmAdupAsyaM hR^idayaM brahma /
tatra hR^idayanAmAkSharaviShayameva tAvadupAsanamucyate /
tadetaddhR^idayamiti nAma tryakSharaM trINyakSharANyasyeti tryakSharam /
kAni punastAni trINyakSharANyucyante /
hR^i ityekamakSharam /
abhiharanti hR^iterAhR^itikarmaNo hR^i ityetadrUpamiti yo veda yasmAddhR^idayAya brahmaNe svAshcendriyANyanye ca viShayAH shabdAdayaH svaM svaM kAryamabhiharantihR^idayaM ca bhoktrarthamabhiharati /
ato hR^idayanAmno hR^i ityetadakSharamiti yo vedAsmai viduShe 'bhiharanti svAshca j~nAtayo 'nye cAsaMbaddhAH /
balimiti vAkyasheShaH /
vij~nAnAnurUpyeNaitatphalam /
tathA da ityetadapyekAkSharametadapi dAnArthasya dadAterda ityetadrUpaM hR^idayanAmAkSharatvena nibaddham /
atrApi hR^idayAya brahmaNo svAshca karaNAnyanye ca viShayAH svaM svaM vIryaM dadati hR^idayaM ca bhoktre dadAti svaM vIryamato dakAra ityevaM yo vedAsmai dadati svAshcAnye ca /
tathA yamityetadapyekamakSharam /
iNo gatyarthasya yamityetadrUpamasminnAmni nibaddhamiti yo veda sa svargaM lokameti /
evaM nAmAkSharAdapIdR^ishaM vishiShTaM phalaM prApnoti kimu vaktavyaM hR^idayasvarUpo pAsanAditi hR^idayastutaye nAmAkSharopanyAsaH //1//

#<iti shrImadbR^ihadAraNyakopaniShadbhAShye paJNcamAdhyAyasya tR^itIyaM brAhmaNam //3//>#



_______________________________________________________________________

START BrhUp 5,4.1

#<tad vai tad etad eva tad Asa |
satyam eva |
sa yo haitaM mahad yakShaM prathamajaM veda satyaM brahmeti jayatImAMl lokAn -- jita in nv asAv asat -- ya evam etan mahad yakShaM prathamajaM veda satyaM brahmeti |
satyaM hy eva brahma || BrhUp_5,4.1 ||>#


__________


BrhUpBh_5,4.1 tasyaiva hR^idayAkhyasya brahmaNaH satyamityupAsanaM vidhitsannAha-tattaditi hR^idayaM brahma parAmR^iShTam /
vA iti smaraNArtham /
tadyaddhR^idayaM brahma smaryata ityekastacchabdaH /
tadetaducyate prakArAntaremeti dvitIyastacchabdaH /
kiM punastatprakArAntaram /
etadeva tadityetacchabdena saMbadhyate tR^itIyastacchabdaH /
etaditi vakShyamANaM buddhau saMnidhIkR^ityA'ha /
Asa babhUva /
kiM punaretadevA'sa yaduktaM hR^idayaM brahmeti taditi tR^itIyastacchabdo viniyuktaH /
kiM taditi visheShato nirdishati satyameva sacca tyacca mUrtaM cAmUrtaM ca satyaM brahma paJNcabhUtAtmakamityetat /
sa yaH kashcitsatyAtmAnametaM mahanmahattvAdyakShaM pUjyaM prathamajaM prathamajAtaM sarvasmAtsaMsAriNa etadevAgre jAtaM brahmAtaH prathamajaM veda vijAnAti satyaM brahmeti /
tasyedaM phalamucyate-yathA satyena brahmaNeme lokA AtmasAtkR^itA jitA evaM satyAtmAnaM brahma mahadyakShaM prathamajaM veda sa jayatImAllokAn /
kiJNca jito vashIkR^ita innvitthaM yathA brahmaNAsau shatruriti vAkyasheShaH /
asaccAsadbhavedasau shatrurjito bhavedityarthaH /
kasyaitatphalamiti punarnigamayati-ya evametanmahadyakShaM prathamajaM veda satyaM brahmeti /
ato vidyAnurUpaM phalaM yuktam /
satyaM hyeva yasmAdbrahma //1//

#<iti shrImadbR^ihadAraNyakopaniShadbhAShye paJNcamAdhyAyasya caturthaM brAhmaNam //4//>#



_______________________________________________________________________

START BrhUp 5,5.1

#<Apa evedam agra AsuH |
tA ApaH satyam asR^ijanta |
satyaM brahma |
brahma prajApatim |
prajApatir devAn |
te devAH satyam evopAsate |
tad etat tryakSharaM sa-ti-yam iti sa ity ekam akSharam |
tIty ekam akSharam |
yam ity ekam akSharam |
prathamottame akShare satyam madhyato 'nR^itam |
tad etad anR^itam ubhayataH satyena parigR^ihItam |
satyabhUyam eva bhavati |
naivaMvidvAMsam anR^itaM hinasti || BrhUp_5,5.1 ||>#


__________


BrhUpBh_5,5.1 satyasya brahmaNaH stutyarthamidamAha /
mahadyakShaM prathamajamityuktaM tatkathaM prathamajatvamiti /
ucyate-Apa evedamagra AsuH /
Apa iti karmasamavAyinyo 'gnihotrAdyAhutayaH /
agnihotrAdyAhiterdravAtmakatvAdaptvam /
tAshcA'po 'gni hotrAdikarmApavargottarakAlaM kenaciddR^iShTena sUkShmeNA'tmanA karmasamavAyitvamaparityajantya itarabhUtasahitA eva na kevalAH /
karmasamavAyitvAttu prAdhAnyamapAmiti /
sarvANyeva bhUtAni prAgutpatteravyAkR^itAvasthAni kartR^isahitAni nirdishyanta Apa iti /
tA Apo bIjabhUtA jagato 'vyAkR^itAtmanAvasthitAstA evedaM sarvaM nAmarUpavikR^itaM jagadagra AsurnAnyatkiJNcidvikArajAtamAsIt /
tAH punarApaH satyamasR^ijanta /
tasmAtsatyaM brahma prathamajam /
tadetaddhiraNyagarbhasya sUtrAtmano janma yadavyAkR^itasya jagato vyAkaraNam /
tatsatyaM brahma kutaH /
mahattvAt /
kathaM mahattvamityAha /
yasmAtsarvasya sraShTTa /
katham /
yatsatyaM brahma tat prajApatiM prajAnAM patiM virAjaM sUryAdikaraNamasR^ijatetyanuShaN^gaH /
prajApatirdevAnsa virATprajApatirdeva nasR^ijata /
yasmAtsarvamevaM krameNa satyAdbrahmaNo jAtaM tasmAnmahatsatyaM brahma /
kathaM punaryakShamiti /
ucyate-ta evaM sR^iShTA devAH pitaramapi virAjamatItya tadeva satyaM brahmopAmate /
ata etatprathamajaM mahadyakSham /
tasmAtsarvAtmanopAsyaM tattasyApi satyasya brahmaNo nAma satyamiti tadetattryakSharam /
kAni tAnyakSharANItyAha-sa ityekamakSharam /
tItyekamakSharam /
tItIkArAnubandho nirdeshArthaH /
yamityekamakSharam /
tatra teShAM prathamottame akShare sakArayakArau satyam /
mR^ityurUpAbhAvAt /
madhyato madhye 'nR^itam /
anR^itaM hi mR^ityuH /
mR^ityvanR^itayostakArasAmAnyAt /
tadetadanR^itaM takArAkSharaM mR^ityurUpamubhayataH satyena sakArayakAralakShaNena parigR^ihotaMvyAptamantarbhAvitaM satyarUpAbhyAmato 'kiJNcitkaraM tatsatyabhUyameva satyabAhulyameva bhavati /
evaM satyabAhulyaM sarvasya mR^ityoranR^itasyAkiJNcitkaratvaM ca yo vidvAMstamevaM vidvAMsamanR^itaM kadAcitpramAdoktaM na hinasti //1//



_______________________________________________________________________

START BrhUp 5,5.2

#<tad yat tat satyam asau sa AdityaH |
ya eSha etasmin maNDale puruSho yash cAyaM dakShiNe 'kShan puruShas tAv etAv anyo 'nyasmin pratiShThitau |
rashmibhir eSho 'smin pratiShThitaH prANair ayam amuShmin |
sa yadotkramiShyan bhavati shuddham evaitan maNDalaM pashyati |
nainam ete rashmayaH pratyAyanti || BrhUp_5,5.2 ||>#


__________


BrhUpBh_5,5.2 asyAdhunA satyasya brahmaNaH saMsthAnavisheSha upAsanamucyate-tadyat /
kiM tatsatyaM brahma prathamajaM kimasau saH /
ko 'sAvAdityaH kaH punarasAvAdityo ya eSha ka eSha ya etasminnAdityamaNDale puruSho 'bhimAnI so 'sau satyaM brahma /
yashcAyamadhyAtmaM yo 'yaM dakShiNe 'kShannakShaNi puruShaH /
cashabdAtsa ca satyaM brahmeti saMbandhaH /
tAvetAvAdityAkShisthau puruShAvekasya satyasya brahmaNaH saMsthAnavisheShau yasmAttasmAdanyonyasminnitaretarasminnAdityashcAkShuShe cAkShuShashcA'ditye pratiShThitau /
adhyAtmAdhidaivatayoranyonyopakAryopakArakatvAt /
kathaM pratiShThitAvityucyate rashmibhiH prakAshenAnugrahaM kurvanneSha Adityo 'smiMshcAkShuShe 'dhyAtme pratiShThitaH /
ayaM ca cAkShuShaH prANairAdityamanugR^ihNannamuShminnAditye 'dhidaive pratiShThitaH /
so 'smiJNcharIre vij~nAnamayo bhoktA yadA yasminkAla utkramiShyanbhavati tadAsau cAkShuSha AdityapuruSho rashmInupasaMhR^itya kevalenaudAsInyena rUpeNa vyavatiShThate /
tadAyaM vij~nAnamayaH pashyati shuddhameva kevalaM virashmyetanmaNDalaM candramaNDalamiva /
tadetadariShTadarshanaM prAsahgikaM pradarshayate /
kathaM nAma puruShaH karaNIye yatnavAnsyAditi /
nainaM cAkShuShaM puruShamurarIkR^itya taM pratyanugrahAyaite rashmayaH svAmikartavyavashAtpUrvamAgacchanto 'pi punastatkarmakShayamanurudhyamAnA iva nopayanti na pratyAgacchantyenam /
ato 'vagamyate parasparopakAryopakArakabhAvAtsatyasyaivaikasyA'tmanoM'shA vetAviti //2//



_______________________________________________________________________

START BrhUp 5,5.3

#<ya eSha etasmin maNDale puruShas tasya bhUr iti shiraH |
ekaM shira ekam etad akSharam |
bhuva iti bAhU |
dvau bAhU dve ete akShare |
svar iti pratiShThA |
dve pratiShThe dve ete akShare |
tasyopaniShad ahar iti |
hanti pApmAnaM jahAti ca ya evaM veda || BrhUp_5,5.3 ||>#


__________


BrhUpBh_5,5.3  tatra yo 'sau ko ya eSha etasminmaNDale puruShaH satyanAmA tasya vyAhR^itayo 'vayavAH /
katham /
bhUriti yeyaM vyAhR^itiH sA tasya shiraH /
prAthamyAt /
tatra sAmAnyaM svayamevAha shruti-ekamekasaMkhyAyiktaM shirastathaitadakSharamekaM bhUriti /
bhuva iti bAhU dvitvasAmAnyAddvau bAhU dve ete akShare /
tathA svariti pratiShThA dve pratiShThe dve ete akShare /
pratiShThe pAdau pratitiShThatyAbhyAmiti /
tasyAsya vyAhR^ityavayavasya satyasya brahmaNa upaniShadrahasyamabhidhAnam /
yenAbhidhAnenAbhidhIyamAnaM tadbrahmAbhimukho bhavati lokavat /
kAsAvityAha - ahariti ahariti caitadrUpaM hanterjahAteshceti yo veda sa hanti jahAti ca pApmAnaM ya evaM veda //3//



_______________________________________________________________________

START BrhUp 5,5.4

#<yo 'yaM dakShiNe 'kShan puruShas tasya bhUr iti shiraH |
ekaM shira ekam etad akSharam |
bhuva iti bAhU |
dvau bAhU dve ete akShare |
svar iti pratiShThA |
dve pratiShThe dve ete akShare |
tasyopaniShad aham iti |
hanti pApmAnaM jahAti ca ya evaM veda || BrhUp_5,5.4 ||>#


__________


BrhUpBh_5,5.4 evaM yo 'yaM dakShiNe 'kShanpuruShastasya bhUriti shira ityAdi sarvaM samAnam /
tasyopaniShadahamiti /
pratyagAtmabhUtatvAt /
pUrvavaddhAnterjahAteshceti //4//

#<iti shrImadbR^ihadAraNyakopaniShadbhAShye paJNcamAdhyAyasya paJNcamaM brAhmaNam //5//>#



_______________________________________________________________________

START BrhUp 5,6.1

#<manomayo 'yaM puruSho bhAHsatyaH |
tasminn antar hR^idaye yathA vrIhir vA yavo vA |
sa eSha sarvasyeshAnaH sarvasyAdhipatiH sarvam idaM prashAsti yad idaM kiJNca || BrhUp_5,6.1 ||>#


__________


BrhUpBh_5,6.1 upAdhInAmanekatvAdanekavisheShaNatvAcca tasyaiva prakR^itasya brahmaNo manaupAdhivishiShTasyopAsanaM vidhitsannAhamanomayo manaHprAyo manasyupalabhyamAnatvAt /
manasA copalabhata iti manomayo 'yaM puruSho bhAH satyo bhA eva satyaM sadbhAvaH svarUpaM yasya so 'yaM bhAH satyo bhAsvara ityetat /
manasaH sarvArthAvabhAsamatvAnmanomayatvAccAsya bhAsvaratvAt /
tasminnantarhR^idaye hR^idayasyAntastasminnityetat /
yathA vrIhirvA yavo vA pariNamata evaM parimANastasminnantarhR^idaye yogibhirdR^ishyata ityarthaH /
sa eSha sarvasyeshAnaH sarvasya svabhedajAtasyeshAnaH svAmI /
svAmitve 'pi sati kashcidamAtyAditantro 'yaM tu na tathA kiM tarhyadhipatiradhiShThAya pAlayitA /
sarvamidaM prashAsti yadidaM kiJNca yatkiJNccitsarvaM jagattatsarvaM prashAsti /
eM manomayasyopAsanAttathArUpApattireva phalam /
taM tathA yathepAsate tadeva bhavatIti brAhmaNam //1//

#<iti shrImadbR^ihadAraNyakopaniShadbhAShye paJNcamAdhyAyasya ShaShThaM brAhmaNam //6//>#



_______________________________________________________________________

START BrhUp 5,7.1

#<vidyud brahmety AhuH |
vidAnAd vidyut |
vidyaty enaM pApmano ya evaM veda vidyud brahmeti |
vidyud dhy eva brahma || BrhUp_5,7.1 ||>#


__________


BrhUpBh_5,7.1 tathaivopAsanAntaraM satyasya brahmaNo vishiShTaphalamArabhyate - vidyudbrahmetyAhuH /
vidyuto brahmaNo nirvacanamucyate - vidAnAdavakhaNDanAttamaso medhAndhakAraM vidArya hyavabhAsate 'to vidyut /
evaM guNaM vidyudbrahmeti yo vedAsai vidyatyavakhaNDayati vinAshayati pApmana enamAtmAnaM prati pratikUlabhUtAH pApmAno ye tAnsarvAnpApmano 'khaNDayatItyarthaH /
ya evaM veda vidyudbrahmeti tasyAnurUpaM phalam /
vidyuddhi yasmAdbrahma //1//

iti shrImadbR^ihadAraNyakopaniShadbhAShye paJNcamAdhyAyasya saptamaM brAhmaNam //7//



_______________________________________________________________________

START BrhUp 5,8.1

#<vAcaM dhenum upAsIta |
tasyAsh catvAraH stanAH |
svAhAkAro vaShaTkAro hantakAraH svadhAkAraH |
tasyai dvau stanau devA upajIvanti |
svAhAkAraM ca vaShaTkAraM ca |
hantakAraM manuShyAH |
svadhAkAraM pitaraH |
tasyAH prANa R^iShabho mano vatsaH || BrhUp_5,8.1 ||>#


__________


BrhUpBh_5,8.1 punarupAsanAntaraM tasyaiva brahmaNo vAgvai brahmeti vAgiti shabdasrayI tAM vAcaM dhenuM dhenuriva dhenuryathA dhenushcaturbhiH stanaiH stanyaM payaH kSharati vatsAyaivaM vAgdhenurvakShyamANaiH stanaiH paya ivAnnaM kSharati devAdibhyaH /
ke punaste stanA ye vA te yebhyaH kSharati /
tasyA etasyA vAco dhenvA dvau stanau devA upajIvanti vatsasthAnIyAH /
kau tau /
svAhAkAraM ca vaShaTkAraM ca /
AbhyAM hi havirdIyate devebhyaH /
hantakAraM manuShyAH /
hanteti manuShyebhyo 'nnaM prayacchanti /
svadhAkAraM ca vaShaTkAraM ca /
AbhyAM hi havirdIyate devebhyaH /
hantakAraM manuShyAH /
hanteti manuShyebhyo 'nnaM prayacchanti svadhAkAraM ca vaShaTkAraM ca /
AbhyAM hi havirdIyate devebhyaH /
hantakAraM manuShyAH /
hanteti manuShyebhyo 'nnaM prayacchanti /
svadhAkAraM pitaraH /
svadhAkAreNa hi pitR^ibhyaH svadhAM prayacchanti /
tasyA dhenvA vAcaH prANa R^iShabhaH /
prANena hi vAkprasUyate /
mano vatsaH /
manasA hi prasrAvyate /
manasA hyAlocite viShaye vAkpravartate /
tasmAnmano vatsasthAnIyam /
evaM vAgdhenUpAsakastAdbhAvyameva pratipadyate //1//

#<iti shrImadbR^ihadAraNyakopaniShadbhAShye paJNcamAdhyAyasyAShTamaM brAhmaNam //8//>#



_______________________________________________________________________

START BrhUp 5,9.1

#<ayam agnir vaishvAnaro yo 'yam antaH puruShe |
yenedam annaM pacyate |
yad idam adyate |
tasyaiSha ghoSho bhavati |
yam etat karNAv apidhAya shR^iNoti |
sa yadotkramiShyan bhavati nainaM ghoShaM shR^iNoti || BrhUp_5,9.1 ||>#


__________


BrhUpBh_5,9.1 ayamagnirvaishvAnanaraH pUrvavadupAsanAntaramayamagnirvaishvAnaraH /
ko 'yamagnirityAha-yo 'yamantaHpuruShe /
kiM sharIrArambhako netyucyate-yenAgninA vaishvAnarAkhyenedamannaM pacyate /
kiM tadannam /
yadidamadyate bhujyate 'nnaM prajAbhijaThiro 'gnirityarthaH /
tasya sAkShAdupalakShaNArthamidamAha-tasyAgnerannaM pacato jATharasyaiSha ghoSho bhavati /
ko 'sau /
yaM ghoShametaditi kriyAvisheShaNaM karNAvapidhAyAN^gulIbhyAmapidhAnaM kR^itvA shR^iNoti taM prajApatimupAsIta vaishvAnaramagnim /
atrApi tAdbhAvyaM phalam /
tatra prAsaN^gikamidamariShTalakShaNamucyate-so 'tra sharIre bhoktA yadotkramiShyanbhavati nainaM ghoShaM shR^iNoti //1//

#<iti shrImadbR^ihadAraNyakopaniShadbhAShye paJNcamAdhyAyasya navamaM brAhmaNam //9//>#



_______________________________________________________________________

START BrhUp 5,10.1

#<yadA vai puruSho 'smAl lokAt praiti sa vAyum Agacchati |
tasmai sa tatra vijihIte yathA rathacakrasya kham |
tena sa Urdhva Akramate |
sa Adityam Agacchati |
tasmai sa tatra vijihIte |
yathA lambarasya kham |
tena sa Urdhva Akramate |
sa candramasam Agacchati |
tasmai sa tatra vijihIte |
yathA dundubheH kham |
tena sa Urdhva Akramate |
sa lokam Agacchaty ashokam ahimam |
tasmin vasati shAshvatIH samAH || BrhUp_5,10.1 ||>#


__________


BrhUpBh_5,10.1 sarveShAmasminprakaraNa upAsanAnAM gatiriyaM phalaM cocyate-yadA vai puruSho vidvAnasmAllokAtpraiti sharIraM parityajati sa tadA vAyumAgacchatyantarikShe tiryagbhUto vAyuH stimito 'bhedyastiShThati /
sa vAyustatra svAtmani tasmai samprAptAya vijihote svAtmAvayavAnvigamayati cchidrIkarotyAtmAnamityarthaH /
kiMparimAmaM chidramiti /
ucyate-yathA ratha vakrasya khaM chidraM prasiddhaparimANam /
tena chidreNa sa vidvAnUrdhva Akramata UrdhvaH sangacchati sa AdityamAgacchati /
Adityo brahmalokaM jigamiShormArganirodhaM kR^itvA sthitaH so 'pyevaMvida upAsakAya dvAraM prayacchati /
tasmai sa tatra vijihote /
yathA lambarasya khaM vAditravisheShasya cchidraparimAmaM tena sa Urdhva Akramate sa candramasamAgacchati /
so 'pi tasmai tatra vijihIte /
yathA dundubheH khaM prasiddhaM tena sa Urdhva Akramate sa lokaM prajApatilokamAgacchati /
kiMvishiShTam /
ashokaM mAnasena duHkhena vivarjitamityetat /
ahimaM himavarjitaM shArIraduHkhavarjitamityarthaH /
taM prApya tasminvasati shAshvatIrnityAH samAH saMvatsarAnityarthaH /
brahmaNo bahUnkalpAnvasatItyetat //1//

#<iti shrImadbR^ihadAraNyakopaniShadbhAShye paJNcamAdhyAyasya dashamaM brAhmaNam //10//>#



_______________________________________________________________________

START BrhUp 5,11.1

#<etad vai paramaM tapo yad vyAhitas tapyate |
paramaM haiva lokaM jayati ya evaM veda |
etad vai paramaM tapo yaM pretam araNyaM haranti |
paramaM haiva lokaM jayati ya evaM veda |
etad vai paramaM tapo yaM pretam agnAv abhyAdadhati |
paramaM haiva lokaM jayati ya evaM veda || BrhUp_5,11.1 ||>#


__________


BrhUpBh_5,11.1 etadvai paramaM tapaH /
kiM tat /
yadyAhito vyAdhito jvarAdiparigR^ihItaH sanyattapyate tadetatparamaM tapa ityevaM cintayet /
duHkhasAmAnyAt /
tasyaivaM cintayato viduShaH karmakShayahetustadeva tapo bhavatyanindato 'viShIdataH /
sa eva ca tena vij~nAnatapasA dagdhakilbaShaH paramaM haiva lokaM jayati ya evaM veda /
tathaitadvai paramaM tapo yaM pretamagnAvabhyAdadhati /
agnipraveshasAmAnyAt /
paramaM haiva lokaM jayati ya evaM veda //1//

#<iti shrImadbR^ihadAraNyakopaniShadbhAShye paJNcamAdhyAyasyaikAdashaM brAhmaNam //11//>#



_______________________________________________________________________

START BrhUp 5,12.1

#<annaM brahmety eka AhuH |
tan na tathA |
pUyati vA annam R^ite prANAt |
prANo brahmety eka AhuH |
tan na tathA |
shuShyati vai praNa R^ite 'nnAt |
ete ha tv eva devate ekadhAbhUyaM bhUtvA paramatAM gacchataH |
tad dha smAha prAtR^idaH pitaram |
kiM svid evaivaM viduShe sAdhu kuryAM kim evAsmA asAdhu kuryAm iti |
sa ha smAha pANinA mA prAtR^ida |
kas tv enayor ekadhAbhUyaM bhUtvA paramatAM gacchatIti |
tasmA u haitad uvAca vIti |
annaM vai vi |
anne hImAni sarvANi bhUtAni viShTAni |
ram iti |
prANo vai ram |
prANe hImAni sarvANi bhUtAni ramante |
sarvANi ha vA asmin bhUtAni vishanti |
sarvANi bhUtAni ramante ya evaM veda || BrhUp_5,12.1 ||>#


__________


BrhUpBh_5,12.1 annaM brahmeti /
tathaitadupAsanAntaraM vidhitsannAha-annaM brahmAnnamadyate yattadbrahmetyeka AcAryA Ahustanna tathA grahItavyamannaM brahmeti /
anye cA'huH prANo brahmeti tacca tathA na grahItavyam /
kimarthaM punarannaM brahmeti na grAhyam /
yasmAtpUyati klidyate pUtibhAvamApadyata R^ite prANAttatkathaM brahma bhavitumarhati /
brahma hi nAma tadyadavinAshi /
astu tarhi prANo brahma /
naiva /
yasmAcchuShyati vai prANa R^ite 'nnAt /
attA hi prANaH /
ato 'nnenA'dyena vinA na shaknotyAtmAnaM dhArayitum /
tasmAcchruShyati vai prANa R^ite 'nnAt /
ata ekaikasya brahmatA nopapadyate yasmAttasmAdete ha tvevAnnaprANadevate ekadhAbhUyamekadhAbAvaM bhUtvA gatvA paramatAM paramatvaM gacchato brahmatvaM prApnutaH /
tadetadevamadhyavasya ha smA'ha sma prAtR^ido nAma pitarAtmanaH kiMsviditisviditi vitarke /
yathA mayA brahma parikalpitamevaM viduShe kiMsvitsAdhu kuryAM sAdhu shobhanaM pUjAM kAM tvasmai kuryAmityabhiprAyaH /
kinevAsmai viduShe 'sAdhu kuryAM kR^itakR^ityo 'sAvityabhiprAyaH /
annaprANau sahabhUto brahmeti vidvAnnAsAvasAdhukaramena khaNDito bhavati /
nApi sAdhukaraNena mahIkR^itaH /
tadevaMvAdinaM sa pitA ha smA'ha pANinA hastena nivArayanmA prAtR^ida maivaM vocaH /
kastvenayorannaprANayorekadhAbhUyaM bhUtvA paramatAM kastu gacchati na kashcidapi vidvAnanena brahmadarshanena paramatAM gacchati /
tasmAnnaivaM vaktumarhasi kR^itakR^ityo 'sAviti /
yadyevaM bravItu bhavAnkathaM paramatAM gacchatIti /
tasmA u haitadvakShyamANaM vaca uvAca /
kiM tat /
vIti /
kiM tadvIti /
ucyate-annaM vai vi /
anne hi yasmAdimAni sarvANi bhUtAni viShTAnyAshritAnyato 'nnaM vItyucyate /
kiJNca ramiti /
ramiti coktavAnpitA /
kiM punastadram /
prANo vai ram /
kuta ityAha /
prANe hi kashcidanAyatano nirAshrayo ramate /
nApi satyapyAyatane 'prANo durbalo ramate /
yadA tvAyatanavAnprANI balavAMshca tadA kR^itArthamAtmAnaM manyamAno ramate lokaH /
"yuvA syAtsAdhuyuvAdhyAyakaH"ityAdishruteH /
idAnImevaMvidaH phalamAha - sarvANi ha vA asminbhUtAni vishantyannaguNaj~nAnAtsarvANi bhUtAni ramante prANaguNaj~nAnAdya evaM veda //1//

#<iti shrImadbR^ihadAraNyakopaniShadbhAShye paJNcamAdhyAyasya dvAdashaM brAhmaNam //12//>#



_______________________________________________________________________

START BrhUp 5,13.1

#<uktham |
prANo vA uktham |
prANo hIdaM sarvam utthApayati |
ud dhasmAd ukthavid vIras tiShThati |
ukthasya sAyujyaM salokatAM jayati ya evaM veda || BrhUp_5,13.1 ||>#


__________


BrhUpBh_5,13.1 uktham /
tathopAsanAntaramukthaM shasram /
taddhi pradhAnaM mahAvrate kratau /
kiM punastaduktham /
prANo vA uktham /
prANashca pradhAna indriyANAmukthaM ca shasrANAmata ukthamityupAsIta /
kathaM prANa ukthamityAha-prANo hi yasmAdidaM sarvamutthApayati /
utthApanAduktha prANaH /
na hyaprANaH kashciduttiShThati /
tadupAsanaphalamAha-uddhAsmAdevaMvida ukthavitprANavidvIraH putra uttiShThati ha dR^iShTametatphalam /
adR^iShTaM tUkthasya sAyujyaM salokatAM jayati ya evaM veda //1//



_______________________________________________________________________

START BrhUp 5,13.2

#<yajuH |
prANo vai yajuH |
prANe hImAni sarvANi bhUtAni yujyante |
yujyante hAsmai sarvANi bhUtAni shraiShThyAya |
yajuShaH sAyujyaM salokatAM jayati ya evaM veda || BrhUp_5,13.2 ||>#


__________


BrhUpBh_5,13.2 yajuriti copAsIta prANam /
prANau vai yajuH /
kathaM yujaH prANaH /
prANe hi yasmAtsarvANi bhUtAni yujyante /
na hyasati prANe kenacitkasyacidyogasAmarthyam /
ato yunaktIti prANo yajuH /
evaMvidaH phalamAha-yujyanta udyacchanta ityarthaH /
hAsmA evaMvide sarvANi bhUtAni shraiShThyaM shreShThabhAvastasmai shraiShThyAya shreShThabhAvAya naH shreShTho bhavediti /
yajuShaH prANasya sAyujyamityAdi sarva samAnam //2 // //



_______________________________________________________________________

START BrhUp 5,13.3

#<sAma |
prANo vai sAma |
prANe hImAni sarvANi bhUtAni samyaJNci |
samyaJNci hAsmai sarvANi bhUtAni shraiShThyAya kalpante |
sAmnaH sAyujyaM salokatAM jayati ya evaM veda || BrhUp_5,13.3 ||>#


__________


BrhUpBh_5,13.3 sAmeti copAsIta prANam /
prANo vai sAma /
kathaM prANaH sAma /
prANe hi yasmAtsarvANi bhUtAni samyaJNci saMgacchante saMgamanAtsAmyApattihetutvAtsAma prANaH /
samyaJNci saMgacchante hAsmai sarvANi bhUtAni /
na kevalaM saMgacchanta eva shreShThabhAvAya cAsmai kalpante samarthyante /
sAmnaH sAyujyamityAdi purvavat //3//



_______________________________________________________________________

START BrhUp 5,13.4

#<kShatram |
prANo vai kShatram |
prANo hi vai kShatram |

trAyate hainaM prANaH kShaNitoH |
pra kShatram atram Apnoti |
kShatrasya sAyujyaM salokatAM jayati ya evaM veda || BrhUp_5,13.4 ||>#


__________


BrhUpBh_5,13.4 taM prANaM kShattramityupAsIta /
prANau vai kShattraM prasiddhametatprANo hi vai kShattram /
kathaM prasiddhametatprANo hi vai kShattram /
kathaM prasiddhatetyAha-trAyate pAlayatyenaM piNDaM dehaM prANaH kShaNitoH shasrAdihiMsitAtpunarmAMsenA'pUrayati yasmAttasmAtkShatatrANAtprasiddhaM kShattratvaM prANasya /
vidvatphalamAha-pra kShattramatraM na trAyate 'nyena kenacidityatraM kShattraM prANaM prApnotItyarthaH /
shAkhAntare vA pAThAtkShattramAtraM prANo bhavatItyarthaH /
kShattrasya sAyujyaM salokatAM jayati ya evaM veda //4//

#<iti shrImadbR^ihadAraNyakopaniShadbhAShye paJNcamAdhyAyasya trayodashaM brAhmaNam //13//>#



_______________________________________________________________________

START BrhUp 5,14.1

#<bhUmir antarikShaM dyaur ity aShTAv akSharANi |
aShTAkSharaM ha vA ekaM gAyatryai padam |
etad u haivAsyA etat |
sa yAvad eShu triShu lokeShu tAvad dha jayati yo 'syA etad evaM padaM veda || BrhUp_5,14.1 ||>#


__________


BrhUpBh_5,14.1 brahmaNo hR^idayAdyanekopAdhivishiShTasyopAsanamuktamathedAnIM gAyatryupAdhivishiShTasyopAsanaM vaktavyamityArabhyate /
sarvacchandasAM hi gAyatrIcchandaH pradhAnabhUtam /
tatprayoktR^igayatrANAdgAyatrIti vakShyati /
na cAnyeShAM chandasAM prayoktR^iprANatrANasAmarthyam /
prANAtmabhUtA ca sA sarvacchandasAM cA'tmA prANaH /
prANashca kShatatrANAtkShattramityuktam /
prANashca gAyatrI /
tasmAttadupAsanameva vidhitsyate /
dvijottamajanmahetutvAcca /
gAyatryA brAhmaNamasR^ijata triShTubhA rAjanyaM jagatyA vaishyamati dvijottamasya dvitIyaM janma gAyatrInimittam /
tasmAtpradhAnA gAyatrI brAhmaNA vyutthAya brAhmaNA abhivadanti sa brAhmaNo vipApo virajo 'vicikitso brAhmaNo bhavatItyuttamapuruShArthasaMbandhaM brAhmaNasya darshayati /
tacca brAhmaNatvaM gAyatrIjanmamUlamato vaktavyaM gAyatryAH satattvam /
gAyatryA hi yaH sR^iShTo dvijottamo niraN^kusha evottamapuruShArthasAdhane 'dhikriyate 'tastanmUlaH paramapuruShArthasaMbandhaH /
tasmAttadupAsanavidhAnAyA'ha-bhUmirantarikShaM dyaurityetAnyaShTAvakSharANi /
aShTAkSharamaShTAvakSharANi yasya tadidamaShTAkSharam /
ha vai prasiddhAvadyotakau /
ekaM prathamaM gAyatryai gAyatryAH padam /
yakAreNaivAShTatvapUraNam /
etadu haivaitadevAsyA gAyatryAH padaM pAdaH prathamo bhUmyAdilakShaNasrailokyAtmA /
aShTAkSharatvasAmAnyAt /
evametattrailokyAtmakaM gAyatryAH prathamaM padaM yo vedatasyaitatphalam-sa vidvAnyAvatkiJNcideShu triShu jetavyaM tAvatsarvaM ha jayati yo 'syA etadevaM padaM veda //1//



_______________________________________________________________________

START BrhUp 5,14.2

#<R^ico yajUShi sAmAnIty aShTAv akSharANi |
aShTAkSharaM ha vA ekaM gAyatryai padam |
etad u haivAsyA etat |
sa yAvatIyaM trayI vidyA tAvad dha jayati yo 'syA etad evaM padaM veda || BrhUp_5,14.2 ||>#


__________


BrhUpBh_5,14.2 tadarco yajUMsi sAmAnIti trayIvidyAnAmAkSharANyetAnyapyaShTAveva tathaivAShTAkSharaM ha vA ekaM gAyatryai padaM dvitIyametadu haivAsyA etadR^igyajuHsAmalakShaNamaShTAkSharatvasAmAnyAdeva /
sa yAvatIyaM trayI vidyA trayyA vidyayA yAvatphalajAtamApyate tAvaddha jayati yo 'syA etadgAyatryAsraividyalakShaNaM padaM veda //2//



_______________________________________________________________________

START BrhUp 5,14.3

#<prANo 'pAno vyAna ity aShTAv akSharANi |
aShTAkSharaM ha vA ekaM gAyatryai padam |
etad u haivAsyA etat |
sa yAvad idaM prANi tAvad dha jayati yo 'syA etad evaM padaM veda |
athAsyA etad eva turIyaM darshataM padaM parorajA ya eSha tapati |
yad vai caturthaM tat turIyam |
darshataM padam iti dadR^isha iva hy eShaH |
parorajA iti sarvam u hy evaiSha raja upary upari tapati |
evaM haiva shriyA yashasA tapati yo 'syA etad evaM padaM veda || BrhUp_5,14.3 ||>#


__________


BrhUpBh_5,14.3 tathA prANo 'pAno vyAna etAnyapi prANAdyabhidhAnAkSharANyaShTau /
tacca gAyatryAstR^itIyaM padaM yAvadidaM prANijAtaM tAvaddha jayati yo 'syA etadevaM gAyatryAstR^itIyaM padaM veda /
athAnantaraM gAyatryAsripadAyAH shabdAtmikAyAsturIyaM padamucyate 'bhidheyabhUtamasyAH prakR^itAyA gAyatryA etadeva vakShyamAmaM turIyaM darshataM padaM parorajA ya eSha tapati /
turIyamityAdivAkyapadArthaM svameva vyAcaShTe shrutiH-yadvai caturthaM prasiddhaM loke tadidaM turIyashabdenAbhidhIyate /
darshataM padamityasya kor'tha ityucyate-dadR^isha iva dR^ishyata iva hyeSha maNDalasthaH puruSho rajo rajojAtaM samastaM lokamityarthaH /
uparyuparyAdhipatyabhAvena sarvaM lokaM rajojAtaM tapati /
uparyuparIti vIpsA sarvalokAdhipatyakhyApanArthA /
nanu sarvashabdenaiva siddhatvAdvIpsAnarthikA /
naiSha doShaH /
yeShAmupariShTAtsavitA dR^ishyate tadviShaya eva sarvashabdaH syAdityAshaN^kAnivR^ittyarthA vIpsA /
"ye cAmuShmAtparAJNco lokAsteShAM ceShTe devakAnAM ca"iti shrutyanrAt /
tasmAtsarvAvarodhArthA vIpsA /
yathAsau savitA sarvAdhipatyalakShaNayA shriyA yashasA ca khyAtyA tapatyevaM haiva shriyA yashasA ca tapati yo 'syA etadevaM turIyaM darshataM padaM veda //3//



_______________________________________________________________________

START BrhUp 5,14.4

#<saiShA gAyatry etasmiMs turIye darshate pade parorajasi pratiShThitA |
tad vai tat satye pratiShThitam |
cakShur vai satyam |
cakShur hi vai satyam |
tasmAd yad idAnIM dvau vivadamAnAv eyAtam aham adarsham aham ashrauSham iti |
ya evaM brUyAd aham adarsham iti |
tasmA eva shraddadhyAma |
tad vai tat satyaM bale pratiShThitam |
prANo vai balam |
tat prANe pratiShThitam |
tasmAd Ahur balaM satyAd ogIya iti |
evaM v eShA gAyatry adhyAtmaM pratiShThitA |
sA haiShA gayAMs tatre |
prANA vai gayAH |
tat prANAs tatre |
tad yad gayAMs tatre tasmAd gAyatrI nAma |
sa yAm evAmUM sAvitrIm anvAhaiShaiva sA |
sa yasmA anvAha tasya prANAMs trAyate || BrhUp_5,14.4 ||>#


__________


BrhUpBh_5,14.4 saiShA tripadoktA yA trailokyatraividyaprANalakShaNA gAyatryetasmiMshcaturthe turIye darshate pade parorajasi pratiShThitA /
mUrtAmUrtarasatvAdAdityasya /
rasApAye hi vastu nIrasamapratiShThitaM bhavati /
yathA kAShThAdi dagdhasAraM tadvat /
tathA mUrtAmUrtarasatvAdAdityasya /
rasApAye hi vastu nIrasamapratiShThitaM bhavati /
yathA kAShThAdi dagdhasAraM tadvat /
tathA mUrtAmUrtAtmakaM jagattripadA gAyatryAditye pratiShThitA tadrasatvAtsaha tribhiH pAdaiH /
tadvai turIyaM padaM satye pratiShThitam /
kiM punastatsatyamityucyate-cakShurvai satyam /
kathaM cakShuH satyamityAha-prasiddhametaccakShurhi vai satyam /
kathaM prasiddhatetyAha-tasmAdyadidAnImeva dvau vivadamAnau viruddhaM vadamAnAveyAtAmAgaccheyAtAmahamadarshaM dR^iShTavAnanasmItyanya AhAhamashrauShaM tvayA dR^iShTaM na tathA tadvastviti tayorya evaM brUyAdahamadrAkShamiti tasmA eva shraddadhyAma napunaryo brUyAdahamashrauShamiti /
shroturmR^iShA shravaNamapi saMbhavati na tu cakShuSho mR^iShA darshanam /
tasmAnnAshrauShamityuktavate shraddadhyAma /
tasmAtsatyapratipattihetutvAtsatyaM cakShustasminsatye cakShuShi saha tribhiritaraiH pAdaisturIyaM padaM pratiShThitamityarthaH /
uktaM ca sa AdityaH kasminpratiShThita iti cakShuShIti /
tadvai turIyapadAshrayaM satyaM bale pratiShThitam /
kiM punastadbalamityAha-prANo vai balaM tasminprANe bale pratiShThitaM satyam /
tathA coktaM sUtre tadotaM ca protaM ceti /
yasmAdbale satyaM pratiShThitaM tasmAdAhurbalaM satyAdogIya ojIya ojastaramityarthaH /
loke 'pi yasminhi yadAshritaM bhavati tasmAdAshritAdAshrayasya balavattaratvaM prasiddham /
na hi durbalaM balavataH kvacidAshrayabhUtaM dR^iShTam /
evamuktanyAyena u eShA gAyatryadhyAtmamadhyAtme prANe pratiShThitA /
saiShA gAyatrI prANaH /
ato gAyatryAM jagatpratiShThitam /
yasminprANe sarve devA ekaM bhavanti /
sarvaM vedAH karmANi phalaM ca saivaM gAyatrI prANarUpA satI jagata AtmA /
sA haiShA gayAMstatre trAtavatI /
ke punargayAH prANA vAgAdayo vai gayAH /
shabdakaramAt /
tAMstatre saiShA gAyatrI /
tattatra yadyasmAdgayAMstatre tasmAdgAyatrI nAma /
gAyatrANAdgAyatrIti prathitA /
sa AcArya upanIya mANavakamaShTavarShaM yAmevAmUM gAyatrIM sAvitrIM savitR^idevatAkAmanvAha pacchordharcashaH samastAM ca /
eShaiva sA sAkShAtprANo jagata AtmA mANavakAya samarpitehedAnIM vyAkhyAtA nAnyA sa AcAryo yasmai mANavakAyAnvAhAnuvakti tasya mANavakasya gayAnprANAMsrAyate narakAdipatanAt //4//



_______________________________________________________________________

START BrhUp 5,14.5

#<tAM haitAm eke sAvitrIm anuShTubham anvAhuH |
vAg anuShTup |
etad vAcam anubrUma iti |
na tathA kuryAt |
gAyatrIm eva sAvitrIm AnubrUyAt |
yadi ha vA apy evaMvid bahv iva pratigR^ihNAti na haiva tad gAyatryA ekaM cana padaM prati || BrhUp_5,14.5 ||>#


__________


BrhUpBh_5,14.5 tAmetAM sAvitrIM haike shAkhino 'nuShTupchandaskAmanvAhurupanItAya /
tadabhiprAyamAha-vAganuShTup /
vAkca sharIre sarasvatI tAmeva hi vAcaM sarasvatIM mANavakAyAnubrUma ityetadvadantaH /
na tathA kuryAnna tathA vidyAdyatta AhurmR^iShaiva tat /
kiM tarhi gAyatrImeva sAvitrImanubrUyAt /
kasmAt /
yasmAtprANo gAyatrItyuktam /
prANa ukte vAkca sarasvatI cAnye ta prANAH sarvaM mANavakAya samarpitaM bhavati /
kiJNcedaM prAsaN^gikamuktvA gAyatrIvidaM stauti-yadi ha vA apyevaMvidbahviva na hi tasya sarvAtmano bahu nAmAsti kicitsarvAtmakatvAdviduShaH pratigR^ihNAti na haiva tatpratigrahajAtaM gAyatryA ekaJNcanaikamapi padaM prati paryAptam //5//



_______________________________________________________________________

START BrhUp 5,14.6

#<sa ya imAMs trIMl lokAn pUrNAn pratigR^ihNIyAt so 'syA etat prathamaM padam ApnuyAt |
atha yAvatIyaM trayI vidyA yas tAvat pratigR^ihNIyAt so 'syA etad dvitIyaM padam ApnuyAt |
atha yAvad idaM prANi yas tAvat pratigR^ihNIyAt so 'syA etat tR^itIyaM padam ApnuyAt |
athAsyA etad eva turIyaM darshataM padaM parorajA ya eSha tapati |
naiva kena canApyam |
kuta u etAvat pratigR^ihNIyAt || BrhUp_5,14.6 ||>#


__________


BrhUpBh_5,14.6 sa ya imAMsrInsa yo gAyatrIvidimAnbhUrAdIMsrIngo 'shvAdidhanapUrNAMllokAnpratigR^ihNIyAtsa pratigraho 'syA gAyatryA etatprathamaM padaM yadvyAkhyAtamApnuyAtprathamapadavij~nAnaphalaM tena bhuktaM syAnna tvadhikadoShotpAdakaH sa pratigrahaH /
atha punaryAvatIyaM trayI vidyA yastAvatpratigR^ihNIyAtso 'syA etattR^itIyaM padamApnuyAt /
tena tR^itIyapadavij~nAnaphalaM bhuktaM syAt /
kalpayitvedamicyate /
pAdatrayasamamapi yadi kashcitpratigR^ihNIyAttatpAdatrayavij~nAnaphalasyaiva kShayakAraNaM na tvanyasya doShasya kartR^itve kShamam /
na caivaM dAtA pratigrahItA vA /
gAyatrIvij~nAnastutaye kalpyate /
dAtA pratigrahItA ca yadyapyevaM saMbhAvyate nAsau pratigraho 'parAdhakShamaH /
kasmAdyato 'bhyadhikamapi puruShArthavij~nAnamavashiShTameva caturthapAdaviShayaM gAyatryAstaddarshayati /
athAsyA etadeva turIyaM darshataM padaM parorajA ya eSha tapati /
yaccaitannaiva kenacana kenacidapi pratigraheNA'pyaM naiva prApyamityarthaH /
yathA pUrvoktAni trINi padAni /
etAnyapi naivA'pyAni kenacitkalpayitvaivamuktaM paramArthataH kuta u etAvatpratigR^ihNoyAttrailokyAdisamam /
tasmAdgAyatryevaMprakAropAsyetyarthaH //6//



_______________________________________________________________________

START BrhUp 5,14.7

#<tasyA upasthAnam |
gAyatry asy ekapadI dvipadI tripadI catuShpadi |
apad asi |
na hi padyase |
namas te turIyAya darshatAya padAya parorajase |
asAv ado mA prApad iti |
yaM dviShyAd asAv asmai kAmo mA samardhIti vA |
na haivAsmai sa kAmaH samR^idhyate yasmA evam upatiShThate |
aham adaH prApam iti vA || BrhUp_5,14.7 ||>#


__________


BrhUpBh_5,14.7 tasyA upasthAnaM tasyA gAyatryA upasthAnamupetya sthAnaM namaskaraNamanena mantreNa /
kau'sau mantra ityAha-he gAyatryasi bhavasi trailokyapAdenaikapadI trayIvidyArUpeNa dvitIyena dvipadI /
prANAdinA tR^itIyena tripadyasi /
caturthena turIyeNa catuShpadyasi /
evaM caturbhiH pAdairupAsakaiH padyase j~nAyase 'taH paraM pareNa nirupAdhikena svenA'tmanApadasi /
avidyamAnaM padaM yasyAstava yena padyase sA tvamapadasi yasmAnnahi padyase neti netyAtmatvAt /
ato vyavahAraviShayAya namabhte turIyAya darshatAya padAya poradase /
asau shatruH pApmA tvatprAptivighnakaro 'dastadAtmanaH kAryaM yattvatprAptivighnakartR^itvaM mA prApanmaiva prApnotu /
itishabdo mantraparisamAptyarthaH /
yaM dviShyAdyaM prati dveShaM kuryAtsvayaM vidvAMstaM pratyanenopasthAnamasau shatruramukanAmeti nAma gR^ihNIyAdasmai yaj~nadattAyAbhipretaH kAmo mA samR^iddhi samR^iddhiM mA prApnotviti vopatiShThate /
na haivAsmai devadattAya sa kAmaH samR^idhyate /
kasmai /
yasmA evamupatiShThate /
ahamado devadattAbhipretaM prApamiti vopatiShThate /
asAvado mA prApadityAditrayANAM mantrapadAnAM yathAkAmaM vikalpaH //7//



_______________________________________________________________________

START BrhUp 5,14.8

#<etad dha vai taj janako vaideho buDilam AshvatarAshvim uvAca -- yan nu ho tad gAyatrIvid abrUthAH |
atha kathaM hastIbhUto vahasIti |
mukhaM hy asyAH samrAN na vidAM cakareti hovAca |
tasyA agnir eva mukham |
yadi ha vA api bahv ivAgnAv abhyAdadhati sarvam eva tat saMdahati |
evaM haivaivaMvid yady api bahv iva pApaM kurute sarvam eva tat saMpsAya shuddhaH pUto 'jaro 'mR^itaH saMbhavati || BrhUp_5,14.8 ||>#


__________


BrhUpBh_5,14.8 gAyatryA mukhavidhAnAyArthavAda ucyate-etaddha kila vai smaryate /
tattatra gAyatrIvij~nAnaviShaye janako vaideho buDilo nAmato 'shvatarAshvasyApatyamAshvatarAshvistaM kiloktavAn /
yannu iti vitarke ho aho ityetattadyattvaM gAyatrIvidbrUthA gAyatrIvidasmIti yadabrUthAH kimidaM tasya vacaso 'nanurUpam /
atha kathaM yadi gAyatrIvitpratigrahadoSheNa hastobhUto vahasIti /
sa pratyAha rAj~nA smArito mukhaM gAyatryA hi yasmAdasyA he samrANna vidAJNcakAra na vij~nAtavAnasmIti hovAca /
ekAhgavikalatvAdgAyatrIvij~nAnaM mamAphalaM jAtam /
shR^iNu tarhi tasyA gAyatryA agnireva mukham /
yadi ha vA api bahvivendhanamagnAvabhyAdadhati laukikAH sarvameva tatsaMdahatyevendhanamagnirevaM haivaivaMvidgAyatryA agnirmukhamityevaM vettItyevaMvitsyAtsvayaM gAyatryAtmAgnimukhaH san /
yadyapi bahviva pApaM kurute pratigrahAdidoShaM tatsarvaM pApajAtaM saMpsAya bhakShayitvA shuddho 'gnivatpUtashca tasmAtpratigrahadoShAdgAyatryAtmAjaro 'mR^itashca saMbhavati //8//

#<iti shrImadbR^ihadAraNyakopaniShadbhAShye paJNcamAdhyAyasya caturdashaM brAhmaNam //14//>#



_______________________________________________________________________

START BrhUp 5,15.1

#<hiraNmayena pAtreNa satyasyApihitaM mukham |
tat tvam pUShann apAvR^iNu satyadharmAya dR^iShTaye |
pUShann ekarShe yama sUrya prAjApatya vyUha rashmIn samUha tejaH |
yat te rUpaM kalyANatamam tat te pashyAmi yo 'sAv asau puruShaH so 'ham asmi |
vAyur anilam amR^itam athedaM bhasmAntaM sharIram |
oM krato smara kR^itaM smara krato smara kR^itaM smara |
agne naya supathA rAye 'smAn vishvAni deva vayunAni vidvAn |
yuyodhy asmaj juhurANam eno bhUyiShThAM te namauktiM vidhema || BrhUp_5,15.1 ||>#


__________


BrhUpBh_5,15.1 yo j~nAnakarmasamuccayakArI so 'ntakAla AdityaM prArthayati /
asti ca prasaN^go gAyatryAsturIyaH pAdo hi saH /
tadupasthAnaM prakR^itamataH sa eva prArthyate /
hiraNyamayena jyotirmayena pAtreNa yathA pAtreNeShTaM vastvapidhIyata evamidaM satyAkhyaM brahma jyotirmayena maNDalenApihitamivAsamAhitacetasAmadR^ishyatvAttaducyate /
satyasyApihitaM mukhaM mukhyaM svarUpaM tadapidhAnaM pAtramapidhAnamiva darshanapratibandhakAraNaM tattvaM he pUShaJNjagataH poShaNatpUShA savitApAvR^iNvapAvR^itaM kuru darshanapratibandhakAraNamapanayetyarthaH /
satyadharmAya satyaM dharmo 'sya mama so 'haM satyadharmA tasmai tvadAtmabhUtAyetyarthaH /
dR^iShTaye darshanAya /
pUShannityAdIni nAmAnyAmantraNArthani savituH /
ekarSha ekashcAsAvR^iShishcaikarShirdarshanAdR^iShiH /
sa hi sarvasya jagata AtmA cakShushca sansarvaM pashyatyeko vA gacchatItyekarShiH"sUrya ekAkI carati"iti mantravarNAt /
yama sarvaM hi jagataH saMyamanaM tvatkR^itam /
sUrya suShThu vIrayate rasAnrashmInprANAndhiyo vA jagata iti /
prAjApatya prajApaterIshvarasyApatyaM hiraNyagarbhasya vA he prAjApatya vyUha vigamaya rashmIn /
samUha saMkShipA'tmanastejo yenAhaM shaknuyAM tvatsvarUpamaJNjasA draShTam /
vidyotana iva rUpANAmata upasaMhara tejaH /
yatte tava rUpaM sarvakalyANAnAmatishayena kalyANaM kalyANatamaM tatte pashyAmi /
pashyAmo vayaM vacanavyatyayena /
yo 'sau bhUrbhuvaHsvarvyAhR^ityavayavaH puruShaH puruShAkR^ititvAtpuruShaH so 'hamasmi bhavAmi /
aharamiti copaniShada uktatvAdAdityacAkShuShayostadevedaM parAmR^ishyate so 'hamasmyamR^itamiti saMbandhaH /
mamAmR^itasya satyasya sharIrapAte sharIrastho yaH prANo vAyuH so 'nilaM bAhyaM vAyumeva pratigacchatu /
tathAnyA devatAH svAM svAM prakR^itiM gacchantu /
athedamapi bhasmAntaM satpR^ithivIM yAtu sharIram /
athedAnImAtmanaH saMkalpabhUtAM manasi vyavasthitAmagnidevatAM prArthayate-oM krato /
oMmiti krato iti ca saMbodhanArthaveva /
oN^kArapratIkatvAdom /
manomayatvAcca kratuH /
he oM he krato smara smartavyamantakAle hi tvatsmaraNavashAdiShTA gatiH prApyate 'taH prArthyate yanmayA kR^itaM tatsmara punaruktirAdarArthA /
kiJNca he 'gne naya prApaya supathA shobhanena mArgeNa rAye dhanAya karmaphalaprAptaya ityarthaH /
na dakShiNena kR^iShNena punarAvR^ittiyuktena kiM tarhi shuklenaiva supathAsmAnvishvAni sarvANi he deva vayunAni praj~nAnAni sarvaprANinAM vidvAn /
kiJNca yuyodhyapanaya viyojayAsmadasmatto juhurANaM kuTilamenaH pApaM pApajAtaM sarvam /
tena pApena viyuktA vayameShyAma uttareNa pathA tvatprasAdAt /
kintu vayaM tubhyaM paricaryAM kartuM na shaknumo bhUyiShThAM bahutamAM te tubhyaM namauktiM namaskAravacanaM vidhema namaskAroktyA paricaremetyarthaH /
anyatkartumashaktAH santa iti //1 // //

iti shrImadbR^ihadAraNyakopaniShadi paJNcamAdhyAyasya paJNcadashaM brAhmaNam //15 // //
#<
iti bR^ihadAraNyakopaniShadi paJNcamodhyAyaH //5//>#

