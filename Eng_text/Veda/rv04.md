
\EN{4001011} tvAM hy agne sadam it samanyavo devAso devam aratiM nyerira iti kratvA nyerire | 
\EN{4001012} amartyaM yajata martyeSv A devam AdevaM janata pracetasaM vishvam AdevaM janata pracetasam || 
\EN{4001021} sa bhrAtaraM varuNam agna A vavRtsva devAM achA sumatI yaj~navanasaM jyeSThaM yaj~navanasam | 
\EN{4001022} RtAvAnam AdityaM carSaNIdhRtaM rAjAnaM carSaNIdhRtam || 
\EN{4001031} sakhe sakhAyam abhy A vavRtsvAshuM na cakraM rathyeva raMhyAsmabhyaM dasma raMhyA | 
\EN{4001032} agne mRLIkaM varuNe sacA vido marutsu vishvabhAnuSu tokAya tuje shushucAna shaM kRdhy asmabhyaM dasma shaM kRdhi || 
\EN{4001041} tvaM no agne varuNasya vidvAn devasya heLo 'va yAsisISThAH | 
\EN{4001042} yajiSTho vahnitamaH shoshucAno vishvA dveSAMsi pra mumugdhy asmat || 
\EN{4001051} sa tvaM no agne 'vamo bhavotI nediSTho asyA uSaso vyuSTau | 
\EN{4001052} ava yakSva no varuNaM rarANo vIhi mRLIkaM suhavo na edhi || 
\EN{4001061} asya shreSThA subhagasya saMdRg devasya citratamA martyeSu | 
\EN{4001062} shuci ghRtaM na taptam aghnyAyA spArhA devasya maMhaneva dhenoH || 
\EN{4001071} trir asya tA paramA santi satyA spArhA devasya janimAny agneH | 
\EN{4001072} anante antaH parivIta AgAc chuciH shukro aryo rorucAnaH || 
\EN{4001081} sa dUto vishved abhi vaSTi sadmA hotA hiraNyaratho raMsujihvaH 
\EN{4001082} rohidashvo vapuSyo vibhAvA sadA raNvaH pitumatIva saMsat || 
\EN{4001091} sa cetayan manuSo yaj~nabandhuH pra tam mahyA rashanayA nayanti 
\EN{4001092} sa kSety asya duryAsu sAdhan devo martasya sadhanitvam Apa || 
\EN{4001101} sa tU no agnir nayatu prajAnann achA ratnaM devabhaktaM yad asya | 
\EN{4001102} dhiyA yad vishve amRtA akRNvan dyauS pitA janitA satyam ukSan || 
\EN{4001111} sa jAyata prathamaH pastyAsu maho budhne rajaso asya yonau | 
\EN{400111b apAd ashIrSA guhamAno antAyoyuvAno vRSabhasya nILe || 
\EN{4001121} pra shardha Arta prathamaM vipanyaM Rtasya yonA vRSabhasya nILe | 
\EN{4001122} spArho yuvA vapuSyo vibhAvA sapta priyAso 'janayanta vRSNe || 
\EN{4001131} asmAkam atra pitaro manuSyA abhi pra sedur Rtam AshuSANAH | 
\EN{4001132} ashmavrajAH sudughA vavre antar ud usrA Ajann uSaso huvAnAH || 
\EN{4001141} te marmRjata dadRvAMso adriM tad eSAm anye abhito vi vocan | 
\EN{4001142} pashvayantrAso abhi kAram arcan vidanta jyotish cakRpanta dhIbhiH || 
\EN{4001151} te gavyatA manasA dRdhram ubdhaM gA yemAnam pari Santam adrim | 
\EN{4001152} dRLhaM naro vacasA daivyena vrajaM gomantam ushijo vi vavruH || 
\EN{4001161} te manvata prathamaM nAma dhenos triH sapta mAtuH paramANi vindan | 
\EN{4001162} taj jAnatIr abhy anUSata vrA Avir bhuvad aruNIr yashasA goH || 
\EN{4001171} neshat tamo dudhitaM rocata dyaur ud devyA uSaso bhAnur arta | 
\EN{4001172} A sUryo bRhatas tiSThad ajrAM Rju marteSu vRjinA ca pashyan || 
\EN{4001181} Ad it pashcA bubudhAnA vy akhyann Ad id ratnaM dhArayanta dyubhaktam | 
\EN{4001182} vishve vishvAsu duryAsu devA mitra dhiye varuNa satyam astu || 
\EN{4001191} achA voceya shushucAnam agniM hotAraM vishvabharasaM yajiSTham | 
\EN{4001192} shucy Udho atRNan na gavAm andho na pUtam pariSiktam aMshoH || 
\EN{4001201} vishveSAm aditir yaj~niyAnAM vishveSAm atithir mAnuSANAm | 
\EN{4001202} agnir devAnAm ava AvRNAnaH sumRLIko bhavatu jAtavedAH ||
\EN{4002011} yo martyeSv amRta RtAvA devo deveSv aratir nidhAyi | 
\EN{4002012} hotA yajiSTho mahnA shucadhyai havyair agnir manuSa Irayadhyai || 
\EN{4002021} iha tvaM sUno sahaso no adya jAto jAtAM ubhayAM antar agne | 
\EN{4002022} dUta Iyase yuyujAna RSva RjumuSkAn vRSaNaH shukrAMsh ca || 
\EN{4002031} atyA vRdhasnU rohitA ghRtasnU Rtasya manye manasA javiSThA | 
\EN{4002032} antar Iyase aruSA yujAno yuSmAMsh ca devAn visha A ca martAn || 
\EN{4002041} aryamaNaM varuNam mitram eSAm indrAviSNU maruto ashvinota | 
\EN{4002042} svashvo agne surathaH surAdhA ed u vaha suhaviSe janAya || 
\EN{4002051} gomAM agne 'vimAM ashvI yaj~no nRvatsakhA sadam id apramRSyaH | 
\EN{4002052} iLAvAM eSo asura prajAvAn dIrgho rayiH pRthubudhnaH sabhAvAn || 
\EN{4002061} yas ta idhmaM jabharat siSvidAno mUrdhAnaM vA tatapate tvAyA | 
\EN{4002062} bhuvas tasya svatavAMH pAyur agne vishvasmAt sIm aghAyata uruSya || 
\EN{4002071} yas te bharAd anniyate cid annaM nishiSan mandram atithim udIrat | 
\EN{4002072} A devayur inadhate duroNe tasmin rayir dhruvo astu dAsvAn || 
\EN{4002081} yas tvA doSA ya uSasi prashaMsAt priyaM vA tvA kRNavate haviSmAn | 
\EN{4002082} ashvo na sve dama A hemyAvAn tam aMhasaH pIparo dAshvAMsam || 
\EN{4002091} yas tubhyam agne amRtAya dAshad duvas tve kRNavate yatasruk | 
\EN{4002092} na sa rAyA shashamAno vi yoSan nainam aMhaH pari varad aghAyoH || 
\EN{4002101} yasya tvam agne adhvaraM jujoSo devo martasya sudhitaM rarANaH | 
\EN{4002102} prIted asad dhotrA sA yaviSThAsAma yasya vidhato vRdhAsaH || 
\EN{4002111} cittim acittiM cinavad vi vidvAn pRSTheva vItA vRjinA ca martAn | 
\EN{4002112} rAye ca naH svapatyAya deva ditiM ca rAsvAditim uruSya || 
\EN{4002121} kaviM shashAsuH kavayo 'dabdhA nidhArayanto duryAsv AyoH | 
\EN{4002122} atas tvaM dRshyAM agna etAn paDbhiH pashyer adbhutAM arya evaiH || 
\EN{4002131} tvam agne vAghate supraNItiH sutasomAya vidhate yaviSTha | 
\EN{4002132} ratnam bhara shashamAnAya ghRSve pRthu shcandram avase carSaNiprAH || 
\EN{4002141} adhA ha yad vayam agne tvAyA paDbhir hastebhish cakRmA tanUbhiH | 
\EN{4002142} rathaM na kranto apasA bhurijor RtaM yemuH sudhya AshuSANAH || 
\EN{4002151} adhA mAtur uSasaH sapta viprA jAyemahi prathamA vedhaso nR^In | 
\EN{4002152} divas putrA aN^giraso bhavemAdriM rujema dhaninaM shucantaH || 
\EN{4002161} adhA yathA naH pitaraH parAsaH pratnAso agna Rtam AshuSANAH | 
\EN{4002162} shucId ayan dIdhitim ukthashAsaH kSAmA bhindanto aruNIr apa vran || 
\EN{4002171} sukarmANaH suruco devayanto 'yo na devA janimA dhamantaH | 
\EN{4002172} shucanto agniM vavRdhanta indram UrvaM gavyam pariSadanto agman || 
\EN{4002181} A yUtheva kSumati pashvo akhyad devAnAM yaj janimAnty ugra | 
\EN{4002182} martAnAM cid urvashIr akRpran vRdhe cid arya uparasyAyoH || 
\EN{4002191} akarma te svapaso abhUma Rtam avasrann uSaso vibhAtIH | 
\EN{4002192} anUnam agnim purudhA sushcandraM devasya marmRjatash cAru cakSuH || 
\EN{4002201} etA te agna ucathAni vedho 'vocAma kavaye tA juSasva | 
\EN{4002202} uc chocasva kRNuhi vasyaso no maho rAyaH puruvAra pra yandhi ||
\EN{4003011} A vo rAjAnam adhvarasya rudraM hotAraM satyayajaM rodasyoH | 
\EN{4003012} agnim purA tanayitnor acittAd dhiraNyarUpam avase kRNudhvam || 
\EN{4003021} ayaM yonish cakRmA yaM vayaM te jAyeva patya ushatI suvAsAH | 
\EN{4003022} arvAcInaH parivIto ni SIdemA u te svapAka pratIcIH || 
\EN{4003031} AshRNvate adRpitAya manma nRcakSase sumRLIkAya vedhaH | 
\EN{4003032} devAya shastim amRtAya shaMsa grAveva sotA madhuSud yam ILe || 
\EN{4003041} tvaM cin naH shamyA agne asyA Rtasya bodhy Rtacit svAdhIH | 
\EN{4003042} kadA ta ukthA sadhamAdyAni kadA bhavanti sakhyA gRhe te || 
\EN{4003051} kathA ha tad varuNAya tvam agne kathA dive garhase kan na AgaH | 
\EN{4003052} kathA mitrAya mILhuSe pRthivyai bravaH kad aryamNe kad bhagAya || 
\EN{4003061} kad dhiSNyAsu vRdhasAno agne kad vAtAya pratavase shubhaMye | 
\EN{4003062} parijmane nAsatyAya kSe bravaH kad agne rudrAya nRghne || 
\EN{4003071} kathA mahe puSTimbharAya pUSNe kad rudrAya sumakhAya havirde | 
\EN{4003072} kad viSNava urugAyAya reto bravaH kad agne sharave bRhatyai || 
\EN{4003081} kathA shardhAya marutAm RtAya kathA sUre bRhate pRchyamAnaH | 
\EN{4003082} prati bravo 'ditaye turAya sAdhA divo jAtavedash cikitvAn || 
\EN{4003091} Rtena RtaM niyatam ILa A gor AmA sacA madhumat pakvam agne | 
\EN{4003092} kRSNA satI rushatA dhAsinaiSA jAmaryeNa payasA pIpAya || 
\EN{4003101} Rtena hi SmA vRSabhash cid aktaH pumAM agniH payasA pRSThy„na | 
\EN{4003102} aspandamAno acarad vayodhA vRSA shukraM duduhe pRshnir UdhaH || 
\EN{4003111} RtenAdriM vy asan bhidantaH sam aN^giraso navanta gobhiH | 
\EN{4003112} shunaM naraH pari Sadann uSAsam AviH svar abhavaj jAte agnau || 
\EN{4003121} Rtena devIr amRtA amRktA arNobhir Apo madhumadbhir agne | 
\EN{4003122} vAjI na sargeSu prastubhAnaH pra sadam it sravitave dadhanyuH || 
\EN{4003131} mA kasya yakSaM sadam id dhuro gA mA veshasya praminato mApeH | 
\EN{4003132} mA bhrAtur agne anRjor RNaM ver mA sakhyur dakSaM ripor bhujema || 
\EN{4003141} rakSA No agne tava rakSaNebhI rArakSANaH sumakha prINAnaH | 
\EN{4003142} prati Sphura vi ruja vIDv aMho jahi rakSo mahi cid vAvRdhAnam || 
\EN{4003151} ebhir bhava sumanA agne arkair imAn spRsha manmabhiH shUra vAjAn | 
\EN{4003152} uta brahmANy aN^giro juSasva saM te shastir devavAtA jareta || 
\EN{4003161} etA vishvA viduSe tubhyaM vedho nIthAny agne niNyA vacAMsi | 
\EN{4003162} nivacanA kavaye kAvyAny ashaMsiSam matibhir vipra ukthaiH ||
\EN{4004011} kRNuSva pAjaH prasitiM na pRthvIM yAhi rAjevAmavAM ibhena | 
\EN{4004012} tRSvIm anu prasitiM drUNAno 'stAsi vidhya rakSasas tapiSThaiH || 
\EN{4004021} tava bhramAsa AshuyA patanty anu spRsha dhRSatA shoshucAnaH | 
\EN{4004022} tapUMSy agne juhvA pataMgAn asaMdito vi sRja viSvag ulkAH || 
\EN{4004031} prati spasho vi sRja tUrNitamo bhavA pAyur visho asyA adabdhaH | 
\EN{4004032} yo no dUre aghashaMso yo anty agne mAkiS Te vyathir A dadharSIt || 
\EN{4004041} ud agne tiSTha praty A tanuSva ny amitrAM oSatAt tigmahete | 
\EN{4004042} yo no arAtiM samidhAna cakre nIcA taM dhakSy atasaM na shuSkam || 
\EN{4004051} Urdhvo bhava prati vidhyAdhy asmad AviS kRNuSva daivyAny agne | 
\EN{4004052} ava sthirA tanuhi yAtujUnAM jAmim ajAmim pra mRNIhi shatrUn || 
\EN{4004061} sa te jAnAti sumatiM yaviSTha ya Ivate brahmaNe gAtum airat | 
\EN{4004062} vishvAny asmai sudinAni rAyo dyumnAny aryo vi duro abhi dyaut || 
\EN{4004071} sed agne astu subhagaH sudAnur yas tvA nityena haviSA ya ukthaiH | 
\EN{4004072} piprISati sva AyuSi duroNe vishved asmai sudinA sAsad iSTiH || 
\EN{4004081} arcAmi te sumatiM ghoSy arvAk saM te vAvAtA jaratAm iyaM gIH | 
\EN{4004082} svashvAs tvA surathA marjayemAsme kSatrANi dhArayer anu dyUn || 
\EN{4004091} iha tvA bhUry A cared upa tman doSAvastar dIdivAMsam anu dyUn | 
\EN{4004092} krILantas tvA sumanasaH sapemAbhi dyumnA tasthivAMso janAnAm || 
\EN{4004101} yas tvA svashvaH suhiraNyo agna upayAti vasumatA rathena | 
\EN{4004102} tasya trAtA bhavasi tasya sakhA yas ta Atithyam AnuSag jujoSat || 
\EN{4004111} maho rujAmi bandhutA vacobhis tan mA pitur gotamAd anv iyAya | 
\EN{4004112} tvaM no asya vacasash cikiddhi hotar yaviSTha sukrato damUnAH || 
\EN{4004121} asvapnajas taraNayaH sushevA atandrAso 'vRkA ashramiSThAH | 
\EN{4004122} te pAyavaH sadhrya~nco niSadyAgne tava naH pAntv amUra || 
\EN{4004131} ye pAyavo mAmateyaM te agne pashyanto andhaM duritAd arakSan | 
\EN{4004132} rarakSa tAn sukRto vishvavedA dipsanta id ripavo nAha debhuH || 
\EN{4004141} tvayA vayaM sadhanyas tvotAs tava praNIty ashyAma vAjAn | 
\EN{4004142} ubhA shaMsA sUdaya satyatAte 'nuSThuyA kRNuhy ahrayANa || 
\EN{4004151} ayA te agne samidhA vidhema prati stomaM shasyamAnaM gRbhAya | 
\EN{4004152} dahAshaso rakSasaH pAhy asmAn druho nido mitramaho avadyAt ||
\EN{4005011} vaishvAnarAya mILhuSe sajoSAH kathA dAshemAgnaye bRhad bhAH | 
\EN{4005012} anUnena bRhatA vakSathenopa stabhAyad upamin na rodhaH || 
\EN{4005021} mA nindata ya imAm mahyaM rAtiM devo dadau martyAya svadhAvAn | 
\EN{4005022} pAkAya gRtso amRto vicetA vaishvAnaro nRtamo yahvo agniH || 
\EN{4005031} sAma dvibarhA mahi tigmabhRSTiH sahasraretA vRSabhas tuviSmAn | 
\EN{4005032} padaM na gor apagULhaM vividvAn agnir mahyam pred u vocan manISAm || 
\EN{4005041} pra tAM agnir babhasat tigmajambhas tapiSThena shociSA yaH surAdhAH | 
\EN{4005042} pra ye minanti varuNasya dhAma priyA mitrasya cetato dhruvANi || 
\EN{4005051} abhrAtaro na yoSaNo vyantaH patiripo na janayo durevAH | 
\EN{4005052} pApAsaH santo anRtA asatyA idam padam ajanatA gabhIram || 
\EN{4005061} idam me agne kiyate pAvakAminate gurum bhAraM na manma | 
\EN{4005062} bRhad dadhAtha dhRSatA gabhIraM yahvam pRSTham prayasA saptadhAtu || 
\EN{4005071} tam in nv eva samanA samAnam abhi kratvA punatI dhItir ashyAH | 
\EN{4005072} sasasya carmann adhi cAru pRshner agre rupa ArupitaM jabAru || 
\EN{4005081} pravAcyaM vacasaH kim me asya guhA hitam upa niNig vadanti | 
\EN{4005082} yad usriyANAm apa vAr iva vran pAti priyaM rupo agram padaM veH || 
\EN{4005091} idam u tyan mahi mahAm anIkaM yad usriyA sacata pUrvyaM gauH | 
\EN{4005092} Rtasya pade adhi dIdyAnaM guhA raghuSyad raghuyad viveda || 
\EN{4005101} adha dyutAnaH pitroH sacAsAmanuta guhyaM cAru pRshneH | 
\EN{4005102} mAtuS pade parame anti Sad gor vRSNaH shociSaH prayatasya jihvA || 
\EN{4005111} RtaM voce namasA pRchyamAnas tavAshasA jAtavedo yadIdam | 
\EN{4005112} tvam asya kSayasi yad dha vishvaM divi yad u draviNaM yat pRthivyAm || 
\EN{4005121} kiM no asya draviNaM kad dha ratnaM vi no voco jAtavedash cikitvAn | 
\EN{4005122} guhAdhvanaH paramaM yan no asya reku padaM na nidAnA aganma || 
\EN{4005131} kA maryAdA vayunA kad dha vAmam achA gamema raghavo na vAjam | 
\EN{4005132} kadA no devIr amRtasya patnIH sUro varNena tatanann uSAsaH || 
\EN{4005141} anireNa vacasA phalgvena pratItyena kRdhunAtRpAsaH | 
\EN{4005142} adhA te agne kim ihA vadanty anAyudhAsa AsatA sacantAm || 
\EN{4005151} asya shriye samidhAnasya vRSNo vasor anIkaM dama A ruroca | 
\EN{4005152} rushad vasAnaH sudRshIkarUpaH kSitir na rAyA puruvAro adyaut ||
\EN{4006011} Urdhva U Su No adhvarasya hotar agne tiSTha devatAtA yajIyAn | 
\EN{4006012} tvaM hi vishvam abhy asi manma pra vedhasash cit tirasi manISAm || 
\EN{4006021} amUro hotA ny asAdi vikSv agnir mandro vidatheSu pracetAH | 
\EN{4006022} Urdhvam bhAnuM savitevAshren meteva dhUmaM stabhAyad upa dyAm || 
\EN{4006031} yatA sujUrNI rAtinI ghRtAcI pradakSiNid devatAtim urANaH | 
\EN{4006032} ud u svarur navajA nAkraH pashvo anakti sudhitaH sumekaH || 
\EN{4006041} stIrNe barhiSi samidhAne agnA Urdhvo adhvaryur jujuSANo asthAt | 
\EN{4006042} pary agniH pashupA na hotA triviSTy eti pradiva urANaH || 
\EN{4006051} pari tmanA mitadrur eti hotAgnir mandro madhuvacA RtAvA | 
\EN{4006052} dravanty asya vAjino na shokA bhayante vishvA bhuvanA yad abhrAT || 
\EN{4006061} bhadrA te agne svanIka saMdRg ghorasya sato viSuNasya cAruH | 
\EN{4006062} na yat te shocis tamasA varanta na dhvasmAnas tanv repa A dhuH || 
\EN{4006071} na yasya sAtur janitor avAri na mAtarApitarA nU cid iSTau | 
\EN{4006072} adhA mitro na sudhitaH pAvako 'gnir dIdAya mAnuSISu vikSu || 
\EN{4006081} dvir yam pa~nca jIjanan saMvasAnAH svasAro agnim mAnuSISu vikSu | 
\EN{4006082} uSarbudham atharyo na dantaM shukraM svAsam parashuM na tigmam || 
\EN{4006091} tava tye agne harito ghRtasnA rohitAsa Rjva~ncaH sva~ncaH | 
\EN{4006092} aruSAso vRSaNa RjumuSkA A devatAtim ahvanta dasmAH || 
\EN{4006101} ye ha tye te sahamAnA ayAsas tveSAso agne arcayash caranti | 
\EN{4006102} shyenAso na duvasanAso arthaM tuviSvaNaso mArutaM na shardhaH || 
\EN{4006111} akAri brahma samidhAna tubhyaM shaMsAty ukthaM yajate vy ‘ dhAH | 
\EN{4006112} hotAram agnim manuSo ni Sedur namasyanta ushijaH shaMsam AyoH ||
\EN{4007011} ayam iha prathamo dhAyi dhAtRbhir hotA yajiSTho adhvareSv IDyaH | 
\EN{4007012} yam apnavAno bhRgavo virurucur vaneSu citraM vibhvaM vishe-vishe || 
\EN{4007021} agne kadA ta AnuSag bhuvad devasya cetanam | 
\EN{4007022} adhA hi tvA jagRbhrire martAso vikSv IDyam || 
\EN{4007031} RtAvAnaM vicetasam pashyanto dyAm iva stRbhiH | 
\EN{4007032} vishveSAm adhvarANAM haskartAraM dame-dame || 
\EN{4007041} AshuM dUtaM vivasvato vishvA yash carSaNIr abhi | 
\EN{4007042} A jabhruH ketum Ayavo bhRgavANaM vishe-vishe || 
\EN{4007051} tam IM hotAram AnuSak cikitvAMsaM ni Sedire | 
\EN{4007052} raNvam pAvakashociSaM yajiSThaM sapta dhAmabhiH || 
\EN{4007061} taM shashvatISu mAtRSu vana A vItam ashritam | 
\EN{4007062} citraM santaM guhA hitaM suvedaM kUcidarthinam || 
\EN{4007071} sasasya yad viyutA sasminn Udhann Rtasya dhAman raNayanta devAH | 
\EN{4007072} mahAM agnir namasA rAtahavyo ver adhvarAya sadam id RtAvA || 
\EN{4007081} ver adhvarasya dUtyAni vidvAn ubhe antA rodasI saMcikitvAn | 
\EN{4007082} dUta Iyase pradiva urANo viduSTaro diva ArodhanAni || 
\EN{4007091} kRSNaM ta ema rushataH puro bhAsh cariSNv arcir vapuSAm id ekam | 
\EN{4007092} yad apravItA dadhate ha garbhaM sadyash cij jAto bhavasId u dUtaH || 
\EN{4007101} sadyo jAtasya dadRshAnam ojo yad asya vAto anuvAti shociH | 
\EN{4007102} vRNakti tigmAm ataseSu jihvAM sthirA cid annA dayate vi jambhaiH || 
\EN{4007111} tRSu yad annA tRSuNA vavakSa tRSuM dUtaM kRNute yahvo agniH | 
\EN{4007112} vAtasya meLiM sacate nijUrvann AshuM na vAjayate hinve arvA ||
\EN{4008011} dUtaM vo vishvavedasaM havyavAham amartyam | 
\EN{4008012} yajiSTham R~njase girA || 
\EN{4008021} sa hi vedA vasudhitim mahAM ArodhanaM divaH | 
\EN{4008022} sa devAM eha vakSati || 
\EN{4008031} sa veda deva AnamaM devAM RtAyate dame | 
\EN{4008032} dAti priyANi cid vasu || 
\EN{4008041} sa hotA sed u dUtyaM cikitvAM antar Iyate | 
\EN{4008042} vidvAM ArodhanaM divaH || 
\EN{4008051} te syAma ye agnaye dadAshur havyadAtibhiH | 
\EN{4008052} ya Im puSyanta indhate || 
\EN{4008061} te rAyA te suvIryaiH sasavAMso vi shRNvire | 
\EN{4008062} ye agnA dadhire duvaH || 
\EN{4008071} asme rAyo dive-dive saM carantu puruspRhaH | 
\EN{4008072} asme vAjAsa IratAm || 
\EN{4008081} sa viprash carSaNInAM shavasA mAnuSANAm | 
\EN{4008082} ati kSipreva vidhyati ||
\EN{4009011} agne mRLa mahAM asi ya Im A devayuM janam | 
\EN{4009012} iyetha barhir Asadam || 
\EN{4009021} sa mAnuSISu dULabho vikSu prAvIr amartyaH | 
\EN{4009022} dUto vishveSAm bhuvat || 
\EN{4009031} sa sadma pari NIyate hotA mandro diviSTiSu | 
\EN{4009032} uta potA ni SIdati || 
\EN{4009041} uta gnA agnir adhvara uto gRhapatir dame | 
\EN{4009042} uta brahmA ni SIdati || 
\EN{4009051} veSi hy adhvarIyatAm upavaktA janAnAm | 
\EN{4009052} havyA ca mAnuSANAm || 
\EN{4009061} veSId v asya dUtyaM yasya jujoSo adhvaram | 
\EN{4009062} havyam martasya voLhave || 
\EN{4009071} asmAkaM joSy adhvaram asmAkaM yaj~nam aN^giraH | 
\EN{4009072} asmAkaM shRNudhI havam || 
\EN{4009081} pari te dULabho ratho 'smAM ashnotu vishvataH | 
\EN{4009082} yena rakSasi dAshuSaH ||
\EN{4010011} agne tam adyAshvaM na stomaiH kratuM na bhadraM hRdispRsham | 
\EN{4010012} RdhyAmA ta ohaiH || 
\EN{4010021} adhA hy agne krator bhadrasya dakSasya sAdhoH | 
\EN{4010022} rathIr Rtasya bRhato babhUtha || 
\EN{4010031} ebhir no arkair bhavA no arvAN^ svar Na jyotiH | 
\EN{4010032} agne vishvebhiH sumanA anIkaiH || 
\EN{4010041} AbhiS Te adya gIrbhir gRNanto 'gne dAshema | 
\EN{4010042} pra te divo na stanayanti shuSmAH || 
\EN{4010051} tava svAdiSThAgne saMdRSTir idA cid ahna idA cid aktoH | 
\EN{4010052} shriye rukmo na rocata upAke || 
\EN{4010061} ghRtaM na pUtaM tanUr arepAH shuci hiraNyam | 
\EN{4010062} tat te rukmo na rocata svadhAvaH || 
\EN{4010071} kRtaM cid dhi SmA sanemi dveSo 'gna inoSi martAt | 
\EN{4010072} itthA yajamAnAd RtAvaH || 
\EN{4010081} shivA naH sakhyA santu bhrAtrAgne deveSu yuSme | 
\EN{4010082} sA no nAbhiH sadane sasminn Udhan ||
\EN{4011011} bhadraM te agne sahasinn anIkam upAka A rocate sUryasya | 
\EN{4011012} rushad dRshe dadRshe naktayA cid arUkSitaM dRsha A rUpe annam || 
\EN{4011021} vi SAhy agne gRNate manISAM khaM vepasA tuvijAta stavAnaH | 
\EN{4011022} vishvebhir yad vAvanaH shukra devais tan no rAsva sumaho bhUri manma || 
\EN{4011031} tvad agne kAvyA tvan manISAs tvad ukthA jAyante rAdhyAni | 
\EN{4011032} tvad eti draviNaM vIrapeshA itthAdhiye dAshuSe martyAya || 
\EN{4011041} tvad vAjI vAjambharo vihAyA abhiSTikRj jAyate satyashuSmaH | 
\EN{4011042} tvad rayir devajUto mayobhus tvad Ashur jUjuvAM agne arvA || 
\EN{4011051} tvAm agne prathamaM devayanto devam martA amRta mandrajihvam | 
\EN{4011052} dveSoyutam A vivAsanti dhIbhir damUnasaM gRhapatim amUram || 
\EN{4011061} Are asmad amatim Are aMha Are vishvAM durmatiM yan nipAsi | 
\EN{4011062} doSA shivaH sahasaH sUno agne yaM deva A cit sacase svasti || 
\EN{4012011} yas tvAm agna inadhate yatasruk tris te annaM kRNavat sasminn ahan | 
\EN{4012012} sa su dyumnair abhy astu prasakSat tava kratvA jAtavedash cikitvAn || 
\EN{4012021} idhmaM yas te jabharac chashramANo maho agne anIkam A saparyan | 
\EN{4012022} sa idhAnaH prati doSAm uSAsam puSyan rayiM sacate ghnann amitrAn || 
\EN{4012031} agnir Ishe bRhataH kSatriyasyAgnir vAjasya paramasya rAyaH | 
\EN{4012032} dadhAti ratnaM vidhate yaviSTho vy AnuSaN^ martyAya svadhAvAn || 
\EN{4012041} yac cid dhi te puruSatrA yaviSThAcittibhish cakRmA kac cid AgaH | 
\EN{4012042} kRdhI Sv asmAM aditer anAgAn vy enAMsi shishratho viSvag agne || 
\EN{4012051} mahash cid agna enaso abhIka UrvAd devAnAm uta martyAnAm | 
\EN{4012052} mA te sakhAyaH sadam id riSAma yachA tokAya tanayAya shaM yoH || 
\EN{4012061} yathA ha tyad vasavo gauryaM cit padi SitAm amu~ncatA yajatrAH | 
\EN{4012062} evo Sv asman mu~ncatA vy aMhaH pra tAry agne prataraM na AyuH ||
\EN{4013011} praty agnir uSasAm agram akhyad vibhAtInAM sumanA ratnadheyam | 
\EN{4013012} yAtam ashvinA sukRto duroNam ut sUryo jyotiSA deva eti || 
\EN{4013021} Urdhvam bhAnuM savitA devo ashred drapsaM davidhvad gaviSo na satvA | 
\EN{4013022} anu vrataM varuNo yanti mitro yat sUryaM divy Arohayanti || 
\EN{4013031} yaM sIm akRNvan tamase vipRce dhruvakSemA anavasyanto artham| 
\EN{4013032} taM sUryaM haritaH sapta yahvI spashaM vishvasya jagato vahanti || 
\EN{4013041} vahiSThebhir viharan yAsi tantum avavyayann asitaM deva vasma | 
\EN{4013042} davidhvato rashmayaH sUryasya carmevAvAdhus tamo apsv antaH || 
\EN{4013051} anAyato anibaddhaH kathAyaM nyaN^N^ uttAno 'va padyate na | 
\EN{401305b kayA yAti svadhayA ko dadarsha diva skambhaH samRtaH pAti nAkam ||
\EN{4014011} praty agnir uSaso jAtavedA akhyad devo rocamAnA mahobhiH | 
\EN{4014012} A nAsatyorugAyA rathenemaM yaj~nam upa no yAtam acha || 
\EN{4014021} UrdhvaM ketuM savitA devo ashrej jyotir vishvasmai bhuvanAya kRNvan | 
\EN{4014022} AprA dyAvApRthivI antarikSaM vi sUryo rashmibhish cekitAnaH || 
\EN{4014031} Avahanty aruNIr jyotiSAgAn mahI citrA rashmibhish cekitAnA | 
\EN{4014032} prabodhayantI suvitAya devy uSA Iyate suyujA rathena || 
\EN{4014041} A vAM vahiSThA iha te vahantu rathA ashvAsa uSaso vyuSTau | 
\EN{4014042} ime hi vAm madhupeyAya somA asmin yaj~ne vRSaNA mAdayethAm || 
\EN{4014051} anAyato anibaddhaH kathAyaM nyaN^N^ uttAno 'va padyate na |
\EN{4015011} agnir hotA no adhvare vAjI san pari NIyate | 
\EN{4015012} devo deveSu yaj~niyaH || 
\EN{4015021} pari triviSTy adhvaraM yAty agnI rathIr iva | 
\EN{4015022} A deveSu prayo dadhat || 
\EN{4015031} pari vAjapatiH kavir agnir havyAny akramIt | 
\EN{4015032} dadhad ratnAni dAshuSe || 
\EN{4015041} ayaM yaH sR~njaye puro daivavAte samidhyate | 
\EN{4015042} dyumAM amitradambhanaH || 
\EN{4015051} asya ghA vIra Ivato 'gner IshIta martyaH | 
\EN{4015052} tigmajambhasya mILhuSaH || 
\EN{4015061} tam arvantaM na sAnasim aruSaM na divaH shishum | 
\EN{4015062} marmRjyante dive-dive || 
\EN{4015071} bodhad yan mA haribhyAM kumAraH sAhadevyaH | 
\EN{4015072} achA na hUta ud aram || 
\EN{4015081} uta tyA yajatA harI kumArAt sAhadevyAt | 
\EN{4015082} prayatA sadya A dade || 
\EN{4015091} eSa vAM devAv ashvinA kumAraH sAhadevyaH | 
\EN{4015092} dIrghAyur astu somakaH || 
\EN{4015101} taM yuvaM devAv ashvinA kumAraM sAhadevyam | 
\EN{4015102} dIrghAyuSaM kRNotana ||
\EN{4016011} A satyo yAtu maghavAM RjISI dravantv asya haraya upa naH | 
\EN{4016012} tasmA id andhaH suSumA sudakSam ihAbhipitvaM karate gRNAnaH || 
\EN{4016021} ava sya shUrAdhvano nAnte 'smin no adya savane mandadhyai | 
\EN{4016022} shaMsAty uktham ushaneva vedhAsh cikituSe asuryAya manma || 
\EN{4016031} kavir na niNyaM vidathAni sAdhan vRSA yat sekaM vipipAno arcAt | 
\EN{4016032} diva itthA jIjanat sapta kArUn ahnA cic cakrur vayunA gRNantaH || 
\EN{4016041} svar yad vedi sudRshIkam arkair mahi jyotI rurucur yad dha vastoH | 
\EN{4016042} andhA tamAMsi dudhitA vicakSe nRbhyash cakAra nRtamo abhiSTau || 
\EN{4016051} vavakSa indro amitam RjISy ubhe A paprau rodasI mahitvA | 
\EN{4016052} atash cid asya mahimA vi recy abhi yo vishvA bhuvanA babhUva || 
\EN{4016061} vishvAni shakro naryANi vidvAn apo rireca sakhibhir nikAmaiH | 
\EN{4016062} ashmAnaM cid ye bibhidur vacobhir vrajaM gomantam ushijo vi vavruH || 
\EN{4016071} apo vRtraM vavrivAMsam parAhan prAvat te vajram pRthivI sacetAH | 
\EN{4016072} prArNAMsi samudriyANy ainoH patir bhava~n chavasA shUra dhRSNo || 
\EN{4016081} apo yad adrim puruhUta dardar Avir bhuvat saramA pUrvyaM te | 
\EN{4016082} sa no netA vAjam A darSi bhUriM gotrA rujann aN^girobhir gRNAnaH || 
\EN{4016091} achA kaviM nRmaNo gA abhiSTau svarSAtA maghavan nAdhamAnam | 
\EN{4016092} Utibhis tam iSaNo dyumnahUtau ni mAyAvAn abrahmA dasyur arta || 
\EN{4016101} A dasyughnA manasA yAhy astam bhuvat te kutsaH sakhye nikAmaH | 
\EN{4016102} sve yonau ni SadataM sarUpA vi vAM cikitsad Rtacid dha nArI || 
\EN{4016111} yAsi kutsena saratham avasyus todo vAtasya haryor IshAnaH | 
\EN{4016112} RjrA vAjaM na gadhyaM yuyUSan kavir yad ahan pAryAya bhUSAt || 
\EN{4016121} kutsAya shuSNam ashuSaM ni barhIH prapitve ahnaH kuyavaM sahasrA | 
\EN{4016122} sadyo dasyUn pra mRNa kutsyena pra sUrash cakraM vRhatAd abhIke || 
\EN{4016131} tvam piprum mRgayaM shUshuvAMsam Rjishvane vaidathinAya randhIH | 
\EN{4016132} pa~ncAshat kRSNA ni vapaH sahasrAtkaM na puro jarimA vi dardaH || 
\EN{4016141} sUra upAke tanvaM dadhAno vi yat te cety amRtasya varpaH | 
\EN{4016142} mRgo na hastI taviSIm uSANaH siMho na bhIma AyudhAni bibhrat || 
\EN{4016151} indraM kAmA vasUyanto agman svarmILhe na savane cakAnAH | 
\EN{4016152} shravasyavaH shashamAnAsa ukthair oko na raNvA sudRshIva puSTiH || 
\EN{4016161} tam id va indraM suhavaM huvema yas tA cakAra naryA purUNi | 
\EN{4016162} yo mAvate jaritre gadhyaM cin makSU vAjam bharati spArharAdhAH || 
\EN{4016171} tigmA yad antar ashaniH patAti kasmi~n cic chUra muhuke janAnAm | 
\EN{4016172} ghorA yad arya samRtir bhavAty adha smA nas tanvo bodhi gopAH || 
\EN{4016181} bhuvo 'vitA vAmadevasya dhInAm bhuvaH sakhAvRko vAjasAtau | 
\EN{4016182} tvAm anu pramatim A jaganmorushaMso jaritre vishvadha syAH || 
\EN{4016191} ebhir nRbhir indra tvAyubhiS TvA maghavadbhir maghavan vishva Ajau | 
\EN{4016192} dyAvo na dyumnair abhi santo aryaH kSapo madema sharadash ca pUrvIH || 
\EN{4016201} eved indrAya vRSabhAya vRSNe brahmAkarma bhRgavo na ratham | 
\EN{4016202} nU cid yathA naH sakhyA viyoSad asan na ugro 'vitA tanUpAH || 
\EN{4016211} nU STuta indra nU gRNAna iSaM jaritre nadyo na pIpeH | 
\EN{4016212} akAri te harivo brahma navyaM dhiyA syAma rathyaH sadAsAH ||
\EN{4017011} tvam mahAM indra tubhyaM ha kSA anu kSatram maMhanA manyata dyauH | 
\EN{4017012} tvaM vRtraM shavasA jaghanvAn sRjaH sindhUMr ahinA jagrasAnAn || 
\EN{4017021} tava tviSo janiman rejata dyau rejad bhUmir bhiyasA svasya manyoH | 
\EN{4017022} RghAyanta subhvaH parvatAsa Ardan dhanvAni sarayanta ApaH || 
\EN{4017031} bhinad giriM shavasA vajram iSNann AviSkRNvAnaH sahasAna ojaH | 
\EN{4017032} vadhId vRtraM vajreNa mandasAnaH sarann Apo javasA hatavRSNIH || 
\EN{4017041} suvIras te janitA manyata dyaur indrasya kartA svapastamo bhUt | 
\EN{4017042} ya IM jajAna svaryaM suvajram anapacyutaM sadaso na bhUma || 
\EN{4017051} ya eka ic cyAvayati pra bhUmA rAjA kRSTInAm puruhUta indraH | 
\EN{4017052} satyam enam anu vishve madanti rAtiM devasya gRNato maghonaH || 
\EN{4017061} satrA somA abhavann asya vishve satrA madAso bRhato madiSThAH | 
\EN{4017062} satrAbhavo vasupatir vasUnAM datre vishvA adhithA indra kRSTIH || 
\EN{4017071} tvam adha prathamaM jAyamAno 'me vishvA adhithA indra kRSTIH | 
\EN{4017072} tvam prati pravata AshayAnam ahiM vajreNa maghavan vi vRshcaH || 
\EN{4017081} satrAhaNaM dAdhRSiM tumram indram mahAm apAraM vRSabhaM suvajram | 
\EN{4017082} hantA yo vRtraM sanitota vAjaM dAtA maghAni maghavA surAdhAH || 
\EN{4017091} ayaM vRtash cAtayate samIcIr ya AjiSu maghavA shRNva ekaH | 
\EN{4017092} ayaM vAjam bharati yaM sanoty asya priyAsaH sakhye syAma || 
\EN{4017101} ayaM shRNve adha jayann uta ghnann ayam uta pra kRNute yudhA gAH | 
\EN{4017102} yadA satyaM kRNute manyum indro vishvaM dRLham bhayata ejad asmAt || 
\EN{4017111} sam indro gA ajayat saM hiraNyA sam ashviyA maghavA yo ha pUrvIH | 
\EN{4017112} ebhir nRbhir nRtamo asya shAkai rAyo vibhaktA sambharash ca vasvaH || 
\EN{4017121} kiyat svid indro adhy eti mAtuH kiyat pitur janitur yo jajAna | 
\EN{4017122} yo asya shuSmam muhukair iyarti vAto na jUta stanayadbhir abhraiH || 
\EN{4017131} kSiyantaM tvam akSiyantaM kRNotIyarti reNum maghavA samoham | 
\EN{4017132} vibha~njanur ashanimAM iva dyaur uta stotAram maghavA vasau dhAt || 
\EN{4017141} ayaM cakram iSaNat sUryasya ny etashaM rIramat sasRmANam | 
\EN{4017142} A kRSNa IM juhurANo jigharti tvaco budhne rajaso asya yonau || 
\EN{4017151} asiknyAM yajamAno na hotA || 
\EN{4017161} gavyanta indraM sakhyAya viprA ashvAyanto vRSaNaM vAjayantaH | 
\EN{4017162} janIyanto janidAm akSitotim A cyAvayAmo 'vate na kosham || 
\EN{4017171} trAtA no bodhi dadRshAna Apir abhikhyAtA marDitA somyAnAm | 
\EN{4017172} sakhA pitA pitRtamaH pitNAM kartem ulokam ushate vayodhAH || 
\EN{4017181} sakhIyatAm avitA bodhi sakhA gRNAna indra stuvate vayo dhAH | 
\EN{4017182} vayaM hy A te cakRmA sabAdha AbhiH shamIbhir mahayanta indra || 
\EN{4017191} stuta indro maghavA yad dha vRtrA bhUrINy eko apratIni hanti | 
\EN{4017192} asya priyo jaritA yasya sharman nakir devA vArayante na martAH || 
\EN{4017201} evA na indro maghavA virapshI karat satyA carSaNIdhRd anarvA | 
\EN{4017202} tvaM rAjA januSAM dhehy asme adhi shravo mAhinaM yaj jaritre || 
\EN{4017211} nU STuta indra nU gRNAna iSaM jaritre nadyo na pIpeH | 
\EN{4017212} akAri te harivo brahma navyaM dhiyA syAma rathyaH sadAsAH ||
\EN{4018011} ayam panthA anuvittaH purANo yato devA udajAyanta vishve | 
\EN{4018012} atash cid A janiSISTa pravRddho mA mAtaram amuyA pattave kaH || 
\EN{4018021} nAham ato nir ayA durgahaitat tirashcatA pArshvAn nir gamANi | 
\EN{4018022} bahUni me akRtA kartvAni yudhyai tvena saM tvena pRchai || 
\EN{4018031} parAyatIm mAtaram anv acaSTa na nAnu gAny anu nU gamAni | 
\EN{4018032} tvaSTur gRhe apibat somam indraH shatadhanyaM camvoH sutasya || 
\EN{4018041} kiM sa Rdhak kRNavad yaM sahasram mAso jabhAra sharadash ca pUrvIH | 
\EN{4018042} nahI nv asya pratimAnam asty antar jAteSUta ye janitvAH || 
\EN{4018051} avadyam iva manyamAnA guhAkar indram mAtA vIryeNA nyR^ISTam | 
\EN{4018052} athod asthAt svayam atkaM vasAna A rodasI apRNAj jAyamAnaH || 
\EN{4018061} etA arSanty alalAbhavantIr RtAvarIr iva saMkroshamAnAH | 
\EN{4018062} etA vi pRcha kim idam bhananti kam Apo adrim paridhiM rujanti || 
\EN{4018071} kim u Svid asmai nivido bhanantendrasyAvadyaM didhiSanta ApaH | 
\EN{4018072} mamaitAn putro mahatA vadhena vRtraM jaghanvAM asRjad vi sindhUn || 
\EN{4018081} mamac cana tvA yuvatiH parAsa mamac cana tvA kuSavA jagAra | 
\EN{4018082} mamac cid ApaH shishave mamRDyur mamac cid indraH sahasod atiSThat || 
\EN{4018091} mamac cana te maghavan vyaMso nivividhvAM apa hanU jaghAna | 
\EN{4018092} adhA nividdha uttaro babhUvA~n chiro dAsasya sam piNak vadhena || 
\EN{4018101} gRSTiH sasUva sthaviraM tavAgAm anAdhRSyaM vRSabhaM tumram indram | 
\EN{4018102} arILhaM vatsaM carathAya mAtA svayaM gAtuM tanva ichamAnam || 
\EN{4018111} uta mAtA mahiSam anv avenad amI tvA jahati putra devAH | 
\EN{4018112} athAbravId vRtram indro haniSyan sakhe viSNo vitaraM vi kramasva || 
\EN{4018121} kas te mAtaraM vidhavAm acakrac chayuM kas tvAm ajighAMsac carantam | 
\EN{4018122} kas te devo adhi mArDIka AsId yat prAkSiNAH pitaram pAdagRhya || 
\EN{4018131} avartyA shuna AntrANi pece na deveSu vivide marDitAram | 
\EN{4018132} apashyaM jAyAm amahIyamAnAm adhA me shyeno madhv A jabhAra ||
\EN{4019011} evA tvAm indra vajrinn atra vishve devAsaH suhavAsa UmAH | 
\EN{4019012} mahAm ubhe rodasI vRddham RSvaM nir ekam id vRNate vRtrahatye || 
\EN{4019021} avAsRjanta jivrayo na devA bhuvaH samrAL indra satyayoniH | 
\EN{4019022} ahann ahim parishayAnam arNaH pra vartanIr arado vishvadhenAH || 
\EN{4019031} atRpNuvantaM viyatam abudhyam abudhyamAnaM suSupANam indra | 
\EN{4019032} sapta prati pravata AshayAnam ahiM vajreNa vi riNA aparvan || 
\EN{4019041} akSodayac chavasA kSAma budhnaM vAr Na vAtas taviSIbhir indraH | 
\EN{4019042} dRLhAny aubhnAd ushamAna ojo 'vAbhinat kakubhaH parvatAnAm || 
\EN{4019051} abhi pra dadrur janayo na garbhaM rathA iva pra yayuH sAkam adrayaH | 
\EN{4019052} atarpayo visRta ubja UrmIn tvaM vRtAM ariNA indra sindhUn || 
\EN{4019061} tvam mahIm avaniM vishvadhenAM turvItaye vayyAya kSarantIm | 
\EN{4019062} aramayo namasaijad arNaH sutaraNAM akRNor indra sindhUn || 
\EN{4019071} prAgruvo nabhanvo na vakvA dhvasrA apinvad yuvatIr Rtaj~nAH | 
\EN{4019072} dhanvAny ajrAM apRNak tRSANAM adhog indra staryo daMsupatnIH || 
\EN{4019081} pUrvIr uSasaH sharadash ca gUrtA vRtraM jaghanvAM asRjad vi sindhUn | 
\EN{4019082} pariSThitA atRNad badbadhAnAH sIrA indraH sravitave pRthivyA || 
\EN{4019091} vamrIbhiH putram agruvo adAnaM niveshanAd dhariva A jabhartha | 
\EN{4019092} vy andho akhyad ahim AdadAno nir bhUd ukhachit sam aranta parva || 
\EN{4019101} pra te pUrvANi karaNAni viprAvidvAM Aha viduSe karAMsi | 
\EN{4019102} yathA-yathA vRSNyAni svagUrtApAMsi rAjan naryAviveSIH || 
\EN{4019111} nU STuta indra nU gRNAna iSaM jaritre nadyo na pIpeH | 
\EN{4019112} akAri te harivo brahma navyaM dhiyA syAma rathyaH sadAsAH ||
\EN{4020011} A na indro dUrAd A na AsAd abhiSTikRd avase yAsad ugraH | 
\EN{4020012} ojiSThebhir nRpatir vajrabAhuH saMge samatsu turvaNiH pRtanyUn || 
\EN{4020021} A na indro haribhir yAtv achArvAcIno 'vase rAdhase ca | 
\EN{4020022} tiSThAti vajrI maghavA virapshImaM yaj~nam anu no vAjasAtau || 
\EN{4020031} imaM yaj~naM tvam asmAkam indra puro dadhat saniSyasi kratuM naH | 
\EN{4020032} shvaghnIva vajrin sanaye dhanAnAM tvayA vayam arya AjiM jayema || 
\EN{4020041} ushann u Su NaH sumanA upAke somasya nu suSutasya svadhAvaH | 
\EN{4020042} pA indra pratibhRtasya madhvaH sam andhasA mamadaH pRSThyena || 
\EN{4020051} vi yo rarapsha RSibhir navebhir vRkSo na pakvaH sRNyo na jetA | 
\EN{4020052} maryo na yoSAm abhi manyamAno 'chA vivakmi puruhUtam indram || 
\EN{4020061} girir na yaH svatavAM RSva indraH sanAd eva sahase jAta ugraH | 
\EN{4020062} AdartA vajraM sthaviraM na bhIma udneva koshaM vasunA nyR^ISTam || 
\EN{4020071} na yasya vartA januSA nv asti na rAdhasa AmarItA maghasya | 
\EN{4020072} udvAvRSANas taviSIva ugrAsmabhyaM daddhi puruhUta rAyaH || 
\EN{4020081} IkSe rAyaH kSayasya carSaNInAm uta vrajam apavartAsi gonAm | 
\EN{4020082} shikSAnaraH samitheSu prahAvAn vasvo rAshim abhinetAsi bhUrim || 
\EN{4020091} kayA tac chRNve shacyA shaciSTho yayA kRNoti muhu kA cid RSvaH | 
\EN{4020092} puru dAshuSe vicayiSTho aMho 'thA dadhAti draviNaM jaritre || 
\EN{4020101} mA no mardhIr A bharA daddhi tan naH pra dAshuSe dAtave bhUri yat te | 
\EN{4020102} navye deSNe shaste asmin ta ukthe pra bravAma vayam indra stuvantaH || 
\EN{4020111} nU STuta indra nU gRNAna iSaM jaritre nadyo na pIpeH | 
\EN{4020112} akAri te harivo brahma navyaM dhiyA syAma rathyaH sadAsAH ||
\EN{4021011} A yAtv indro 'vasa upa na iha stutaH sadhamAd astu shUraH | 
\EN{4021012} vAvRdhAnas taviSIr yasya pUrvIr dyaur na kSatram abhibhUti puSyAt || 
\EN{4021021} tasyed iha stavatha vRSNyAni tuvidyumnasya tuvirAdhaso nR^In | 
\EN{4021022} yasya kratur vidathyo na samrAT sAhvAn tarutro abhy asti kRSTIH || 
\EN{4021031} A yAtv indro diva A pRthivyA makSU samudrAd uta vA purISAt | 
\EN{4021032} svarNarAd avase no marutvAn parAvato vA sadanAd Rtasya || 
\EN{4021041} sthUrasya rAyo bRhato ya Ishe tam u STavAma vidatheSv indram | 
\EN{4021042} yo vAyunA jayati gomatISu pra dhRSNuyA nayati vasyo acha || 
\EN{4021051} upa yo namo namasi stabhAyann iyarti vAcaM janayan yajadhyai | 
\EN{4021052} R~njasAnaH puruvAra ukthair endraM kRNvIta sadaneSu hotA || 
\EN{4021061} dhiSA yadi dhiSaNyantaH saraNyAn sadanto adrim aushijasya gohe | 
\EN{4021062} A duroSAH pAstyasya hotA yo no mahAn saMvaraNeSu vahniH || 
\EN{4021071} satrA yad Im bhArvarasya vRSNaH siSakti shuSma stuvate bharAya | 
\EN{4021072} guhA yad Im aushijasya gohe pra yad dhiye prAyase madAya || 
\EN{4021081} vi yad varAMsi parvatasya vRNve payobhir jinve apAM javAMsi | 
\EN{4021082} vidad gaurasya gavayasya gohe yadI vAjAya sudhyo vahanti || 
\EN{4021091} bhadrA te hastA sukRtota pANI prayantArA stuvate rAdha indra | 
\EN{4021092} kA te niSattiH kim u no mamatsi kiM nod-ud u harSase dAtavA u || 
\EN{4021101} evA vasva indraH satyaH samrAD DhantA vRtraM varivaH pUrave kaH | 
\EN{4021102} puruSTuta kratvA naH shagdhi rAyo bhakSIya te 'vaso daivyasya || 
\EN{4021111} nU STuta indra nU gRNAna iSaM jaritre nadyo na pIpeH | 
\EN{4021112} akAri te harivo brahma navyaM dhiyA syAma rathyaH sadAsAH ||
\EN{4022011} yan na indro jujuSe yac ca vaSTi tan no mahAn karati shuSmy A cit | 
\EN{4022012} brahma stomam maghavA somam ukthA yo ashmAnaM shavasA bibhrad eti || 
\EN{4022021} vRSA vRSandhiM caturashrim asyann ugro bAhubhyAM nRtamaH shacIvAn | 
\EN{4022022} shriye paruSNIm uSamANa UrNAM yasyAH parvANi sakhyAya vivye || 
\EN{4022031} yo devo devatamo jAyamAno maho vAjebhir mahadbhish ca shuSmaiH | 
\EN{4022032} dadhAno vajram bAhvor ushantaM dyAm amena rejayat pra bhUma || 
\EN{4022041} vishvA rodhAMsi pravatash ca pUrvIr dyaur RSvAj janiman rejata kSAH | 
\EN{4022042} A mAtarA bharati shuSmy A gor nRvat parijman nonuvanta vAtAH || 
\EN{4022051} tA tU ta indra mahato mahAni vishveSv it savaneSu pravAcyA | 
\EN{4022052} yac chUra dhRSNo dhRSatA dadhRSvAn ahiM vajreNa shavasAviveSIH || 
\EN{4022061} tA tU te satyA tuvinRmNa vishvA pra dhenavaH sisrate vRSNa UdhnaH | 
\EN{4022062} adhA ha tvad vRSamaNo bhiyAnAH pra sindhavo javasA cakramanta || 
\EN{4022071} atrAha te harivas tA u devIr avobhir indra stavanta svasAraH | 
\EN{4022072} yat sIm anu pra muco badbadhAnA dIrghAm anu prasitiM syandayadhyai || 
\EN{4022081} pipILe aMshur madyo na sindhur A tvA shamI shashamAnasya shaktiH | 
\EN{4022082} asmadryak chushucAnasya yamyA Ashur na rashmiM tuvyojasaM goH || 
\EN{4022091} asme varSiSThA kRNuhi jyeSThA nRmNAni satrA sahure sahAMsi | 
\EN{4022092} asmabhyaM vRtrA suhanAni randhi jahi vadhar vanuSo martyasya || 
\EN{4022101} asmAkam it su shRNuhi tvam indrAsmabhyaM citrAM upa mAhi vAjAn | 
\EN{4022102} asmabhyaM vishvA iSaNaH puraMdhIr asmAkaM su maghavan bodhi godAH || 
\EN{4022111} nU STuta indra nU gRNAna iSaM jaritre nadyo na pIpeH | 
\EN{4022112} akAri te harivo brahma navyaM dhiyA syAma rathyaH sadAsAH ||
\EN{4023011} kathA mahAm avRdhat kasya hotur yaj~naM juSANo abhi somam UdhaH | 
\EN{4023012} pibann ushAno juSamANo andho vavakSa RSvaH shucate dhanAya || 
\EN{4023021} ko asya vIraH sadhamAdam Apa sam AnaMsha sumatibhiH ko asya | 
\EN{4023022} kad asya citraM cikite kad UtI vRdhe bhuvac chashamAnasya yajyoH || 
\EN{4023031} kathA shRNoti hUyamAnam indraH kathA shRNvann avasAm asya veda | 
\EN{4023032} kA asya pUrvIr upamAtayo ha kathainam AhuH papuriM jaritre || 
\EN{4023041} kathA sabAdhaH shashamAno asya nashad abhi draviNaM dIdhyAnaH | 
\EN{4023042} devo bhuvan navedA ma RtAnAM namo jagRbhvAM abhi yaj jujoSat || 
\EN{4023051} kathA kad asyA uSaso vyuSTau devo martasya sakhyaM jujoSa | 
\EN{4023052} kathA kad asya sakhyaM sakhibhyo ye asmin kAmaM suyujaM tatasre || 
\EN{4023061} kim Ad amatraM sakhyaM sakhibhyaH kadA nu te bhrAtram pra bravAma | 
\EN{4023062} shriye sudRsho vapur asya sargAH svar Na citratamam iSa A goH || 
\EN{4023071} druhaM jighAMsan dhvarasam anindrAM tetikte tigmA tujase anIkA | 
\EN{4023072} RNA cid yatra RNayA na ugro dUre aj~nAtA uSaso babAdhe || 
\EN{4023081} Rtasya hi shurudhaH santi pUrvIr Rtasya dhItir vRjinAni hanti | 
\EN{4023082} Rtasya shloko badhirA tatarda karNA budhAnaH shucamAna AyoH || 
\EN{4023091} Rtasya dRLhA dharuNAni santi purUNi candrA vapuSe vapUMSi | 
\EN{4023092} Rtena dIrgham iSaNanta pRkSa Rtena gAva Rtam A viveshuH || 
\EN{4023101} RtaM yemAna Rtam id vanoty Rtasya shuSmas turayA u gavyuH | 
\EN{4023102} RtAya pRthvI bahule gabhIre RtAya dhenU parame duhAte || 
\EN{4023111} nU STuta indra nU gRNAna iSaM jaritre nadyo na pIpeH | 
\EN{4023112} akAri te harivo brahma navyaM dhiyA syAma rathyaH sadAsAH ||
\EN{4024011} kA suSTutiH shavasaH sUnum indram arvAcInaM rAdhasa A vavartat | 
\EN{4024012} dadir hi vIro gRNate vasUni sa gopatir niSSidhAM no janAsaH || 
\EN{4024021} sa vRtrahatye havyaH sa IDyaH sa suSTuta indraH satyarAdhAH | 
\EN{4024022} sa yAmann A maghavA martyAya brahmaNyate suSvaye varivo dhAt || 
\EN{4024031} tam in naro vi hvayante samIke ririkvAMsas tanvaH kRNvata trAm | 
\EN{4024032} mitho yat tyAgam ubhayAso agman naras tokasya tanayasya sAtau || 
\EN{4024041} kratUyanti kSitayo yoga ugrAshuSANAso mitho arNasAtau | 
\EN{4024042} saM yad visho 'vavRtranta yudhmA Ad in nema indrayante abhIke || 
\EN{4024051} Ad id dha nema indriyaM yajanta Ad it paktiH puroLAshaM riricyAt | 
\EN{4024052} Ad it somo vi papRcyAd asuSvIn Ad ij jujoSa vRSabhaM yajadhyai || 
\EN{4024061} kRNoty asmai varivo ya itthendrAya somam ushate sunoti | 
\EN{4024062} sadhrIcInena manasAvivenan tam it sakhAyaM kRNute samatsu || 
\EN{4024071} ya indrAya sunavat somam adya pacAt paktIr uta bhRjjAti dhAnAH | 
\EN{4024072} prati manAyor ucathAni haryan tasmin dadhad vRSaNaM shuSmam indraH || 
\EN{4024081} yadA samaryaM vy aced RghAvA dIrghaM yad Ajim abhy akhyad aryaH | 
\EN{4024082} acikradad vRSaNam patny achA duroNa A nishitaM somasudbhiH || 
\EN{4024091} bhUyasA vasnam acarat kanIyo 'vikrIto akAniSam punar yan | 
\EN{4024092} sa bhUyasA kanIyo nArirecId dInA dakSA vi duhanti pra vANam || 
\EN{4024101} ka imaM dashabhir mamendraM krINAti dhenubhiH | 
\EN{4024102} yadA vRtrANi jaN^ghanad athainam me punar dadat || 
\EN{4024111} nU STuta indra nU gRNAna iSaM jaritre nadyo na pIpeH | 
\EN{4024112} akAri te harivo brahma navyaM dhiyA syAma rathyaH sadAsAH ||
\EN{4025011} ko adya naryo devakAma ushann indrasya sakhyaM jujoSa | 
\EN{4025012} ko vA mahe 'vase pAryAya samiddhe agnau sutasoma ITTe || 
\EN{4025021} ko nAnAma vacasA somyAya manAyur vA bhavati vasta usrAH | 
\EN{4025022} ka indrasya yujyaM kaH sakhitvaM ko bhrAtraM vaSTi kavaye ka UtI || 
\EN{4025031} ko devAnAm avo adyA vRNIte ka AdityAM aditiM jyotir ITTe | 
\EN{4025032} kasyAshvinAv indro agniH sutasyAMshoH pibanti manasAvivenam || 
\EN{4025041} tasmA agnir bhArataH sharma yaMsaj jyok pashyAt sUryam uccarantam | 
\EN{4025042} ya indrAya sunavAmety Aha nare naryAya nRtamAya nRNAm || 
\EN{4025051} na taM jinanti bahavo na dabhrA urv asmA aditiH sharma yaMsat | 
\EN{4025052} priyaH sukRt priya indre manAyuH priyaH suprAvIH priyo asya somI || 
\EN{4025061} suprAvyaH prAshuSAL eSa vIraH suSveH paktiM kRNute kevalendraH | 
\EN{4025062} nAsuSver Apir na sakhA na jAmir duSprAvyo 'vahanted avAcaH || 
\EN{4025071} na revatA paNinA sakhyam indro 'sunvatA sutapAH saM gRNIte | 
\EN{4025072} Asya vedaH khidati hanti nagnaM vi suSvaye paktaye kevalo bhUt || 
\EN{4025081} indram pare 'vare madhyamAsa indraM yAnto 'vasitAsa indram | 
\EN{4025082} indraM kSiyanta uta yudhyamAnA indraM naro vAjayanto havante ||
\EN{4026011} aham manur abhavaM sUryash cAhaM kakSIvAM RSir asmi vipraH | 
\EN{4026012} ahaM kutsam ArjuneyaM ny R^I~nje 'haM kavir ushanA pashyatA mA || 
\EN{4026021} aham bhUmim adadAm AryAyAhaM vRSTiM dAshuSe martyAya | 
\EN{4026022} aham apo anayaM vAvashAnA mama devAso anu ketam Ayan || 
\EN{4026031} aham puro mandasAno vy airaM nava sAkaM navatIH shambarasya | 
\EN{4026032} shatatamaM veshyaM sarvatAtA divodAsam atithigvaM yad Avam || 
\EN{4026041} pra su Sa vibhyo maruto vir astu pra shyenaH shyenebhya AshupatvA | 
\EN{4026042} acakrayA yat svadhayA suparNo havyam bharan manave devajuSTam || 
\EN{4026051} bharad yadi vir ato vevijAnaH pathoruNA manojavA asarji | 
\EN{4026052} tUyaM yayau madhunA somyenota shravo vivide shyeno atra || 
\EN{4026061} RjIpI shyeno dadamAno aMshum parAvataH shakuno mandram madam | 
\EN{4026062} somam bharad dAdRhANo devAvAn divo amuSmAd uttarAd AdAya || 
\EN{4026071} AdAya shyeno abharat somaM sahasraM savAM ayutaM ca sAkam | 
\EN{4026072} atrA puraMdhir ajahAd arAtIr made somasya mUrA amUraH ||
\EN{4027011} garbhe nu sann anv eSAm avedam ahaM devAnAM janimAni vishvA | 
\EN{4027012} shatam mA pura AyasIr arakSann adha shyeno javasA nir adIyam || 
\EN{4027021} na ghA sa mAm apa joSaM jabhArAbhIm Asa tvakSasA vIryeNa | 
\EN{4027022} IrmA puraMdhir ajahAd arAtIr uta vAtAM atarac chUshuvAnaH || 
\EN{4027031} ava yac chyeno asvanId adha dyor vi yad yadi vAta UhuH puraMdhim | 
\EN{4027032} sRjad yad asmA ava ha kSipaj jyAM kRshAnur astA manasA bhuraNyan || 
\EN{4027041} Rjipya Im indrAvato na bhujyuM shyeno jabhAra bRhato adhi SNoH | 
\EN{4027042} antaH patat patatry asya parNam adha yAmani prasitasya tad veH || 
\EN{4027051} adha shvetaM kalashaM gobhir aktam ApipyAnam maghavA shukram andhaH | 
\EN{4027052} adhvaryubhiH prayatam madhvo agram indro madAya prati dhat pibadhyai shUro madAya prati dhat pibadhyai ||
\EN{4028011} tvA yujA tava tat soma sakhya indro apo manave sasrutas kaH | 
\EN{4028012} ahann ahim ariNAt sapta sindhUn apAvRNod apihiteva khAni || 
\EN{4028021} tvA yujA ni khidat sUryasyendrash cakraM sahasA sadya indo | 
\EN{4028022} adhi SNunA bRhatA vartamAnam maho druho apa vishvAyu dhAyi || 
\EN{4028031} ahann indro adahad agnir indo purA dasyUn madhyaMdinAd abhIke | 
\EN{4028032} durge duroNe kratvA na yAtAm purU sahasrA sharvA ni barhIt || 
\EN{4028041} vishvasmAt sIm adhamAM indra dasyUn visho dAsIr akRNor aprashastAH | 
\EN{4028042} abAdhethAm amRNataM ni shatrUn avindethAm apacitiM vadhatraiH || 
\EN{4028051} evA satyam maghavAnA yuvaM tad indrash ca somorvam ashvyaM goH | 
\EN{4028052} AdardRtam apihitAny ashnA riricathuH kSAsh cit tatRdAnA ||
\EN{4029011} A na stuta upa vAjebhir UtI indra yAhi haribhir mandasAnaH | 
\EN{4029012} tirash cid aryaH savanA purUNy AN^gUSebhir gRNAnaH satyarAdhAH || 
\EN{4029021} A hi SmA yAti naryash cikitvAn hUyamAnaH sotRbhir upa yaj~nam | 
\EN{4029022} svashvo yo abhIrur manyamAnaH suSvANebhir madati saM ha vIraiH || 
\EN{4029031} shrAvayed asya karNA vAjayadhyai juSTAm anu pra disham mandayadhyai | 
\EN{4029032} udvAvRSANo rAdhase tuviSmAn karan na indraH sutIrthAbhayaM ca || 
\EN{4029041} achA yo gantA nAdhamAnam UtI itthA vipraM havamAnaM gRNantam | 
\EN{4029042} upa tmani dadhAno dhury AshUn sahasrANi shatAni vajrabAhuH || 
\EN{4029051} tvotAso maghavann indra viprA vayaM te syAma sUrayo gRNantaH | 
\EN{4029052} bhejAnAso bRhaddivasya rAya AkAyyasya dAvane purukSoH ||
\EN{4030011} nakir indra tvad uttaro na jyAyAM asti vRtrahan | 
\EN{4030012} nakir evA yathA tvam || 
\EN{4030021} satrA te anu kRSTayo vishvA cakreva vAvRtuH | 
\EN{4030022} satrA mahAM asi shrutaH || 
\EN{4030031} vishve caned anA tvA devAsa indra yuyudhuH | 
\EN{4030032} yad ahA naktam AtiraH || 
\EN{4030041} yatrota bAdhitebhyash cakraM kutsAya yudhyate | 
\EN{4030042} muSAya indra sUryam || 
\EN{4030051} yatra devAM RghAyato vishvAM ayudhya eka it | 
\EN{4030052} tvam indra vanUMr ahan || 
\EN{4030061} yatrota martyAya kam ariNA indra sUryam | 
\EN{4030062} prAvaH shacIbhir etasham || 
\EN{4030071} kim Ad utAsi vRtrahan maghavan manyumattamaH | 
\EN{4030072} atrAha dAnum AtiraH || 
\EN{4030081} etad ghed uta vIryam indra cakartha pauMsyam | 
\EN{4030082} striyaM yad durhaNAyuvaM vadhIr duhitaraM divaH || 
\EN{4030091} divash cid ghA duhitaram mahAn mahIyamAnAm | 
\EN{4030092} uSAsam indra sam piNak || 
\EN{4030101} apoSA anasaH sarat sampiSTAd aha bibhyuSI | 
\EN{4030102} ni yat sIM shishnathad vRSA || 
\EN{4030111} etad asyA anaH shaye susampiSTaM vipAshy A | 
\EN{4030112} sasAra sIm parAvataH || 
\EN{4030121} uta sindhuM vibAlyaM vitasthAnAm adhi kSami | 
\EN{4030122} pari SThA indra mAyayA || 
\EN{4030131} uta shuSNasya dhRSNuyA pra mRkSo abhi vedanam | 
\EN{4030132} puro yad asya sampiNak || 
\EN{4030141} uta dAsaM kaulitaram bRhataH parvatAd adhi | 
\EN{4030142} avAhann indra shambaram || 
\EN{4030151} uta dAsasya varcinaH sahasrANi shatAvadhIH | 
\EN{4030152} adhi pa~nca pradhIMr iva || 
\EN{4030161} uta tyam putram agruvaH parAvRktaM shatakratuH | 
\EN{4030162} uktheSv indra Abhajat || 
\EN{4030171} uta tyA turvashAyadU asnAtArA shacIpatiH | 
\EN{4030172} indro vidvAM apArayat || 
\EN{4030181} uta tyA sadya AryA sarayor indra pArataH | 
\EN{4030182} arNAcitrarathAvadhIH || 
\EN{4030191} anu dvA jahitA nayo 'ndhaM shroNaM ca vRtrahan | 
\EN{4030192} na tat te sumnam aSTave || 
\EN{4030201} shatam ashmanmayInAm purAm indro vy Asyat | 
\EN{4030202} divodAsAya dAshuSe || 
\EN{4030211} asvApayad dabhItaye sahasrA triMshataM hathaiH | 
\EN{4030212} dAsAnAm indro mAyayA || 
\EN{4030221} sa ghed utAsi vRtrahan samAna indra gopatiH | 
\EN{4030222} yas tA vishvAni cicyuSe || 
\EN{4030231} uta nUnaM yad indriyaM kariSyA indra pauMsyam | 
\EN{4030232} adyA nakiS Tad A minat || 
\EN{4030241} vAmaM-vAmaM ta Adure devo dadAtv aryamA | 
\EN{4030242} vAmam pUSA vAmam bhago vAmaM devaH karULatI ||
\EN{4031011} kayA nash citra A bhuvad UtI sadAvRdhaH sakhA | 
\EN{4031012} kayA shaciSThayA vRtA || 
\EN{4031021} kas tvA satyo madAnAm maMhiSTho matsad andhasaH | 
\EN{4031022} dRLhA cid Aruje vasu || 
\EN{4031031} abhI Su NaH sakhInAm avitA jaritNAm | 
\EN{4031032} shatam bhavAsy UtibhiH || 
\EN{4031041} abhI na A vavRtsva cakraM na vRttam arvataH | 
\EN{4031042} niyudbhish carSaNInAm || 
\EN{4031051} pravatA hi kratUnAm A hA padeva gachasi | 
\EN{4031052} abhakSi sUrye sacA || 
\EN{4031061} saM yat ta indra manyavaH saM cakrANi dadhanvire | 
\EN{4031062} adha tve adha sUrye || 
\EN{4031071} uta smA hi tvAm Ahur in maghavAnaM shacIpate | 
\EN{4031072} dAtAram avidIdhayum || 
\EN{4031081} uta smA sadya it pari shashamAnAya sunvate | 
\EN{4031082} purU cin maMhase vasu || 
\EN{4031091} nahi SmA te shataM cana rAdho varanta AmuraH | 
\EN{4031092} na cyautnAni kariSyataH || 
\EN{4031101} asmAM avantu te shatam asmAn sahasram UtayaH | 
\EN{4031102} asmAn vishvA abhiSTayaH || 
\EN{4031111} asmAM ihA vRNISva sakhyAya svastaye | 
\EN{4031112} maho rAye divitmate || 
\EN{4031121} asmAM aviDDhi vishvahendra rAyA parINasA | 
\EN{4031122} asmAn vishvAbhir UtibhiH || 
\EN{4031131} asmabhyaM tAM apA vRdhi vrajAM asteva gomataH | 
\EN{4031132} navAbhir indrotibhiH || 
\EN{4031141} asmAkaM dhRSNuyA ratho dyumAM indrAnapacyutaH | 
\EN{4031142} gavyur ashvayur Iyate || 
\EN{4031151} asmAkam uttamaM kRdhi shravo deveSu sUrya | 
\EN{4031152} varSiSThaM dyAm ivopari ||
\EN{4032011} A tU na indra vRtrahann asmAkam ardham A gahi | 
\EN{4032012} mahAn mahIbhir UtibhiH || 
\EN{4032021} bhRmish cid ghAsi tUtujir A citra citriNISv A | 
\EN{4032022} citraM kRNoSy Utaye || 
\EN{4032031} dabhrebhish cic chashIyAMsaM haMsi vrAdhantam ojasA | 
\EN{4032032} sakhibhir ye tve sacA || 
\EN{4032041} vayam indra tve sacA vayaM tvAbhi nonumaH | 
\EN{4032042} asmAM-asmAM id ud ava || 
\EN{4032051} sa nash citrAbhir adrivo 'navadyAbhir UtibhiH | 
\EN{4032052} anAdhRSTAbhir A gahi || 
\EN{4032061} bhUyAmo Su tvAvataH sakhAya indra gomataH | 
\EN{4032062} yujo vAjAya ghRSvaye || 
\EN{4032071} tvaM hy eka IshiSa indra vAjasya gomataH | 
\EN{4032072} sa no yandhi mahIm iSam || 
\EN{4032081} na tvA varante anyathA yad ditsasi stuto magham | 
\EN{4032082} stotRbhya indra girvaNaH || 
\EN{4032091} abhi tvA gotamA girAnUSata pra dAvane | 
\EN{4032092} indra vAjAya ghRSvaye || 
\EN{4032101} pra te vocAma vIryA yA mandasAna ArujaH | 
\EN{4032102} puro dAsIr abhItya || 
\EN{4032111} tA te gRNanti vedhaso yAni cakartha pauMsyA | 
\EN{4032112} suteSv indra girvaNaH || 
\EN{4032121} avIvRdhanta gotamA indra tve stomavAhasaH | 
\EN{4032122} aiSu dhA vIravad yashaH || 
\EN{4032131} yac cid dhi shashvatAm asIndra sAdhAraNas tvam | 
\EN{4032132} taM tvA vayaM havAmahe || 
\EN{4032141} arvAcIno vaso bhavAsme su matsvAndhasaH | 
\EN{4032142} somAnAm indra somapAH || 
\EN{4032151} asmAkaM tvA matInAm A stoma indra yachatu | 
\EN{4032152} arvAg A vartayA harI || 
\EN{4032161} puroLAshaM ca no ghaso joSayAse girash ca naH | 
\EN{4032162} vadhUyur iva yoSaNAm || 
\EN{4032171} sahasraM vyatInAM yuktAnAm indram Imahe | 
\EN{4032172} shataM somasya khAryaH || 
\EN{4032181} sahasrA te shatA vayaM gavAm A cyAvayAmasi | 
\EN{4032182} asmatrA rAdha etu te || 
\EN{4032191} dasha te kalashAnAM hiraNyAnAm adhImahi | 
\EN{4032192} bhUridA asi vRtrahan || 
\EN{4032201} bhUridA bhUri dehi no mA dabhram bhUry A bhara | 
\EN{4032202} bhUri ghed indra ditsasi || 
\EN{4032211} bhUridA hy asi shrutaH purutrA shUra vRtrahan | 
\EN{4032212} A no bhajasva rAdhasi || 
\EN{4032221} pra te babhrU vicakSaNa shaMsAmi goSaNo napAt | 
\EN{4032222} mAbhyAM gA anu shishrathaH || 
\EN{4032231} kanInakeva vidradhe nave drupade arbhake | 
\EN{4032232} babhrU yAmeSu shobhete || 
\EN{4032241} aram ma usrayAmNe 'ram anusrayAmNe | 
\EN{4032242} babhrU yAmeSv asridhA ||
\EN{4033011} pra Rbhubhyo dUtam iva vAcam iSya upastire shvaitarIM dhenum ILe | 
\EN{4033012} ye vAtajUtAs taraNibhir evaiH pari dyAM sadyo apaso babhUvuH || 
\EN{4033021} yadAram akrann RbhavaH pitRbhyAm pariviSTI veSaNA daMsanAbhiH | 
\EN{4033022} Ad id devAnAm upa sakhyam Ayan dhIrAsaH puSTim avahan manAyai || 
\EN{4033031} punar ye cakruH pitarA yuvAnA sanA yUpeva jaraNA shayAnA | 
\EN{4033032} te vAjo vibhvAM Rbhur indravanto madhupsaraso no 'vantu yaj~nam || 
\EN{4033041} yat saMvatsam Rbhavo gAm arakSan yat saMvatsam Rbhavo mA apiMshan | 
\EN{4033042} yat saMvatsam abharan bhAso asyAs tAbhiH shamIbhir amRtatvam AshuH || 
\EN{4033051} jyeSTha Aha camasA dvA kareti kanIyAn trIn kRNavAmety Aha | 
\EN{4033052} kaniSTha Aha caturas kareti tvaSTa Rbhavas tat panayad vaco vaH || 
\EN{4033061} satyam Ucur nara evA hi cakrur anu svadhAm Rbhavo jagmur etAm | 
\EN{4033062} vibhrAjamAnAMsh camasAM ahevAvenat tvaSTA caturo dadRshvAn || 
\EN{4033071} dvAdasha dyUn yad agohyasyAtithye raNann RbhavaH sasantaH | 
\EN{4033072} sukSetrAkRNvann anayanta sindhUn dhanvAtiSThann oSadhIr nimnam ApaH || 
\EN{4033081} rathaM ye cakruH suvRtaM nareSThAM ye dhenuM vishvajuvaM vishvarUpAm | 
\EN{4033082} ta A takSantv Rbhavo rayiM naH svavasaH svapasaH suhastAH || 
\EN{4033091} apo hy eSAm ajuSanta devA abhi kratvA manasA dIdhyAnAH | 
\EN{4033092} vAjo devAnAm abhavat sukarmendrasya RbhukSA varuNasya vibhvA || 
\EN{4033101} ye harI medhayokthA madanta indrAya cakruH suyujA ye ashvA | 
\EN{4033102} te rAyas poSaM draviNAny asme dhatta RbhavaH kSemayanto na mitram || 
\EN{4033111} idAhnaH pItim uta vo madaM dhur na Rte shrAntasya sakhyAya devAH | 
\EN{4033112} te nUnam asme Rbhavo vasUni tRtIye asmin savane dadhAta ||
\EN{4034011} Rbhur vibhvA vAja indro no achemaM yaj~naM ratnadheyopa yAta | 
\EN{4034012} idA hi vo dhiSaNA devy ahnAm adhAt pItiM sam madA agmatA vaH || 
\EN{4034021} vidAnAso janmano vAjaratnA uta Rtubhir Rbhavo mAdayadhvam | 
\EN{4034022} saM vo madA agmata sam puraMdhiH suvIrAm asme rayim erayadhvam || 
\EN{4034031} ayaM vo yaj~na Rbhavo 'kAri yam A manuSvat pradivo dadhidhve | 
\EN{4034032} pra vo 'chA jujuSANAso asthur abhUta vishve agriyota vAjAH || 
\EN{4034041} abhUd u vo vidhate ratnadheyam idA naro dAshuSe martyAya | 
\EN{4034042} pibata vAjA Rbhavo dade vo mahi tRtIyaM savanam madAya || 
\EN{4034051} A vAjA yAtopa na RbhukSA maho naro draviNaso gRNAnAH | 
\EN{4034052} A vaH pItayo 'bhipitve ahnAm imA astaM navasva iva gman || 
\EN{4034061} A napAtaH shavaso yAtanopemaM yaj~naM namasA hUyamAnAH | 
\EN{4034062} sajoSasaH sUrayo yasya ca stha madhvaH pAta ratnadhA indravantaH || 
\EN{4034071} sajoSA indra varuNena somaM sajoSAH pAhi girvaNo marudbhiH | 
\EN{4034072} agrepAbhir RtupAbhiH sajoSA gnAspatnIbhI ratnadhAbhiH sajoSAH || 
\EN{4034081} sajoSasa Adityair mAdayadhvaM sajoSasa RbhavaH parvatebhiH | 
\EN{4034082} sajoSaso daivyenA savitrA sajoSasaH sindhubhI ratnadhebhiH || 
\EN{4034091} ye ashvinA ye pitarA ya UtI dhenuM tatakSur Rbhavo ye ashvA | 
\EN{4034092} ye aMsatrA ya Rdhag rodasI ye vibhvo naraH svapatyAni cakruH || 
\EN{4034101} ye gomantaM vAjavantaM suvIraM rayiM dhattha vasumantam purukSum | 
\EN{4034102} te agrepA Rbhavo mandasAnA asme dhatta ye ca rAtiM gRNanti || 
\EN{4034111} nApAbhUta na vo 'tItRSAmAniHshastA Rbhavo yaj~ne asmin | 
\EN{4034112} sam indreNa madatha sam marudbhiH saM rAjabhI ratnadheyAya devAH ||
\EN{4035011} ihopa yAta shavaso napAtaH saudhanvanA Rbhavo mApa bhUta | 
\EN{4035012} asmin hi vaH savane ratnadheyaM gamantv indram anu vo madAsaH || 
\EN{4035021} Agann RbhUNAm iha ratnadheyam abhUt somasya suSutasya pItiH | 
\EN{4035022} sukRtyayA yat svapasyayA caM ekaM vicakra camasaM caturdhA || 
\EN{4035031} vy akRNota camasaM caturdhA sakhe vi shikSety abravIta | 
\EN{4035032} athaita vAjA amRtasya panthAM gaNaM devAnAm RbhavaH suhastAH || 
\EN{4035041} kimmayaH svic camasa eSa Asa yaM kAvyena caturo vicakra | 
\EN{4035042} athA sunudhvaM savanam madAya pAta Rbhavo madhunaH somyasya || 
\EN{4035051} shacyAkarta pitarA yuvAnA shacyAkarta camasaM devapAnam | 
\EN{4035052} shacyA harI dhanutarAv ataSTendravAhAv Rbhavo vAjaratnAH || 
\EN{4035061} yo vaH sunoty abhipitve ahnAM tIvraM vAjAsaH savanam madAya | 
\EN{4035062} tasmai rayim RbhavaH sarvavIram A takSata vRSaNo mandasAnAH || 
\EN{4035071} prAtaH sutam apibo haryashva mAdhyaMdinaM savanaM kevalaM te | 
\EN{4035072} sam RbhubhiH pibasva ratnadhebhiH sakhIMr yAM indra cakRSe sukRtyA || 
\EN{4035081} ye devAso abhavatA sukRtyA shyenA ived adhi divi niSeda | 
\EN{4035082} te ratnaM dhAta shavaso napAtaH saudhanvanA abhavatAmRtAsaH || 
\EN{4035091} yat tRtIyaM savanaM ratnadheyam akRNudhvaM svapasyA suhastAH | 
\EN{4035092} tad RbhavaH pariSiktaM va etat sam madebhir indriyebhiH pibadhvam ||
\EN{4036011} anashvo jAto anabhIshur ukthyo rathas tricakraH pari vartate rajaH | 
\EN{4036012} mahat tad vo devyasya pravAcanaM dyAm RbhavaH pRthivIM yac ca puSyatha || 
\EN{4036021} rathaM ye cakruH suvRtaM sucetaso 'vihvarantam manasas pari dhyayA | 
\EN{4036022} tAM U nv asya savanasya pItaya A vo vAjA Rbhavo vedayAmasi || 
\EN{4036031} tad vo vAjA RbhavaH supravAcanaM deveSu vibhvo abhavan mahitvanam | 
\EN{4036032} jivrI yat santA pitarA sanAjurA punar yuvAnA carathAya takSatha || 
\EN{4036041} ekaM vi cakra camasaM caturvayaM nish carmaNo gAm ariNIta dhItibhiH | 
\EN{4036042} athA deveSv amRtatvam Anasha shruSTI vAjA Rbhavas tad va ukthyam || 
\EN{4036051} Rbhuto rayiH prathamashravastamo vAjashrutAso yam ajIjanan naraH | 
\EN{4036052} vibhvataSTo vidatheSu pravAcyo yaM devAso 'vathA sa vicarSaNiH || 
\EN{4036061} sa vAjy arvA sa RSir vacasyayA sa shUro astA pRtanAsu duSTaraH | 
\EN{4036062} sa rAyas poSaM sa suvIryaM dadhe yaM vAjo vibhvAM Rbhavo yam AviSuH || 
\EN{4036071} shreSThaM vaH pesho adhi dhAyi darshataM stomo vAjA Rbhavas taM jujuSTana | 
\EN{4036072} dhIrAso hi SThA kavayo vipashcitas tAn va enA brahmaNA vedayAmasi || 
\EN{4036081} yUyam asmabhyaM dhiSaNAbhyas pari vidvAMso vishvA naryANi bhojanA | 
\EN{4036082} dyumantaM vAjaM vRSashuSmam uttamam A no rayim Rbhavas takSatA vayaH || 
\EN{4036091} iha prajAm iha rayiM rarANA iha shravo vIravat takSatA naH | 
\EN{4036092} yena vayaM citayemAty anyAn taM vAjaM citram Rbhavo dadA naH ||
\EN{4037011} upa no vAjA adhvaram RbhukSA devA yAta pathibhir devayAnaiH | 
\EN{4037012} yathA yaj~nam manuSo vikSv Asu dadhidhve raNvAH sudineSv ahnAm || 
\EN{4037021} te vo hRde manase santu yaj~nA juSTAso adya ghRtanirNijo guH | 
\EN{4037022} pra vaH sutAso harayanta pUrNAH kratve dakSAya harSayanta pItAH || 
\EN{4037031} tryudAyaM devahitaM yathA va stomo vAjA RbhukSaNo dade vaH | 
\EN{4037032} juhve manuSvad uparAsu vikSu yuSme sacA bRhaddiveSu somam || 
\EN{4037041} pIvoashvAH shucadrathA hi bhUtAyaHshiprA vAjinaH suniSkAH | 
\EN{4037042} indrasya sUno shavaso napAto 'nu vash cety agriyam madAya || 
\EN{4037051} Rbhum RbhukSaNo rayiM vAje vAjintamaM yujam | 
\EN{4037052} indrasvantaM havAmahe sadAsAtamam ashvinam || 
\EN{4037061} sed Rbhavo yam avatha yUyam indrash ca martyam | 
\EN{4037062} sa dhIbhir astu sanitA medhasAtA so arvatA || 
\EN{4037071} vi no vAjA RbhukSaNaH pathash citana yaSTave | 
\EN{4037072} asmabhyaM sUraya stutA vishvA AshAs tarISaNi || 
\EN{4037081} taM no vAjA RbhukSaNa indra nAsatyA rayim | 
\EN{4037082} sam ashvaM carSaNibhya A puru shasta maghattaye ||
\EN{4038011} uto hi vAM dAtrA santi pUrvA yA pUrubhyas trasadasyur nitoshe | 
\EN{4038012} kSetrAsAM dadathur urvarAsAM ghanaM dasyubhyo abhibhUtim ugram || 
\EN{4038021} uta vAjinam puruniSSidhvAnaM dadhikrAm u dadathur vishvakRSTim | 
\EN{4038022} RjipyaM shyenam pruSitapsum AshuM carkRtyam aryo nRpatiM na shUram || 
\EN{4038031} yaM sIm anu pravateva dravantaM vishvaH pUrur madati harSamANaH | 
\EN{4038032} paDbhir gRdhyantam medhayuM na shUraM rathaturaM vAtam iva dhrajantam || 
\EN{4038041} yaH smArundhAno gadhyA samatsu sanutarash carati goSu gachan | 
\EN{4038042} AvirRjIko vidathA nicikyat tiro aratim pary Apa AyoH || 
\EN{4038051} uta smainaM vastramathiM na tAyum anu kroshanti kSitayo bhareSu | 
\EN{4038052} nIcAyamAnaM jasuriM na shyenaM shravash cAchA pashumac ca yUtham || 
\EN{4038061} uta smAsu prathamaH sariSyan ni veveti shreNibhI rathAnAm | 
\EN{4038062} srajaM kRNvAno janyo na shubhvA reNuM rerihat kiraNaM dadashvAn || 
\EN{4038071} uta sya vAjI sahurir RtAvA shushrUSamANas tanvA samarye | 
\EN{4038072} turaM yatISu turayann Rjipyo 'dhi bhruvoH kirate reNum R~njan || 
\EN{4038081} uta smAsya tanyator iva dyor RghAyato abhiyujo bhayante | 
\EN{4038082} yadA sahasram abhi SIm ayodhId durvartuH smA bhavati bhIma R~njan || 
\EN{4038091} uta smAsya panayanti janA jUtiM kRSTipro abhibhUtim AshoH | 
\EN{4038092} utainam AhuH samithe viyantaH parA dadhikrA asarat sahasraiH || 
\EN{4038101} A dadhikrAH shavasA pa~nca kRSTIH sUrya iva jyotiSApas tatAna | 
\EN{4038102} sahasrasAH shatasA vAjy arvA pRNaktu madhvA sam imA vacAMsi ||
\EN{4039011} AshuM dadhikrAM tam u nu STavAma divas pRthivyA uta carkirAma | 
\EN{4039012} uchantIr mAm uSasaH sUdayantv ati vishvAni duritAni parSan || 
\EN{4039021} mahash carkarmy arvataH kratuprA dadhikrAvNaH puruvArasya vRSNaH | 
\EN{4039022} yam pUrubhyo dIdivAMsaM nAgniM dadathur mitrAvaruNA taturim || 
\EN{4039031} yo ashvasya dadhikrAvNo akArIt samiddhe agnA uSaso vyuSTau | 
\EN{4039032} anAgasaM tam aditiH kRNotu sa mitreNa varuNenA sajoSAH || 
\EN{4039041} dadhikrAvNa iSa Urjo maho yad amanmahi marutAM nAma bhadram | 
\EN{4039042} svastaye varuNam mitram agniM havAmaha indraM vajrabAhum || 
\EN{4039051} indram ived ubhaye vi hvayanta udIrANA yaj~nam upaprayantaH | 
\EN{4039052} dadhikrAm u sUdanam martyAya dadathur mitrAvaruNA no ashvam || 
\EN{4039061} dadhikrAvNo akAriSaM jiSNor ashvasya vAjinaH | 
\EN{4039062} surabhi no mukhA karat pra Na AyUMSi tAriSat ||
\EN{4040011} dadhikrAvNa id u nu carkirAma vishvA in mAm uSasaH sUdayantu | 
\EN{4040012} apAm agner uSasaH sUryasya bRhaspater AN^girasasya jiSNoH || 
\EN{4040021} satvA bhariSo gaviSo duvanyasac chravasyAd iSa uSasas turaNyasat | 
\EN{4040022} satyo dravo dravaraH pataMgaro dadhikrAveSam UrjaM svar janat || 
\EN{4040031} uta smAsya dravatas turaNyataH parNaM na ver anu vAti pragardhinaH | 
\EN{4040032} shyenasyeva dhrajato aN^kasam pari dadhikrAvNaH sahorjA taritrataH || 
\EN{4040041} uta sya vAjI kSipaNiM turaNyati grIvAyAm baddho apikakSa Asani | 
\EN{4040042} kratuM dadhikrA anu saMtavItvat pathAm aN^kAMsy anv ApanIphaNat || 
\EN{4040051} haMsaH shuciSad vasur antarikSasad dhotA vediSad atithir duroNasat | 
\EN{4040052} nRSad varasad Rtasad vyomasad abjA gojA RtajA adrijA Rtam ||
\EN{4041011} indrA ko vAM varuNA sumnam Apa stomo haviSmAM amRto na hotA | 
\EN{4041012} yo vAM hRdi kratumAM asmad uktaH pasparshad indrAvaruNA namasvAn || 
\EN{4041021} indrA ha yo varuNA cakra ApI devau martaH sakhyAya prayasvAn | 
\EN{4041022} sa hanti vRtrA samitheSu shatrUn avobhir vA mahadbhiH sa pra shRNve || 
\EN{4041031} indrA ha ratnaM varuNA dheSThetthA nRbhyaH shashamAnebhyas tA | 
\EN{4041032} yadI sakhAyA sakhyAya somaiH sutebhiH suprayasA mAdayaite || 
\EN{4041041} indrA yuvaM varuNA didyum asminn ojiSTham ugrA ni vadhiSTaM vajram | 
\EN{4041042} yo no durevo vRkatir dabhItis tasmin mimAthAm abhibhUty ojaH || 
\EN{4041051} indrA yuvaM varuNA bhUtam asyA dhiyaH pretArA vRSabheva dhenoH | 
\EN{4041052} sA no duhIyad yavaseva gatvI sahasradhArA payasA mahI gauH || 
\EN{4041061} toke hite tanaya urvarAsu sUro dRshIke vRSaNash ca pauMsye | 
\EN{4041062} indrA no atra varuNA syAtAm avobhir dasmA paritakmyAyAm || 
\EN{4041071} yuvAm id dhy avase pUrvyAya pari prabhUtI gaviSaH svApI | 
\EN{4041072} vRNImahe sakhyAya priyAya shUrA maMhiSThA pitareva shambhU || 
\EN{4041081} tA vAM dhiyo 'vase vAjayantIr AjiM na jagmur yuvayUH sudAnU | 
\EN{4041082} shriye na gAva upa somam asthur indraM giro varuNam me manISAH || 
\EN{4041091} imA indraM varuNam me manISA agmann upa draviNam ichamAnAH | 
\EN{4041092} upem asthur joSTAra iva vasvo raghvIr iva shravaso bhikSamANAH || 
\EN{4041101} ashvyasya tmanA rathyasya puSTer nityasya rAyaH patayaH syAma | 
\EN{4041102} tA cakrANA Utibhir navyasIbhir asmatrA rAyo niyutaH sacantAm || 
\EN{4041111} A no bRhantA bRhatIbhir UtI indra yAtaM varuNa vAjasAtau | 
\EN{4041112} yad didyavaH pRtanAsu prakrILAn tasya vAM syAma sanitAra AjeH ||
\EN{4042011} mama dvitA rASTraM kSatriyasya vishvAyor vishve amRtA yathA naH | 
\EN{4042012} kratuM sacante varuNasya devA rAjAmi kRSTer upamasya vavreH || 
\EN{4042021} ahaM rAjA varuNo mahyaM tAny asuryANi prathamA dhArayanta | 
\EN{4042022} kratuM sacante varuNasya devA rAjAmi kRSTer upamasya vavreH || 
\EN{4042031} aham indro varuNas te mahitvorvI gabhIre rajasI sumeke | 
\EN{4042032} tvaSTeva vishvA bhuvanAni vidvAn sam airayaM rodasI dhArayaM ca || 
\EN{4042041} aham apo apinvam ukSamANA dhArayaM divaM sadana Rtasya | 
\EN{4042042} Rtena putro aditer RtAvota tridhAtu prathayad vi bhUma || 
\EN{4042051} mAM naraH svashvA vAjayanto mAM vRtAH samaraNe havante | 
\EN{4042052} kRNomy Ajim maghavAham indra iyarmi reNum abhibhUtyojAH || 
\EN{4042061} ahaM tA vishvA cakaraM nakir mA daivyaM saho varate apratItam | 
\EN{4042062} yan mA somAso mamadan yad ukthobhe bhayete rajasI apAre || 
\EN{4042071} viduS te vishvA bhuvanAni tasya tA pra bravISi varuNAya vedhaH | 
\EN{4042072} tvaM vRtrANi shRNviSe jaghanvAn tvaM vRtAM ariNA indra sindhUn || 
\EN{4042081} asmAkam atra pitaras ta Asan sapta RSayo daurgahe badhyamAne | 
\EN{4042082} ta Ayajanta trasadasyum asyA indraM na vRtraturam ardhadevam || 
\EN{4042091} purukutsAnI hi vAm adAshad dhavyebhir indrAvaruNA namobhiH | 
\EN{4042092} athA rAjAnaM trasadasyum asyA vRtrahaNaM dadathur ardhadevam || 
\EN{4042101} rAyA vayaM sasavAMso madema havyena devA yavasena gAvaH | 
\EN{4042102} tAM dhenum indrAvaruNA yuvaM no vishvAhA dhattam anapasphurantIm ||
\EN{4043011} ka u shravat katamo yaj~niyAnAM vandAru devaH katamo juSAte | 
\EN{4043012} kasyemAM devIm amRteSu preSThAM hRdi shreSAma suSTutiM suhavyAm || 
\EN{4043021} ko mRLAti katama AgamiSTho devAnAm u katamaH shambhaviSThaH | 
\EN{4043022} rathaM kam Ahur dravadashvam AshuM yaM sUryasya duhitAvRNIta || 
\EN{4043031} makSU hi SmA gachatha Ivato dyUn indro na shaktim paritakmyAyAm | 
\EN{4043032} diva AjAtA divyA suparNA kayA shacInAm bhavathaH shaciSThA || 
\EN{4043041} kA vAm bhUd upamAtiH kayA na AshvinA gamatho hUyamAnA | 
\EN{4043042} ko vAm mahash cit tyajaso abhIka uruSyatam mAdhvI dasrA na UtI || 
\EN{4043051} uru vAM rathaH pari nakSati dyAm A yat samudrAd abhi vartate vAm | 
\EN{4043052} madhvA mAdhvI madhu vAm pruSAyan yat sIM vAm pRkSo bhurajanta pakvAH || 
\EN{4043061} sindhur ha vAM rasayA si~ncad ashvAn ghRNA vayo 'ruSAsaH pari gman | 
\EN{4043062} tad U Su vAm ajiraM ceti yAnaM yena patI bhavathaH sUryAyAH || 
\EN{4043071} iheha yad vAM samanA papRkSe seyam asme sumatir vAjaratnA | 
\EN{4043072} uruSyataM jaritAraM yuvaM ha shritaH kAmo nAsatyA yuvadrik ||
\EN{4044011} taM vAM rathaM vayam adyA huvema pRthujrayam ashvinA saMgatiM goH | 
\EN{4044012} yaH sUryAM vahati vandhurAyur girvAhasam purutamaM vasUyum || 
\EN{4044021} yuvaM shriyam ashvinA devatA tAM divo napAtA vanathaH shacIbhiH | 
\EN{4044022} yuvor vapur abhi pRkSaH sacante vahanti yat kakuhAso rathe vAm || 
\EN{4044031} ko vAm adyA karate rAtahavya Utaye vA sutapeyAya vArkaiH | 
\EN{4044032} Rtasya vA vanuSe pUrvyAya namo yemAno ashvinA vavartat || 
\EN{4044041} hiraNyayena purubhU rathenemaM yaj~naM nAsatyopa yAtam | 
\EN{4044042} pibAtha in madhunaH somyasya dadhatho ratnaM vidhate janAya || 
\EN{4044051} A no yAtaM divo achA pRthivyA hiraNyayena suvRtA rathena | 
\EN{4044052} mA vAm anye ni yaman devayantaH saM yad dade nAbhiH pUrvyA vAm || 
\EN{4044061} nU no rayim puruvIram bRhantaM dasrA mimAthAm ubhayeSv asme | 
\EN{4044062} naro yad vAm ashvinA stomam Avan sadhastutim AjamILhAso agman || 
\EN{4044071} iheha yad vAM samanA papRkSe seyam asme sumatir vAjaratnA | 
\EN{4044072} uruSyataM jaritAraM yuvaM ha shritaH kAmo nAsatyA yuvadrik ||
\EN{4045011} eSa sya bhAnur ud iyarti yujyate rathaH parijmA divo asya sAnavi | 
\EN{4045012} pRkSAso asmin mithunA adhi trayo dRtis turIyo madhuno vi rapshate || 
\EN{4045021} ud vAm pRkSAso madhumanta Irate rathA ashvAsa uSaso vyuSTiSu | 
\EN{4045022} aporNuvantas tama A parIvRtaM svar Na shukraM tanvanta A rajaH || 
\EN{4045031} madhvaH pibatam madhupebhir Asabhir uta priyam madhune yu~njAthAM ratham | 
\EN{4045032} A vartanim madhunA jinvathas patho dRtiM vahethe madhumantam ashvinA || 
\EN{4045041} haMsAso ye vAm madhumanto asridho hiraNyaparNA uhuva uSarbudhaH | 
\EN{4045042} udapruto mandino mandinispRsho madhvo na makSaH savanAni gachathaH || 
\EN{4045051} svadhvarAso madhumanto agnaya usrA jarante prati vastor ashvinA | 
\EN{4045052} yan niktahastas taraNir vicakSaNaH somaM suSAva madhumantam adribhiH || 
\EN{4045061} AkenipAso ahabhir davidhvataH svar Na shukraM tanvanta A rajaH | 
\EN{4045062} sUrash cid ashvAn yuyujAna Iyate vishvAM anu svadhayA cetathas pathaH || 
\EN{4045071} pra vAm avocam ashvinA dhiyaMdhA rathaH svashvo ajaro yo asti | 
\EN{4045072} yena sadyaH pari rajAMsi yAtho haviSmantaM taraNim bhojam acha ||
\EN{4046011} agram pibA madhUnAM sutaM vAyo diviSTiSu | 
\EN{4046012} tvaM hi pUrvapA asi || 
\EN{4046021} shatenA no abhiSTibhir niyutvAM indrasArathiH | 
\EN{4046022} vAyo sutasya tRmpatam || 
\EN{4046031} A vAM sahasraM haraya indravAyU abhi prayaH | 
\EN{4046032} vahantu somapItaye || 
\EN{4046041} rathaM hiraNyavandhuram indravAyU svadhvaram | 
\EN{4046042} A hi sthAtho divispRsham || 
\EN{4046051} rathena pRthupAjasA dAshvAMsam upa gachatam | 
\EN{4046052} indravAyU ihA gatam || 
\EN{4046061} indravAyU ayaM sutas taM devebhiH sajoSasA | 
\EN{4046062} pibataM dAshuSo gRhe || 
\EN{4046071} iha prayANam astu vAm indravAyU vimocanam | 
\EN{4046072} iha vAM somapItaye ||
\EN{4047011} vAyo shukro ayAmi te madhvo agraM diviSTiSu | 
\EN{4047012} A yAhi somapItaye spArho deva niyutvatA || 
\EN{4047021} indrash ca vAyav eSAM somAnAm pItim arhathaH | 
\EN{4047022} yuvAM hi yantIndavo nimnam Apo na sadhryak || 
\EN{4047031} vAyav indrash ca shuSmiNA sarathaM shavasas patI | 
\EN{4047032} niyutvantA na Utaya A yAtaM somapItaye || 
\EN{4047041} yA vAM santi puruspRho niyuto dAshuSe narA | 
\EN{4047042} asme tA yaj~navAhasendravAyU ni yachatam ||
\EN{4048011} vihi hotrA avItA vipo na rAyo aryaH | 
\EN{4048012} vAyav A candreNa rathena yAhi sutasya pItaye || 
\EN{4048021} niryuvANo ashastIr niyutvAM indrasArathiH | 
\EN{4048022} vAyav A candreNa rathena yAhi sutasya pItaye || 
\EN{4048031} anu kRSNe vasudhitI yemAte vishvapeshasA | 
\EN{4048032} vAyav A candreNa rathena yAhi sutasya pItaye || 
\EN{4048041} vahantu tvA manoyujo yuktAso navatir nava | 
\EN{4048042} vAyav A candreNa rathena yAhi sutasya pItaye || 
\EN{4048051} vAyo shataM harINAM yuvasva poSyANAm | 
\EN{4048052} uta vA te sahasriNo ratha A yAtu pAjasA ||
\EN{4049011} idaM vAm Asy„ haviH priyam indrAbRhaspatI | 
\EN{4049012} uktham madash ca shasyate || 
\EN{4049021} ayaM vAm pari Sicyate soma indrAbRhaspatI | 
\EN{4049022} cArur madAya pItaye || 
\EN{4049031} A na indrAbRhaspatI gRham indrash ca gachatam | 
\EN{4049032} somapA somapItaye || 
\EN{4049041} asme indrAbRhaspatI rayiM dhattaM shatagvinam | 
\EN{4049042} ashvAvantaM sahasriNam || 
\EN{4049051} indrAbRhaspatI vayaM sute gIrbhir havAmahe | 
\EN{4049052} asya somasya pItaye || 
\EN{4049061} somam indrAbRhaspatI pibataM dAshuSo gRhe | 
\EN{4049062} mAdayethAM tadokasA ||
\EN{4050011} yas tastambha sahasA vi jmo antAn bRhaspatis triSadhastho raveNa | 
\EN{4050012} tam pratnAsa RSayo dIdhyAnAH puro viprA dadhire mandrajihvam || 
\EN{4050021} dhunetayaH supraketam madanto bRhaspate abhi ye nas tatasre | 
\EN{4050022} pRSantaM sRpram adabdham Urvam bRhaspate rakSatAd asya yonim || 
\EN{4050031} bRhaspate yA paramA parAvad ata A ta RtaspRsho ni SeduH | 
\EN{4050032} tubhyaM khAtA avatA adridugdhA madhva shcotanty abhito virapsham || 
\EN{4050041} bRhaspatiH prathamaM jAyamAno maho jyotiSaH parame vyoman | 
\EN{4050042} saptAsyas tuvijAto raveNa vi saptarashmir adhamat tamAMsi || 
\EN{4050051} sa suSTubhA sa RkvatA gaNena valaM ruroja phaligaM raveNa | 
\EN{4050052} bRhaspatir usriyA havyasUdaH kanikradad vAvashatIr ud Ajat || 
\EN{4050061} evA pitre vishvadevAya vRSNe yaj~nair vidhema namasA havirbhiH | 
\EN{4050062} bRhaspate suprajA vIravanto vayaM syAma patayo rayINAm || 
\EN{4050071} sa id rAjA pratijanyAni vishvA shuSmeNa tasthAv abhi vIry„Na | 
\EN{4050072} bRhaspatiM yaH subhRtam bibharti valgUyati vandate pUrvabhAjam || 
\EN{4050081} sa it kSeti sudhita okasi sve tasmA iLA pinvate vishvadAnIm | 
\EN{4050082} tasmai vishaH svayam evA namante yasmin brahmA rAjani pUrva eti || 
\EN{4050091} apratIto jayati saM dhanAni pratijanyAny uta yA sajanyA | 
\EN{4050092} avasyave yo varivaH kRNoti brahmaNe rAjA tam avanti devAH || 
\EN{4050101} indrash ca somam pibatam bRhaspate 'smin yaj~ne mandasAnA vRSaNvasU | 
\EN{4050102} A vAM vishantv indavaH svAbhuvo 'sme rayiM sarvavIraM ni yachatam || 
\EN{4050111} bRhaspata indra vardhataM naH sacA sA vAM sumatir bhUtv asme | 
\EN{4050112} aviSTaM dhiyo jigRtam puraMdhIr jajastam aryo vanuSAm arAtIH ||
\EN{4051011} idam u tyat purutamam purastAj jyotis tamaso vayunAvad asthAt | 
\EN{4051012} nUnaM divo duhitaro vibhAtIr gAtuM kRNavann uSaso janAya || 
\EN{4051021} asthur u citrA uSasaH purastAn mitA iva svaravo 'dhvareSu | 
\EN{4051022} vy U vrajasya tamaso dvArochantIr avra~n chucayaH pAvakAH || 
\EN{4051031} uchantIr adya citayanta bhojAn rAdhodeyAyoSaso maghonIH | 
\EN{4051032} acitre antaH paNayaH sasantv abudhyamAnAs tamaso vimadhye || 
\EN{4051041} kuvit sa devIH sanayo navo vA yAmo babhUyAd uSaso vo adya | 
\EN{4051042} yenA navagve aN^gire dashagve saptAsye revatI revad USa || 
\EN{4051051} yUyaM hi devIr Rtayugbhir ashvaiH pariprayAtha bhuvanAni sadyaH | 
\EN{4051052} prabodhayantIr uSasaH sasantaM dvipAc catuSpAc carathAya jIvam || 
\EN{4051061} kva svid AsAM katamA purANI yayA vidhAnA vidadhur RbhUNAm | 
\EN{4051062} shubhaM yac chubhrA uSasash caranti na vi j~nAyante sadRshIr ajuryAH || 
\EN{4051071} tA ghA tA bhadrA uSasaH purAsur abhiSTidyumnA RtajAtasatyAH | 
\EN{4051072} yAsv IjAnaH shashamAna ukthai stuva~n chaMsan draviNaM sadya Apa || 
\EN{4051081} tA A caranti samanA purastAt samAnataH samanA paprathAnAH | 
\EN{4051082} Rtasya devIH sadaso budhAnA gavAM na sargA uSaso jarante || 
\EN{4051091} tA in nv eva samanA samAnIr amItavarNA uSasash caranti | 
\EN{4051092} gUhantIr abhvam asitaM rushadbhiH shukrAs tanUbhiH shucayo rucAnAH || 
\EN{4051101} rayiM divo duhitaro vibhAtIH prajAvantaM yachatAsmAsu devIH | 
\EN{4051102} syonAd A vaH pratibudhyamAnAH suvIryasya patayaH syAma || 
\EN{4051111} tad vo divo duhitaro vibhAtIr upa bruva uSaso yaj~naketuH | 
\EN{4051112} vayaM syAma yashaso janeSu tad dyaush ca dhattAm pRthivI ca devI ||
\EN{4052011} prati SyA sUnarI janI vyuchantI pari svasuH | 
\EN{4052012} divo adarshi duhitA || 
\EN{4052021} ashveva citrAruSI mAtA gavAm RtAvarI | 
\EN{4052022} sakhAbhUd ashvinor uSAH || 
\EN{4052031} uta sakhAsy ashvinor uta mAtA gavAm asi | 
\EN{4052032} utoSo vasva IshiSe || 
\EN{4052041} yAvayaddveSasaM tvA cikitvit sUnRtAvari | 
\EN{4052042} prati stomair abhutsmahi || 
\EN{4052051} prati bhadrA adRkSata gavAM sargA na rashmayaH | 
\EN{4052052} oSA aprA uru jrayaH || 
\EN{4052061} ApapruSI vibhAvari vy Avar jyotiSA tamaH | 
\EN{4052062} uSo anu svadhAm ava || 
\EN{4052071} A dyAM tanoSi rashmibhir AntarikSam uru priyam | 
\EN{4052072} uSaH shukreNa shociSA ||
\EN{4053011} tad devasya savitur vAryam mahad vRNImahe asurasya pracetasaH | 
\EN{4053012} chardir yena dAshuSe yachati tmanA tan no mahAM ud ayAn devo aktubhiH || 
\EN{4053021} divo dhartA bhuvanasya prajApatiH pishaN^gaM drApim prati mu~ncate kaviH | 
\EN{4053022} vicakSaNaH prathayann ApRNann urv ajIjanat savitA sumnam ukthyam || 
\EN{4053031} AprA rajAMsi divyAni pArthivA shlokaM devaH kRNute svAya dharmaNe | 
\EN{4053032} pra bAhU asrAk savitA savImani niveshayan prasuvann aktubhir jagat || 
\EN{4053041} adAbhyo bhuvanAni pracAkashad vratAni devaH savitAbhi rakSate | 
\EN{4053042} prAsrAg bAhU bhuvanasya prajAbhyo dhRtavrato maho ajmasya rAjati || 
\EN{4053051} trir antarikSaM savitA mahitvanA trI rajAMsi paribhus trINi rocanA | 
\EN{4053052} tisro divaH pRthivIs tisra invati tribhir vratair abhi no rakSati tmanA || 
\EN{4053061} bRhatsumnaH prasavItA niveshano jagata sthAtur ubhayasya yo vashI | 
\EN{4053062} sa no devaH savitA sharma yachatv asme kSayAya trivarUtham aMhasaH || 
\EN{4053071} Agan deva Rtubhir vardhatu kSayaM dadhAtu naH savitA suprajAm iSam | 
\EN{4053072} sa naH kSapAbhir ahabhish ca jinvatu prajAvantaM rayim asme sam invatu ||
\EN{4054011} abhUd devaH savitA vandyo nu na idAnIm ahna upavAcyo nRbhiH | 
\EN{4054012} vi yo ratnA bhajati mAnavebhyaH shreSThaM no atra draviNaM yathA dadhat || 
\EN{4054021} devebhyo hi prathamaM yaj~niyebhyo 'mRtatvaM suvasi bhAgam uttamam | 
\EN{4054022} Ad id dAmAnaM savitar vy ‘rNuSe 'nUcInA jIvitA mAnuSebhyaH || 
\EN{4054031} acittI yac cakRmA daivye jane dInair dakSaiH prabhUtI pUruSatvatA | 
\EN{4054032} deveSu ca savitar mAnuSeSu ca tvaM no atra suvatAd anAgasaH || 
\EN{4054041} na pramiye savitur daivyasya tad yathA vishvam bhuvanaM dhArayiSyati | 
\EN{4054042} yat pRthivyA varimann A svaN^gurir varSman divaH suvati satyam asya tat || 
\EN{4054051} indrajyeSThAn bRhadbhyaH parvatebhyaH kSayAM ebhyaH suvasi pastyAvataH | 
\EN{4054052} yathA-yathA patayanto viyemira evaiva tasthuH savitaH savAya te || 
\EN{4054061} ye te trir ahan savitaH savAso dive-dive saubhagam Asuvanti | 
\EN{4054062} indro dyAvApRthivI sindhur adbhir Adityair no aditiH sharma yaMsat ||
\EN{4055011} ko vas trAtA vasavaH ko varUtA dyAvAbhUmI adite trAsIthAM naH | 
\EN{4055012} sahIyaso varuNa mitra martAt ko vo 'dhvare varivo dhAti devAH || 
\EN{4055021} pra ye dhAmAni pUrvyANy arcAn vi yad uchAn viyotAro amUrAH | 
\EN{4055022} vidhAtAro vi te dadhur ajasrA RtadhItayo rurucanta dasmAH || 
\EN{4055031} pra pastyAm aditiM sindhum arkaiH svastim ILe sakhyAya devIm | 
\EN{4055032} ubhe yathA no ahanI nipAta uSAsAnaktA karatAm adabdhe || 
\EN{4055041} vy aryamA varuNash ceti panthAm iSas patiH suvitaM gAtum agniH | 
\EN{4055042} indrAviSNU nRvad u Su stavAnA sharma no yantam amavad varUtham || 
\EN{4055051} A parvatasya marutAm avAMsi devasya trAtur avri bhagasya | 
\EN{4055052} pAt patir janyAd aMhaso no mitro mitriyAd uta na uruSyet || 
\EN{4055061} nU rodasI ahinA budhnyena stuvIta devI apyebhir iSTaiH | 
\EN{4055062} samudraM na saMcaraNe saniSyavo gharmasvaraso nadyo apa vran || 
\EN{4055071} devair no devy aditir ni pAtu devas trAtA trAyatAm aprayuchan | 
\EN{4055072} nahi mitrasya varuNasya dhAsim arhAmasi pramiyaM sAnv agneH || 
\EN{4055081} agnir Ishe vasavyasyAgnir mahaH saubhagasya | 
\EN{4055082} tAny asmabhyaM rAsate || 
\EN{4055091} uSo maghony A vaha sUnRte vAryA puru | 
\EN{4055092} asmabhyaM vAjinIvati || 
\EN{4055101} tat su naH savitA bhago varuNo mitro aryamA | 
\EN{4055102} indro no rAdhasA gamat ||
\EN{4056011} mahI dyAvApRthivI iha jyeSThe rucA bhavatAM shucayadbhir arkaiH | 
\EN{4056012} yat sIM variSThe bRhatI viminvan ruvad dhokSA paprathAnebhir evaiH || 
\EN{4056021} devI devebhir yajate yajatrair aminatI tasthatur ukSamANe | 
\EN{4056022} RtAvarI adruhA devaputre yaj~nasya netrI shucayadbhir arkaiH || 
\EN{4056031} sa it svapA bhuvaneSv Asa ya ime dyAvApRthivI jajAna | 
\EN{4056032} urvI gabhIre rajasI sumeke avaMshe dhIraH shacyA sam airat || 
\EN{4056041} nU rodasI bRhadbhir no varUthaiH patnIvadbhir iSayantI sajoSAH | 
\EN{4056042} urUcI vishve yajate ni pAtaM dhiyA syAma rathyaH sadAsAH || 
\EN{4056051} pra vAm mahi dyavI abhy upastutim bharAmahe | 
\EN{4056052} shucI upa prashastaye || 
\EN{4056061} punAne tanvA mithaH svena dakSeNa rAjathaH | 
\EN{4056062} UhyAthe sanAd Rtam || 
\EN{4056071} mahI mitrasya sAdhathas tarantI pipratI Rtam | 
\EN{4056072} pari yaj~naM ni SedathuH ||
\EN{4057011} kSetrasya patinA vayaM hiteneva jayAmasi | 
\EN{4057012} gAm ashvam poSayitnv A sa no mRLAtIdRshe || 
\EN{4057021} kSetrasya pate madhumantam UrmiM dhenur iva payo asmAsu dhukSva | 
\EN{4057022} madhushcutaM ghRtam iva supUtam Rtasya naH patayo mRLayantu || 
\EN{4057031} madhumatIr oSadhIr dyAva Apo madhuman no bhavatv antarikSam | 
\EN{4057032} kSetrasya patir madhumAn no astv ariSyanto anv enaM carema || 
\EN{4057041} shunaM vAhAH shunaM naraH shunaM kRSatu lAN^galam | 
\EN{4057042} shunaM varatrA badhyantAM shunam aSTrAm ud iN^gaya || 
\EN{4057051} shunAsIrAv imAM vAcaM juSethAM yad divi cakrathuH payaH | 
\EN{4057052} tenemAm upa si~ncatam || 
\EN{4057061} arvAcI subhage bhava sIte vandAmahe tvA | 
\EN{4057062} yathA naH subhagAsasi yathA naH suphalAsasi || 
\EN{4057071} indraH sItAM ni gRhNAtu tAm pUSAnu yachatu | 
\EN{4057072} sA naH payasvatI duhAm uttarAm-uttarAM samAm || 
\EN{4057081} shunaM naH phAlA vi kRSantu bhUmiM shunaM kInAshA abhi yantu vAhaiH | 
\EN{4057082} shunam parjanyo madhunA payobhiH shunAsIrA shunam asmAsu dhattam ||
\EN{4058011} samudrAd Urmir madhumAM ud Arad upAMshunA sam amRtatvam AnaT | 
\EN{4058012} ghRtasya nAma guhyaM yad asti jihvA devAnAm amRtasya nAbhiH || 
\EN{4058021} vayaM nAma pra bravAmA ghRtasyAsmin yaj~ne dhArayAmA namobhiH | 
\EN{4058022} upa brahmA shRNavac chasyamAnaM catuHshRN^go 'vamId gaura etat || 
\EN{4058031} catvAri shRN^gA trayo asya pAdA dve shIrSe sapta hastAso asya | 
\EN{4058032} tridhA baddho vRSabho roravIti maho devo martyAM A vivesha || 
\EN{4058041} tridhA hitam paNibhir guhyamAnaM gavi devAso ghRtam anv avindan | 
\EN{4058042} indra ekaM sUrya ekaM jajAna venAd ekaM svadhayA niS TatakSuH || 
\EN{4058051} etA arSanti hRdyAt samudrAc chatavrajA ripuNA nAvacakSe | 
\EN{4058052} ghRtasya dhArA abhi cAkashImi hiraNyayo vetaso madhya AsAm || 
\EN{4058061} samyak sravanti sarito na dhenA antar hRdA manasA pUyamAnAH | 
\EN{4058062} ete arSanty Urmayo ghRtasya mRgA iva kSipaNor ISamANAH || 
\EN{4058071} sindhor iva prAdhvane shUghanAso vAtapramiyaH patayanti yahvAH | 
\EN{4058072} ghRtasya dhArA aruSo na vAjI kASThA bhindann UrmibhiH pinvamAnaH || 
\EN{4058081} abhi pravanta samaneva yoSAH kalyANyaH smayamAnAso agnim | 
\EN{4058082} ghRtasya dhArAH samidho nasanta tA juSANo haryati jAtavedAH || 
\EN{4058091} kanyA iva vahatum etavA u a~njy a~njAnA abhi cAkashImi | 
\EN{4058092} yatra somaH sUyate yatra yaj~no ghRtasya dhArA abhi tat pavante || 
\EN{4058101} abhy arSata suSTutiM gavyam Ajim asmAsu bhadrA draviNAni dhatta | 
\EN{4058102} imaM yaj~naM nayata devatA no ghRtasya dhArA madhumat pavante || 
\EN{4058111} dhAman te vishvam bhuvanam adhi shritam antaH samudre hRdy  antar AyuSi | 
\EN{4058112} apAm anIke samithe ya AbhRtas tam ashyAma madhumantaM ta Urmim ||  
