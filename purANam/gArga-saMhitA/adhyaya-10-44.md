मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - चतुश्चत्वारिंशोऽध्यायः  
रासक्रीडा -  
  
वज्रनाभिरुवाच -  
अद्‌भुतं कृष्णचरितं मया त्वन्मुखतः श्रुतम् ॥  
किं चक्रुर्गोपिकास्तासां स कथं दर्शनं ददौ ॥१॥  
तत्सर्वं मुनिशार्दूल मह्यं श्रद्धालवे वद ॥  
धन्यास्ते ये हि शृण्वंति कर्णे कृष्णकथां सदा ॥२॥  
मुखेन कृष्णचन्द्रस्य नामानि प्रजपंति हि ॥  
हस्तैः श्रीकृष्णसेवां वै ये प्रकुर्वंति नित्यशः ॥३॥  
नित्यं कुर्वंति कृष्णस्य ध्यानं दर्शनमेव च ॥  
पादोदकं प्रसादं च ये प्रभुञ्जंति नित्यशः ॥४॥  
इतीदृशेन भावेन श्रमेण जगदीश्वरम् ॥  
ये भजंति मुनिश्रेष्ठ ते प्रयांति हरेः पदम् ॥५॥  
संसारे ये प्रभुञ्जंति भोगान्नानाविधान्मुने ॥  
श्रवणादीन्न कुर्वंति देहसौख्येन दुर्मदाः ॥६॥  
ते चांते यमदूतैश्च गृहीताश्च भयानकैः ॥  
पतिताः कालसूत्रे वै यावद्‌रविनिशाकरौ ॥७॥  
सूत उवाच -  
इत्युक्तवंतं राजानं प्रत्युवाच मुनिश्वरः ॥  
गद्‌गदस्वरया वाण्या प्रशंस्य चरितं हरेः ॥८॥  
गर्ग उवाच -  
कृष्णे चांतर्हिते राजंस्त्वरं सर्वाश्च गोपिकाः ॥  
आचक्षाणाश्च तं तप्ताः हरिण्यो हरिणं यथा ॥९॥  
अन्तर्हितं हरिं ज्ञात्वा गोप्यः सर्वाश्च पूर्ववत् ॥  
यूथीभूता विचिक्युर्वै सर्वतस्तं वने वने ॥१०॥  
पप्रच्छुर्भूरुहान्सर्वान्मिलित्वा तु परस्परम् ॥  
हत्वा ह्यस्मान्कटाक्षेण क्व गतो नंदनदनः ॥११॥  
तदस्माकं च वदत यूयं सर्वे वनेश्वराः ॥  
मार्तंडकन्ये त्वजिरे गोपालो गाश्च चारयन् ॥१२॥  
नित्यं चकार लीलां तु स गतः कुत्र नो वद ॥  
शतशृङ्गगिरींद्रस्त्वं श्रीनाथेन धृतः पुरा ॥१३॥  
वामहस्ते रक्षणार्थं वासवाद्‌व्रजवासिनाम् ॥  
न जहाति हरिस्त्वां तु स्वपुत्रं हृदयोद्‌भवम् ॥१४॥  
स गतो वद कुत्रास्ते विहाय विपिने च नः ॥  
हे मयूराश्च हरिणा हे गावो हे मृगाः खगाः ॥१५॥  
किरीटी ह्यलकी कृष्णो युष्माभिः किं विलोकितः ॥  
वदन्त सोऽपि कुत्रास्ते वने कस्मिन्मनोहरः ॥१६॥  
एतैस्तु वाक्यैः संतुष्टाः कठिनास्तीर्थवासिनः ॥  
उत्तरं नैव दास्यंति सर्वे ते मोहिताः किल ॥१७॥  
गर्ग उवाच -  
एवं सर्वा हि पृच्छन्त्यः कृष्णचन्द्रं वने वने ॥  
वदंत्यः कृष्ण कृष्णेति बभूवुस्तन्मयास्ततः ॥१८॥  
चक्रुः कृष्णचरित्राणि तत्र कृष्णमयाः स्त्रियः ॥  
यमुनावालुकायां च पदानि ददृशुर्हरेः ॥१९॥  
वज्रध्वजांकुशाद्यैश्च चिह्नितानि महात्मनः ॥  
तत्पदान्यनुसारेण पश्यन्त्यः प्रययुः स्वरम् ॥२०॥  
कृष्णांघ्रिरेणवो नीत्वा मूर्ध्नि धृत्वा व्रजस्त्रियः ॥  
पदान्यन्यानि ददृशुश्चान्यचिह्नयुतानि हि ॥२१॥  
निरीक्ष्याहुः प्रियासार्द्धं गतः प्रियतमो ह्यसौ ॥  
एवं वदंत्यः पश्यन्त्यो गोप्यस्तालवनं गताः ॥२२॥  
व्रजन्नग्रे व्रजेंद्रस्तु व्रजेश्वर्या व्रजे नृप ॥  
कोलाहलं च गोपीनां श्रुत्वा प्रत्याह स्वमिनीम् ॥ २३॥  
शीघ्रं गच्छ प्रिये त्वं तु कोटिचन्द्रसमप्रभे ॥  
आगता व्रजनार्यो हि नेतुं त्वां मां च सर्वतः ॥२४॥  
ततः प्रिया हरेः पूर्वं शृङ्गारं कुसुमैर्नृप ॥  
चकार सुंदरं दिव्यं वृन्दारण्ये च पूर्ववत् ॥२५॥  
नंदसूनुः प्रियायाश्च दिव्यं श्रृंगारमेव च ॥  
चकार बहुभिः पुष्पैर्भांडीरे च यथा पुरा ॥२६॥  
केशप्रसाधनाद्यैश्च स्रक्तांबूलानुलेपनैः ॥  
सुंदरी सुंदरेणापि बभूवात्यंतसुन्दरी ॥२७॥  
ततः कृष्णस्तु मुदितः पुष्पवृक्षतले नृप ॥  
शय्यां पुष्पमयीं कृत्वा तया रेमे रमेश्वरः ॥२८॥  
वृन्दावने गोवर्धने कृष्णायाः पुलिने तथा ॥  
नंदीश्वरे बृहत्सानौ तथा रोहितपर्वते ॥२९॥  
अरण्येषु द्वादशसु सर्वत्र व्रजमंडले ॥  
कांतया विचरन्कांतो वंशीवटतले स्थितः ॥३०॥  
तत्र शुश्राव गोपीनां वदन्तीनां रवं परम् ॥  
स्वामिन्या सह राजेंद्र श्रीगोपीजनवल्लभः ॥३१॥  
पुनः प्राह प्रियां प्रेम्णा गच्छ गच्छ प्रिये त्वरम् ॥  
कृष्णवाक्यं ततः श्रुत्वा प्राह भूत्वा च मानिनी ॥३२॥  
राधोवाच -  
न समर्था प्रचलितुं क्वचिद्‌गेहान्न निर्गता ॥  
नय मां ते मनो यत्र दुर्बलां दीनवत्सल ॥३३॥  
इति तद्वाक्यमाकर्ण्य रामां रामानुजस्ततः ॥  
स्वेन पीतांबरेणापि वीजयामास स्वेदतः ॥३४॥  
प्रगृह्य पाणिना प्राह सर्प राज्ञि यथासुखम् ॥  
इति सा हरिणा प्रोक्ता मत्वात्मानं वरं परम् ॥३५॥  
हित्वासौ स्त्रीजनान् रात्रौ भजते मां रहःस्थले ॥  
इति मत्वा तु हरये भूत्वा तूष्णीं व्रजेश्वरी ॥३६॥  
वस्त्रेणाननमाच्छाद्य पृष्ठं दत्वा स्थिताभवत् ॥  
पुनराह हरिस्तां तु प्रिये गच्छ मया सह ॥३७॥  
भजामि त्वामहं भद्रे वियोगार्तां तु शापतः ॥  
विहाय गोपीः सर्वाश्च लग्नास्त्वां तु भजाम्यहम् ॥३८॥  
त्वं तु मे स्कंधमारुह्य सुखं व्रज रहःस्थले ॥  
इत्युक्त्वा मानिनीं मानी स्कंधयानमभीप्सतीम् ॥३९॥  
त्यक्त्वा ह्यन्तदर्धे राजन्स्वात्मारामः स्वलीलया ॥  
अन्तर्हिते भगवति सहसा सा वधूर्नृप ॥४०॥  
अन्वतप्यत दुःखार्त्ता गतमाना रुरोद ह ॥  
ततस्तद्‌रोदनं श्रुत्वा वंशीवटतटे त्वरम् ॥४१॥  
आजग्मुर्गोपिकाः सर्वा ददृशुस्तां च दुःखिताम् ॥  
चक्रुः स्त्रियस्तदंगेषु वायुं व्यजनचामरैः ॥४२॥  
स्नापयित्वा तु तां प्रेम्णा काश्मीरसलिलेन च ॥  
सिषिचुर्मकरंदैस्तां चन्दनद्रवशीकरैः ॥४३॥  
पुनर्वाक्यैः समाश्वास्य गोप्यः कर्मसु कोविदाः ॥  
निशम्य तन्मुखाद्यानं गोविंदस्य च मानतः ॥४४॥  
मानिन्यो गोपिकाः सर्वा विस्मयं परमं ययुः ॥  
विहाय मानं ताः सर्वा आगत्य पुलिनं नृप ॥  
स्वरैर्जगुः कृष्णगुणाँस्तदागमनहेतवे ॥४५॥  
इति श्रीगर्गसंहितायां हयमेधखण्डे  
रासक्रीडायां चतुश्चत्वारिंशोऽध्यायः ॥४४॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
