मागचा अध्याय  
पुढचा अध्याय  
श्रीगर्गसंहिता  
गोलोकखण्डम् - अष्टदशोऽध्यायः  
ब्रह्मांडदर्शनम् -  
  
श्रीनारद उवाच -  
गोपीगृहेषु विचरन् नवनीचौरः  
     श्यामो मनोहरवपुर्नवकंजनेत्रः ।  
श्रीबालचंद्र इव वृद्धिगतो नराणां  
     चित्तं हरन्निव चकार व्रजे च शोभाम् ॥ १ ॥  
श्रीनंदनंदनमतीव चलं गृहीत्वा  
     गेहं निधाय मुमुहुर्नवनंदगोपाः ।  
सत्कंदुकैश्च सततं परिपालयंते  
     गायंत ऊर्जितसुखा न जगत्स्मरन्तः ॥ २ ॥  
राजोवाच -  
नवोपनंदनामानि वद देवऋषे मम ।  
अहोभाग्यं तु येषां वै ते पूर्वं क इहागताः ॥ ३ ॥  
तथा षड्वृषभानूनां कर्माणि मंगलानि च ।  
श्रीनारद उवाच -  
गयश्च विमलः श्रीशः श्रीधरो मंगलायनः ॥ ४ ॥  
मंगलो रंगवल्लीशो रङ्गोजिर्देवनायकः ।  
नवनंदाश्च कथिता बभूवुर्गोकुले व्रजे ॥ ५ ॥  
वीतिहोत्रोऽग्निभुक् साम्बः श्रीकरो गोपतिः श्रुतः ।  
व्रजेशः पावनः शांत उपनंदाः प्रकीर्तिताः ॥ ६ ॥  
नीतिविन्मार्गदः शुक्लः पतंगो दिव्यवाहनः ।  
गोपेष्टश्च व्रजे राजञ्जाताः षड्वृषभानवः ॥ ७ ॥  
गोलोके कृष्णचंद्रस्य निकुंजद्वारमाश्रिताः ।  
वेत्रहस्ताः श्यामलांगा नवनंदाश्च ते स्मृताः ॥ ८ ॥  
निकुंजे कोटिशो गावस्तासां पालनतत्पराः ।  
वंशीमयूरपक्षाढ्या उपनंदाश्च ते स्मृताः ॥ ९ ॥  
निकुंजदुर्गरक्षायां दंडपाशधराः स्थिताः ।  
षड्‌द्वारमास्थिताः षड् वै कथिता वृषभानवः ॥ १० ॥  
श्रीकृष्णस्येच्छया सर्वे गोलोकादागता भुवि ।  
तेषां प्रभावं वक्तुं हि न समर्थश्चतुर्मुखः ॥ ११ ॥  
अहं किमु वदिष्यामि तेषां भाग्यं महोदयम् ।  
येषामारोहमास्थाय बालकेलिर्बभौ हरिः ॥ १२ ॥  
एकदा यमुनातीरे मृत्कृष्णेनावलीढिता ।  
यशोदां बालकाः प्राहुरत्ति बालो मृदं तव ॥ १३ ॥  
बलभद्रे च वदति तदा सा नंदगेहिनी ।  
करे गृहीत्वा स्वसुतं भीरुनेत्रमुवाच ह ॥ १४ ॥  
श्रीयशोदा उवाच -  
कस्मान्मृदं भक्षितवान् महाज्ञ  
     भवान्वयस्याश्च वदंति साक्षात् ।  
ज्यायान्बलोऽयं वदति प्रसिद्धं  
     मा एवमर्थं न जहाति नेष्टम् ॥ १५ ॥  
श्रीभगवानुवाच -  
सर्वे मृषावादरथा व्रजार्भका  
     मातर्मया क्वापि न मृत्प्रभक्षिता ।  
यदा समीचीनमनेन वाक्पथं  
     तदा मुखं पश्य मदीयमंजसा ॥ १६ ॥  
श्रीनारद उवाच -  
अथ गोपी बालकस्य पश्यंती सुंदरं मुखम् ।  
प्रसारितं च ददृशे ब्रह्मांडं रचितं गुणैः ॥ १७ ॥  
सप्तद्वीपान्सप्त सिंधून्सखंडान्सगिरीन्दृढान् ।  
आब्रह्मलोकाँल्लोकाँस्त्रीन्स्वात्मभिः सव्रजैः सह ॥ १८ ॥  
दृष्ट्वा निमीलिताक्षी सा भूत्वा श्रीयमुनातटे ।  
बालोऽयं मे हरिः साक्षादिति ज्ञानमयी ह्यभूत् ॥ १९ ॥  
तदा जहास श्रीकृष्णो मोहयन्निव मायया ।  
यशोदा वैभवं दृष्टं न सस्मार गतस्मृतिः ॥ २० ॥  
इति श्रीगर्गसंहितायां गोलोकखण्डे नारदबहुलाश्वसंवादे  
ब्रह्मांडदर्शनं नाम अष्टादशोऽध्यायः ॥ १८ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
