---
title: १६९

---
महेश उवाच  
ततःपरं देवनदी वार्त्रघ्नी संगमात्किल  
प्रविष्टा भद्रया सार्द्धं सागरं वरुणालयम् १  
समुद्रोऽपि तया तावदागम्य प्रियकाम्यया  
साभ्रमत्यानुरागेण कृतवान्प्रियमेलनम् २  
भद्रा वापि सुभद्रा या वयस्या सा नदी पुरा  
सहायमकरोन्मार्गे साक्षात्श्रीरूपधारिणी ३  
तयोस्तुसंगमः पुण्यः सागरस्योत्तरे तटे  
तत्र तीर्थे नरः स्नात्वा मृष्टं वारि ददाति यः ४  
नमस्कृत्य वराहाय वारुणं स्थानमाप्नुयात्  
प्रविश्य भगवान्विष्णुस्तेन मार्गेण सागरम् ५  
जित्वा वै दानवान्सर्वान्देवानां परिपंथिनः  
देवो यज्ञवराहश्च संक्षोभ्य मकरालयम्  
क्रीडित्वा सुचिरं कालं कर्दमालेन निर्ययौ ६  
पार्वत्युवाच  
देव यज्ञवराहस्य साभ्रमत्यां प्रवेशनम्  
निर्गमं कर्दमालेन ब्रूहि त्वं मम विस्तरात् ७  
महादेव उवाच  
अंतर्भू क्रीडितमिदं वराहस्य हरेः पुरा  
तत्सर्वं कथयिष्यामि शृणु त्वं नगनंदिनि ८  
योऽयं वै भगवान्साक्षाद्धृतवान्सूकरं वपुः  
देवानां कार्यसिद्ध्यर्थं रूपं धृत्वा सुरेश्वरः ९  
धृत्वा वै पृथिवीं देवीं निर्गतः कर्दमालयम्  
तत्र तीर्थं महज्जातं वराहाख्यं तु सुंदरि १०  
तत्र स्नाति नरो यस्तु मुक्तिभाक्स न संशयः  
अत्र श्राद्धं प्रकुर्वीत पितॄणां मुक्तिहेतवे  
विमुक्तस्तैः समं लोकं प्रयाति सुखदं महत् ११  
इति श्रीपाद्मे महापुराणे पंचपंचाशत्साहस्र्यां संहितायामुत्तर  
खंडे वाराहतीर्थंनामैकोनसप्तत्यधिकशततमोऽध्यायः १६९