+++
title = "१०२"

+++
ततो गच्छेन्महादेवि देवीं कंटकशोधिनीम् ॥  
तस्यैवोत्तरदिग्भागे धनुर्द्वितयसंस्थिताम् ॥ १ ॥  
महिषघ्नीं महाकायां ब्रह्मदेवर्षिपूजिताम् ॥  
पुरा ये कल्मषोपेता दानवा देवकंटकाः ॥ २ ॥  
युगेयुगे शोधयेत्तांस्तेन कंटकशोधिनी ॥  
आश्वयुक्छुक्लपक्षे तु नवम्यां तामथार्चयेत् ॥ ३ ॥  
पशुपुष्पोपहारैश्च दीपधूपैस्तथोत्तमैः ॥  
तस्याऽरयो न जायंते यावद्वर्षं वरानने ॥ ४ ॥  
यस्तां पश्यति सद्भक्त्या भूताया नित्यमेव वा ॥ । ॥  
तं पुत्रमिव कल्याणी संरक्षति न संशयः ॥ ५ ॥  
इति संक्षेपतः प्रोक्तं माहात्म्यं पापनाशनम् ॥  
देवि कंटकशोधिन्याः श्रुतं रक्षाकरं परम् ॥ ६ ॥  
इति श्रीस्कांदे महा पुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये सांबादित्यसमीपवर्तिकंटकशोधिनीमाहात्म्यवर्णनंनाम द्व्युत्तरशततमोध्यायः ॥ १०२ ॥ ॥ छ ॥