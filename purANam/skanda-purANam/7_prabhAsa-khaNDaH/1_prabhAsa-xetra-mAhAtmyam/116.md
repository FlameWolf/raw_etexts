+++
title = "११६"

+++
॥ ईश्वर उवाच ॥ ॥  
ततो गच्छेन्महादेवि देवीं सौभाग्यकारिणीम् ॥  
कुण्डेश्वरीति विख्यातां पुष्कराद्वायुगोचरे ॥ १ ॥  
धनुषां त्रिंशता देवि भूतनाथाच्च नैर्ऋते ॥  
संस्थिता पापदमनी दारिद्र्यौघविनाशिनी ॥ २ ॥  
तस्या नैर्ऋतदिग्भागे धनुःपञ्चदशे स्थितम् ॥  
शंखोदकंनाम कुण्डं सर्वपातकनाशनम् ॥ ३ ॥  
तत्र स्नात्वा तु ये मर्त्या नारी वा शुभवारिणि ॥  
पूजयेत्तां महादेवि शंखावर्तेति विश्रुताम् ॥ ४ ॥  
कलौ कुण्डेश्वरीनाम सर्वसौख्यप्रदायिनी ॥  
शंखो नाम पुरा देवि विष्णुना निहतः प्रिये ॥ ५ ॥  
तस्य देहं समादाय महान्तं शंखरूपिणम् ॥  
तीर्थोदकेन संपूर्य प्रभासं क्षेत्रमागतः ॥ ६ ॥  
तत्र शंखं तु प्रक्षाल्य कृतं तीर्थं महाप्रभम् ॥  
तत्र पूरितवाञ्छङ्खं मेघगम्भीरनिस्वनम् ॥७ ॥  
तस्य नादेन महता देवी तत्र समागता ॥  
पृच्छती कारणं तत्र तत्कुण्डस्य समीपगा ॥  
तेन कुण्डेश्वरी ख्याता कुण्डं शंखोदकं स्मृतम् ॥ ८ ॥  
माघे मासि तृतीयायां यस्तां पूजयते नरः ॥  
नारी वा भक्तिसंयुक्ता स गौरीपदमाप्नुयात् ॥ ९ ॥  
दंपत्योर्भोजनं तत्र देयं यात्राफलेप्सुभिः ॥  
कञ्चुकं फलदानं च गौरिणीनां च भोजनम् ॥ 7.1.116.१० ॥  
इति श्रीस्कान्दे महापुराण एकाशीतिसाहस्र्यां सहितायां सप्तमे प्रभासखण्डे प्रथमे प्रभासक्षेत्रमाहात्म्ये शंखोदककुण्डेश्वरीगौरीमाहात्म्यवर्णनंनाम षोडशोत्तरशततमोऽध्यायः ॥ ११६ ॥ ॥