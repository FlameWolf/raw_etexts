+++
title = "३६५"

+++
॥ ईश्वर उवाच ॥ ॥  
ततो गच्छेन्महादेवि हिरण्यायाश्च उत्तरे ॥  
सिद्धिस्थानानि दिव्यानि यत्र सिद्धा महर्षयः ॥ १ ॥  
तत्र लिंगान्यनेकानि शक्यंते कथितुं न हि ॥  
साग्रं शतं पुनस्तत्र लिंगानां प्रवरं स्मृतम् ॥२॥  
वज्रिण्यास्तु तटे देवि लिंगान्येकोनविंशतिः ॥  
न्यंकुमत्यास्तटे देवि सहस्रं द्विशताधिकम् ॥ ३ ॥  
प्राधान्येन वरारोहे पूर्वे स्वायंभुवेंऽतरे ॥  
कपिलायास्तटेदेवि लिंगानां षष्टिरुत्तमा ॥ ४ ॥  
सरस्वत्यां पुनस्तत्र लिंगसंख्या न विद्यते ॥  
एवं पंचमुखा देवि लिंगमाला विभूषिता ॥ ५ ॥  
प्रभासे कथिता देवि पंचस्रोताः सरस्वती ॥  
यस्याः प्रवाहैः संभिन्नं क्षेत्रं द्वादशयोजनम् ॥ ॥ ६॥  
तत्र वापीषु कूपेषु यत्र तत्रोद्भवं जलम् ॥  
सारस्वतं तु तज्ज्ञेयं ते धन्या ये पिबंति तत् ॥ ७ ॥  
यत्रतत्र नरः स्नात्वा सम्यक्छ्रद्धासमन्वितः ॥  
सारस्वतस्नानफलं लभते नात्र संशयः ॥ ८ ॥  
यत्प्रोक्तं स्पर्शलिंगं तु श्रीसोमेशेति विश्रुतम् ॥  
प्रभासक्षेत्रलिंगानां कला तस्यैव शांकरी ॥९ ॥  
यद्वा तद्वा पूजयित्वा लिंगं क्षेत्रस्य मध्यगम् ॥  
श्रीसोमेशमिति ज्ञात्वा सोमेशः पूजितो भवेत् ॥7.1.366.१०॥  
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये प्रकीर्णस्थानलिंगमाहात्म्यवर्णनंनाम पंचषष्ट्युत्तरत्रिशततमोऽध्यायः ॥ ३६५ ॥