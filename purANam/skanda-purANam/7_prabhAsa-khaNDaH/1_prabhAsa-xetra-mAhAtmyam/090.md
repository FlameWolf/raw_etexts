+++
title = "०९०"

+++
॥ ईश्वर उवाच ॥ ॥  
ततो गच्छेन्महादेवि चतुर्थं रुद्रमुत्तमम् ॥  
वृषभेश्वरनामानं कल्पलिंगं सुरप्रियम् ॥ १ ॥  
बालरूपी महादेवि यत्र ब्रह्मा स्वयं स्थितः ॥  
तस्यैव चोत्तरे भागे धनुषां त्रितये स्थितम् ॥ २ ॥  
आद्यं महाप्रभावं हि नापुण्यो वेद मानवः ॥  
तस्यैव कल्पनामानि सांप्रतं प्रब्रवीमि ते ॥ ३॥  
पूर्वकल्पे महादेवि ब्रह्मेश्वर इति स्मृतः ॥  
ब्रह्मणाराधितः पूर्वं वर्षाणामयुतं प्रिये ॥ ४ ॥  
सृष्टिकामेन देवेन ततस्तुष्टो महेश्वरः ॥  
चतुर्विधां भूतसृष्टिं ततश्चक्रे पितामहः ॥ ५ ॥  
ब्रह्मणस्त्वीशभावेन गतस्तुष्टिं यतो हरः ॥  
तेन ब्रह्मेश्वरं नाम तस्मिँल्लिंगे पुराऽभवत् ॥ ६ ॥  
ततो द्वितीयकल्पे तु संप्राप्ते वरवर्णिनि ॥  
रैवतेश्वरनामेति प्रख्यातं धरणीतले ॥७॥  
रैवतो नाम राजाऽभूद्ब्रह्मांडे सचराचरे ॥  
जगद्योनिर्जिगायेदं तल्लिंगस्य प्रभावतः ॥ ८ ॥  
रैवतेश्वरनामाभूत्तेन लिंगं महाप्रभम् ॥  
पुनस्तृतीयकल्पे तु संप्राप्ते वरवर्णिनि॥९ ॥  
वृषभेश्वरनामाभूत्तस्य लिंगस्य भामिनि ॥  
ममैव वाहनं योऽसौ धर्मोयं वृषरूपधृक् ॥ 7.1.90.१० ॥  
तेन तत्पूजितं लिंगं दिव्याब्दानां सहस्रकम्॥  
ततस्तुष्टेन देवेशि नीतः सायुज्यतां वृषः ॥ ११ ॥  
तेन तल्लिंगमभवद्वृषभेशेति भूतले ॥  
ततश्चतुर्थे संप्राप्ते वाराहेकल्प संज्ञिते ॥ १२ ॥  
अष्टाविंशतिमे तत्र त्रेतायुगमुखे तदा ॥  
इक्ष्वाकुर्नाम राजाऽभूत्सूर्यवंशविभूषणः ॥ १३ ॥  
स लिंगं पूजयामास त्रिकालं भक्तिभावितः ॥  
एकाहारो जिताहारो भूभिशायी जितेंद्रियः ॥ १४ ॥  
एवं काले बहुविधे ततस्तुष्टो महेश्वरः ॥  
ददौ राज्यं महोदग्रं संततिं पुत्र पौत्रिकीम्॥ १५ ॥  
इक्ष्वाक्वीश्वरनामाभूत्तेनेदं लिंगमुत्तमम् ॥  
यस्तं पूजयते भक्त्या देवं वृषभवाहनम् ॥ .१६ ॥  
सप्तजन्मकृतैः पापैर्मुच्यते नात्र संशयः ॥  
त्रिंशद्धनुष्प्रमाणेन तस्य क्षेत्रचतुर्द्दिशम्॥ १७॥  
स्नानं जाप्यं बलिं होमं पूजां स्तोत्रमुदीरणम् ॥  
तस्मिंस्तीर्थे तु यः कुर्यात्तत्सर्वं चाक्षयं भवेत् ॥ १८ ॥  
चतुष्कोणांतरा क्षेत्रमेवं मात्राप्रमाणतः ॥  
एकरात्रोषितो भूत्वा तस्य लिंगस्य सन्निधौ ॥ १९ ॥  
ब्रह्मचर्येण जागर्त्ति स पापैः संप्रमुच्यते ॥  
होमजाप्यसमाधिस्थो नृत्यगीतादिवादनैः ॥ 7.1.90.२० ॥  
गोघ्नो वा ब्रह्महा पापी मुच्यते दुष्कृतैर्नरः ॥  
यः संप्रीणयते विप्रांस्तत्र भोज्यैः पृथग्विधैः ॥ २१ ॥  
एकस्मिन्भोजिते विप्रे कोटिर्भवति भोजिता ॥  
भैरवं चैव केदारं पुष्करं द्रुतिजंगमम् ॥ २२ ॥  
वाराणसी कुरुक्षेत्रं महा कालं च नैमिषम् ॥  
एतत्तीर्थाष्टकं देवि तस्मिँल्लिंगे व्यवस्थितम् ॥ २३ ॥  
माघे कृष्णचतुर्द्दश्यां तत्र यो जागृयान्निशि ॥  
संपूज्य विधिना देवं स तीर्थाष्टफलं लभेत् ॥ २४ ॥  
ददाति तत्र यः पिण्डं नष्टेन्दौ शिवसंनिधौ ॥  
तृप्यन्ति पितरस्तस्य यावद्ब्रह्मदिनान्तकम् ॥ २५ ॥  
दधिक्षीर घृतेनैव पंचगव्यकुशोदकैः ॥  
कुंकुमागरुकर्पूरैस्तल्लिगं पूजयेन्निशि ॥ २६ ॥  
संमंत्र्याघोरमंत्रेण ध्यात्वा देवं सदाशिवम् ॥  
एवं कृत्वा महादेवि मुच्यते पंचपातकैः ॥ २७ ॥  
अष्टम्यां च चतुर्द्दश्यां दध्ना संस्नापयेद्यदि ॥  
स ब्राह्मणश्चतुर्वेदो जायते नात्र संशयः ॥ २८ ॥  
क्षीरेण स्नापयेद्देवि यदि तं वृषभेश्वरम् ॥  
सप्तधेनुसहस्राणां स फलं विंदते महत् ॥ २९ ॥  
जन्मांतरेण यत्पापं सांप्रतं यत्कृतं प्रिये ॥  
तत्सर्वं नाशमायाति घृतस्नानेन भामिनि ॥ 7.1.90.३० ॥  
पंचगव्येन यो देवि स्नापयेद्वृषभेश्वरम् ॥  
स दहेत्सर्वपापानि सर्वयज्ञफलं लभेत् ॥ ३१ ॥  
तद्दृष्ट्वा ब्रह्महा गोघ्नः स्तेयी च गुरुतल्पगः ॥  
शरणागतघाती च मित्रविश्रंभघातकः ॥ ३२ ॥  
दुष्टपापसमाचारो मातृहा पितृहा तथा ॥  
मुच्यते सर्वपापैस्तु तल्लिंगाराधनोद्यतः ॥ ३३ ॥  
कार्तिकं सकलं यस्तु पूजयेद्ब्रह्मणा सह ॥  
ब्रह्मेश्वरं महालिंगं स मुक्तः पातकैर्भवेत् ॥ ३४ ॥  
तेन दत्तं भवेत्सर्वं गुरवस्तेन तोषिताः ॥  
श्राद्धं कृतं गयातीर्थे तेन तप्तं महत्तपः ॥  
येन देवाधिदेवोऽसौपूजितो वृषभेश्वरः ॥ ३५ ॥  
इति ते कथितं देवि माहात्म्यं देवपूजितम् ॥  
वृषभेश्वरदेवस्य कल्पलिंगस्य भामिनि ॥ ३६ ॥  
यः शृणोति महादेवि माहात्म्यं दैवदेवतम् ॥  
मूर्खो वा पंडितो वाऽपि स याति परमां गतिम् ॥ ३७ ॥  
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्य एकादशरुद्रमाहात्म्ये वृषवाहनेश्वरमाहाम्यवर्णनंनाम नवतितमोऽध्यायः ॥ ९० ॥