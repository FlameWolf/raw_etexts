+++
title = "०११"

+++
॥ पुलस्त्य उवाच ॥ ॥  
ततो गच्छेन्नृपश्रेष्ठ देवं कोटीश्वरं परम् ॥  
यं दृष्ट्वा मानवः सम्यक्परां सिद्धिमवाप्नुयात् ॥ १ ॥  
शृणु तत्राभवत्पूर्वं यदाश्चर्यं महीपते ॥  
दक्षिणस्या मुनिवराः कोटिसंख्याप्रमाणतः ॥ २ ॥  
अन्योऽन्यं स्पर्धया सर्वे हेलयाऽर्बुदमागताः ॥  
अहं पूर्वमहं पूर्वं प्रपश्याम्यचलेश्वरम् ॥ ३ ॥  
आगमिष्यति यः पश्चाद्ब्राह्मणः श्वा भविष्यति ॥  
पापीयान्भक्तिरहितः श्रद्धाहीनो भविष्यति ॥ ४ ॥  
इत्येवं स्पर्धमानास्ते हेलयाऽर्बुदमागताः ॥  
ततः सर्वे यतात्मानः सम्यग्व्रतपरायणाः ॥ ५ ॥  
शांतास्तपस्विनः सर्वे वेदविद्याविशारदाः ॥  
तेषामीहितमाज्ञाय सम्यक्कामनिषूदनः ॥ ६ ॥  
कृपया परयाविष्टो भक्तिभावान्महेश्वरः ॥  
कोटिं कृत्वाऽऽत्मलिंगानां तस्मिन्स्थाने व्यवस्थितः ॥ ७ ॥  
एकस्मिन्नेव काले तु सर्वैर्दृष्टो महेश्वरः ॥  
मुनिभिश्च नृपश्रेष्ठ कोटिसंख्यैः पृथक्पृथक् ॥ ८ ॥  
अथ ते मुनयः सर्वे समं दृष्ट्वा महेश्वरम् ॥  
विस्मयोत्फुल्लनयना साधुसाध्विति चाब्रुवन् ॥ ९ ॥  
भक्तियुक्ता द्विजाः सर्वेऽस्तुवंस्ते वैदिकैः स्तवैः ॥  
तेषां तुष्टस्ततः शंभुर्वाक्यमेतदुवाच ह ॥ 7.3.11.१० ॥ ॥  
॥ श्रीमहादेव उवाच ॥ ॥  
तुष्टोऽहं मुनयः सर्वे श्रद्धया परया हि वः ॥  
वरं वै व्रियतां शीघ्रं सर्वैश्चैव पृथक्पृथक् ॥११॥  
॥ ऋषय ऊचुः ॥ ॥  
एष एव वरोऽस्माकं सर्वेषां हृदि वर्त्तितः ॥  
युगपद्दर्शनाद्देव जायतां फलमुत्तमम् ॥ १२ ॥  
॥ श्रीमहादेव उवाच ॥ ॥  
न वृथा दर्शनं मे स्याद्विशेषाद्ब्राह्मणस्य च ॥  
दर्शनं ये करिष्यंति तेषां च तीर्थजं फलम् ॥ १३ ॥  
॥ मुनय ऊचुः ॥ ॥  
अवश्यं यदि दातव्यो वरोऽस्माकं महेश्वर ॥  
एकं कोटिमयं लिंगं क्रियतां वृषभध्वज ॥ १४ ॥  
यस्मिन्दृष्टे फलं नृणां जायते कोटिलिंगजम् ॥  
एवमेष वरोऽस्माकं दीयतां वृषभध्वज ॥ ॥ १५ ॥  
॥ पुलस्त्य उवाच ॥ ॥  
एवं सप्रार्थमानानां मुनीनां भावितात्मनाम् ॥  
निर्भिद्य पर्वतश्रेष्ठं सहसा लिंगमुद्गतम् ॥ १६ ॥  
एतस्मिन्नेव काले तु वागुवाचाशरीरिणी ॥  
कृपया परया सर्वांस्तानृषीन्वसुधाधिप ॥ १७ ॥  
॥ वागुवाच ॥ ॥  
कोटीश्वराख्यं मे लिंगं लोके ख्यातिं गमिष्यति ॥  
माघकृष्णचतुर्द्दश्यां यश्चैनं पूजयिष्यति ॥ १८ ॥  
सर्वं कोटिगुणं तस्य फलं विप्रा भविष्यति ॥  
दाक्षिणात्यो नरो यस्तु श्राद्धमत्र करिष्यति ॥ १९ ॥  
फलं कोटिगुणं तस्य गयाश्राद्धसमं भवेत् ॥  
तस्माद्विशेषतः पूज्यं मम लिंगं च मानवैः ॥ 7.3.11.२० ॥  
॥ पुलस्त्य उवाच ॥ ॥  
एवमुक्त्वा तु सा वाणी विरराम महीपते ॥  
ततस्ते मुनयः सर्वे गंधधूपानुलेपनैः ॥ २१ ॥  
तल्लिंगं पूजयामासुः श्रद्धया परया नृप ॥  
पूजयित्वा गताः सिद्धिं सर्वे लिंगप्रसादतः ॥ २२ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभातखण्डे तृतीयेऽर्बुदखण्डे कोटीश्वरमाहात्म्यवर्णनंनामैकादशोऽध्यायः ॥ ११ ॥