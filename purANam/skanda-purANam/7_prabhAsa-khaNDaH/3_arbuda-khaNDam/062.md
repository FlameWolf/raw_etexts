+++
title = "०६२"

+++
॥ पुलस्त्यस्य उवाच ॥ ॥  
ततः कटेश्वरं गच्छेल्लिंगं गौरीविनिर्मितम् ॥  
तथा गंगेश्वरं चान्यद्गङ्गया निर्मितं स्वयम् ॥ १ ॥  
पुरा समभवद्युद्धमुमायाः सह गंगया ॥  
सौभाग्यं प्रति राजेन्द्र ततो गौरीत्यभाषत ॥ २ ॥  
यया संपूजितः शंभुः शीघ्रं यास्यति दर्शनम् ॥  
सा सौभाग्यवती नूनभावयोः संभविष्यति ॥ ३ ॥  
एवमुक्ता ततो गंगा सत्वरैत्यात्र पर्वते ॥  
लिंगमन्वेषयामास चिरकालादवाप सा ॥ ४ ॥  
दृष्ट्वा गौर्याथ कटकं पर्वतस्य मनोहरम् ॥  
लिंगाकारं महाराज पूजयामास सा तदा ॥ ५ ॥  
सम्यक्छ्रद्धासमोपेता ततस्तुष्टो महेश्वरः ॥  
प्रददौ दर्शनं तस्या वरदोऽस्मीति चाब्रवीत् ॥ ६ ॥  
॥ गौर्युवाच ॥ ॥  
सापत्न्यजेर्ष्यया देव मया लिंगं प्रकल्पितम् ॥  
तस्मात्कटेश्वराख्या च लोके चास्य भविष्यति ॥ ७ ॥  
या नारी पतिना मुक्ता सपत्नीदुःखदुःखिता ॥  
अस्य संदर्शनादेव सा भविष्यति विज्वरा ॥  
सुतसौभाग्यसंपन्ना भर्तृप्राणसमा तथा ॥ ८ ॥  
गंगयाराधितो देव एवमेव वरं ददौ ॥  
तस्माल्लिंगद्वयं तच्च द्रष्टव्यं मनुजाधिप ॥ ९ ॥  
विशेषतश्च नारीभिः सपत्नीदोषहानिदम् ॥  
सुखसौभाग्यदं नित्यं तथाऽभीष्टप्रदं नृणाम् ॥ 7.3.62.१० ॥  
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखंडे कटेश्वरगंगेश्वरमाहात्म्यवर्णनंनाम द्विषष्टितमोऽध्यायः ॥ ६२॥