+++
title = "०१६"

+++
॥ राजोवाच ॥  
अथासौ वामनो विप्रः प्रविष्टो गहने वने ॥  
एकाकी किं चकाराथ कौतुकं तद्वदस्व मे ॥ १ ॥  
॥ सारस्वत उवाच ॥ ॥  
अथासौ वामनो विप्रो गत्वा रैवतके गिरौ ॥  
स्वर्णरेखानदीतोये स्नात्वाथ विधिपूर्वकम् ॥ २ ॥  
सुगंधपुष्पधूपाद्यैर्देवं संपूज्य भक्तितः ॥  
तस्थौ तदग्रतो राजन्नेकाकी निर्जने वने ॥३ ॥  
सर्वसत्त्वसमायुक्ते सरीसृपसमाकुले॥  
अनेकस्वरसंघुष्टे मयूरध्वनिनादिते ॥ ४ ॥  
कोकिलारावरम्ये च वनकुक्कुटघोषिते ॥  
खद्योतद्योतिते तस्मिन्वलीमुखविधूनिते ॥५॥  
क्वचिद्वंशाग्निना शांते क्वचित्पुष्पितपादपे ॥  
गगनासक्तविटपे सूर्यतापविवर्जिते ॥६॥  
लुब्धकाघात संत्रस्तभ्रांतसूकरशंबरे ॥  
संहृष्टक्षत्रियवातस्थानदानविचक्षणे ॥ ७॥  
अनेकाश्चर्यसंपन्नं सस्मार मनसा हरिम् ॥  
तं भीतमिव विज्ञाय नरसिंहः समाययौ ॥ ८ ॥  
रक्षार्थं तस्य विप्रस्य बभाषे पुरतः स्थितः ॥  
न भेतव्यं त्वया विप्र वद ते किं करोम्यहम् ॥ ९ ॥  
॥ विप्र उवाच ॥ ॥  
यदि तुष्टो वरो देयो नरसिंह त्वया मम ॥  
सदात्र रक्षा कर्त्तव्या सर्वेषां तीर्थवासिनाम् ॥7.2.16.१० ॥  
देवस्याग्रे सदा स्थेयं यावदिंद्राश्चतुर्द्दश ॥  
एवमस्त्विति तं प्रोच्य तथा चक्रे हरिस्तदा ॥ ११ ॥  
अतो दामोदरस्याग्रे नरसिंहः स पूज्यते ॥  
वनं सौम्यं कृतं तेन तीर्थरक्षां करोति सः ॥ १२ ॥  
भूतप्रेतादिसंवासो वने तस्मिन्न जायते ॥  
नरसिंहप्रभावेन नष्टं सिंहादिजं भयम् ॥ १३॥  
कार्त्तिके वासरे विष्णोर्द्वादश्यां पारणे कृते ॥  
दामोदरं नमस्कृत्य भवं द्रष्टुं ततो ययौ ॥ १४ ॥  
चतुर्दश्यां कृतस्नानो भवं संपूज्य भावतः ॥  
भवभावभवं पापं भस्मीभूतं भवार्चनात् ॥ १५॥  
स क्षीणपापनिचयो जातो देवस्य दर्शनात् ॥  
भवस्याग्रे स्थितं शांतं तथा वस्त्रापथस्य च ॥ १६॥  
तं कालमेघं समभ्यर्च्य ततो वस्त्रापथं ययौ ॥  
देवं संपूज्य मंत्रैः स वेदोक्तैर्विधिपूर्वकम् ॥ १७ ॥  
धूपदीपादिनैवेद्यैः सर्वं चक्रे स वामनः ॥  
प्रदक्षिणाशतं कृत्वा भवस्याग्रे व्यवस्थितः ॥ १८ ॥  
यावन्निरीक्षते सर्वं तावत्पश्यति पर्वतम् ॥  
उज्जयंतं गिरिवरं मैनाकस्य सहोदरम् ॥ १९ ॥  
सुराष्ट्रदेशे विख्यातं युगादौ प्रथमं स्थितम् ॥  
भूधरं भूधरैर्युक्तं शिलापादपमंडितम् ॥ 7.2.16.२० ॥  
तं दृष्ट्वा चिंतयामास सूक्ष्मान्धर्मान्स वामनः ॥  
अल्पायासान्सुबहुलान्पुत्रलक्ष्मीप्रदायकान् ॥ २१ ॥  
अवश्यं क्रिय माणेषु स्वधर्म उपजायते ॥  
दृष्ट्वा नदीं सागरगां स्नात्वा पापैः प्रमुच्यते ॥ २२ ॥  
गां स्पृष्ट्वा ब्राह्मणं नत्वा संपूज्य गुरुदेवताः ॥  
तपस्विनं यतिं शांतं श्रोत्रियं ब्रह्मचारिणम् ॥ २३ ॥  
पितरं मातरं भगिनीं तत्पतिं दुहितां पतिम् ॥  
भागिनेयमथ दौहित्रं मित्रसंबधिबांधवान् ॥  
संभोज्य पातकैः सर्वैर्मुच्यंते गृहमेधिनः ॥ २४ ॥  
राजा गजाश्वनकुलं सतीवृषमहीधराः ॥  
आदर्शक्षीरवृक्षाश्च सततान्नप्रदास्तु ते ॥ २५ ॥  
दृष्टमात्राः पुनन्त्येते ये नित्यं सत्यवादिनः ॥  
वेदधर्मकथां श्रुत्वा भुक्तिमुक्तिप्रदा नरान् ॥२६॥  
स्मृत्वा हरिहरौ गंगां कृत्वा तीरेण मार्जनम् ॥  
गत्वा जागरणे विष्णोर्दत्त्वा दानं च शक्तितः ॥ २७॥  
तांबूलं कुसुमं दीपं नैवेद्यं तुलसीदलम् ॥  
गीतं नृत्यं च वाद्यं च विधाय सुरमंदिरे ॥ २८ ॥  
एते सूक्ष्माः स्मृता धर्माः क्रियमाणा महोदयाः ॥  
अतो गिरीन्द्रं पश्यामि सर्वदेवालयं शुभम् ॥२९ ॥  
तेषां करतले स्वर्गः शिखरं यांति ये नराः ॥ 7.2.16.३०॥  
इति ज्ञात्वा समा रूढो वामनो गिरिमूर्द्धनि ॥  
ऐरावतपदाक्रांत्या यत्र तोयं विनिःसृतम् ॥३१॥  
ततः शिखरमारूढां भवानीं स्कन्दमातरम् ॥  
द्रष्टुं स वामनो याति शिखरे गगनाश्रिते ॥ ३२ ॥  
यथायथा गिरिवरे समारोहंति मानवाः ॥  
तथातथा विमुच्यंते पातकैः सर्वदेहिनः ॥ ३३ ॥  
इति कृत्वा मतिं विप्रो जगाम गिरिमूर्द्धनि ॥  
भवभक्तो भवानीं स ददर्श स्कन्दमातरम् ॥३४॥  
अंबेति भाषते स्कंदस्ततोऽन्ये सर्वदेवताः ॥  
पृथिव्यां मानवाः सर्वे पाताले सर्वपन्नगाः ॥ ३५ ॥  
अतो ह्यंबेति विख्याता पूज्यते गिरिमूर्द्धनि ॥  
संपूज्य विविधैर्मुख्यैः फलैर्नानाविधैर्द्विजः ॥ ३६ ॥  
गगनासक्तशिखरे संस्थितः कौतुकान्वितः ॥  
एकाकी शिखरे तस्मिन्नूर्द्ध्वबाहुर्व्यवस्थितः ॥३७॥  
निरीक्ष्य मेदिनीं सर्वां सपर्वतससागराम्॥  
आद्यं सनातनं देवं भास्करं त्रिगुणात्मकम् ॥३८॥  
सर्वतेजोमयं सर्वदेवं देवैर्नमस्कृतम् ॥  
भ्रममाणं निराधारं कालमानप्रयोजकम् ॥३९॥  
यावत्पश्यति तं विप्रस्तावत्पश्यति शंकरम् ॥  
दिगंबरं भवं देवं समंतादश्मगुंठितम् ॥ 7.2.16.४० ॥  
बुद्धरूपाकृतिं देवं सर्वज्ञं गुणभूषितम् ॥  
कृशांगं जटिलं सौम्यं व्योममार्गे स्वयं स्थितम् ॥ ४१ ॥ ॥  
॥ श्रीशिव उवाच ॥ ॥  
शृणु वामन तुष्टोऽहं दास्ये ते विविधान्वरान् ॥  
त्रैलोक्यव्यापिनी वृद्धिर्भविष्यति न संशयः ॥ ४२ ॥  
प्रतिभास्यंति ते वेदा गीतनृत्यादिकं च यत् ॥  
असाध्यसाधनी शक्ति भविष्यति तव स्थिरा ॥  
परं वस्त्रापथे गत्वा कुरु तीर्थावलोकनम् ॥ ४३ ॥  
॥ वामन उवाच ॥ ॥  
वस्त्रापथे महादेव यानि तीर्थानि तानि मे ॥  
वद देव विशेषेण यद्यस्ति करुणा मयि ॥४४॥  
॥ रुद्र उवाच ॥ ॥  
वस्त्रापथस्य वायव्ये कोणे दिव्यं सरोवरम् ॥  
तस्य पश्चिमदिग्भागे जालिर्गहनपल्लवा ॥ ४५ ॥  
बिल्ववृक्षमयी मध्ये लिंगं तत्रास्ति मृन्मयम् ॥  
यत्रासौ लुब्धकः सिद्धो गतो मम पुरे पुरा ॥ ४६ ॥  
तस्य दर्शनमात्रेण ब्रह्महत्या विनश्यति ॥  
इंद्रो वै वृत्रहा यस्मिन्विमुक्तो ब्रह्महत्यया ॥ ४७ ॥  
तस्माद्रुत्तरदिग्भागे धनदेन प्रतिष्ठितम् ॥  
लिंगं त्रैलोक्यविख्यातं तत्र देवी त्रिशूलिनी ॥ ४८ ॥  
यस्या दर्शनमात्रेण पुत्रोऽस्य नलकूबर॥  
पाशानुषक्तहस्तोऽभूद्देवं चक्रे त्रिशूलिनम् ॥ ४९ ॥  
भवस्य नैर्ऋते कोणे गणो हेरंबसंज्ञितः ॥  
यमेन कुर्वता लिंगं प्रथमं च प्रतिष्ठितः ॥ 7.2.16.५० ॥  
विचित्रं तस्य माहात्म्यं चित्रगुप्तोऽति विस्मितः ॥  
दृष्ट्वा समागतो द्रष्टुं देवं तं मृन्मयं पुरा ॥ ५१ ॥  
तेनापि निर्मितं लिंगं तस्मिन्क्षेत्रे द्विजोत्तम ॥  
चित्रगुप्तेश्वरंनाम विख्यातं भुवन त्रये ॥ ५२ ॥  
पश्चिमेन चकारोच्चैः प्रजापतिरुदारधीः ॥  
केदाराख्यं तदा लिंगं गिरौ रैवतके स्थितम् ॥  
प्रजापतिः स्वयं तस्थौ तत्र पर्वतसानुनि ॥ ५३ ॥  
॥ रुद्र उवाच ॥ ॥  
इंद्रेश्वरस्य माहात्म्यं कथयिष्ये शृणुष्व तत् ॥  
ईशानकोणे विख्यातं भवस्य विदितं मम ॥ ५४ ॥  
॥वामन उवाच ॥ ॥  
कस्मादिंद्रः समायातः कथं चक्रे हरं हरिः॥  
कथां सविस्तरामेतां कथयस्व मम प्रभो ॥ ५५ ॥  
॥ रुद्र उवाच ॥ ॥  
लुब्धकस्तु पुरा सिद्धः शिवरात्रिप्रजागरात् ॥  
शिवलोके तदा प्राप्तं विमानं गणसंयुतम् ॥ ५६ ॥  
सर्वत्रगं सुरुचिरं दिव्यस्त्रीगीतनादितम् ॥ तदारुह्य समायातो द्रष्टुं तां नगरीं हरेः ॥ ५७ ॥  
यस्यां युद्धं समभवद्गणानां यमकिंकरैः ॥  
आगच्छमानं तं ज्ञात्वा देवराजेन चिंतितम् ॥ ५८ ॥  
पूज्योऽयं हरवत्सर्वैश्चित्रगुप्तयमादिभिः ॥  
इंद्रो गजं समारुह्य महिषेण यमो यतः ॥ ५९ ॥  
विधाय लेखनीं कर्णे चित्रगुप्तो यमाज्ञया ॥  
ततो हूता गणाः सर्वे ये नीता धरणीतलात् ॥ 7.2.16.६० ॥  
निजापराधसंतप्ता गतास्ते दक्षिणामुखम् ॥ आथित्यपू  
जा कर्तव्या लुब्धके गृहमागते ॥ ६१ ॥  
अपूजिते गते ह्यस्मिन्हरो मां शपयिष्यति ॥  
तस्मात्पूजां करिष्यामि यथा तुष्यति शंकरः ॥ ६२ ॥  
देवं द्रष्टुं समायातं ददर्शादूरतः स्थितम्॥  
विमानस्थं हराकारं सूर्यकोटिसमप्रभम् ॥ ६३ ॥  
संस्तूयमानं चरितैः शिवरात्रेः शिवस्य च ॥  
माघे मासे चतुर्द्दश्यां कृष्णायां जागरे कृते ॥६४॥  
तदेवं जायते सर्वं सुरेश्वर धरातले ॥  
एवं देवांगना काचिदाचक्षंती पुरंदरम् ॥  
निवार्य हस्तमुद्यम्य गजेंद्रं चारुलोचना ॥ ६५ ॥  
किं दानैर्बहुभिर्दत्तैर्व्रतैः किं किं सुरार्चनैः ॥  
किं योगैः किं तपोभिश्च ब्रह्मचर्य्यैः सुरेश्वर ॥ ६६ ॥  
गयायां पिंडदानेन प्रयागमरणेन किम् ॥  
सोमेश्वरे सरस्वत्यां सोमपर्वणि किं गतैः ॥ ६७ ॥  
कुरुक्षेत्रगतैः किं स्याद्राहुग्रस्ते दिवाकरे ॥  
तुलासुवर्णदानेन वेदपाठेन किं भवेत् ॥६८॥  
सर्वपापक्षयो येन वृषोत्सर्गेण तेन किम् ॥  
गोदानं किं करोत्येवं जलदानं तथैव च ॥ ६९ ॥  
अयने विषुवे चैव संक्रांतौ कीदृशं फलम् ॥  
माघमासे चतुर्दश्यां यादृशं जागरे कृते ॥ 7.2.16.७० ॥  
यमः संभाषते वाण्या महिषोपरि संस्थितः ॥  
पश्य रुद्रस्य माहात्म्यं चित्रगुप्त विचारय ॥ ७१ ॥  
अयं स लुब्धको येन हरः संपूजितः पुरा ॥  
सुराष्ट्रदेशे विख्यातं तीर्थं वस्त्रापथं शृणु ॥ ७२ ॥  
उज्जयंतो गिरिस्तत्र तथा रैवतको गिरिः ॥  
महती वर्त्तते जालिस्तयोर्मध्ये मया श्रुतम् ॥ ७३ ॥  
मृन्मयं वर्तते लिगं रात्रौ चानेन पूजितः ॥  
रात्रौ जागरणं कर्त्तुं येन कार्येण चागतः ॥ ७४ ॥  
तदस्माभिः कथं वाच्यं स्वयं जानंति ते सुराः ॥  
वरांगना वरं द्रष्टुं वरयंति परस्परम् ॥  
इंद्रावासात्समायाता नंदने वेगवत्तराः ॥ ७५ ॥  
विरंचिना रायणशंकरत्विषा देहेन चागच्छति कोऽपि पूरुषः ॥  
पुरीं सुरेशाधिपतेर्निरीक्षितुं भर्त्ता ममायं तव चास्ति किं पतिः ॥ ७६ ॥  
मृदंगवीणा पटहस्वरस्तुतैः प्रवोधिताभिः सुरराजमन्दिरे ॥  
देवो हरोऽयं न नरो हराकृतिर्दृष्टोंगनाभिस्तव किं किमावयोः ॥ ७७ ॥  
गायंति काश्चिद्विहसंति काश्चिन्नृत्यंति काश्चित्प्रपठंति काश्चित् ॥  
वदन्ति काश्चिज्जयशब्दसंयुतैर्वाक्यैरनेकैर्गुरुसन्निधाने ॥ ७८ ॥  
काचिच्छिवं स्तौति शिवां तथान्या पृच्छत्यथान्या किमु बिल्वपत्रात् ॥  
किं वोपवासेन फलं तवेदं निद्राक्षयेणाथ फलं तवैतत् ॥ ७९ ॥  
तासां नानाविधा वाचः श्रूयन्ते नन्दने वने ॥  
ब्रह्मलोकादिका वार्त्ताः कृत्वा च तदनन्तरम् ॥ 7.2.16.८० ॥  
देवेन्द्रो लुब्धकं भूयो बभाषे कौतुकान्वितः॥  
कस्मिन्देशे गिरौ जालिर्लिंगं यत्रास्ति दर्शय ॥ ८१ ॥  
॥ लुब्धक उवाच ॥ ॥  
सुराष्ट्रदेशे विख्यातो यस्मिन्देशे सरस्वती ॥  
वाडवं शिरसा धृत्वा प्रविष्टा लवणोदधौ ॥ ८२ ॥  
यत्र सा गोमती याति यत्रास्ते गन्धमादनः ॥  
उज्जयंतो गिरिवरो यत्र रैवतको गिरिः ॥ ८३ ॥  
तत्र वस्त्रापथं क्षेत्रं भवस्तत्र व्यवस्थितः ॥  
तत्रास्ते मृन्मयं लिंगं जालिमध्ये सुरोत्तम ॥ ८४ ॥  
॥ इन्द्र उवाच ॥ ॥  
सहितैस्तत्र गंतव्यं पूजयिष्ये भवं स्वयम् ॥  
जालिमध्ये तथा लिंगं दर्शयस्व च लुब्धक ॥ ८५ ॥  
परदारादिकं पापं दैत्यानां तु विकृंतने ॥  
वधे वृत्रस्य संजातं तत्सर्वं क्षालयाम्यहम् ॥ ८६ ॥  
इत्युक्त्वा सहिताः सर्वे संप्राप्ता गिरिमूर्द्धनि॥  
वाहनानि च ते त्यक्त्वा प्रस्थिताः पादचारिणः ॥ ८७ ॥  
उज्जयन्तगिरेर्मूर्ध्नि गजराजः समागतः ॥  
तदाग्रचरणं तस्य ददौ मूर्धनि कारणात् ॥ ८८ ॥  
तेनाक्रान्तो गिरिवरस्तोयं सुस्राव निर्मलम् ॥  
गजपादोद्भवं वारि भविष्यति सदा स्थिरम् ॥ ८९ ॥  
इति प्रोक्तं सुरेन्द्रेण लोकानां हितकाम्यया ॥  
सर्वे समागतास्तत्र यत्र जालिर्व्यवस्थिता ॥ 7.2.16.९० ॥  
संपूज्य विविधैः पुष्पैर्माघमासे चतुर्दशी ॥  
तस्यां जागरणं कृत्वा सञ्जातो निर्मलो हरिः ॥ ९१ ॥  
वस्त्रापथे भवं पूज्य हरिं रैवतके गिरौ ॥  
इन्द्रेश्वरं प्रतिष्ठाप्य संप्राप्तः स्वनिकतनम्॥ ९२ ॥  
लुब्धकोऽपि विमानेन संप्राप्तो हरिमन्दिरे ॥  
इत्युक्त्वा स भवो देवस्तत्रैवांतरधीयत ॥ ९३ ॥  
वामनोपि ततश्चक्रे तत्र तीर्थावगाहनम् ॥  
यादृग्रूपः शिवो दृष्टः सूर्यबिंबे दिगंबरः ॥ ९४ ॥  
पद्मासनस्थितः सौम्यस्तथा तं तत्र संस्मरन् ॥  
प्रतिष्ठाप्य महामूर्त्तिं पूजयामास वासरम् ॥ ९५ ॥  
मनोऽभीष्टार्थसिद्ध्यर्थं ततः सिद्धिमवाप्तवान् ॥  
नेमिनाथशिवेत्येवं नाम चक्रे स वामनः ॥ ९६॥  
भवस्य पश्चिमे भागे प्रत्यासन्ने धरातले ॥  
वामनो वसतिं चक्रे तीर्थे वस्त्रापथे तदा ॥ ९७ ॥  
अतो यवाधिकं प्रोक्तं तीर्थं देवैः सवासवैः ॥  
इंद्रेण कुर्वता देवं समागत्य भवाग्रतः ॥ ९८ ॥  
यवाधिकं प्रभासात्तु तीर्थमेतद्भवाज्ञया ॥  
अन्येषां षड्गुणं तीर्थं भविष्यति शिवाज्ञया ॥ ९९ ॥  
इत्येतत्कथितं सर्वं किमन्यत्परिपृच्छसि ॥ 7.2.16.१०० ॥ ॥  
॥ राजोवाच ॥ ॥  
शिवरात्रिप्रभावोयमतुलः परिकीर्त्तितः ॥  
अजानता कृता तेन लुब्धकेन पुरा श्रुतम् ॥ १०१ ॥  
इदानीं वद कर्त्तव्या कथमन्यैर्जनैर्विभो ॥  
किं ग्राह्यं किं नु मोक्तव्यं शिवरात्र्यां वदस्व मे ॥ १०२ ॥  
॥ सारस्वत उवाच ॥ ॥  
संप्राप्य मानुषं जन्म ज्ञात्वा देवं महेश्वरम् ॥  
शिवरात्रिः सदा कार्या भुक्तिमुक्तिप्रदायिनी ॥ १०३ ॥  
ईदृशं जायते पुण्यमेकया कृतया नृप ॥  
ये कुर्वंति सदा मर्त्त्यास्तेषां पुण्यमनंतकम् ॥१०४ ॥  
द्वादशाब्दं व्रतमिदं कर्त्तव्यं प्रतिवत्सरम्॥  
जीवितं चंचलं नृणां यदि कर्तुं न शक्यते ॥ १०५ ॥  
तदा द्वादशभिर्मासैर्व्रत मेतत्समाप्यते ॥  
माघमासे चतुर्दश्यां प्रारम्भः क्रियते नृप ॥ १०६ ॥  
प्रतिमासं ततः कार्यं पौषांते तु समाप्यते ॥  
विघ्नश्चेज्जायते मध्ये कथं चिद्दैवयोगतः ॥ १०७ ॥  
न भवेद्व्रतभंगस्तु पुनः कार्यमनन्तरम् ॥  
द्वादशैव प्रकर्तव्याः कृत्वा संख्या विशेषतः ॥ १०८ ॥  
कृतं न नश्यते लोके शुभं वा यदि वाऽशुभम् ॥  
कृष्णायां तु चतुर्दश्यां कृतपूर्वाह्निकक्रियः ॥ १०९ ॥  
उपवासनियमो ग्राह्यो नद्यां स्नानं विधीयते ॥  
तदभावे तडागादौ कार्यं स्नानं स्वशक्तितः ॥ 7.2.16.११० ॥  
तैलाभ्यंगो न कर्त्तव्यो न कार्यं गमनं क्वचित् ॥  
तीर्थसेवा प्रकर्त्तव्या तस्मिंश्चागमनं शुभम् ॥ १११ ॥  
शिवरात्रिः सदा कार्या लिंगे स्वायंभुवे नरैः ॥  
तदभावे महापुण्ये लिंगे वर्षशताधिके ॥ ११२ ॥  
गिरौ वने समुद्रांते नद्यां यच्च शिवालये ॥  
तद्वै स्वायंभुवं लिंगं स्वयं तत्रैव संस्थितम् ॥ ११३ ॥  
वालुलिंगादिकं लिंगं पूजितं फलदं स्मृतम् ॥  
दिवा संपूज्य यत्नेन पुष्पधूपादिना नरः ॥ ११४ ॥  
वर्जयेन्मदिरां द्यूतं नारीं नखनिकृन्तनम् ॥  
ब्रह्मचर्यपरैः शांतैः कर्त्तव्यं समुपोषणम् ॥ ११५ ॥  
रात्रौ देवाग्रतो गत्वा कर्त्तव्याः सप्त पर्वताः ॥  
पक्वान्नफलतांबूलपुष्पधूपादिचर्चिताः ॥ ११६ ॥  
घृतेन दीपः कर्त्तव्यः पापनाशनहेतवे ॥  
यतो दीपस्य माहात्म्यं विज्ञेयं मुक्तिदायकम् ॥ ११७ ॥  
दीपः सदैव कर्त्तव्यो गृहे देवालये नरैः ॥  
दिवा निशि च संध्यायां दीपः कार्यः स्वशक्तितः ॥ ११८ ॥  
किञ्चिदुद्द्योतमात्रेण देवास्तुष्यंति भूतले ॥  
पितॄणां प्रथमं दीपः कर्त्तव्यः श्राद्धकर्मणि ॥ ११९ ॥  
रात्रौ जागरणं कार्यं यथा निद्रा न जा यते ॥  
शिवरात्रिप्रभावोऽयं श्रोतव्यः शिवसंनिधौ ॥ 7.2.16.१२० ॥  
शिवस्य चरितं रात्रौ श्रोतव्यं बहुविस्तरम् ॥  
गीतं नृत्यं तथा वाद्यं कर्तव्यं शिवसंनिधौ ॥ १२१ ॥  
एवं सा नीयते रात्रिर्मुख्यं जागरणं यतः ॥  
रात्रौ देयानि दानानि शक्त्या वै तत्र जागरे ॥ १२२ ॥  
पुनः स्नात्वा प्रभाते तु कर्त्तव्यं शिवपूजनम् ॥  
पूजनीयाश्च यतयो भोजनाच्छादनादिभिः ॥ १२३ ॥  
तपस्विनां प्रदातव्यं भोजनं गृहमेधिभिः ॥  
द्वादशाष्टौ च चत्वारो भोक्तव्या एक एव वा ॥ १२४ ॥  
एकोऽपि ब्रह्मचारी यो ब्रह्मविच्छिवपूजकः ॥  
सहस्राणां समो भक्त्या गृहे संभोजितो भवेत् ॥ १२५ ॥।  
अक्षारालवणं पत्रे भोक्तव्यं वाग्यतैः स्वयम् ॥  
पुत्रमित्रकलत्राणां दातव्यं भोजनं पुरः ॥ १२६ ॥  
अनेन विधिना कार्या शिवरात्रिः शिवव्रतैः ॥  
द्वादशैता यदा पूर्णास्तिलपात्राणि वै तदा ॥ १२७ ॥  
द्वादशैव प्रदेयानिगुरुब्राह्मणज्ञातिषु ॥  
व्रतांते गौः प्रदातव्या कृष्णा वत्सयुता दृढा ॥१२८॥  
सवस्त्राभरणा देया घंटाभरणभूषिता ॥  
अंगुलीयकवासांसि च्छत्रोपानत्कमण्डलु ॥ १२९ ॥  
गुरवे दक्षिणा देयाब्राह्मणेभ्यः स्वशक्तितः ॥  
एवं कृत्वा ततो देयं तपस्विभ्योऽथ भोजनम् ॥  
मिष्टान्नं विविधं दत्त्वा क्षमाप्य च विसर्जयेत् ॥ 7.2.16.१३० ॥  
एवं यः कुरुते सत्यं तस्य पापं न विद्यते ॥  
संतानमुत्तमं लब्ध्वा भुक्त्वा भोगाननुत्तमान्॥ १३१ ॥  
दिव्यविमानमारूढो दिव्यस्त्रीपरिवेष्टितः ॥  
गतिवादित्रनिर्घोषैर्नीयते शिवमन्दिरे॥१३२॥  
तदेतत्कथितं पुण्यं शिवरात्रिव्रतं मया ॥  
कृतेन येन लोकानां सर्वपापक्षयो भवेत् ॥ १३३ ॥  
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे द्वितीये वस्त्रापथक्षेत्रमाहात्म्ये शिवरात्रिमाहात्म्यवर्णनंनाम षोडशोऽध्यायः ॥ १६ ॥