+++
title = "००१"

+++
॥श्रीगणेशाय नमः॥।॥  
श्रीगुरुभ्यो नमः ॥ ॥  
अथ ब्रह्मोत्तरखंडमारंभः ॥  
॥ ॐ नमः शिवाय ॥ ॥  
ज्योतिर्मात्रस्वरूपाय निर्मलज्ञानचक्षुषे ॥  
नमः शिवाय शांताय ब्रह्मणे लिंगमूर्त्तये ॥ १ ॥  
॥ ऋषय ऊचुः ॥ ॥  
आख्यातं भवता सूत विष्णोर्माहात्म्यमुत्तमम्॥  
समस्ताघहरं पुण्यं समसेन श्रुतं च नः॥ २॥  
इदानीं श्रोतुमिच्छामो माहात्म्यं त्रिपुरद्विषः ॥  
तद्भक्तानां च माहात्म्यमशेषाघहरं परम्॥ ३॥  
तन्मंत्राणां च माहात्म्यं तथैव द्विजसत्तम ॥  
तत्कथायाश्च तद्भक्तेः प्रभावमनुवर्णय॥ ४॥  
॥ सूत उवाच ॥ ॥  
एतावदेव मर्त्यानां परं श्रेयः सनातनम्॥  
यदीश्वरकथायां वै जाता भक्तिरहैतुकी ॥ ५॥  
अतस्तद्भक्तिलेशस्य माहात्म्यं वर्ण्यते मया ॥  
अपि कल्पायुषा नालं वक्तुं विस्तरतः क्वचित्॥ ६॥  
सर्वेषामपि पुण्यानां सर्वेषां श्रेयसामपि ॥  
सर्वेषामपि यज्ञानां जपयज्ञः परः स्मृतः॥ ७॥  
तत्रादौ जपयज्ञस्य फलं स्वस्त्ययनं महत् ॥  
शैवं षडक्षरं दिव्यं मंत्रमाहुर्महर्षयः॥ ८॥  
देवानां परमो देवो यथा वै त्रिपुरांतकः ॥  
मंत्राणां परमो मंत्रस्तथा शैवः षडक्षरः ॥ ९॥  
एष पंचाक्षरो मंत्रो जप्तॄणां मुक्तिदायकः॥  
संसेव्यते मुनिश्रेष्ठैरशेषैः सिद्धिकांक्षिभिः॥३.३.१.१०  
१० ॥ अस्यैवाक्षरमाहात्म्यं नालं वक्तुं चतुर्मुखः॥  
श्रुतयो यत्र सिद्धांतं गताः परमनिर्वृताः॥ ११ ॥  
सर्वज्ञः परिपूर्णश्च सच्चिदानंदलक्षणः ॥  
स शिवो यत्र रमते शैवे पंचाक्षरे शुभे ॥ १२ ॥  
एतेन मंत्रराजेन सर्वोपनिषदात्मना ॥  
लेभिरे मुनयः सर्वे परं ब्रह्म निरामयम्॥१३॥  
नमस्कारेण जीवत्वं शिवेऽत्र परमात्मनि ॥  
ऐक्यं गतमतो मंत्रः परब्रह्ममयो ह्यसौ ॥ १४ ॥  
भवपाशनिबद्धानां देहिनां हितकाम्यया ॥  
आहोंनमः शिवायेति मंत्रमाद्यं शिवः स्वयम् ॥ १५॥  
किं तस्य बहुभिर्मंत्रैः किं तीर्थैः किं तपोऽध्वरैः ॥  
यस्योंनमः शिवायेति मंत्रो हृदयगोचरः॥ १६ ॥  
तावद्भ्रमंति संसारे दारुणे दुःखसंकुले ॥  
यावन्नोच्चारयंतीमं मंत्रं देहभृतः सकृत् ॥ १७ ॥  
मंत्राधिराजराजोऽयं सर्ववेदांतशेखरः ॥  
सर्वज्ञाननिधानं च सोऽयं चैव षडक्षरः ॥ १८ ॥  
कैवल्यमार्गदीपोऽयमविद्यासिंधुवाडवः ॥  
महापातकदावाग्निः सोऽयं मंत्रः षडक्षरः ! ॥ १९ ॥  
तस्मात्सर्वप्रदो मंत्रः सोऽयं पञ्चाक्षरः स्मृतः ॥  
स्त्रीभिः शूद्रैश्च संकीर्णैर्धार्यते मुक्तिकांक्षिभिः।।३.३.१२० ॥  
नास्य दीक्षा न होमश्च न संस्कारो न तर्पणम् ॥  
न कालो नोपदेशश्च सदा शुचिरयं मनुः ॥ २१ ॥  
महापातकविच्छित्त्यै शिव इत्यक्षरद्वयम् ॥  
अलं नमस्कियायुक्तो मुक्तये परिकल्पते ॥ २२॥  
उपदिष्टः सद्गुरुणा जप्तः क्षेत्रे च पावने ॥  
सद्यो यथेप्सितां सिद्धिं ददातीति किमद्भुतम् ॥ २३ ॥  
अतः सद्गुरुमाश्रित्य ग्राह्योऽयं मंत्रनायकः॥  
पुण्यक्षेत्रेषु जप्तव्यः सद्यः सिद्धिं प्रयच्छति ॥ २४॥  
गुरवो निर्मलाः शांताः साधवो मितभाषिणः ॥  
कामक्रोधविनिर्मुक्ताः सदाचारा जितेंद्रियाः ॥ २५ ॥  
एतैः कारुण्यतो दत्तो मंत्रः क्षिप्रं प्रसिद्ध्यति ॥  
क्षेत्राणि जपयोग्यानि समासात्कथयाम्यहम् ॥ २६ ॥  
प्रयागं पुष्करं रम्यं केदारं सेतुबंधनम् ॥  
गोकर्णं नैमिषारण्यं सद्यः सिद्धिकरं नृणाम् ॥२७॥  
अत्रानुवर्ण्यते सद्भिरितिहासः पुरातनः॥  
असकृद्वा सकृद्वापि शृण्वतां मंगलप्रदः॥ २८॥  
मथुरायां यदुश्रेष्ठो दाशार्ह इति विश्रुतः ॥  
बभूव राजा मतिमान्महोत्साहो महाबलः ॥ २९ ॥  
शास्त्रज्ञो नयवाक्छूरो धैर्यवानमितद्युतिः ॥  
अप्रधृष्यः सुगंभीरः संग्रामेष्वनिवर्त्तितः ॥ ३.३.१.३०॥  
महारथो महेष्वासो नानाशास्त्रार्थकोविदः॥  
वदान्यो रूपसंपन्नो युवा लक्ष णसंयुतः ॥ ३१ ॥  
स काशिराजतनयामुपयेमे वराननाम् ॥  
कांतां कलावतीं नाम रूपशीलगुणान्विताम् ॥ ३२ ॥  
कृतोद्वाहः स राजेंद्रः संप्राप्य निजमंदिरम्॥  
रात्रौ तां शयनारूढां संगमाय समाह्वयत् ॥ ३३ ॥  
सा स्वभर्त्रा समाहूता बहुशः प्रार्थिता सती ॥  
न बबंध मनस्तस्मिन्न चागच्छ तदंतिकम्॥ ३४॥  
संगमाय यदाहूता नागता निजवल्लभा ॥  
बलादाहर्तुकामस्तामुदतिष्ठन्महीपतिः ॥ ३५ ॥.  
।। राज्ञ्युवाच ॥ ॥  
मा मां स्पृश महाराज कारणज्ञां व्रते स्थिताम् ॥  
धर्माधर्मौ विजानासि मा कार्षीः साहसं मयि ॥ ३६ ॥  
क्वचित्प्रियेण भुक्तं यद्रोचते तु मनीषिणाम् ॥  
दंपत्योः प्रीतियोगेन संगमः प्रीतिवर्द्धनः ॥ ३७ ॥  
प्रियं यदा मे जायेत तदा संगस्तु ते मयि ॥  
का प्रीतिः किं सुखं पुंसां बलाद्भोगेन योषिताम् ॥ ३८ ॥  
अप्रीतां रोगिणीं नारीमंतर्वत्नीं धृतव्रताम् ॥  
रजस्वलामकामां च न कामेत बलात्पुमान् ॥ ३९ ॥  
प्रीणनं लालनं पोषं रंजनं मार्दवं दयाम्॥  
कृत्वा वधूमुपगमेद्युवतीं प्रेमवान्पतिः ॥  
युवतौ कुसुमे चैव विधेयं सुखमिच्छता ॥ ३.३.१.४० ।  
इत्युक्तोऽपि तया साध्व्या स राजा स्मरविह्वलः ॥  
बलादाकृष्य तां हस्ते परिरेभे रिरंसया ॥ ४१ ॥  
तां स्पृष्टमात्रां सहसा तप्तायःपिंडसन्निभाम् ॥  
निर्दहंतीमिवात्मानं तत्याज भयविह्वलः ॥ ४२ ॥  
॥ राजोवाच ॥ ॥  
अहो सुमहदाश्चर्यमिदं दृष्टं तव प्रिये ॥  
कथमग्निसमं जातं वपुः पल्लवकोमलम्॥ ॥ ४३ ॥  
इत्थं सुविस्मितो राजा भीतः सा राजवल्लभा ॥  
प्रत्युवाच विहस्यैनं विनयेन शुचिस्मिता ॥ ४४ ॥  
॥ राज्ञ्युवाच ॥ ॥  
राजन्मम पुरा बाल्ये दुर्वासा मुनिपुंगवः॥  
शैवीं पंचाक्षरीं विद्यां कारुण्येनोपदिष्टवान् ॥४५॥  
तेन मंत्रानुभावेन ममांगं कलुषोज्झितम् ॥  
स्प्रष्टुं न शक्यते पुंभिः सपापैर्देवैवर्जितैः॥ ४६॥  
त्वया राजन्प्रकृतिना कुलटागणिकादयः ॥  
मदिरास्वादनिरता निषेव्यंते सदा स्त्रियः ॥४७॥  
न स्नानं क्रियते नित्यं न मंत्रो जप्यते शुचिः ॥  
नाराध्यते त्वयेशानः कथं मां स्प्रष्टुमर्हसि ॥ ४८॥  
॥ राजोवाच।॥ ॥  
तां समाख्याहि सुश्रोणि शैवीं पंचाक्षरीं शुभाम् ॥  
विद्याविध्वस्तपापोऽहं त्वयीच्छामि रतिं प्रिये ॥ ४९ ॥  
॥ राज्ञ्युवाच ॥ ॥  
नाहं तवोपदेशं वै कुर्यां मम गुरुर्भवान् ॥  
उपातिष्ठ गुरुं राजन्गर्गं मंत्र विदांवरम् ॥ ३.३.१.५० ॥  
॥ सूत उवाच ॥ ॥  
इति संभाषमाणौ तौ दंपती गर्गसन्निधिम् ॥  
प्राप्य तच्चरणौ मूर्ध्ना ववंदाते कृताञ्जली ॥ ५१ ॥  
अथ राजा गुरुं प्रीतमभिपूज्य पुनःपुनः ॥  
समाचष्ट विनीतात्मा रहस्यात्ममनोरथम् ॥ ५२॥  
॥ राजोवाच ॥ ॥  
कृतार्थं मां कुरु गुरो संप्राप्तं करुणार्द्रधीः ॥  
शैवीं पंचाक्षरीं विद्यामुपदेष्टुं त्वमर्हसि ॥ ५३॥  
अनाज्ञातं यदाज्ञातं यत्कृतं राजकर्मणा ॥  
तत्पापं येन शुद्ध्येत तन्मंत्रं देहि मे गुरो ॥ ५४॥  
एवमभ्यर्थितो राज्ञा गर्गो ब्राह्मणपुंगवः ॥  
तौ निनाय महापुण्यं कालिंद्यास्तटमुत्तमम् ॥ ५५ ॥  
तत्र पुण्यतरोर्मूले निषण्णोऽथ गुरुः स्वयम् ॥  
पुण्यतीर्थजले स्नातं राजानं समुपोषितम्॥ ५६ ॥  
प्राङ्मुखं चोपवेश्याथ नत्वा शिवपदाम्बुजम् ॥  
तन्मस्तके करं न्यस्य ददौ मंत्रं शिवात्मकम् ॥ ॥ ५७॥  
तन्मंत्रधारणादेव तद्गुरोर्हस्तसंगमात्॥  
निर्ययुस्तस्य वपुषो वायसाः शतकोटयः ॥ ५८॥  
ते दग्धपक्षाः क्रोशंतो निपतंतो महीतले ॥  
भस्मीभूतास्ततः सर्वे दृश्यंते स्म सहस्रशः ॥ ५९॥  
दृष्ट्वा तद्वायसकुलं दह्यमानं सुविस्मितौ ॥  
राजा च राजमहिषी तं गुरुं पर्यपृच्छताम् ॥ ३.३.१.६० ॥  
भगवन्निदमाश्चर्यं कथं जातं शरीरतः ॥  
वायसानां कुलं दृष्टं किमेतत्साधु भण्यताम् ॥ ६१ ॥  
॥ श्रीगुरुरुवाच ॥ राजन्भवसहस्रेषु भवता परिधावता ॥  
संचितानि दुरन्तानि संति पापान्यनेकशः ॥ ६२॥  
तेषु जन्मसहस्रेषु यानि पुण्यानि संति ते ॥  
तेषामाधिक्यतः क्वापि जायते पुण्ययोनिषु ॥ ६३॥  
तथा पापीयसीं योनिं क्वचित्पापेन गच्छति ॥  
साम्ये पुण्यान्ययोश्चैव मानुषीं योनिमाप्तवान् ॥ ६४ ॥  
शैवी पंचाक्षरी विद्या यदा ते हृदयं गता।  
अघानां कोटयस्त्वत्तः काकरूपेण निर्गताः ॥ ६९॥  
कोटयो ब्रह्महत्यानामगम्यागम्यकोटयः॥  
स्वर्णस्तेयसुरापानभ्रूणहत्या दिकोटयः ॥  
भवकोटिसहस्रेषु येऽन्ये पातकराशयः ॥ ६६॥  
क्षणाद्भस्मीभवंत्येव शैवे पंचाक्षरे धृते ॥  
आसंस्तवाद्य राजेंद्र दग्धाः पातककोटयः ॥ ॥ ६७ ॥  
अनया सह पूतात्मा विहरस्व यथासुखम् ॥  
इत्याभाष्य मुनिश्रेष्ठस्तं मंत्रमुपदिश्य च ॥६८॥  
ताभ्यां विस्मितचित्ताभ्यां सहितः स्वगृहे ययौ ॥  
गुरुवर्यमनुज्ञाप्य मुदितौ तौ च दंपती ॥ ६९॥  
ततः स्वभवनं प्राप्य रेजतुःस्म महाद्युती।॥  
राजा दृढं समाश्लिष्य पत्नीं चन्दनशीतलाम्॥  
संतोषं परमं लेभे निःस्वः प्राप्य यथा धनम् ॥ ३.३.१.७० ॥  
अशेषवेदोपनिषत्पुराणशास्त्रावतंसोऽयमघांतकारी ॥  
पंचाक्षरस्यैव महाप्रभावो मया समासात्कथितो वरिष्ठः ॥७१॥  
इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मोत्तरखण्डे पंचाक्षरमन्त्रमाहात्म्यवर्णनं नाम प्रथमोऽध्यायः ॥ १ ॥