+++
"Text title" = "mInAkShI paJNcharatnam"
"File name" = "miinaakshii5.itx"
itxtitle = "mInAkShI pancharatnam (shaNkarAchAryavirachitam)"
engtitle = "mInAkShI pancharatnam"
Category = "pancharatna, devii, mInAkShI, devI, shankarAchArya"
Location = "doc_devii"
Sublocation = "devii"
SubDeity = "mInAkShI"
Author = "Shankaracharya"
Language = "Sanskrit"
Subject = "philosophy/hinduism/religion"
"Transliterated by" = "Ravisankar S. Mayavaram"
"Proofread by" = "Ravisankar S. Mayavaram"
"Latest update" = "March 9, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "मीनाक्षी पञ्चरत्नम् (शण्कराचार्यविरचितम्)"

+++
  
 मीनाक्षी पञ्चरत्नम्   
  
                    ॥ श्रीः ॥  
  
      ॥ अथ मीनाक्षी पञ्चरत्नम् ॥  
  
उद्यद्भानु सहस्रकोटिसदृशां केयूरहारोज्ज्वलां  
बिम्बोष्ठीं स्मितदन्तपंक्तिरुचिरां पीताम्बरालंकृताम् ।  
विष्णुब्रह्मसुरेन्द्रसेवितपदां तत्वस्वरूपां शिवां  
मीनाक्षीं प्रणतोऽस्मि संततमहं कारुण्यवारांनिधिम् ॥ १॥  
  
मुक्ताहारलसत्किरीटरुचिरां पूर्णेन्दुवक्त्र प्रभां  
शिञ्जन्नूपुरकिंकिणिमणिधरां पद्मप्रभाभासुराम् ।  
सर्वाभीष्टफलप्रदां गिरिसुतां वाणीरमासेवितां  
मीनाक्षीं प्रणतोऽस्मि संततमहं कारुण्यवारांनिधिम् ॥ २॥  
  
श्रीविद्यां शिववामभागनिलयां ह्रींकारमन्त्रोज्ज्वलां  
श्रीचक्राङ्कित बिन्दुमध्यवसतिं श्रीमत्सभानायकीम् ।  
श्रीमत्षण्मुखविघ्नराजजननीं श्रीमज्जगन्मोहिनीं  
मीनाक्षीं प्रणतोऽस्मि संततमहं कारुण्यवारांनिधिम् ॥ ३॥  
  
श्रीमत्सुन्दरनायकीं भयहरां ज्ञानप्रदां निर्मलां  
श्यामाभां कमलासनार्चितपदां नारायणस्यानुजाम् ।  
वीणावेणुमृदङ्गवाद्यरसिकां नानाविधामम्बिकां  var  नानाविधाडम्बिकां  
मीनाक्षीं प्रणतोऽस्मि संततमहं कारुण्यवारांनिधिम् ॥ ४॥  
  
नानायोगिमुनीन्द्रहृन्निवसतीं नानार्थसिद्धिप्रदां  
नानापुष्पविराजितांघ्रियुगलां नारायणेनार्चिताम् ।  
नादब्रह्ममयीं परात्परतरां नानार्थतत्वात्मिकां  
मीनाक्षीं प्रणतोऽस्मि संततमहं कारुण्यवारांनिधिम् ॥ ५॥  
  
      इति श्रीमत्परमहंसपरिव्राजकाचार्यस्य  
      श्रीगोविन्दभगवत्पूज्यपादशिष्यस्य  
      श्रीमच्छंकरभगवतः कृतौ  
      मीनाक्षी पञ्चरत्नं सम्पूर्णम् ।  
  
Regarding variation   
nAnAvidha = by various manners or ways  
+ADambikAM  
ADambara = a drum used in battle  
a charge sounded by musical instruments; the din or uproar  
            of battle (Mb 7:72:11))  
  
Encoded and proofread by Ravisankar S. Mayavaram  
  
