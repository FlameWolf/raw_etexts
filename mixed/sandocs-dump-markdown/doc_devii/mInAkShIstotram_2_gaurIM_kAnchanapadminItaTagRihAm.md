+++
"Text title" = "Minakshi Stotram 2"
"File name" = "mInAkShIstotram2.itx"
itxtitle = "mInAkShIstotram 2 (gaurIM kAnchanapadminItaTagRihAm)"
engtitle = "Hymn to Goddess mInAkShI"
Category = "devii, mInAkShI, stotra, devI"
Location = "doc_devii"
Sublocation = "devii"
SubDeity = "mInAkShI"
Texttype = "stotra"
Language = "Sanskrit"
Subject = "hinduism/religion"
"Transliterated by" = "Manoj S R manoj.sethuraman at gmail.com"
"Proofread by" = "Manoj S R manoj.sethuraman at gmail.com, NA"
Description-comments = "Hymn to Goddess Minakshi"
Source = "Stotrarnava 2 (Madras Govt Series) page 652/699"
Indexextra = "(Scan)"
"Latest update" = "February 21, 2020"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "मीनाक्षीस्तोत्रम् २ (गौरीं काञ्चनपद्मिनीतटगृइहाम्)"

+++
  
 श्रीमीनाक्षीस्तोत्रम् २   
गौरीं काञ्चनपद्मिनीतटगृहां श्रीसुन्दरेशप्रियां  
     नीपारण्यसुवर्णकन्दुकपरिक्रीडाविलोलामिमाम् ।  
श्रीमत्पाण्ड्यकुलाचलाग्रविलसद्रत्नप्रदीपायितां  
     मीनाक्षीं मधुरेश्वरीं शुकधरां श्रीपाण्ड्यबालां भजे ॥ १॥  
  
गौरीं वेदकदम्बकाननशुकीं शास्त्राटवीकेकिनीं  
     वेदान्ताखिलधर्महेमनलिनीहंसीं शिवां शाम्भवीम् ।  
ओङ्कारम्बुजनीलमत्तमधुपां मन्त्राम्रशाखाम्बिकां  
     मीनाक्षीं मधुरेश्वरीं शुकधरां श्रीपाण्ड्यबालां भजे ॥ २॥  
  
गौरीं नूपुरशोभिताङ्घ्रिकमलां तूणोल्लसज्जङ्घिकां  
     रत्नादर्शसमानजानुयुगलां रम्भानिभोरूद्वयाम् ।  
काञ्चीबद्धमनोज्ञपीनजघनामावर्तनाभीहृदां  
     मीनाक्षीं मधुरेश्वरीं शुकधरां श्रीपाण्ड्यबालां भजे ॥ ३॥  
  
गौरीं व्योमसमानमध्यमयुतामुत्तुङ्गवक्षोरुहां  
     वीणामञ्जुलशारीकान्वितकरां शङ्खाभकण्ठोज्ज्वलाम् ।  
राकाचन्द्रसमानचारुवदनां रोलम्वनीलालकां  
     मीनाक्षीं मधुरेश्वरीं शुकधरां श्रीपाण्ड्यबालां भजे ॥ ४॥  
  
गौरीं मञ्जुलमीननेत्रयुगलां कोदण्डसुभ्रूलतां  
     बिम्बोष्ठीं स्मितकुन्ददन्तरुचिरां चाम्पेयनासोज्ज्वलाम् ।  
अर्धेन्दुप्रतिबिम्बफालरुचिरामादर्शगण्डस्थलां  
     मीनाक्षीं मधुरेश्वरीं शुकधरां श्रीपाण्ड्यबालां भजे ॥ ५॥  
  
गौरीं कुङ्कुमपङ्कलेपितलसद्वक्षोजकुम्भोज्ज्वलां  
     कस्तूरीतिलकालकां मलयजां गन्धोलसत्कन्धराम् ।  
लाक्षाकर्दमशोभिपादयुगलां सिन्दूरसीमन्तिनीं  
     मीनाक्षीं मधुरेश्वरीं शुकधरां श्रीपाण्ड्यबालां भजे ॥ ६॥  
  
गौरीं चम्पकमल्लिकासुकुसुमैः पुन्नागसौगन्धिका-  
     द्रोणेन्दीवरकुन्दजातिवकुलैराबद्धचूलीयुताम् ।  
मन्दारारुणपद्मकेतकदलश्रेणीलसद्वेणिकां  
     मीनाक्षीं मधुरेश्वरीं शुकधरां श्रीपाण्ड्यबालां भजे ॥ ५॥  
  
॥ इति श्रीमीनाक्षीस्तोत्रं सम्पूर्णम् ॥  
  
  
Encoded and proofread by Manoj S R manoj.sethuraman at gmail.com  
  
