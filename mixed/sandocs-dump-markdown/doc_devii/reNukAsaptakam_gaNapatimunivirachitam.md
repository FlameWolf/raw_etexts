+++
"Text title" = "reNukAsaptakam"
"File name" = "reNukAsaptakam.itx"
itxtitle = "reNukAsaptakam (gaNapatimunivirachitam)"
engtitle = "Renuka Saptakam"
Category = "devii, reNukA, stotra, gaNapati-muni, devI, saptaka"
Location = "doc_devii"
Sublocation = "devii"
SubDeity = "reNukA"
Texttype = "stotra"
Author = "Shri Vasishtha Ganapati Muni"
Language = "Sanskrit"
Subject = "philosophy/hinduism/religion"
"Proofread by" = "Kaushal S. Kaloo kaushalskaloo at gmail.com"
Description-comments = "The Collected Works of Vasishtha Kavyakantha Ganapati Muni Vol 2.13"
Indexextra = "(Collected Works)"
"Latest update" = "July 3, 2013"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "रेणुकासप्तकम् (गणपतिमुनिविरचितम्)"

+++
  
 श्रीरेणुकासप्तकम्   
  
श्रीगणेशाय नमः ।  
  
पुरतो विलोक्य वृषभं पार्श्वे लिङ्गं परात्परस्य विभोः ।  
पृष्ठे स्कन्दगणेशौ त्वां कालीं मन्महे मातः ॥ १॥  
  
न त्वं लक्ष्मीमातः यल्लक्ष्मीनायकस्य माताऽसि ।  
जनयित्रि राक्षसारेः तस्मात्त्वां मन्महे कालीम् ॥ २॥  
  
संहारनायिकत्वात् मारीत्वादुग्रवेषरूपत्वात् ।  
मध्यमलोकनिवासात् त्वां कालीं मन्महे मातः ॥ ३॥  
  
जमदग्निः शिवभागः भागस्त्वं देवि शैलकन्यायाः ।  
एवं ज्ञात्वा यस्त्वां भजति स धन्यो महाभागः ॥ ४॥  
  
त्वां चण्डिकां प्रचण्डामाहुस्तन्त्राणि जनिमतां मातः ।  
तस्मात्त्वं शिवकान्ता न श्रीर्न प्रेयसी च विधेः ॥ ५॥  
  
गौरी श्रीर्वा वाग्वा न विशेषो जगति भक्तलोकस्य ।  
मम तु विशिष्टा गौरी साक्षादस्याः सुतो यदहम् ॥ ६॥  
  
तिसृषु  परदेवतासु श्रेष्ठत्वं नोच्यते मयैकस्याः ।  
प्रीतिर्मे गिरिजायां लक्ष्मीतो भारतीतश्च ॥ ७॥  
  
॥ इति श्रीभगवन्महर्षिरमणान्तेवासिनो वासिष्ठस्य  
नरसिंहसूनोर्गणपतेः कृतिः रेणुकासप्तकं समाप्तम् ॥  
  
  
From Complete works of Shri Vasishtha Ganapati Muni Vol. 2.13  
Proofread by Kaushal S. Kaloo  kaushalskaloo  at  gmail.com  
  
