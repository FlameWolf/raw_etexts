+++
"Text title" = "Praise of Devi by Vedas"
"File name" = "vedastutiH.itx"
itxtitle = "vedakRita devIstutiH"
engtitle = "vedakRita devI stutiH"
Category = "devii"
Location = "doc_devii"
Sublocation = "devii"
Language = "Sanskrit"
Subject = "philosophy/hinduism/religion"
"Proofread by" = "Ram ST tramseshan at gmail.com"
"Latest update" = "April 21, 2020"
"Send corrections to" = "sanskrit@cheerful.com"
"Site access" = "http://sanskritdocuments.org"
title = "वेदकृइत देवीस्तुतिः"

+++
  
 वेदकृत देवीस्तुतिः   
नमो देवि महामाये विश्वोत्पत्तिकरे शिवे ।  
निर्गुणे सर्वभूतेशि मातः शङ्करकामदे ॥ १॥  
  
त्वं भूमिः सर्व भूतानां प्राणः प्राणवतां तथा ।  
धीः श्री कान्तिः क्षमा शान्तिः श्रद्धा मेधा धृतिः स्मृतिः ॥ २॥  
  
त्वमुद्गीथेऽर्धमात्रासि गायत्री व्याहृतिस्तथा ।  
जया च विजया धात्री लज्जा कीर्तिः स्पृहा दया ॥ ३॥  
  
त्वां संस्तुमोऽम्ब भुवनत्रयसंविधान  
     दक्षां दयारसयुतां जननीं जनानाम् ।  
विद्यां शिवां सकललोकहितां वरेण्यां  
     वाग्बीजवासनिपुणां भवनाशकर्तीम् ॥ ४॥  
  
ब्रह्मा हरः शौरिसहस्रनेत्र  
     वाग्वाह्नि सूर्या भुवनाधिनाथाः ।  
ते त्वत्कृताः सन्ति ततो न मुख्या  
     माता यतस्त्वं स्थिरजङ्गमानाम् ॥ ५॥  
  
सकलभुवनमेतत् कर्तुकामा यदा त्वं  
     सृजसि जननि देवान् विष्णुरुद्राजमुख्यान् ।  
स्थितिलयजननं तैः कारयस्येकरूपा  
     न खलु तव कथञ्चिद्देवि संसारलेशः ॥ ६॥  
  
न ते रूपं वेत्तुं सकलभुवने कोऽपि निपुणो  
     न नाम्नां सङ्ख्यां ते कथितुमिह योग्योऽस्ति पुरुषः ।  
यदल्पं कीलालं कलयितुमशक्तः स तु नरः  
     कथं पारावाराकलनचतुरः स्यादृतमतिः ॥ ७॥  
  
इति वेदकृत देवीस्तुतिः समाप्ता ।  
  
  
Proofread by Ram ST  
  
