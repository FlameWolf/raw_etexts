+++
"Text title" = "pUrNAShTakam"
"File name" = "pUrNAShTakam.itx"
itxtitle = "pUrNAShTakam (anantAnandasarasvatIvirachitam)"
engtitle = "pUrNAShTakam"
Category = "devii, aShTaka, devI"
Location = "doc_devii"
Sublocation = "devii"
Author = "Anantanandasarasvati"
Language = "Sanskrit"
Subject = "philosophy/hinduism/religion"
"Proofread by" = "Aruna Narayanan narayanan.aruna at gmail.com"
"Description/comments" = "Brihat Stotra Ratnakar Shivadutta Shastri"
"Latest update" = "February 19, 2019"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "पूर्णाष्टकम् (अनन्तानन्दसरस्वतीविरचितम्)"

+++
  
 श्रीपूर्णाष्टकम्   
भगवति भवबन्धच्छेदिनि ब्रह्मवन्द्ये  
     शशिमुखि रुचिपूर्णे भालचन्द्रेऽन्नपूर्णे ।  
सकलदुरितहन्त्रि स्वर्गमोक्षादिदात्रि  
     जननि निटिलनेत्रे देवि पूर्णे प्रसीद ॥ १॥  
  
तव गुणगरिमाणं वर्णितुं नैव शक्ता  
     विधि-हरि-हरदेवा नैव लोका न वेदाः ।  
कथमहमनभिज्ञो वागतीतां स्तुवीयां  
     जननि निटिलनेत्रे देवि पूर्णे प्रसीद ॥ २॥  
  
भगवति वसुकामाः स्वर्गमोक्षादिकामा-  
     दितिजसुर-मुनीन्द्रास्त्वां भजन्त्यम्ब सर्वे ।  
तव पदयुगभक्तिं भिक्षुकस्त्वां नमामि  
     जननि निटिलनेत्रे देवि पूर्णे प्रसीद ॥ ३॥  
  
यदवधि भवमातस्ते कृपा नास्ति जन्तौ  
     तदवधि भवजालं कः समर्थो विहातुम् ।  
भवकृतभयभीतस्त्वां शिवेऽहं प्रसन्नो  
     जननि निटिलेनेत्रे देवि पूर्णे प्रसीद ॥ ४॥  
  
सुरसुरपतिवन्द्ये कोटिरित्येकरम्ये  
     निखिलभवनधन्ये कामदे कामदेहे ।  
भवति भवपयोधस्तारिणीं त्वां नतोऽहं  
     जननि निटिलनेत्रे देवि पूर्णे प्रसीद ॥ ५॥  
  
त्वमिह जगति पूर्णा त्वद्विहीनं न किञ्चिद्  
     रजनि यदि विहीनं तत्स्वरूप तु मिथ्या ।  
इति निगदति वेदो ब्रह्मभिन्नं न सत्यं  
     जननि निटिलनेत्रे देवि पूर्णे प्रसीद ॥ ६॥  
  
स्वजनशरणदक्षे दक्षजे पूर्णकामे  
     सुरहितकृतरूपे निर्विकल्पे निरीहे ।  
श्रुतिसमुदयगीते सच्चिदानन्दरूपे  
     जननि निटिलनेत्रे देवि पूर्णे प्रसीद ॥ ७॥  
  
भगवति तव पुर्यां त्वां समाराध्य याचे  
     भवतु गणपमातभक्तितस्तेऽविरामः ।  
त्वदितरजन आर्ये पूर्णकामो न पूर्णे  
     जननि निटिलनेत्रे देवि पूर्णे प्रसीद ॥ ८॥  
  
इति श्रीमत्परमहंसपरिव्राजकाचार्य-श्रीमदुत्तराम्नायज्योतिष्पीठाधीश्वर-  
जगद्गुरुशङ्कराचार्य-स्वामिश्रीशान्तानन्दसरस्वतीशिष्य-  
स्वामिश्रीमदनन्तानन्द-सरस्वतीविरचितं श्रीपूर्णाष्टकं सम्पूर्णम् ।  
  
  
Proofread by Aruna Narayanan narayanan.aruna at gmail.com  
  
