+++
"Text title" = "durgAShTakam"
"File name" = "durgaa8.itx"
itxtitle = "durgAShTakam"
engtitle = "durgAShTakam"
Category = "aShTaka, devii, durgA, Ananda-tIrtha, devI"
Location = "doc_devii"
Sublocation = "devii"
SubDeity = "durgA"
Author = "madanantAnanda-sarasvati"
Language = "Sanskrit"
Subject = "philosophy/hinduism/religion"
"Transliterated by" = "converted from http://www.webdunia.com"
"Latest update" = "April 11, 2007, July 2, 2011"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "दुर्गाष्टकम्"

+++
  
 दुर्गाष्टकम्   
  
दुर्गे परेशि शुभदेशि परात्परेशि  
वन्द्ये महेशदयिते करूणार्णवेशि ।  
स्तुत्ये स्वधे सकलतापहरे सुरेशि  
कृष्णस्तुते कुरु कृपां ललितेऽखिलेशि ॥ १॥  
  
दिव्ये नुते श्रुतिशतैर्विमले भवेशि  
कन्दर्पदाराशतसुन्दरि माधवेशि ।  
मेधे गिरीशतनये नियते शिवेशि  
कृष्णस्तुते कुरु कृपां ललितेऽखिलेशि ॥ २॥  
  
रासेश्वरि प्रणततापहरे कुलेशि  
धर्मप्रिये भयहरे वरदाग्रगेशि ।  
वाग्देवते विधिनुते कमलासनेशि  
कृष्णस्तुतेकुरु कृपां ललितेऽखिलेशि ॥ ३॥  
  
पूज्ये महावृषभवाहिनि मंगलेशि  
पद्मे दिगम्बरि महेश्वरि काननेशि  
रम्येधरे सकलदेवनुते गयेशि  
कृष्णस्तुते कुरु कृपां ललितेऽखिलेशि ॥ ४॥  
  
श्रद्धे सुराऽसुरनुते सकले जलेशि  
गंगे गिरीशदयिते गणनायकेशि ।  
दक्षे स्मशाननिलये सुरनायकेशि  
कृष्णस्तुते कुरु कृपां ललितेऽखिलेशि ॥ ५॥  
  
तारे कृपार्द्रनयने मधुकैटभेशि  
विद्येश्वरेश्वरि यमे निखलाक्षरेशि ।  
ऊर्जे चतुःस्तनि सनातनि मुक्तकेशि  
कृष्णस्तुते कुरु कृपां ललितऽखिलेशि ॥ ६॥  
  
मोक्षेऽस्थिरे त्रिपुरसुन्दरिपाटलेशि  
माहेश्वरि त्रिनयने प्रबले मखेशि ।  
तृष्णे तरंगिणि बले गतिदे ध्रुवेशि  
कृष्णस्तुते कुरु कृपां ललितेऽखिलेशि ॥ ७॥  
  
विश्वम्भरे सकलदे विदिते जयेशि  
विन्ध्यस्थिते शशिमुखि क्षणदे दयेशि ।  
मातः सरोजनयने रसिके स्मरेशि  
कृष्णस्तुते कुरु कृपां ललितेऽखिलेशि ॥ ८॥  
  
दुर्गाष्टकं पठति यः प्रयतः प्रभाते  
सर्वार्थदं हरिहरादिनुतां वरेण्यां ।  
दुर्गां सुपूज्य महितां विविधोपचारैः  
प्राप्नोति वांछितफलं न चिरान्मनुष्यः ॥ ९॥   
॥ इति श्री मत्परमहंसपरिव्राजकाचार्य  
श्रीमदुत्तरांनायज्योतिष्पीठाधीश्वरजगद्गुरू-शंकराचार्य-स्वामि-  
श्रीशान्तानन्द सरस्वती शिष्य-स्वामि श्री मदनन्तानन्द-सरस्वति  
विरचितं श्री दुर्गाष्टकं सम्पूर्णम्॥  
  
  
  
