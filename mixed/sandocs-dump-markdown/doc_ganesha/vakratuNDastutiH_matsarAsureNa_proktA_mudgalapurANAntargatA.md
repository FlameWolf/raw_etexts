+++
"Text title" = "Vakratunda Stuti by Matsarasura"
"File name" = "vakratuNDastutiHmatsarAsureNa.itx"
itxtitle = "vakratuNDastutiH matsarAsureNa proktA (mudgalapurANAntargatA)"
engtitle = "vakratuNDastutiH matsarAsureNa proktA"
Category = "ganesha"
Location = "doc_ganesha"
Sublocation = "ganesha"
Language = "Sanskrit"
Subject = "philosophy/hinduism/religion"
"Transliterated by" = "Ajit Krishnan"
"Proofread by" = "Ajit Krishnan, PSA Easwaran"
"Description/comments" = "Mudgalapurana, Khanda 1, Adhyaya 38"
Indexextra = "(mudgalapurANa)"
"Latest update" = "April 23, 2020"
"Send corrections to" = "Sanskrit@cheerful.com"
"Site access" = "http://sanskritdocuments.org"
title = "वक्रतुण्डस्तुतिः मत्सरासुरेण प्रोक्ता (मुद्गलपुराणान्तर्गता)"

+++
  
 वक्रतुण्डस्तुतिः मत्सरासुरेण   
मत्सरासुर उवाच -  
नमामि वक्रतुण्डं च चतुष्पादं चतुःपरम् ।  
चतुर्देहविहीनं च बिन्दुमात्रे व्यवस्थितम् ॥ ३९॥  
  
साकारं च निराकारं मायारूपधरं प्रभुम् ।  
नमामि मायिनं तं च मायाहीनस्वरूपकम् ॥ ४०॥  
  
जगन्मयं च तद्धीनं सर्वकामप्रपूरकम् ।  
ब्रह्मभूयप्रदं चैव नमामि गणनायकम् ॥ ४१॥  
  
सिंहारूढं चतुर्बाहुं विघ्ननाशं नमामि च ।  
सिद्धिबुद्धिपतिं चैव सिद्धिबुद्धिप्रदायकम् ॥ ४२॥  
  
अनन्तलीलया युक्तं लीलाहीनं नमामि तम् ।  
अव्यक्तं व्यक्तरूपं वै नमामि स्वहृदिस्थितम् ॥ ४३॥  
  
वेदान्तवेद्यं सज्योतिर्ज्योतिषामपि भासकम् ।  
नमामि सच्चिदानन्ददेहरूपं जगाननम् ॥ ४४॥  
  
योगिनां हृदि संस्थं च योगिभ्यो योगदायकम् ।  
भावाभावमयं देवं नमामि भववर्जितम् ॥ ४५॥  
  
सर्वत्र पक्षहीनं तं सर्वपक्षधरं प्रभुम् ।  
नमामि वक्रतुण्डाख्यं ब्रह्मब्रह्माधिपं विभुम् ॥ ४६॥  
  
अहो भाग्यमहो भाग्यं येन दृष्टो गजाननः ।  
सर्वाकारनिराकारहीनोऽयं वक्रतुण्डकः ॥ ४७॥  
  
शरणं ते प्रपन्नोऽस्मि पाहि मां भक्तवत्सल ।  
प्रवणं त्वत्पदे नित्यं संसारोत्तारणैषिणम् ॥ ४८॥  
  
इति मत्सरासुरेणप्रोक्ता वक्रतुण्डस्तुतिः समाप्ता । १.३८  
  
  
Encoded by Ajit Krishnan  
Proofread by Ajit Krishnan, PSA Easwaran  
  
