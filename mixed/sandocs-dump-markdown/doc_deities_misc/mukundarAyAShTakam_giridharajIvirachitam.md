+++
"Text title" = "mukundarAyAShTakam"
"File name" = "mukundarAyAShTakam.itx"
itxtitle = "mukundarAyAShTakam (giridharajIvirachitam)"
engtitle = "mukundarAyAShTakam"
Category = "deities_misc, gurudev, puShTimArgIya, aShTaka"
Location = "doc_deities_misc"
Sublocation = "deities_misc"
SubDeity = "gurudev"
Author = "giridharajI"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psawaswaran at gmail.com"
"Description/comments" = "puShTimArgIya stotraratnAkara"
Indexextra = "(pushti margiya stotraratnAkara)"
"Latest update" = "February 28, 2018"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "मुकुन्दरायाष्टकम् (गिरिधरजीविरचितम्)"

+++
  
 श्रीमुकुन्दरायाष्टकम्   
  
(रामकली-गणेश गीयते)  
वनितोपहासनृत्यत्स्मितवदनानन्दजोषतोषदायिन् ।  
श्रीमन्मुकुन्दराय त्वय्यासक्तं मनो मेऽस्तु ॥ १॥  
  
मणिमयनन्दावासे कुमारिकावृन्दशोभिसद्धास्ये ।  
नवनीतलोभितास्ये  (सततं त्वयि हरौ) मतिर्मेऽस्तु ॥ २॥  
  
परिधृतहीरकहारं व्रजाङ्गनादर्शनीयकौमारम् ।  
कृतगोपुच्छविहारं जितमारं प्रणौमि हृत्सारम् ॥ ३॥  
  
सकलोपनिषत्सारं स्वानन्दाप्राकृताकारम् ।  
वन्दे नन्दकुमारं वारं वारं स्वदातारम् ॥ ४॥  
  
किङ्कणीनूपुररणितं  (सततं) सिंहावलोकनं कर्त्रे ।  
व्रजजनमानसहर्त्रे निजार्तिहर्त्रे नमस्कुर्मः ॥ ५॥  
  
अलकसमावृतवदनं सुकुन्दकलिकासुशोभितं स्वास्यम् ।  
गोपयुवतीरतिसदनं जितमदनं नन्दनन्दनं नौमि ॥ ६॥  
  
व्रजकर्दमलिप्ताङ्गं करधृतनवनीतमोहितानङ्गम् ।  
वन्दे लोलविलोचनासक्ताङ्गनासङ्गम् ॥ ७॥  
  
नर्तनलीलाकरणं मनोहरणं वपुषा नन्दविस्तरणम् ।  
सेवकजनभवतरणं यामि तमहं सदैव शरणम् ॥ ८॥  
  
तव लीलारसलुब्धाः श्रीमुकुन्दरायाष्टकं प्रेष्णा ।  
साधनजालसहस्रं त्यक्त्वाजस्रं पठध्वं वै ॥ ९॥  
  
इति श्रीमद्यदुनाथकुलोद्भवश्रीगोपालात्मजश्रीगिरधरेणविरचितं  
        श्रीमुकुन्दरायाष्टकं समाप्तम् ।  
  
  
Proofread by PSA Easwaran psaeaswaran at gmail.com  
  
