+++
"Text title" = "gurucharaNasmaraNAShTakam"
"File name" = "gurucharaNasmaraNAShTakam.itx"
itxtitle = "gurucharaNasmaraNAShTakam (vishvanAthachakravartin Thakkuravirachitam)"
engtitle = "gurucharaNasmaraNAShTakam by vishvanAthachakravartin"
Category = "deities_misc, gurudev, aShTaka, vishvanAthachakravartina, stavAmRRitalaharI"
Location = "doc_deities_misc"
Sublocation = "deities_misc"
SubDeity = "gurudev"
Author = "Vishwanatha Chakravarti"
Language = "Sanskrit"
Subject = "philosophy/hinduism/religion"
"Transliterated by" = "Jan Brzezinski (Jagadananda Das) jankbrz at yahoo.com and Neal Delmonico (Nitai Das) ndelmonico at sbcglobal.net"
"Proofread by" = "Jan Brzezinski, Neal Delmonico"
Indexextra = "(Text, Meaning)"
Acknowledge-Permission = "http://granthamandira.net Gaudiya Grantha Mandira"
"Latest update" = "March 16, 2019"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "गुरुचरणस्मरणाष्टकम् (विश्वनाथचक्रवर्तिन् ठक्कुरविरचितम्)"

+++
  
 श्रीगुरुचरणस्मरणाष्टकम्   
प्रातः श्रीतुलसीनतिः स्वकरतस्तत्पिण्डिकालेपनं  
     तत्साम्मुख्यमथ स्थितिं स्मृतिरथ स्वस्वामिनोः पादयोः ।  
तत्सेवार्थबहुप्रसूनचयनं नित्यं स्वयं यस्य तं  
     श्रीराधारमणं मुदा गुरुवरं वन्दे निपत्यावनौ ॥ १॥  
  
मध्याह्ने तु निजेशपादकमलध्यानार्चनान्नार्पण  
     प्रादक्षिणानतिस्तुतिप्रणयिता नृत्यं सतां सङ्गतिः ।  
श्रीमद्भागवतार्थसीधुमधुरास्वादः सदा यस्य तं  
     श्रीराधारमणं मुदा गुरुवरं वन्दे निपत्यावनौ ॥ २॥  
  
प्रक्षाल्याङ्घ्रियुगं नतिस्तुतिजयं कर्तुं मनोऽत्युत्सुकं  
     सायं गोष्ठमुपागतं वनभुवो द्रष्टुं निजस्वामिनम् ।  
प्रेमानन्दभरेण नेत्रपुटयोर्धारा चिराद्यस्य तं  
     श्रीराधारमणं मुदा गुरुवरं वन्दे निपत्यावनौ ॥ ३॥  
  
रात्रौ श्रीजयदेवपद्यपठनं तद्गीतगानं रसा  
     स्वादो भक्तजनैः कदाचिदभितः सङ्कीर्तने नर्तनम् ।  
राधाकृष्णविलासकेल्यनुभवादुन्निद्रता यस्य तं  
     श्रीराधारमणं मुदा गुरुवरं वन्दे निपत्यावनौ ॥ ४॥  
  
निन्देत्यक्षरयोर्द्वयं परिचयं प्राप्तं न यत्कर्णयोः  
     साधूनां स्तुतिमेव यः स्वरसनामास्वादयत्यन्वहम् ।  
विश्वास्यं जगदेव यस्य न पुनः कुत्रापि दोषग्रहः  
     श्रीराधारमणं मुदा गुरुवरं वन्दे निपत्यावनौ ॥ ५॥  
  
यः कोऽप्यस्तु पदाब्जयोर्निपतितो यः स्वीकरोत्येव तं  
     शीघ्रं स्वीयकृपाबलेन कुरुते भक्तौ तु मत्वास्पदम् ।  
नित्यं भक्तिरहस्यशिक्षणविधिर्यस्य स्वभृत्येषु तं  
     श्रीराधारमणं मुदा गुरुवरं वन्दे निपत्यावनौ ॥ ६॥  
  
सर्वाङ्गैर्नतभृत्यमूर्ध्नि कृपया स्वपादार्पणं  
     स्मित्वा चारु कृपावलोकसुधया तन्मानसोदासनम् ।  
तत्प्रेमोदयहेतवे स्वपदयोः सेवोपदेशः स्वयं  
     श्रीराधारमणं मुदा गुरुवरं वन्दे निपत्यावनौ ॥ ७॥  
  
राधे ! कृष्ण ! इति प्लुतस्वरयुतं नामामृतं नाथयो-  
     र्जिह्वाग्रे नटयन् निरन्तरमहो नो वेत्ति वस्तु क्वचित् ।  
यत्किञ्चिद्व्यवहारसाधकमपि प्रेम्नैव मग्नोऽस्ति यः  
     श्रीराधारमणं मुदा गुरुवरं वन्दे निपत्यावनौ ॥ ८॥  
  
त्वत्पादाम्बुजसीधुसूचकतया पद्याष्टकं सर्वथा  
     यातं यत्परमाणुतां प्रभुवर प्रोद्यत्कृपावारिधे ।  
मच्चेतोभ्रमरोऽवलम्बा तदिदं प्राप्याविलम्बं भवत्  
     सङ्गं मञ्जुनिकुञ्जधाम्नि जुषतां तत्स्वामिनोः सौरभम् ॥ ९॥  
  
इति श्रीमद्विश्वनाथचक्रवर्तिविरचितं  
                            श्रीगुरुचरणस्मरणाष्टकं सम्पूर्णम् ।  
  
  
  
