+++
"Text title" = "parameshvarastotram"
"File name" = "parameshvarastotram.itx"
itxtitle = "parameshvarastotram"
engtitle = "parameshvarastotram"
Category = "stotra, shiva, vishhnu, deities_misc, vishnu"
Location = "doc_deities_misc"
Sublocation = "deities_misc"
Language = "Sanskrit"
Subject = "philosophy/hinduism/religion"
"Proofread by" = "Jonathan Wiener wiener78 at sbcglobal.net, NA"
"Description/comments" = "In some stanzas it addresses Shiva and in others Vishnu but what it aims is to address God who is beyond such limited descriptions."
Indexextra = "(Translation)"
"Latest update" = "August 2, 2017"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "परमेश्वरस्तोत्रम्"

+++
  
 परमेश्वरस्तोत्रम्   
  
जगदीश सुधीश भवेश विभो  
परमेश परात्पर पूत पितः ।  
प्रणतं पतितं हतबुद्धिबलं  
जनतारण तारय तापितकम् ॥ १॥  
  
गुणहीनसुदीनमलीनमतिं  
त्वयि पातरि दातरि चापरतिम् ।  
तमसा रजसावृतवृत्तिमिमं  
जनतारण तारय तापितकम् ॥ २॥  
  
मम जीवनमीनमिमं पतितं  
मरुघोरभुवीह सुवीहमहो ।  
करुणाब्धिचलोमिर्जलानयनं  
जनतारण तारय तापितकम् ॥ ३॥  
  
भववारण कारण कर्मततौ  
भवसिन्धुजले शिव मग्नमतः ।  
करुणाञ्च समर्प्य तरिं त्वरितं  
जनतारण तारय तापितकम् ॥ ४॥  
  
अतिनाश्य जनुर्मम पुण्यरुचे  
दुरितौघभरैः परिपूर्णभुवः ।  
सुजघण्यमगण्यमपुण्यरुचिं  
जनतारण तारय तापितकम् ॥ ५॥  
  
भवकारक नारकहारक हे  
भवतारक पातकदारक हे ।  
हर शङ्कर किङ्करकर्मचयं  
जनतारण तारय तापितकम् । ६  
तृषितञ्चरमस्मि सुधां हित मे  
ऽच्युत चिन्मय देहि वदान्यवर ।  
अतिमोहवशेन विनष्टकृतं  
जनतारण तारय तापितकम् ॥ ७॥  
  
प्रणमामि नमामि नमामि भवं  
भवजन्मकृतिप्रणिषूदनकम् ।  
गुणहीनमनन्तमितं शरणं  
जनतारण तारय तापितकम् ॥ ८॥  
  
इति परमेश्वरस्तोत्रं सम्पूर्णम् ।  
  
Proofread by Jonathan Wiener wiener78 at sbcglobal.net, NA  
  
