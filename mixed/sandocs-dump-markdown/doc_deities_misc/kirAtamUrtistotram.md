+++
"Text title" = "kirAtamUrtistotram"
"File name" = "kirAtamUrtistotram.itx"
itxtitle = "kirAtamUrtistotram"
engtitle = "kirAtamUrtistotram"
Category = "aShTaka, deities_misc, ayyappa, shiva"
Location = "doc_deities_misc"
Sublocation = "deities_misc"
SubDeity = "ayyappa"
Language = "Sanskrit"
Subject = "philosophy/hinduism/religion"
Source = "Bhaktitarangini by Prof. P.C. Vasudevan Elayath"
"Latest update" = "September 7, 2019"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "किरातमूर्तिस्तोत्रम्"

+++
  
 किरातमूर्तिस्तोत्रं   
नमः शिवाय भर्गाय लीलाशबररूपिणे ।  
प्रपन्नार्तपरित्राणकरुणामसृणात्मने ॥ १॥  
  
पिञ्छोत्तंसं समानीलश्मश्रुविद्योतिताननम् ।  
उदग्रारक्तनयनं गौरकौशेयवाससम् ॥ २॥  
  
कैलासशिखरोत्तुङ्गं छुरिकाचापधारिणम् ।  
किरातमूर्तिं ध्यायामि परमं कुलदैवतम् ॥ ३॥  
  
दुर्जनैर्बहुधाऽऽक्रान्तं भयसम्भ्रान्तमानसम् ।  
त्वदेकशरणं दीनं परिपालय नाथ, माम् ॥ ४॥  
  
मह्यं द्रुह्यन्ति रिपवो बाह्याश्चाभ्यन्तराश्च ये ।  
विद्रावय दयासिन्धो चापज्यानिस्वनेन तान् ॥ ५॥  
  
कूटकर्मप्रसक्तानां शत्रूणां शातनाय भोः ।  
चालय छुरिकां घोरां शतकोटिसमुज्ज्वलाम् ॥ ६॥  
  
विपद्दावानलज्वालासन्तप्तं रोगपीडितम् ।  
कर्तव्यताविमूढं मां त्रायस्व गिरिशात्मज ॥ ७॥  
  
नमः किरातवपुषे नमः क्षेमङ्कराय च ।  
नमः पापविघाताय नमस्ते धर्मसेतवे ॥ ८॥  
  
इति किरातमूर्तिस्तोत्रं सम्पूर्णम् ।  
  
  
(From Bhaktitarangini by Prof. P.C. Vasudevan Elayath,  
Published by Kerala Sanskrit Akademi)  
  
