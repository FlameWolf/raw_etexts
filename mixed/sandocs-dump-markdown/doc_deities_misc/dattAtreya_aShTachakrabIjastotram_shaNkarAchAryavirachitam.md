+++
"Text title" = "dattaaShTachakrabIja"
"File name" = "dattAShTachakrabIja.itx"
itxtitle = "dattAtreya aShTachakrabIjastotram (shaNkarAchAryavirachitam)"
engtitle = "Dattatreya aShTachakrabIjastotram"
Category = "deities_misc, dattatreya, stotra, shankarAchArya"
Location = "doc_deities_misc"
Sublocation = "deities_misc"
SubDeity = "dattatreya"
Texttype = "stotra"
Language = "Sanskrit"
Subject = "philosophy/hinduism/religion"
"Transliterated by" = "Dinkar Deshpande , sunderh at hotmail.com"
"Proofread by" = "Dinkar Deshpande , sunderh at hotmail.com"
Indexextra = "(Manuscript)"
"Latest update" = "April 25, 2010, August 11, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "दत्तात्रेय अष्टचक्रबीजस्तोत्रम् (शण्कराचार्यविरचितम्)"

+++
  
 श्रीदत्तात्रेय अष्टचक्रबीजस्तोत्रम्   
  
दिगंबरं भस्मसुगन्धलेपनं  
चक्रं त्रिशूलं डमरुं गदां च ।  
पद्मासनस्थं ऋषिदेववन्दितं  
दत्तात्रेयध्यानमभीष्टसिद्धिदम् ॥ १॥  
  
मूलाधारे वारिजपद्मे सचतुष्के  
वंशंषंसं वर्णविशालैः सुविशालैः ।  
रक्तं वर्णं श्रीभगवतं गणनाथं  
दत्तात्रेयं श्रीगुरूमूर्तिं प्रणतोऽस्मि ॥ २॥  
  
स्वाधिष्ठाने षट्दलपद्मे तनुलिंगे  
बालान्तैस्तद्वर्णविशालैः सुविशालैः ।  
पीतं वर्णं वाक्पतिरूपं द्रुहिणं तं  
दत्तात्रेयं श्रीगुरूमूर्तिं प्रणतोऽस्मि ॥ ३॥  
  
नाभौ पद्मे पत्रदशांके डफवर्णे  
लक्ष्मीकान्तं गरूढारूढं मणिपूरे ।  
नीलवर्णं निर्गुणरूपं निगमाक्षं  
दत्तात्रेयं श्रीगुरूमूर्तिं प्रणतोऽस्मि ॥ ४॥  
  
हृत्पद्मांते द्वादशपत्रे कठवर्णे  
अनाहतांते वृषभारूढं शिवरूपम् ।  
सर्गस्थित्यंतां कुर्वाणं धवलांगं  
दत्तात्रेयं श्रीगुरूमूर्तिं प्रणतोऽस्मि ५ ॥  
  
कंठस्थाने चक्रविशुद्धे कमलान्ते  
चंद्राकारे षोडशपत्रे स्वरवर्णे  
मायाधीशं जीवशिवं तं भगवंतं  
दत्तात्रेयं श्रीगुरूमूर्तिं प्रणतोऽस्मि ॥ ६॥  
  
आज्ञाचक्रे भृकुटिस्थाने द्विदलान्ते  
हं क्षं बीजं ज्ञानसमुद्रं गुरूमूर्तिं  
विद्युत्वर्णं ज्ञानमयं तं निटिलाक्षं  
दत्तात्रेयं श्रीगुरूमूर्तिं प्रणतोऽस्मि ॥ ७॥  
  
मूर्ध्निस्थाने वारिजपद्मे शशिबीजं  
शुभ्रं वर्णं पत्रसहस्रे ललनाख्ये  
हं बीजाख्यं वर्णसहस्रं तूर्यांतं  
दत्तात्रेयं श्रीगुरूमूर्तिं प्रणतोऽस्मि ॥ ८॥  
  
ब्रह्मानन्दं ब्रह्ममुकुन्दं भगवन्तं  
ब्रह्मज्ञानं ज्ञानमयं तं स्वयमेव  
परमात्मानं ब्रह्ममुनीद्रं भसिताङ्गं  
दत्तात्रेयं श्रीगुरूमूर्तिं प्रणतोऽस्मि  ॥ ९॥  
  
इति श्रीमद्शङ्कराचार्यविरचितं श्रीदत्तात्रेय अष्टचक्रबीजस्तोत्रं सम्पूर्णम् ।  
  
Encoded and proofread by  
Dinkar Deshpande dinkar.deshpande at gmail.com  
Sunder Hattangadi sunderh at hotmail.com  
  
