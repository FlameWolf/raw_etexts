+++
"Text title" = "shAastabhujangastotram"
"File name" = "shaastabhujangastotram.itx"
itxtitle = "shAstRi bhujaNgastotram"
engtitle = "shAstRRi bhujaNgastotram"
Category = "deities_misc, ayyappa, bhujanga"
Location = "doc_deities_misc"
Sublocation = "deities_misc"
SubDeity = "ayyappa"
Subcategory = "bhujanga"
Language = "Sanskrit"
Subject = "Hinduism/religion/traditional"
"Transliterated by" = "Antaratma antaratma at Safe-mail.net"
"Proofread by" = "Antaratma antaratma at Safe-mail.net"
"Latest update" = "April 23, 2008"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "शास्तृइ भुजण्गस्तोत्रम्"

+++
  
 शास्तृ भुजङ्गस्तोत्रम्   
श्रितानन्दचिन्तामणिश्रीनिवासं  
सदा सच्चिदानन्द पूर्णप्रकाशम् ।  
उदारं सदारं सुराधारमीशं  
परंज्योतिरूपं भजे भूतनाथम् ॥ १॥  
  
विभुं वेदवेदान्तवेद्यं वरिष्टं  
विभूतिप्रदं विश्रुतं ब्रह्मनिष्टम् ।  
विभास्वत् प्रभावप्रभं पुष्कलेषुं  
परंज्योतिरूपं भजे भूतनाथम् ॥ २॥  
  
परित्राणदक्षं परब्रह्मसूत्रं  
स्फंरचारुगात्रं भवध्वान्तमित्रम् ।  
परं प्रेमपात्रं पवित्रं विचित्रं  
परंज्योतिरूपं भजे भूतनाथम् ॥ ३॥  
  
परेशं प्रभुं पूर्णकारुण्यरूपं  
गिरीशाधिपीठोज्वलः चारुदीपम् ।  
सुरेशादि संसेवितं सुप्रतापं  
परंज्योतिरूपं भजे भूतनाथम् ॥ ४॥  
  
गुरुं पूर्णलावण्य पादादिकेशं  
गरिषुं महाकोटिसूर्यप्रकाशम् ।  
करांभोरुहन्यस्तवेत्रं सुरेशं  
परंज्योतिरूपं भजे भूतनाथम् ॥ ५॥  
  
हरीशान संयुक्त शक्त्येकवीरं  
किरातावतारं कृपापाङ्गपूरम् ।  
किरीटावतंसोज्वलत्पिञ्चबारं  
परंज्योतिरूपं भजे भूतनाथम् ॥ ६॥  
  
महायोगपीठे ज्वलन्तं महान्तं  
महावाक्यसारोपदेशं सुशान्तम् ।  
महर्षिप्रहर्षप्रदं ज्ञानकन्दं  
परंज्योतिरूपं भजे भूतनाथम् ॥ ७॥  
  
महारण्यमन्मानसान्तर् निवासा-  
नहङ्कार दुर्वारहिम्स्रान् मृगादीन् ।  
निहन्तुं किरातावतारं चरन्तं  
परंज्योतिरूपं भजे भूतनाथम् ॥ ८॥  
  
पृथिव्यादि भूत प्रपञ्चान्तरस्थं  
पृतग् भूतचैतन्यजन्यं प्रशस्तम् ।  
प्रधानं प्रमाणं पुराणं प्रसिद्धं  
परंज्योतिरूपं भजे भूतनाथम् ॥ ९॥  
  
जगज्जीवनं पावनं भावनीयं  
जगद्व्यापकं दीपकं मोहनीयम् ।  
सुखाधारमाधारभूतं तुरीयं  
परंज्योतिरूपं भजे भूतनाथम् ॥ १०॥  
  
इहामुत्रसत्सौख्य सम्पन्निधानं  
महद्योनिमव्याहृतात्माभिधानम् ।  
अहः पुण्डरीकाननं दीप्यमानं  
परंज्योतिरूपं भजे भूतनाथम् ॥ ११॥  
  
त्रिकालस्थितं सुस्थिरं ज्ञानसम्स्थं  
त्रिधामत्रिमूर्त्यात्मकं ब्रह्मसम्स्थम् ।  
त्रयीमूर्तिमार्तिः छिदं शक्तियुक्तं  
परंज्योतिरूपं भजे भूतनाथम् ॥ १२॥  
  
इडां पिंगळां सत्सुषुम्नां विशन्तं  
स्फुटं ब्रह्मरन्ध्र स्वतन्त्रं सुशान्तम् ।  
दृढं नित्य निर्वाणमुद्भासयन्तं  
परंज्योतिरूपं भजे भूतनाथम् ॥ १३॥  
  
अनुब्रह्मपर्यन्तजीवैक्यबिम्बं  
गुणाकारमत्यन्त भक्तानुकंपम् ।  
अनर्घं शुभोदर्कमात्मावलम्बं  
परंज्योतिरूपं भजे भूतनाथम् ॥ १४॥  
  
इति शास्तृ भुजङ्गस्तोत्रं सम्पूर्णम् ॥  
  
  
Encoded and proofread by Antaratma antaratma at Safe-mail.net  
  
