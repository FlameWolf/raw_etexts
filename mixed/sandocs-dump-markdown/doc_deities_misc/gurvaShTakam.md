+++
"Text title" = "gurvaShTakam"
"File name" = "gurvaShTakam.itx"
itxtitle = "gurvaShTakam"
engtitle = "gurvaShTakam"
Category = "deities_misc, gurudev, aShTaka"
Location = "doc_deities_misc"
Sublocation = "deities_misc"
SubDeity = "gurudev"
Language = "Sanskrit"
Subject = "philosophy/hinduism/religion"
"Proofread by" = "Aruna Narayanan narayanan.aruna at gmail.com"
"Description/comments" = "Brihat Stotra Ratnakar Shivadutta Shastri"
"Latest update" = "February 19, 2019"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "गुर्वष्टकम्"

+++
  
 गुर्वष्टकम्   
वन्देऽहं सच्चिदानन्दं भेदातीतं जगद्गुरुम् ।  
नित्यं पूर्णं निराकारं निर्गुणं सर्वसंस्थितम् ॥ १॥  
  
परात्परतरं ध्येयं नित्यमानन्द-कारणम् ।  
हृदयाकाश-मध्यस्थं शुद्ध-स्फटिक-सन्निभम् ॥ २॥  
  
अखण्ड-मण्डलाकारं व्याप्तं येन चराऽचरम् ।  
तत्पदं दर्शितं येन तस्मै श्रीगुरवे नमः ॥ ३॥  
  
गुरुर्ब्रह्मा गुरुर्विष्णुर्गुरुर्देवो महेश्वरः ।  
गुरुरेव परं ब्रह्म तस्मै श्रीगुरवे नमः ॥ ४॥  
  
अज्ञान-तिमिरान्धस्य ज्ञानाञ्जन-शलाकया ।  
चक्षुरुन्मीलितं येन तस्मै श्रीगुरवे नमः ॥ ५॥  
  
चैतन्यं शाश्वतं शान्तं व्योमातीतं निरञ्जनम् ।  
विन्दु-नाद-कलातीतं तस्मै श्रीगुरवे नमः ॥ ६॥  
  
अनेक-जन्म -संप्राप्त -कर्मबन्ध -विदाहिने ।  
आज्ञज्ञान-प्रदानेन तस्मै श्रीगुरवे नमः ॥ ७॥  
  
शिष्याणां मोक्षदानाय लीलया देहधारिणे ।  
सदेहेऽपि विदेहाय तस्मै श्रीगुरवे नमः ॥ ८॥  
  
गुर्वष्टकमिदं स्तोत्रं सायं-प्रातस्तु यः पठेत् ।  
स विमुक्तो भवेल्लोकात् सद्गुरो कृपया ध्रुवम् ॥ ९॥  
  
इति गुर्वष्टकं सम्पूर्णम् ।  
  
  
Proofread by Aruna Narayanan narayanan.aruna at gmail.com  
  
