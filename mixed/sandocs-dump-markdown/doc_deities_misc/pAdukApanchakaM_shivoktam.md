+++
"Text title" = "Paduka Panchakam by Shiva"
"File name" = "pAdukApanchakamshivoktam.itx"
itxtitle = "pAdukApanchakaM shivoktam"
engtitle = "pAdukApanchakamshivoktam"
Category = "deities_misc, gurudev, panchaka"
Location = "doc_deities_misc"
Sublocation = "deities_misc"
SubDeity = "gurudev"
Language = "Sanskrit"
Subject = "philosophy/hinduism/religion"
"Transliterated by" = "Prabha Maruvada pvmaruvada at gmail.com"
"Proofread by" = "Prabha Maruvada"
Indexextra = "(Scan, variation)"
"Latest update" = "May 8, 2020"
"Send corrections to" = "sanskrit@cheerful.com"
"Site access" = "http://sanskritdocuments.org"
title = "पादुकापञ्चकं शिवोक्तम्"

+++
  
 शिवोक्तं पादुकापञ्चकं   
ब्रह्मरन्ध्रसरसीरुहोदरे  
     नित्यलग्नमवदातमद्भुतम् ।  
कुण्डलीविवरकाण्डमण्डितं  
     द्वादशार्णसरसीरुहं भजे ॥ १॥  
  
तस्य कन्दलितकर्णिकापुटे  
     कॢप्तरेखमकथादिरेखया ।  
कोणलक्षितहलक्षमण्डली-  
     भावलक्ष्यमवलालयं भजे ॥ २॥  
  
तत्पुटे पटुतडित्कडारिम-  
     स्पर्द्धमानमणिपाटलप्रभम् ।  
चिन्तयामि हृदि चिन्मयं वपु-  
     र्नादबिन्दुमणिपीठमण्डलम् ॥ ३॥  
  
ऊर्ध्वमस्य हुतभुक्शिखात्रयं  
     तद्विलासपरिवृंहणास्पदम् ।  
विश्वघस्मरमहोच्चिदोत्कटं  
     व्यामृशामि युगमादिहंसयोः ॥ ४॥  
  
तत्र नाथचरणारविन्दयोः  
     कुङ्कुमासवपरीमरन्दयोः ।  
द्वन्द्वमिन्दुमकरन्दशीतलं  
     मानसं स्मरति मङ्गलास्पदम् ॥ ५॥  
  
निसक्तमणिपादुकानियमिताघकोलाहलं  
     स्फुरत्किसलयारुणं नखसमुल्लसच्चन्द्रकम् ।  
परामृतसरोवरोदितसरोजसद्रोचिषं  
     भजामि शिरसि स्थितं गुरुपदारविन्दद्वयम् ॥ ६॥  
  
पादुकापञ्चकस्तोत्रं पञ्चवक्त्राद्विनिर्गतम् ।  
षडाम्नायफलप्राप्तं प्रपञ्चे चातिदुर्लभम् ॥ ७॥  
  
इति शिवप्रोक्तं पादुकापञ्चकं सम्पूर्णम् ॥  
  
     ॥ ॐ तत् सत् ॥  
  
  
  
Encoded and proofread by Prabha Maruvada  
  
