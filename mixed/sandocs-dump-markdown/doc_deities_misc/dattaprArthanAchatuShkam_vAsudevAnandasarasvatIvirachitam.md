+++
"Text title" = "dattaprArthanAchatuShkam"
"File name" = "dattaprArthanAchatuShkam.itx"
itxtitle = "dattaprArthanAchatuShkam (vAsudevAnandasarasvatIvirachitam)"
engtitle = "dattaprArthanAchatuShkam"
Category = "deities_misc, dattatreya, vAsudevAnanda-sarasvatI"
Location = "doc_deities_misc"
Sublocation = "deities_misc"
SubDeity = "dattatreya"
Author = "Shri Vasudevanandasarasvati"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psaeaswaran at gmail.com"
Description-comments = "Brihatstotraratnakara 2, Narayana Ram Acharya, Nirnayasagar, stotrasankhyA 225-425"
"Latest update" = "February 10, 2017"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "दत्तप्रार्थनाचतुष्कम् (वासुदेवानन्दसरस्वतीविरचितम्)"

+++
  
 श्रीदत्तप्रार्थनाचतुष्कम्   
  
श्रीगणेशाय नमः ॥  
  
समस्तदोषशोषणं स्वभक्तचित्ततोषणं  
     निजाश्रितप्रपोषणं यतीश्वराग्र्यभूषणम् ।  
त्रयीशिरोविमूषणं प्रदर्शितार्थदूषणं  
     भजेऽत्रिजं गतैषणं विभुं विभूतिभूषणम् ॥ १॥  
  
समस्तलोककारणं समस्तजीवधारणं  
     समस्तदुष्टमारणं कुबुद्धिशक्तिजारणम् ।  
भजद्भयाद्रिदारणं भजत्कुकर्मवारणं  
     हरिं स्वभक्ततारणं नमामि साधुचारणम् ॥ २॥  
  
नमाम्यहं मुदास्पदं निवारिताखिलापदं  
     समस्तदुःखतापदं मुनीन्द्रवन्द्य ते पदम् ।  
यदञ्चितान्तरा मदं विहाय नित्यसम्मदं  
     प्रयान्ति नैव ते भिदं मुहुर्भजन्ति चाविदम् ॥ ३॥  
  
प्रसीद सर्वचेतने प्रसीद बुद्धिचेतने  
     स्वभक्तहृन्निकेतने सदाम्ब दुःखशातने ।  
त्वमेव मे प्रसूर्मता त्वमेव मे प्रभो पिता  
     त्वमेव मेऽखिलेहितार्थदोऽखिलार्तितोऽविता ॥ ४॥  
  
इति श्रीमद्वासुदेवानन्दसरस्वतीविरचितं  
     श्रीदत्तात्रेयप्रार्थनाचतुष्कं सम्पूर्णम् ॥  
  
  
Proofread by PSA Easwaran psaeaswaran at gmail.com  
  
