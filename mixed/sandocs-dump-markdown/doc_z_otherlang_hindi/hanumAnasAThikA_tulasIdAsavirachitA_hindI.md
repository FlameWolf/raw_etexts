+++
"Text title" = "hanumAnasAThikA"
"File name" = "hanumAnasAThikA.itx"
itxtitle = "hanumAnasAThikA (tulasIdAsavirachitA, hindI)"
engtitle = "hanumAnasAThikA"
Category = "hanumaana"
Location = "doc_z_otherlang_hindi"
Sublocation = "hanumaana"
Author = "Tulasidas"
Language = "Hindi"
Subject = "philosophy/hinduism/religion"
"Latest update" = "November 3, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "हनुमानसाठिका (तुलसीदासविरचिता, हिन्दी)"

+++
  
 बजरंगबली हनुमान साठिका   
तुलसीदासरचित हनुमान साठिका  
जय जय जय हनुमान अडंगी । महावीर विक्रम बजरंगी ॥  
  
जय कपीश जय पवन कुमारा । जय जगबन्दन सील अगारा ॥  
  
जय आदित्य अमर अबिकारी । अरि मरदन जय-जय गिरधारी ॥  
  
अंजनि उदर जन्म तुम लीन्हा । जय-जयकार देवतन कीन्हा ॥  
  
बाजे दुन्दुभि गगन गम्भीरा । सुर मन हर्ष असुर मन पीरा ॥  
  
कपि के डर गढ़ लंक सकानी । छूटे बंध देवतन जानी ॥  
  
ऋषि समूह निकट चलि आये । पवन तनय के पद सिर नाये ॥  
  
बार-बार अस्तुति करि नाना । निर्मल नाम धरा हनुमाना ॥  
  
सकल ऋषिन मिलि अस मत ठाना । दीन्ह बताय लाल फल खाना ॥  
  
सुनत बचन कपि मन हर्षाना । रवि रथ उदय लाल फल जाना ॥  
  
रथ समेत कपि कीन्ह अहारा । सूर्य बिना भए अति अंधियारा ॥  
  
विनय तुम्हार करै अकुलाना । तब कपीस की अस्तुति ठाना ॥  
  
सकल लोक वृतान्त सुनावा । चतुरानन तब रवि उगिलावा ॥  
  
कहा बहोरि सुनहु बलसीला । रामचन्द्र करिहैं बहु लीला ॥  
  
तब तुम उन्हकर करेहू सहाई । अबहिं बसहु कानन में जाई ॥  
  
असकहि विधि निजलोक सिधारा । मिले सखा संग पवन कुमारा ॥  
  
खेलैं खेल महा तरु तोरैं । ढेर करैं बहु पर्वत फोरैं ॥  
  
जेहि गिरि चरण देहि कपि धाई । गिरि समेत पातालहिं जाई ॥  
  
कपि सुग्रीव बालि की त्रासा । निरखति रहे राम मगु आसा ॥  
  
मिले राम तहं पवन कुमारा । अति आनन्द सप्रेम दुलारा ॥  
  
मनि मुंदरी रघुपति सों पाई । सीता खोज चले सिरु नाई ॥  
  
सतयोजन जलनिधि विस्तारा । अगम अपार देवतन हारा ॥  
  
जिमि सर गोखुर सरिस कपीसा । लांघि गये कपि कहि जगदीशा ॥  
  
सीता चरण सीस तिन्ह नाये । अजर अमर के आसिस पाये ॥  
  
रहे दनुज उपवन रखवारी । एक से एक महाभट भारी ॥  
  
तिन्हैं मारि पुनि कहेउ कपीसा । दहेउ लंक कोप्यो भुज बीसा ॥  
  
सिया बोध दै पुनि फिर आये । रामचन्द्र के पद सिर नाये।  
मेरु उपारि आप छिन माहीं । बांधे सेतु निमिष इक मांहीं ॥  
  
लछमन शक्ति लागी उर जबहीं । राम बुलाय कहा पुनि तबहीं ॥  
  
भवन समेत सुषेन लै आये । तुरत सजीवन को पुनि धाये ॥  
  
मग महं कालनेमि कहं मारा । अमित सुभट निसिचर संहारा ॥  
  
आनि संजीवन गिरि समेता । धरि दीन्हों जहं कृपा निकेता ॥  
  
फनपति केर सोक हरि लीन्हा । वर्षि सुमन सुर जय जय कीन्हा ॥  
  
अहिरावण हरि अनुज समेता । लै गयो तहां पाताल निकेता ॥  
  
जहां रहे देवि अस्थाना । दीन चहै बलि काढ़ि कृपाना ॥  
  
पवनतनय प्रभु कीन गुहारी । कटक समेत निसाचर मारी ॥  
  
रीछ कीसपति सबै बहोरी । राम लषन कीने यक ठोरी ॥  
  
सब देवतन की बन्दि छुड़ाये । सो कीरति मुनि नारद गाये ॥  
  
अछयकुमार दनुज बलवाना । कालकेतु कहं सब जग जाना ॥  
  
कुम्भकरण रावण का भाई । ताहि निपात कीन्ह कपिराई ॥  
  
मेघनाद पर शक्ति मारा । पवन तनय तब सो बरियारा ॥  
  
रहा तनय नारान्तक जाना । पल में हते ताहि हनुमाना ॥  
  
जहं लगि भान दनुज कर पावा । पवन तनय सब मारि नसावा।  
जय मारुत सुत जय अनुकूला । नाम कृसानु सोक सम तूला ॥  
  
जहं जीवन के संकट होई । रवि तम सम सो संकट खोई ॥  
  
बन्दि परै सुमिरै हनुमाना । संकट कटै धरै जो ध्याना ॥  
  
जाको बांध बामपद दीन्हा । मारुत सुत व्याकुल बहु कीन्हा ॥  
  
सो भुजबल का कीन कृपाला । अच्छत तुम्हें मोर यह हाला ॥  
  
आरत हरन नाम हनुमाना । सादर सुरपति कीन बखाना ॥  
  
संकट रहै न एक रती को । ध्यान धरै हनुमान जती को ॥  
  
धावहु देखि दीनता मोरी । कहौं पवनसुत जुगकर जोरी ॥  
  
कपिपति बेगि अनुग्रह करहु । आतुर आइ दुसै दुख हरहु ॥  
  
राम सपथ मैं तुमहिं सुनाया । जवन गुहार लाग सिय जाया ॥  
  
यश तुम्हार सकल जग जाना । भव बन्धन भंजन हनुमाना ॥  
  
यह बन्धन कर केतिक बाता । नाम तुम्हार जगत सुखदाता ॥  
  
करौ कृपा जय जय जग स्वामी । बार अनेक नमामि नमामी ॥  
  
भौमवार कर होम विधाना । धूप दीप नैवेद्य सुजाना ॥  
  
मंगल दायक को लौ लावे । सुन नर मुनि वांछित फल पावे ॥  
  
जयति जयति जय जय जग स्वामी । समरथ पुरुष सुअन्तरजामी ॥  
  
अंजनि तनय नाम हनुमाना । सो तुलसी के प्राण समाना ॥  
  
                । दोहा ।  
जय कपीस सुग्रीव तुम, जय अंगद हनुमान ॥  
  
राम लषन सीता सहित, सदा करो कल्याण ॥  
  
बन्दौं हनुमत नाम यह, भौमवार परमान ॥  
  
ध्यान धरै नर निश्चय, पावै पद कल्याण ॥  
  
जो नित पढ़ै यह साठिका, तुलसी कहैं बिचारि ।  
रहै न संकट ताहि को, साक्षी हैं त्रिपुरारि ॥  
  
                । सवैया ।  
आरत बन पुकारत हौं कपिनाथ सुनो विनती मम भारी ।  
अंगद औ नल-नील महाबलि देव सदा बल की बलिहारी  ॥  
  
जाम्बवन्त् सुग्रीव पवन-सुत दिबिद मयंद महा भटभारी ।  
दुःख दोष हरो तुलसी जन-को श्री द्वादश बीरन की बलिहारी  ॥  
  
गोस्वामीतुलसीदासरचित हनुमान साठिका  
  
  
