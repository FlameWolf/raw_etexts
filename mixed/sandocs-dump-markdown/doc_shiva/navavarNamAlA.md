+++
"Text title" = "navavarNamAlA"
"File name" = "navarNamAlA.itx"
itxtitle = "navavarNamAlA"
engtitle = "navavarNamAlA"
Category = "varNamAlA, shiva, sadAshivabrahmendra"
Location = "doc_shiva"
Sublocation = "shiva"
Author = "sadAshivabrahmendra"
Language = "Sanskrit"
Subject = "philosophy/hinduism/religion"
"Transliterated by" = "N.Balasubramanian bbalu at satyam.net.in"
"Proofread by" = "N.Balasubramanian bbalu at satyam.net.in"
"Latest update" = "June 22, 2004"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "नववर्णमाला"

+++
  
 नववर्णमाला   
  
                  ॥श्रीः॥  
  
   ॥ श्री सदाशिवब्रह्मेन्द्रविरचिता ॥  
  
ओंकारैकनिरूप्यं पङ्कजभवनादिभावितपदाब्जम् ।  
किंकरकैरवशशिनं शंकरमेकं कलये॥ १ ॥  
  
ऐन्द्रं पदमपि मनुते नैव वरं यस्य पदरजःस्पर्शात् ।  
सान्द्रसुखोदधिमेकं चन्द्रकलोत्तंसमीशमासेवे॥ २ ॥  
  
नागेशकृत्तिवसनं वागीशाद्यैकवन्दिताङ्घ्रियुगम् ।  
भोगीशभूषिताङ्गं भागीकृतसर्वमङ्गलं नौमि॥ ३ ॥  
  
नगराजशिखरवासिनं अगजामुखकुमुदकौमुदीनिकरम् ।  
गगनशिरोरुहमेकं निगमशिरस्तन्त्रविदितमवलंबे॥ ४ ॥  
  
मन्दस्मितलसदाननं इन्दुकलोत्तंसमम्बिकासचिवम् ।  
कंदर्पकोटिशतगुण-सुन्दरदिव्याकृतिं शिवं वन्दे॥ ५ ॥  
  
मस्तक नम कमलांघ्रिं संस्तुहि भो वाणि वरगुणोदारम् ।  
हस्तयुगार्चय शर्वं स्वस्थो निवसामि निजमहिम्न्यमुना॥ ६ ॥  
  
क्लिन्नेक्षणमतिकृपया संनुतमहिमानमागमशिरोभिः ।  
तं नौमि पार्वतीशं पन्नगवरभूषणोज्ज्वलकराब्जम्॥ ७ ॥  
  
वटविटपिनिकटनिलयं कुटिलजटाघटितहिमकरोदारम् ।  
कटिलसितकरटिकृत्तिं निटिलाम्बकमेकमालंबे॥९ ॥  
  
वामाङ्ककलितकान्तं कामान्तकमादिदैवतं दान्तम् ।  
भूमानन्दघनं तद्धाम किमप्यन्तरान्तरं भाति॥ १० ॥  
  
यदपाङ्गितात्प्रबोधात्पदमलभेऽखण्डितात्ममात्रमहम् ।  
सदयं सांबशिवं तं मदनान्तकमादिदैवतं नौमि॥ ११ ॥  
  
सौस्नातिकममृतजलैः सुस्मितवदनेन्दुसमुदितदिगन्तम् ।  
संस्तुतममरगणैस्तं निस्तुलमहिमानमानतोऽस्मि शिवम्॥ १२ ॥  
  
नववर्णमालास्तुतिमेतामादिदेशिकेन्द्रस्य ।  
धारयतः स्याद्भुक्तिः सकलकलावाप्तिरथ परा मुक्तिः॥ १३ ॥  
  
॥ इति श्री सदाशिवब्रह्मेन्द्रविरचिता नववर्णमाला संपूर्णा॥  
  
  
Endoded by N. Balasubramanian bbalu@satyam.net.in  
  
