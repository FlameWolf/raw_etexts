+++
"Text title" = "shivamangalAShTakam"
"File name" = "shivamangalAShTaka.itx"
itxtitle = "shivamaNgalAShTakam"
engtitle = "shivamangalAShTakam"
Category = "aShTaka, shiva, mangala"
Location = "doc_shiva"
Sublocation = "shiva"
Language = "Sanskrit"
Subject = "philosophy/hinduism/religion"
"Transliterated by" = "P. R. Ramamurthy"
Description-comments = "http://stotram.lalitaalaalitah.com/2011/03/hymns-to-shiva-shivamangalashtaka.html"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "शिवमण्गलाष्टकम्"

+++
  
 श्रीशिवमङ्गलाष्टकम्   
  
भवाय चन्द्रचूडाय निर्गुणाय गुणात्मने ।  
कालकालाय रुद्राय नीलग्रीवाय मङ्गलम् ॥ १ ॥  
  
वृषारूढाय भीमाय व्याघ्रचर्माम्बराय च ।  
पशूनां पतये तुभ्यं गौरीकान्ताय मङ्गलम् ॥ २ ॥  
  
भस्मोद्धूलितदेहाय व्यालयज्ञोपवीतिने ।  
रुद्राक्षमालाभूषाय व्योमकेशाय मङ्गलम् ॥ ३ ॥  
  
सूर्यचन्द्राग्निनेत्राय नमः कैलासवासिने ।  
सच्चिदानन्दरूपाय प्रमथेशाय मङ्गलम् ॥ ४ ॥  
  
मृत्युंजयाय सांबाय सृष्टिस्थित्यन्तकारिणे ।  
त्र्यंबकाय सुशान्ताय त्रिलोकेशाय मङ्गलम् ॥ ५ ॥  
  
गंगाधराय सोमाय नमो हरिहरात्मने ।  
उग्राय त्रिपुरघ्नाय वामदेवाय मङ्गलम् ॥ ६ ॥  
  
सद्योजाताय शर्वाय दिव्यज्ञानप्रदायिने ।  
ईशानाय नमस्तुभ्यं पञ्चवक्त्राय मङ्गलम् ॥ ७ ॥  
  
सदाशिवस्वरूपाय नमस्तत्पुरुषाय च ।  
अघोरायच घोराय महादेवाय मङ्गलम् ॥ ८ ॥  
  
मङ्गलाष्टकमेतद्वै शंभोर्यः कीर्तयेद्दिने ।  
तस्य मृत्युभयं नास्ति रोगपीडाभयं तथा ॥ ९ ॥   
  
Encoded by P R Ramamurthy  
  
