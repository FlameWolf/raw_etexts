+++
"Text title" = "shivAShTakam 4"
"File name" = "shivAShTakam4.itx"
itxtitle = "shivAShTakam 4"
engtitle = "shivAShTakam 4"
Category = "aShTaka, shiva"
Location = "doc_shiva"
Sublocation = "shiva"
Language = "Sanskrit"
Subject = "philosophy/hinduism/religion"
"Transliterated by" = "PSA Easwaran psaeaswaran at gmail.com"
"Proofread by" = "PSA Easwaran psaeaswaran at gmail.com"
Description-comments = "Devi book stall, Kodumgallur, Kerala"
Source = "Sthothra Rathnaakaram, edited by N. Bappuravu, 2010"
"Latest update" = "August 6, 2016"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "शिवाष्टकम् ४"

+++
  
 शिवाष्टकम् ४   
  
जय शङ्कर शान्त शशाङ्करुचे रुचितार्थद सर्वद सर्वरुचे ।  
शुचिदत्तगृहीतमहोपहृते हृतभक्तजनोद्धततापतते ॥ १॥  
  
ततसर्वहृदम्बरवरदनुते नतवृजिनमहावनदाहकृते ।  
कृतविविधचरित्रतनो सुतनो तनु विशिखविशोषणधैर्यनिधे ॥ २॥  
  
निधनादिविवर्जितकृतनतिकृत्कृतविहितमनोरथपन्नगभृत् ।  
नगभर्तृसुतार्पितवामवपुः स्ववपुःपरिपूरितसर्वजगत् ॥ ३॥  
  
त्रिजगन्मयरूप विरूपसुदृगृगुदञ्चनकिञ्चनकृद्धुतभुक् ।  
भवभूतपते प्रमथैकपते पतितेष्वतिदत्तकरप्रसृते ॥ ४॥  
  
प्रसृताखिलभूतलसंवरणप्रणवध्वनिसौधसुधांशुधर ।  
गिरिराजकुमारिकया परया परितः परितुष्ट नतोऽस्मि शिव  ॥ ५॥  
  
शिव देव महेश गिरीश विभो विभवप्रद शर्व शिवेश मृड ।  
मृडयोडुपतीध्रजगत्त्रितयं कृतयन्त्रण भक्तिविघातकृताम् ॥ ६॥  
  
न कृतान्तत एष बिभेमि हर प्रहराशु ममाघममोघमते ।  
न मतान्तरमन्यमवैमि शिवं शिवपादनतेः प्रणतोऽस्मि ततः ॥ ७॥  
  
विततेऽत्र जगत्यखिलाघहरं परितोषणमेव परं गुणवत् ।  
गुणहीनमहीनमहावलयं लयपावकमीश नतोऽस्मि ततः ॥ ८॥  
  
इति स्तुत्वा महादेवं विररामाङ्गिरःसुतः ।  
व्यतरच्च महादेवः स्तुत्या तुष्टो वरान् बहून् ॥ ९॥  
  
इति शिवाष्टकं समाप्तम् ॥  
  
  
Proofread by PSA Easwaran psaeaswaran at gmail.com  
  
