+++
"Text title" = "PrabuddhAtman gAya gItam"
"File name" = "prabuddhAtmangAyagItam.itx"
itxtitle = "prabuddhAtman gAya gItam"
engtitle = "prabuddhAtmangAyagItam"
Category = "misc, sanskritgeet"
Location = "doc_z_misc_general"
Sublocation = "misc"
Author = "janArdana hegaDe"
Language = "Sanskrit"
Subject = "philosophy/hinduism/religion"
"Transliterated by" = "Shubha shubhazero at gmail.com"
"Proofread by" = "Shubha shubhazero at gmail.com"
Indexextra = "(Wiki, Video 1)"
Acknowledge-Permission = "Samskrita Bharati http://www.samskritabharati.org/"
"Latest update" = "September 22, 2019"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "प्रबुद्धात्मन् गाय गीतम्"

+++
  
 प्रबुद्धात्मन् गाय गीतम्   
प्रबुद्धात्मन् गाय गीतं राष्ट्रभक्तिनिबोधकं  
श्रावयन् जागरय लोकं निश्चलं जडतावृतं  
राष्ट्रमेतद् राजतां, संवर्धतामभिवर्धतां  
विश्वगुरुरिति मानितं सत् जगति सकले शोभताम् ॥  
  
धवलचरितं स्फटिकविमलं राष्ट्रमिदमतिविश्रुतं  
इतश्चोत्था तत्त्वगङ्गा जगदपावयदनुदिनं  
यो हि विज्ञानादिविविधज्ञानदक्षो गुरुरभूत्  
देश एष स्तूयतां, निध्यायतां पुनरर्च्यताम् ॥  
  
मोहमायाजालतन्तून् छिन्धि सुज्ञानासिना  
क्रोधकामान् मत्सरादीन् मर्दय त्वं निर्दयं  
आत्मबलमासाद्य दृढतामेत्य याहि निरन्तरं  
मातृभूस्समुपास्यतां, सा संस्कृता गीस्सेव्यताम् ॥  
  
सर्वलोकहितैषिता समचित्तता भवतो भवेत्  
अन्तरायान् ध्वंसयन् त्वं दोर्बलं सञ्चिनु महत्  
धर्मनिष्ठः कर्मनिरतो जनहितं कुरु सन्ततं  
परहितं सञ्चिन्त्यतां, ननु दीनजनता सेव्यताम् ॥  
  
                - जनार्दन हेगडे  
  
Encoded and proofread by Shubha shubhazero at gmail.com   
  
