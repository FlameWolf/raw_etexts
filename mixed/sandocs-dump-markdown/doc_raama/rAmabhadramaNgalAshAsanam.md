+++
"Text title" = "rAmabhadramangalAshAsanam"
"File name" = "rAmabhadramangalAshAsanam.itx"
itxtitle = "rAmabhadramaNgalAshAsanam"
engtitle = "rAmabhadramangalAshAsanam"
Category = "raama, rAmAnujasampradAya, mangala"
Location = "doc_raama"
Sublocation = "raama"
SubDeity = "gurudev"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psawaswaran at gmail.com"
Indexextra = "(stotramAlA)"
Acknowledge-Permission = "Shri Tripursundari Ved Gurukulam, Sahibabad (Ghaziabad), UP"
"Latest update" = "March 24, 2018"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "रामभद्रमण्गलाशासनम्"

+++
  
 श्रीरामभद्रमङ्गलाशासनम्   
  
शरणागतसन्त्राणनिपुणाय महात्मने ।  
अयोध्याजनभाग्याय रामभद्रायमङ्गलम् ॥ १॥  
  
कौसल्यानन्दकन्दाय कल्याणगुणसिन्धवे ।  
शरण्याय वरेण्याय रामभद्राय मङ्गलम् ॥ २॥  
  
कौशिकाख्यमहायोगिसन्देशसफलीकृतौ ।  
कृतिने नतितुष्टाय रामभद्राय मङ्गलम् ॥ ३॥  
  
वैदेहीवदनाम्भोजलोलम्बायितचेतसे ।  
भद्राणामपि भद्राय रामभद्राय मङ्गलम् ॥ ४॥  
  
गौतमाश्रमसाफल्यनिदानपदपांसवे ।  
दाशकीशादिमित्राय रामभद्राय मङ्गलम् ॥ ५॥  
  
महापातकनिर्मुक्तिहेतुसेतुविधायिने ।  
शिक्षितासुरजालाय रामभद्राय मङ्गलम् ॥ ६॥  
  
विभीषणपरित्राणसंहृष्टमनसेऽनिशम् ।  
प्राप्तसीताय रामाय रामभद्राय मङ्गलम् ॥ ७॥  
  
प्राप्तराज्याय रामाय भरताभीष्टदायिने ।  
सर्वबन्धुसमेताय रामभद्राय मङ्गलम् ॥ ८॥  
  
श्रीनिवासयतीन्द्रोक्तं सीतावल्लभमङ्गलम् ।  
ये पठन्ति महात्मानस्तेषां भूयात्तु मङ्गलम् ॥ ९॥  
  
इति श्रीरामभद्रमङ्गलाशासनं सम्पूर्णम् ॥  
  
  
Proofread by PSA Easwaran psaeaswaran at gmail.com  
  
