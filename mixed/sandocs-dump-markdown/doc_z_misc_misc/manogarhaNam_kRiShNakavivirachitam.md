+++
"Text title" = "manogarhaNam by Krishnakavi"
"File name" = "manogarhaNam.itx"
itxtitle = "manogarhaNam (kRiShNakavivirachitam)"
engtitle = "manogarhaNam by Krishnakavi"
Category = "misc"
Location = "doc_z_misc_misc"
Sublocation = "misc"
Author = "Krishnakavi"
Language = "Sanskrit"
Subject = "philosophy/hinduism/religion"
"Transliterated by" = "Sunder Hattangadi sunderh at hotmail.com"
"Proofread by" = "Sunder Hattangadi sunderh at hotmail.com"
"Description/comments" = "from Malayamaruta 3 page 89"
Indexextra = "(Scan)"
"Latest update" = "August 18, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "मनोगर्हणम् (कृइष्णकविविरचितम्)"

+++
  
 श्रीकृष्णकविविरचितं मनोगर्हणम्   
  
कृच्छ्रेणेयमुपार्जिता सुमनसां विद्यानवद्याप्यसौ  
     वाणी चाधिगता कवीन्द्रहृदयानन्दैकसन्दायिनी ।  
सङ्गीतादिषु च प्रवृत्तिरनधेष्वासादिता केषुचित्  
     जानीमो न वयं कदा खलु मनो जायेत ते निर्वृतिः ॥ १॥  
  
शास्त्रं सम्यगधीतमत्र भवता पञ्चेषुणोदीरितं  
     प्राप्तस्तत्परिशीलनाय सुचिरं वासश्च योषान्तिके ।  
तत्पादाब्जतलाहतिप्रभृतयो मोदाय च प्राभवन्  
     जानीमो न वयं कदा खलु मनो निर्वृत्ततामेष्यसि ॥ २॥  
  
निर्लज्जं कवितासतीमुपनतां विक्रीय भूमीभुजा-  
     मास्थानेष्वितरत्र चापि नितरामालम्ब्य सेवादिकम् ।  
वाणिज्यं प्रतिपद्य किञ्चिदपि चोपात्तं यथार्हं धनं  
     जानीमो न वयं कदा खलु मनो निर्वृत्ततामेष्यसि ॥ ३॥  
  
पुन्नाम्नो नरकात् पितॄनिह मम त्रातेति पुत्रोऽप्यसौ  
     यागाद्यैरपि कर्मभिः कथमपि प्राप्तश्चिरात्पावनैः ।  
यातः संसृतिधूर्वहत्वमपि च श्रान्तं नितान्तं वपुः  
     जानीमो न वयं कदा खलु मनो निर्वृत्ततामेष्यसि ॥ ४॥  
  
युक्तं ते प्रबलेषु तेषु सुचिरं पञ्चेन्द्रियेष्वग्रतः  
     प्रस्थानं रथिनो बलादनुपसंहार्येषु वाजिष्विव ।  
विश्रान्तिं गतवन्ति तानि तु भवन्मित्राणि किं वा वृथा-  
     धावस्तत्र धरातले न हि मनो जायेत ते निर्वृतिः ॥ ५॥  
  
॥ इति कृष्णकविकृतं मनोगर्हणम् ॥  
  
  
Encoded and proofread by Sunder Hattangadi sunderh at hotmail.com  
  
