+++
"Text title" = "vRRindAvanAShTakam 2"
"File name" = "vRRindAvanAShTakam.itx"
itxtitle = "vRindAvanAShTakam 2 (vishvanAthachakravartivirachitaM na yogasiddhirna mamAstu mokSho)"
engtitle = "vRRindAvanAShTakam 2"
Category = "vishhnu, aShTaka, tulasI, devii, devI"
Location = "doc_vishhnu"
Sublocation = "vishhnu"
SubDeity = "tulasI"
Author = "Visvanatha Chakravarti Thakura"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psawaswaran at gmail.com"
"Description/comments" = "Edited by S. V. Radhakrishna Shastriji, also from Stamrita Lahari"
Indexextra = "(VSM 3, Meaning)"
Acknowledge-Permission = "Mahaperiaval Trust"
"Latest update" = "May 13, 2018"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "वृइन्दावनाष्टकम् २ (विश्वनाथचक्रवर्तिविरचितं न योगसिद्धिर्न ममास्तु मोक्षो)"

+++
  
 वृन्दावनाष्टकम् २   
न योगसिद्धिर्न च माऽस्तु मोक्षो वैकुण्ठलोकेऽपि न पार्षदत्वम् ।  
प्रेमापि न स्यादिति चेत्तरां तु ममास्तु वृन्दावन एव वासः ॥ १॥  
  
तार्णं जनुर्यत्र विधिर्ययाचे सद्भक्तचूडामणिरुद्धवोऽपि ।  
वीक्ष्यैव माधुर्यधुरां तदस्मिन् ममास्तु वृन्दावन एव वासः ॥ २॥  
  
किं ते कृतं हन्त तपः क्षितीति गोप्योऽपि भूमेः स्तुवते स्म कीर्तिम् ।  
येनैव कृष्णाङ्घ्रिपदाङ्कितेऽस्मिन् ममास्तु वृन्दावन एव वासः ॥ ३॥  
  
गोपाङ्गनालम्पटतैव यत्र यस्यां रसः पूर्णतमत्वमाप ।  
यतो रसो वै स इति श्रुतिस्तन्ममास्तु वृन्दावन एव वासः ॥ ४॥  
  
भाण्डीरगोवर्धनरासपीठैस्त्रिसीमके योजनपञ्चकेन ।  
मिते विभुत्वादमितेऽपि चास्मिन् ममास्तु वृन्दावन एव वासः ॥ ५॥  
  
यत्राधिपत्यं वृषभानुपुत्र्या येनोदयेत्प्रेमसुखं जनानाम् ।  
यस्मिन्ममाशा बलवत्यतोऽस्मिन् ममास्तु वृन्दावन एव वासः ॥ ६॥  
  
यस्मिन्महारासविलासलीला न प्राप यां श्रीरपि सा तपोभिः ।  
तत्रोल्लसन्मञ्जुनिकुञ्जपुञ्जो ममास्तु वृन्दावन एव वासः ॥ ७॥  
  
सदा रुरुन्यङ्कुमुखा विशङ्कं खेलन्ति कूजन्ति पिकालिकीराः ।  
शिखण्डिनो यत्र नटन्ति तस्मिन् ममास्तु वृन्दावन एव वासः ॥ ८॥  
  
वृन्दावनस्याष्टकमेतदुच्चैः पठन्ति ये निश्चलबुद्धयस्ते ।  
वृन्दावनेशाङ्घ्रिसरोजसेवां साक्षाल्लभन्ते जनुषोऽन्त एव ॥ ९॥  
  
इति श्रीविश्वनाथचक्रवर्तिविरचितं वृन्दावनाष्टकं सम्पूर्णम् ।  
  
  
Proofread by PSA Easwaran psaeaswaran at gmail.com  
  
