+++
"Text title" = "sudarshanastotram 2"
"File name" = "sudarshanastotram2.itx"
itxtitle = "sudarshanastotram 2 (bhAgavatapurANAntargatam)"
engtitle = "sudarshanastotram 2"
Category = "vishhnu"
Location = "doc_vishhnu"
Sublocation = "vishhnu"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psawaswaran at gmail.com"
"Description/comments" = "Edited by S. V. Radhakrishna Shastriji"
Indexextra = "(VSM 3)"
Acknowledge-Permission = "Mahaperiaval Trust"
"Latest update" = "May 13, 2018"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "सुदर्शनस्तोत्रम् २ (भागवतपुराणान्तर्गतम्)"

+++
  
 सुदर्शनस्तोत्रम् २   
  
अम्बरीषकृतम् ।  
त्वमग्निर्भगवान्सूर्यस्त्वं सोमो ज्योतिषां पतिः ।  
त्वमापस्त्वं क्षितिर्व्योम वायुर्मात्रेन्द्रियाणि च ॥ १॥  
  
सुदर्शन नमस्तुभ्यं सहस्राराच्युतप्रिय ।  
सर्वास्त्रघातिन्विप्राय स्वस्ति भूया इडस्पते ॥ २॥  
  
त्वं धर्मस्त्वमृतं सत्यं त्वं यज्ञोऽखिलयज्ञभुक् ।  
त्वं लोकपालः सर्वात्मा त्वं तेजः पौरुषं परम् ॥ ३॥  
  
नमः सुनाभाखिलधर्मसेतवे ह्यधर्मशीलासुरधूमकेतवे ।  
त्रैलोक्यगोपाय विशुद्धवर्चसे मनोजवायाद्भुतकर्मणे गृणे ॥ ४॥  
  
त्वत्तेजसा धर्ममयेन संहृतं तमः प्रकाशश्च धृतो महात्मनाम् ।  
दुरत्ययस्ते महिमा गिरां पते त्वद्रूपमेतत्सदसत्परावरम् ॥ ५॥  
  
यदा विसृष्टस्त्वमनञ्जनेन वै बलं प्रविष्टोऽजित दैत्यदानवम् ।  
बाहूदरोर्वङ्घ्रिशिरोधराणि वृक्णन्नजस्रं प्रधने विराजसे ॥ ६॥  
  
स त्वं जगत्त्राणखलप्रहाणये निरूपितः सर्वसहो गदाभृता ।  
विप्रस्य चास्मत्कुलदैवहेतवे विधेहि भद्रं तदनुग्रहो हि नः ॥ ७॥  
  
यद्यस्ति दत्तमिष्टं वा स्वधर्मो वा स्वनुष्ठितः ।  
कुलं नो विप्रदैवं चेद्विजो भवतु विज्वरः ॥ ८॥  
  
यदि नो भगवान्प्रीत एकः सर्वगुणाश्रयः ।  
सर्वभूतात्मभावेन द्विजो भवतु विज्वरः ॥ ९॥  
  
इति श्रीमद्भागवतान्तर्गतं अम्बरीषकृतं सुदर्शनस्तोत्रं २ सम्पूर्णम् ।  
  
  
Proofread by PSA Easwaran psaeaswaran at gmail.com  
  
