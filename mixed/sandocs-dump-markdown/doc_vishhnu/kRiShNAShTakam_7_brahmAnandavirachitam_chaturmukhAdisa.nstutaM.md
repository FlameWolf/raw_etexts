+++
"Text title" = "kRiShNa aShTaka"
"File name" = "brahmaanandakrishna8.itx"
itxtitle = "kRiShNAShTakam 7 (brahmAnandavirachitam chaturmukhAdisa.nstutaM)"
engtitle = "kRiShNa aShTaka"
Category = "aShTaka, vishhnu, krishna, brahmAnanda, vishnu"
Location = "doc_vishhnu"
Sublocation = "vishhnu"
SubDeity = "krishna"
Author = "Brahmananda"
Language = "Sanskrit"
Subject = "philosophy/hinduism/religion"
"Transliterated by" = "WebD"
"Proofread by" = "Ravin Bhalekar ravibhalekar at hotmail.com"
"Latest update" = "January 16, 2005"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "कृइष्णाष्टकम् ७ (ब्रह्मानन्दविरचितम् चतुर्मुखादिसंस्तुतं)"

+++
  
 श्रीकृष्णाष्टक ब्रह्मानन्दविरचितं   
  
श्री गणेशाय नमः ।  
चतुर्मुखादिसंस्तुतं समस्तसात्वतानुतम् ।  
हलायुधादिसंयुतं नमामि राधिकाधिपम् ॥ १॥  
  
बकादिदैत्यकालकं सगोपगोपिपालकम् ।  
मनोहरासितालकं नमामि राधिकाधिपम् ॥ २॥  
  
सुरेन्द्रगर्वगञ्जनं विरञ्चिमोहभञ्जनम् ।  
व्रजाङ्गनानुरञ्जनं नमामि राधिकाधिपम् ॥ ३॥  
  
मयूरपिच्छमण्डनं गजेन्द्रदन्तखण्डनम् ।  
नृशंसकंसदण्डनं नमामि राधिकाधिपम् ॥ ४॥  
  
प्रदत्तविप्रदारकं सुदामधामकारकम् ।  
सुरद्रुमापहारकं नमामि राधिकाधिपम् ॥ ५॥  
  
धनञ्जयाजयावहं महाचमूक्षयावहम् ।  
पितामहव्यथापहं नमामि राधिकाधिपम् ॥ ६॥  
  
मुनीन्द्रशापकारणं यदुप्रजापहारणम् ।  
धराभरावतारणं नमामि राधिकाधिपम् ॥ ७॥  
  
सुवृक्षमूलशायिनं मृगारिमोक्षदायिनम् ।  
स्वकीयधाममायिनं नमामि राधिकाधिपम् ॥ ८॥  
  
इदं समाहितो हितं वराष्टकं सदा मुदा ।  
जपञ्जनो जनुर्जरादितो द्रुतं प्रमुच्यते ॥ ९॥  
  
॥ इति श्रीपरमहंसब्रह्मानन्दविरचितं श्रीकृष्णाष्टकं सम्पूर्णम् ॥  
  
  
Proofread by Ravin Bhalekar ravibhalekar at hotmail.com  
  
