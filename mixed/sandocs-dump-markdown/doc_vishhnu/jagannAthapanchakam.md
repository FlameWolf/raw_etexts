+++
"Text title" = "jagannAthapanchakam"
"File name" = "jagannAthapanchakam.itx"
itxtitle = "jagannAthapanchakam"
engtitle = "jagannAtha pa.nchakam"
Category = "panchaka, vishhnu, jagannatha, vishnu"
Location = "doc_vishhnu"
Sublocation = "vishhnu"
SubDeity = "vishnu"
Subcategory = "jagannatha"
Language = "Sanskrit"
Subject = "philosophy/hinduism/religion"
"Transliterated by" = "Gayathri V vgayu at yahoo.com"
"Proofread by" = "Gayathri V vgayu at yahoo.com"
"Latest update" = "June 11, 2011"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "जगन्नाथपञ्चकम्"

+++
  
 जगन्नाथ पंचकम्   
  
रक्ताम्भोरुहदर्पभञ्जनमहासौन्दर्यनेत्रद्वयं  
मुक्ताहारविलम्बिहेममुकुटं रत्नोज्ज्वलत्कुण्डलम् ।  
वर्षामेघसमाननीलवपुषं ग्रैवेयहारान्वितं  
पार्श्वे चक्रधरं प्रसन्नवदनं नीलाद्रिनाथं भजे ॥ १॥  
  
फुल्लेन्दीवरलोचनं नवघनश्यामाभिरामाकृतिं  
विश्वेशं कमलाविलासविलसत्पादारविन्दद्वयम् ।  
दैत्यारिं सकलेन्दुमंडितमुखं चक्राब्जहस्तद्वयं  
वन्दे श्रीपुरुषोत्तमं प्रतिदिनं लक्ष्मीनिवासालयम् ॥ २॥  
  
उद्यन्नीरदनीलसुन्दरतनुं पूर्णेन्दुबिम्बाननं  
राजीवोत्पलपत्रनेत्रयुगलं कारुण्यवारांनिधिम् ।  
भक्तानां सकलार्तिनाशनकरं चिन्तार्थिचिन्तामणिं  
वन्दे श्रीपुरुषोत्तमं प्रतिदिनं नीलाद्रिचूडामणिम् ॥ ३॥  
  
नीलाद्रौ शंखमध्ये शतदलकमले रत्नसिंहासनस्थं  
सर्वालंकारयुक्तं नवघन रुचिरं संयुतं चाग्रजेन ।  
भद्राया वामभागे रथचरणयुतं ब्रह्मरुद्रेन्द्रवंद्यं  
वेदानां सारमीशं सुजनपरिवृतं ब्रह्मदारुं स्मरामि ॥ ४॥  
  
दोर्भ्यां शोभितलांगलं समुसलं कादम्बरीचञ्चलं  
रत्नाढ्यं वरकुण्डलं भुजबलैराकांतभूमण्डलम् ।  
वज्राभामलचारुगण्डयुगलं नागेन्द्रचूडोज्ज्वलं  
संग्रामे चपलं शशांकधवलं श्रीकामपालं भजे ॥ ५॥  
  
इति श्रीजगन्नाथपञ्चकं समाप्तम् ॥  
  
  
Encoded and proofread by Gayathri V vgayu at yahoo.com  
  
