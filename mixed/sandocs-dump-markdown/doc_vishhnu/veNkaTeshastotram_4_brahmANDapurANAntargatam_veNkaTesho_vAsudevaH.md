+++
"Text title" = "veNkaTeshastotram 4"
"File name" = "venkateshastotram.itx"
itxtitle = "veNkaTeshastotram 4 (brahmANDapurANAntargatam veNkaTesho vAsudevaH)"
engtitle = "Shri Venkateshastotram 4"
Category = "vishhnu, venkateshwara, stotra, vyAsa, vishnu"
Location = "doc_vishhnu"
Sublocation = "vishhnu"
SubDeity = "venkateshwara"
Texttype = "stotra"
Author = "Vyasa"
Language = "Sanskrit"
Subject = "philosophy/hinduism/religion"
"Transliterated by" = "Dhananjay Naniwadekar nani345 at gmail.com"
"Proofread by" = "Dhananjay Naniwadekar nani345 at gmail.com"
Description-comments = "brahmANDapurANe brahmanAradasaMvAde"
Indexextra = "(venkaTesho vaasudevaH)"
"Latest update" = "Dec. 14, 2014"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "वेण्कटेशस्तोत्रम् ४ (ब्रह्माण्डपुराणान्तर्गतम् वेण्कटेशो वासुदेवः)"

+++
  
 श्रीवेङ्कटेशस्तोत्रम्   
वेङ्कटेशो वासुदेवः प्रद्युम्नोऽमितविक्रमः ।  
सङ्कर्षणोऽनिरुद्धश्च शेषाद्रिपतिरेव च ॥ १॥  
  
जनार्दनः पद्मनाभो वेङ्कटाचलवासनः ।  
सृष्टिकर्ता जगन्नाथो माधवो भक्तवत्सलः ॥ २॥  
  
गोविन्दो गोपतिः कृष्णः केशवो गरुडध्वजः ।  
वराहो वामनश्चैव नारायण अधोक्षजः ॥ ३॥  
  
श्रीधरः पुण्डरीकाक्षः सर्वदेवस्तुतो हरिः ।  
श्रीनृसिंहो महासिंहः सूत्राकारः पुरातनः ॥ ४॥  
  
रमानाथो महीभर्ता भूधरः पुरुषोत्तमः ।  
चोळपुत्रप्रियः शान्तो ब्रह्मादीनां वरप्रदः ॥ ५॥  
  
श्रीनिधिः सर्वभूतानां भयकृद्भयनाशनः ।  
श्रीरामो रामभद्रश्च भवबन्धैकमोचकः ॥ ६॥  
  
भूतावासो गिरावासः श्रीनिवासः श्रियःपतिः ।  
अच्युतानन्तगोविन्दो विष्णुर्वेङ्कटनायकः ॥ ७॥  
  
सर्वदेवैकशरणं सर्वदेवैकदैवतम् ।  
समस्तदेवकवचं सर्वदेवशिखामणिः ॥ ८॥  
  
इतीदं कीर्तितं यस्य विष्णोरमिततेजसः ।  
त्रिकाले यः पठेन्नित्यं पापं तस्य न विद्यते ॥ ९॥  
  
राजद्वारे पठेद्घोरे सङ्ग्रामे रिपुसङ्कटे ।  
भूतसर्पपिशाचादिभयं नास्ति कदाचन ॥ १०॥  
  
अपुत्रो लभते पुत्रान् निर्धनो धनवान् भवेत् ।  
रोगार्तो मुच्यते रोगाद् बद्धो मुच्येत बन्धनात् ॥ ११॥  
  
यद्यदिष्टतमं लोके तत्तत्प्राप्नोत्यसंशयः ।  
ऐश्वर्यं राजसम्मानं भक्तिमुक्तिफलप्रदम् ॥ १२॥  
  
विष्णोर्लोकैकसोपानं सर्वदुःखैकनाशनम् ।  
सर्वैश्वर्यप्रदं नॄणां सर्वमङ्गलकारकम् ॥ १३॥  
  
मायावी परमानन्दं त्यक्त्वा वैङ्कुण्ठमुत्तमम् ।  
स्वामिपुष्करिणीतीरे रमया सह मोदते ॥ १४॥  
  
कल्याणाद्भुतगात्राय कामितार्थप्रदायिने ।  
श्रीमद्वेङ्कटनाथाय श्रीनिवासाय ते नमः ॥ १५॥  
  
वेङ्कटाद्रिसमं स्थानं ब्रह्माण्डे नास्ति किञ्चन ।  
वेङ्कटेशसमो देवो न भूतो न भविष्यति ॥ १६॥  
  
॥ इति ब्रह्माण्डपुराणे ब्रह्मनारदसंवादे श्रीवेङ्कटेशस्तोत्रं सम्पूर्णम् ॥  
  
  
Encoded and proofread by Dhananjay Naniwadekar nani345 at gmail.com  
  
