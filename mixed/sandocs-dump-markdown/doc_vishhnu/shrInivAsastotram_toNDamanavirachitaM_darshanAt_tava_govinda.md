+++
"Text title" = "shrInivAsastotram by Thondaman"
"File name" = "shrInivAsastotramThondaman.itx"
itxtitle = "shrInivAsastotram (toNDamanavirachitaM darshanAt tava govinda)"
engtitle = "shrInivAsastotram by Thondaman"
Category = "vishhnu, venkateshwara, vishnu"
Location = "doc_vishhnu"
Sublocation = "vishhnu"
SubDeity = "venkateshwara"
Author = "King Thondaman"
Language = "Sanskrit"
Subject = "philosophy/hinduism/religion"
"Transliterated by" = "NA"
"Proofread by" = "NA, PSA Easwaran psaeaswaran at gmail.com"
Indexextra = "(audio)"
"Latest update" = "May 15, 2017"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "श्रीनिवासस्तोत्रम् (तोण्डमनविरचितं दर्शनात् तव गोविन्द)"

+++
  
 श्रीनिवासस्तोत्रम्   
  
ॐ  
दर्शनात्तव गोविन्द नाधिकं वर्धते हरे ।  
त्वां भजन्ति सुराध्यक्षं वेदवेद्यं पुरातनम् ॥ १॥  
  
मुनयो मनुजश्रेष्ठाः तच्छ्रुत्वाहमिहागतः ।  
स्वामिन्नच्युत गोविन्द पुराणपुरुषोत्तम ॥ २॥  
  
अपाकृतशरीरोऽसि लीलामानुषविग्रहः ।  
त्वामेव सृष्टिकरणे पालने हरणे हरे ॥ ३॥  
  
कारणं प्रकृतिर्योनीं वदन्ति च मनीषिणः ।  
जगदेकार्णवं कृत्वा भवानेकत्वमाप्य च ॥ ४॥  
  
जीवकोटिधनं देव जठरे परिपूरयन् ।  
क्रीडते रमया सार्धं रमणीयाङ्गविक्रमः ॥ ५॥  
  
सहस्रशीर्षा पुरुषः सहस्राक्षः सहस्रपात् ।  
त्वन्मुखात् विप्रनिचयो बाहुभ्यां क्षत्रमण्डलम् ॥ ६॥  
  
ऊरुभ्यामभवन्वैश्याः  पद्भ्यां शुद्राः प्रकीर्तिताः ।  
प्रभुत्वं सर्वलोकानां देवानामपि योगिनां ॥ ७॥  
  
अन्तर्दृष्टितरस्त्वं हि बहिर्दृष्टिकरो भवान् ।  
नमः श्रीवेङ्कटेशाय नमो ब्रह्मोदराय च ॥ ८॥  
  
नमो नाथाय कान्ताय रमायाः पुण्यमूर्तये ।  
नमः शान्ताय कृष्णाय नमस्तेऽद्भुतकर्मणे ॥ ९॥  
  
अपाकृतशरीराय श्रीनिवासाय ते नमः ।  
अनन्तमूर्तये नित्यमनन्तशिरसे नमः ॥ १०॥  
  
अनन्तबाहवे श्रीमन् अनन्ताय नमो नमः ।  
सरीसृपगिरीशाय परबह्म नमो नमः ॥ ११॥  
  
पन्नगाचलवासाय परबह्म नमो नमः ।  
इति स्तुत्वा श्रीनिवासं कमनीयकलेवरम् ॥ १२॥  
  
स्तोत्रेणानेन सुप्रीतः तोण्डमानकृतेन च ।  
सन्तुष्टः प्राह गोविन्दः श्रीमन्तं दाससत्तमम् ॥ १३॥  
  
श्रीनिवास उवाच -  
राजन्मे मङ्गलस्तोत्रं कृतं परमपावनम्  ।  
अनेन स्तवराजेन मामर्चयन्ति ये जनाः ॥ १४॥  
  
तेषां तु मम सालोक्यं भविष्यति न संशयः ।  
  
इति तोण्डामनविरचितं श्रीनिवासस्तोत्रं सम्पूर्णम् ।  
  
NA, PSA Easwaran psaeaswaran at gmail.com  
  
