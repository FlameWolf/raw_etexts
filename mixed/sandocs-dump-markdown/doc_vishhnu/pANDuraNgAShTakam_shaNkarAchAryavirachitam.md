+++
"Text title" = "pANDurangAShTakam"
"File name" = "panduranga8.itx"
itxtitle = "pANDuraNgAShTakam (shaNkarAchAryavirachitam)"
engtitle = "Pandurangashtakam"
Category = "aShTaka, vishhnu, krishna, vishnu, shankarAchArya"
Location = "doc_vishhnu"
Sublocation = "vishhnu"
SubDeity = "krishna"
Author = "Shankaracharya"
Language = "Sanskrit"
Subject = "Hinduism/religion/traditional"
"Transliterated by" = "NA"
"Proofread by" = "Sunder Hattangadi sunderh at hotmail.com"
Indexextra = "(meaning)"
"Latest update" = "April 4, 2020"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "पाण्डुरण्गाष्टकम् (शण्कराचार्यविरचितम्)"

+++
  
 पाण्डुरङ्गाष्टकं   
  
महायोगपीठे तटे भीमरथ्या  
वरं पुण्डरीकाय दातुं मुनीन्द्रैः ।  
समागत्य तिष्ठन्तमानंदकंदं  
परब्रह्मलिङ्गं भजे पाण्डुरङ्गम् ॥ १॥  
  
तटिद्वाससं नीलमेघावभासं  
रमामंदिरं सुंदरं चित्प्रकाशम् ।  
वरं त्विष्टकायां समन्यस्तपादं  
परब्रह्मलिङ्गं भजे पाण्डुरङ्गम् ॥ २॥  
  
प्रमाणं भवाब्धेरिदं मामकानां  
नितम्बः कराभ्यां धृतो येन तस्मात् ।  
विधातुर्वसत्यै धृतो नाभिकोशः  
परब्रह्मलिङ्गं भजे पाण्डुरङ्गम् ॥ ३॥  
  
स्फुरत्कौस्तुभालङ्कृतं कण्ठदेशे  
श्रिया जुष्टकेयूरकं श्रीनिवासम् ।  
शिवं शांतमीड्यं वरं लोकपालं  
परब्रह्मलिङ्गं भजे पाण्डुरङ्गम् ॥ ४॥  
  
शरच्चंद्रबिंबाननं चारुहासं  
लसत्कुण्डलाक्रांतगण्डस्थलांतम् ।  
जपारागबिंबाधरं कञ्जनेत्रं  
परब्रह्मलिङ्गं भजे पाण्डुरङ्गम्॥ ५॥  
  
किरीटोज्वलत्सर्वदिक्प्रांतभागं  
सुरैरर्चितं दिव्यरत्नैरनर्घैः ।  
त्रिभङ्गाकृतिं बर्हमाल्यावतंसं  
परब्रह्मलिङ्गं भजे पाण्डुरङ्गम्॥ ६॥  
  
विभुं वेणुनादं चरंतं दुरंतं  
स्वयं लीलया गोपवेषं दधानम् ।  
गवां बृन्दकानन्ददं चारुहासं  
परब्रह्मलिङ्गं भजे पाण्डुरङ्गम् ॥ ७॥  
  
अजं रुक्मिणीप्राणसञ्जीवनं तं  
परं धाम कैवल्यमेकं तुरीयम् ।  
प्रसन्नं प्रपन्नार्तिहं देवदेवं  
परब्रह्मलिङ्गं भजे पाण्डुरङ्गम् ॥ ८॥  
  
स्तवं पाण्डुरंगस्य वै पुण्यदं ये  
पठन्त्येकचित्तेन भक्त्या च नित्यम् ।  
भवांभोनिधिं ते वितीर्त्वान्तकाले  
हरेरालयं शाश्वतं प्राप्नुवन्ति ॥  
  
॥ इति श्रीमत्परमहंसपरिव्राजकाचार्यस्य  
   श्रीगोविन्दभगवत्पूज्यपादशिष्यस्य  
   श्रीमच्छङ्करभगवतः कृतौ  
   पाण्डुरङ्गाष्टकं सम्पूर्णम् ॥  
  
  
  
  
