+++
"Text title" = "parashurAmAShTAvi.nshatinAmastotram"
"File name" = "parashuraama28.itx"
itxtitle = "parashurAmAShTAvi.nshatinAmastotram"
engtitle = "parashurAmAShTAvi.nshatinAmastotram"
Category = "vishhnu, dashAvatAra, stotra, vishnu"
Location = "doc_vishhnu"
Sublocation = "vishhnu"
SubDeity = "dashAvatAra"
Texttype = "stotra"
Author = "Traditional"
Language = "Sanskrit"
Subject = "philosophy/hinduism/religion"
"Transliterated by" = "WebD"
"Proofread by" = "Ravin Bhalekar ravibhalekar at hotmail.com"
"Latest update" = "January 10, 2005"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "परशुरामाष्टाविंशतिनामस्तोत्रम्"

+++
  
 परशुरामाष्टाविंशतिनामस्तोत्रम्   
  
श्री गणेशाय नमः ।  
ऋषिरुवाच ।  
यमाहुर्वासुदेवांशं हैहयानां कुलान्तकम् ।  
त्रिःसप्तकृत्वो य इमां चक्रे निःक्षत्रियां महीम् ॥ १॥  
  
दुष्टं क्षत्रं भुवो भारमब्रह्मण्यमनीनशत् ।  
तस्य नामानि पुण्यानि वच्मि ते पुरुषर्षभ ॥ २॥  
  
भूभारहरणार्थाय मायामानुषविग्रहः ।  
जनार्दनांशसम्भूतः स्थित्युत्पत्त्यप्ययेश्वरः ॥ ३॥  
  
भार्गवो जामदग्न्यश्च पित्राज्ञापरिपालकः ।  
मातृप्राणप्रदो धीमान् क्षत्रियान्तकरः प्रभुः ॥ ४॥  
  
रामः परशुहस्तश्च कार्तवीर्यमदापहः ।  
रेणुकादुःखशोकघ्नो विशोकः शोकनाशनः ॥ ५॥  
  
नवीननीरदश्यामो रक्तोत्पलविलोचनः ।  
घोरो दण्डधरो धीरो ब्रह्मण्यो ब्राह्मणप्रियः ॥ ६॥  
  
तपोधनो महेन्द्रादौ न्यस्तदण्डः प्रशान्तधीः ।  
उपगीयमानचरितः सिद्धगन्धर्वचारणैः ॥ ७॥  
  
जन्ममृत्युजराव्याधिदुःखशोकभयातिगः ।  
इत्यष्टाविंशतिर्नाम्नामुक्ता स्तोत्रात्मिका शुभा ॥ ८॥  
  
अनया प्रीयतां देवो जामदग्न्यो महेश्वरः ।  
नेदं स्तोत्रमशान्ताय नादान्तायातपस्विने ॥ ९॥  
  
नावेदविदुषे वाच्यमशिष्याय खलाय च ।  
नासूयकायानृजवे न चानिर्दिष्टकारिणे ॥ १०॥  
  
इदं प्रियाय पुत्राय शिष्यायानुगताय च ।  
रहस्यधर्मो वक्तव्यो नान्यस्मै तु कदाचन ॥ ११॥  
  
॥ इति परशुरामाष्टाविंशतिनामस्तोत्रं सम्पूर्णम् ॥  
  
  
Proofread by Ravin Bhalekar ravibhalekar@hotmail.com  
