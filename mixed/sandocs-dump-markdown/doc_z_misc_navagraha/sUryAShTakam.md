+++
"Text title" = "sUryAShTakam"
"File name" = "sUryAShTakam.itx"
itxtitle = "sUryAShTakam"
engtitle = "sUryAShTakam"
Category = "aShTaka, navagraha"
Location = "doc_z_misc_navagraha"
Sublocation = "navagraha"
Language = "Sanskrit"
Subject = "Hinduism/religion/traditional"
"Transliterated by" = "NA"
"Proofread by" = "NA"
Indexextra = "(Translations 1, 2, 3)"
"Latest update" = "November 25, 2006"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "सूर्याष्टकम्"

+++
  
 सूर्याष्टकम्   
॥ श्री गणेशाय नमः ॥  
  
साम्ब उवाच ॥  
  
आदिदेव नमस्तुभ्यं प्रसीद मम भास्कर ।  
दिवाकर नमस्तुभ्यं प्रभाकर नमोऽस्तुते ॥ १॥  
  
सप्ताश्वरथमारूढं प्रचण्डं कश्यपात्मजम् ।  
श्वेतपद्मधरं देवं तं सूर्यं प्रणमाम्यहम् ॥ २॥  
  
लोहितं रथमारूढं सर्वलोकपितामहम् ।  
महापापहरं देवं तं सूर्यं प्रणमाम्यहम् ॥ ३॥  
  
त्रैगुण्यं च महाशूरं ब्रह्माविष्णुमहेश्वरम् ।  
महापापहरं देवं तं सूर्यं प्रणमाम्यहम् ॥ ४॥  
  
बृंहितं तेजःपुञ्जं च वायुमाकाशमेव च ।  
प्रभुं च सर्वलोकानां तं सूर्यं प्रणमाम्यहम् ॥ ५॥  
  
बन्धूकपुष्पसङ्काशं हारकुण्डलभूषितम् ।  
एकचक्रधरं देवं तं सूर्यं प्रणमाम्यहम् ॥ ६॥  
  
तं सूर्यं जगत्कर्तारं महातेजःप्रदीपनम् ।  
महापापहरं देवं तं सूर्यं प्रणमाम्यहम् ॥ ७॥  
  
तं सूर्यं जगतां नाथं ज्ञानविज्ञानमोक्षदम् ।  
महापापहरं देवं तं सूर्यं प्रणमाम्यहम् ॥ ८॥  
  
सूर्याष्टकं पठेन्नित्यं ग्रहपीडाप्रणाशनम् ।  
अपुत्रो लभते पुत्रं दरिद्रो धनवान्भवेत् ॥ ९॥  
  
आमिशं मधुपानं च यः करोति रवेर्दिने ।  
सप्तजन्म भवेद्रोगी प्रतिजन्म दरिद्रता ॥ १०॥  
  
स्त्रीतैलमधुमांसानि यस्त्यजेत्तु रवेर्दिने ।  
न व्याधिः शोकदारिद्र्यं सूर्यलोकं स गच्छति ॥ ११॥  
  
इति श्रीसूर्याष्टकस्तोत्रं सम्पूर्णम् ॥  
  
  
  
