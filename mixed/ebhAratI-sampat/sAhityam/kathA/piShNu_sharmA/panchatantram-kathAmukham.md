+++
TITLE = "पञ्चतन्त्रम्-कथामुखम्"
AUTHOR = "पिष्णु शर्मा"
DOMAIN = "साहित्यम्"
SUB-DOMAIN = "कथा"
LANGUAGE = "संस्कृतम्"
"BOOKS CONTRIBUTOR" = "राष्ट्रियसंस्कृतविश्वविद्यालयः, तिरुपतिः"
"SERIAL NO." = "Ebharati-2768"
url = "https://www.ebharatisampat.in/readbook3.php?bookid=NjkwNDIwOTk1NzE3NTYy&pageno=MjI0MjQyNjk5NTk="
title = "पञ्चतन्त्रम्-कथामुखम्"

+++
[[पञ्चतन्त्रम्-कथामुखम्	Source: [EB](https://www.ebharatisampat.in/readbook3.php?bookid=NjkwNDIwOTk1NzE3NTYy&pageno=MjI0MjQyNjk5NTk=)]]

\[



         **॥ श्रीः ॥  
         पञ्चतन्त्रम्      
        \[ कथामुखम् \]**




 ब्रह्मा रुद्रः कुमारो हरिवरुणयमा वह्निरिन्द्रः कुबेर-  
श्चन्द्रादित्यौ सरस्वत्युदधियुगनगा वायुरुर्वी भुजङ्गाः।  
 सिद्धा नद्योऽश्विनौ श्रीर्दितिरदितिसुता मातरश्चण्डिकाद्याः  
 वेदास्तीर्थानि यज्ञा गणवसुमुनयः पान्तु नित्यग्रहाश्च ॥ 1 ॥  
 मनवे वाचस्पतये शुक्राय पराशराय ससुताय।  
 चाणक्याय च विदुषे नमोऽस्तु नयशास्त्रकर्तृभ्यः ॥ 2 ॥  
 सकलार्थशास्त्रसारं जगति समालोक्य विष्णुशर्मेदम्।  
 तन्त्रैः पञ्चभिरेतच्चकार सुमनोहरं शास्त्रम् ॥ 3 ॥  
 तद्यथाऽनुश्रूयते-अस्ति दाक्षिणात्ये जनपदे महिलारोप्यं नाम नगरम्।  
तत्र सकलार्थिकल्पद्रुमः प्रवरमुकुटमणिमरीचिमञ्जरीचयचर्चितचरणयुगलः सकलकलापारंगतोऽमरशक्तिर्नाम राजा बभूव।  
तस्य त्रयः पुत्राः परमदुर्मेधसो बहुशक्तिरुग्रशक्तिरनन्तशक्तिश्चेति नामानो बभूवुः।  
अथ राजा ताञ्छास्त्रविमुखानालोक्य सचिवानाहूय प्रोवाच-”भोः ! ज्ञातमेतद्भवद्भिर्यन्ममैते पुत्राः शास्त्रविमुखाः, विवेकरहिताश्च। तदेतान्पश्यतो मे महदपि राज्यं न सौख्यमावहति।  
  अथवा साध्विदमुच्यते-  
 अजातमृतमूर्खेभ्यो मृताजातौ सूतौ वरम्।  
 यतस्तौ स्वल्पदुःखाय यावज्जीवं जडो दहेत् ॥ 4 ॥  
 वरं गर्भस्रावो वरमृतुषु नैवाभिगमनं  
      वरं जातः प्रेतो वरमपि च कन्यैव जनिता।  
 वरं वन्ध्या भार्या वरमपि च गर्भेषु वसति  
 र्न चाविद्वान्रूपद्रविणगुणयुक्तोऽपि तनयः ॥ 5 ॥  
 किं तया क्रियते धेन्वा या न सूते न दुग्धदा।  
 कोऽर्थः पुत्रेण जातेन यो न विद्वान्न भक्तिमान् ॥ 6 ॥  
 वरमिह वा सुतमरणं मा मूर्खत्वं कुलप्रसूतस्य।  
 येन विबुधजनमध्ये जारज इव लज्जते मनुजः ॥ 7 ॥  
 गुणिगणगणनारम्भे न पतति कठिनी ससंभ्रमा यस्य।  
 तेनाम्बा यदि सुतिनी वद वन्ध्या कीदृशी भवति ॥ 8 ॥  
 तदेतेषां यथा बुद्धिप्रकाशो भवति तथा कोऽप्युपायोऽनुष्ठीयताम्।  
 अत्र च मद्दत्तानां वृत्तिं भुञ्जानानां पण्डितानां पञ्चशती तिष्ठति।  
 ततो यथा मम मनोरथाः सिद्धिं यान्ति तथाऽनुष्ठीयताम्” इति।  
 तत्रैकः प्रोवाच- ”देव ! द्वादशभिर्वर्षैर्व्याकरणं श्रूयते, ततो धर्मशास्त्राणि मन्वादीनि,अर्थशास्त्राणि चाणक्यादीनि,कामशास्त्राणि वात्स्यायनादीनि।  
 एवं च ततो धर्मार्थकामशास्त्राणि ज्ञायन्ते।  
 ततः प्रतिबोधनं भवति।”  
 अथ तन्मध्यतो सुमतिर्नाम सचिवः प्राह- ”अशाश्वतोऽयं जीवितव्यविषयः।  
 प्रभूतकालज्ञेयानि शब्दशास्त्राणि।  
 तत्संक्षेपमात्र शास्त्रं किंचिदेतेषां प्रबोधनार्थं चिन्त्यताम् इति। उक्तं च यतः-  
 अनन्तपारं किल शब्दशास्त्रं स्वल्पं तथाऽऽयुर्बहवश्च विघ्नाः।  
 सारं ततो ग्राहमपास्य फल्गु हंसैर्यथा क्षीरमिवाम्बुमध्यात् ॥ 9 ॥  
 तदत्रास्ति विष्णुशर्मा नाम ब्राह्मणः सकलशास्त्रपारंगमः, छात्रसंसदि लब्धकीर्तिः।  
 तस्मै समर्पयतु एतान्।  
 नूनं स एतान् द्राक्प्रबुद्धान् करिष्यति” इति।  
 स राजा तदाकर्ण्य विष्णुशर्माणमाहूय प्रोवाच-  
 ”भो भगवन् ! मदनुग्रहार्थमेतानर्थशास्त्रं प्रति द्राग्यथानन्यसदृशान्विदधासि तथा कुरु,  
 तदाऽहं त्वां शासनशतेन योजयिष्यामि।”  
   अथ विष्णुशर्मा तं राजानमूचे-”देव ! श्रूयतां मे तथ्यवचनं,  
 नाहं विद्याविक्रयं शासनशतेनापि करोमि।  
 पुनरेतांस्तव पुत्रान्मासषट्केन यदि नीतिशास्त्रज्ञान्न करोमि, ततः स्वनामत्यागं करोमि।  
 किं बहुना, श्रूयतां ममैष सिंहनादः।  
 नाऽहमर्थलिप्सुर्ब्रवीमि।  
 ममाऽशीतिवर्षस्य व्यावृत्तसर्वेन्द्रियार्थस्य न किंचिदर्थेन प्रयोजनम्।  
 किन्तु त्वत्प्रार्थनासिद्ध्यर्थं सरस्वतीविनोदं करिष्यामि।  
 तल्लिख्यतामद्यतनो दिवसः।  
 यद्यहं षड्मासाभ्यन्तरे तव पुत्रान्नयशास्त्रं प्रत्यनन्यसदृशान्न करिष्यामि, ततो नार्हति देवो देवमार्गं संदर्शयितुम्।”  
 अथासौ राजा तां ब्राह्मणस्याऽसंभाव्यां प्रतिज्ञां श्रुत्वा ससचिवः प्रहृष्टः, विस्मयान्वितस्तस्मै सादरं तान्कुमारान्समर्प्य परां निवृत्तिमाजगाम।  
विष्णुशर्माऽपि तानादाय तदर्थं मित्रभेदमित्रप्राप्तिकाकोलूकीय लब्धप्रणाशापरीक्षितकारकाणि चेति पञ्चतन्त्राणि रचयित्वा पाठितास्ते राजपुत्राः।  
तेऽपि तान्यधीत्य मासषट्केन यथोक्ताः संवृत्ताः।  
ततः प्रभृत्येतत्पञ्चतन्त्रकं नाम नीतिशास्त्रं बालवबोधनार्थं भूतले प्रवृत्तम्।  
 किं बहुना-  
 अधीते य इदं नित्यं नीतिशास्त्रं शृणोति च।  
 न पराभवमाप्नोति शक्रादपि कदाचन ॥ 10 ॥  
  ॥ इति कथामुखम् ॥  


![](include/loader.gif) **Please Wait....**

**End Of Book**

\]
