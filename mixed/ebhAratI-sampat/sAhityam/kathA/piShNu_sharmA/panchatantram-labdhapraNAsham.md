+++
title = "पञ्चतन्त्रम्-लब्धप्रणाशम्"
author = "पिष्णु शर्मा"
domain = "साहित्यम्"
sub-domain = "कथा"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-2772"
source_url = "https://www.ebharatisampat.in/readbook3.php?bookid=NDg3Mzk5Mzg1MTAxNjYy&pageno=MjI0MjQyNjk5NTk="

+++
[[पञ्चतन्त्रम्-लब्धप्रणाशम्	Source: [EB](https://www.ebharatisampat.in/readbook3.php?bookid=NDg3Mzk5Mzg1MTAxNjYy&pageno=MjI0MjQyNjk5NTk=)]]

\[



**       पञ्चतन्त्रे-  
   अथ लब्धप्रणाशम् :  
    ( चतुर्थ तन्त्रम् )**




अथेदमारभ्यते लब्धप्रणाशं नाम चतुर्थं तन्त्रं, यस्यायमादिमः श्लोकः -  
समुत्पन्नेषु कार्येषु बुद्धिर्यस्य न हीयते ।  
स एव दुर्गं तरति जलस्थो वानरो यथा ॥ 1 ॥  
तद्यथानुश्रूयते -  
  अस्ति कस्मिंश्चित्समुद्रोपकण्ठे महाञ्जम्बूपादपः सदाफलः । तत्र च रक्तमुखो नाम वानरः प्रतिवसति स्म । तत्र च तस्य तरोरधः कदाचित्करालमुखो नाम मकरः समुद्रसलिलान्निष्क्रम्य सुकोमलबालुकासनाथे तीरोपान्ते न्यविशत् ।  
 ततश्च रक्तमुखेन स प्रोक्तः - "भोः ! भवान् समभ्यागतोऽतिथिः, तद्भक्षयतु मया दत्तान्यमृततुल्यानि जम्बूफलानि। उक्तञ्च -  
  प्रियो वा यदि वा द्वेष्यो मूर्खो वा यदि पण्डितः ।  
  वैश्वदेवान्तमापन्नः सोऽतिथिः स्वर्गसंक्रमः ॥ 2 ॥  
  न पृच्छेच्चरणं गोत्रं न च विद्यां कुलं न च ।  
  अतिथिं वैश्वदेवान्ते श्राद्धे च मनुरब्रवीत् ॥ 3 ॥  
  दूरमार्गश्रमश्रान्तं वैश्वदेवान्तमागतम् ।  
  अतिथिं पूजयेद्यस्तु स याति परमां गतिम् ॥ 4 ॥  
  अपूजितोऽतिथिर्यस्य गृहाद्याति विनिःश्वसन् ।  
  गच्छन्ति विमुखास्तस्य पितृभिः सह देवताः " ॥ 5 ॥  
एवमुक्त्वा तस्मै जम्बूफलानि ददौ । सोऽपि तानि भक्षयित्वा तेन सह चिरं गोष्ठीसुखमनूभूय, भूयोऽपि स्वभवनमगात् ।  
 एवं नित्यमेव तौ वानरमकरौ जम्बूच्छायास्थितौ विविधशास्त्रगोष्ठ्या कालं नयन्तौ सुखेन तिष्ठतः । सोऽपि मकरो भक्षितशेषाणि जम्बूफलानि गृहं गत्वा स्वपत्न्याः प्रयच्छति ।  
 अथान्यस्मिन् दिवसे तया स पृष्टः - "नाथ ! क्वैवंविधान्यमृतफलानि प्राप्नोषि ?"  
   स आह - "भद्रे ! ममास्ति परमसुहृद्रक्तमुखो नाम वानरः, स प्रीतिपूर्वमिमानि फलानि प्रयच्छति।"  
 अथ तयाभिहितं - "यः सदैवामृतप्रायाणीदृशानि फलानि भक्षयति, तस्य हृदयममृतमयं भविष्यति । तद्यदि मया भार्यया ते प्रयोजनं, ततस्तस्य हृदयं मह्यं प्रयच्छ, येन तद्भक्षयित्वा जरामरणरहिता त्वया सह भोगान्भुनज्मि ।" स आह - "भद्रे ! मा मैवं वद । यतः स प्रतिपन्नोऽस्माकं भ्राता । अपरं फलदाता । ततो व्यापादयितुं न शक्यते । तत्त्यजैनं मिथ्याग्रहम् । उक्तञ्च -  
  एकं प्रसूयते माता द्वितीयं वाक् प्रसूयते ।  
  वाग्जातमधिकं प्रोचुः सोदर्यादपि बान्धवात्" ॥ 6 ॥  
अथ मकर्याह – ”त्वया कदाचिदपि मम वचनं नान्यथा कृतम्, तन्नूनं सा वानरी भविष्यति । यतस्तस्या अनुरागतः सकलमपि दिनं तत्र गमयसि । तत्त्वं ज्ञातो मया सम्यक् । यतः -  
 साह्लादं वचनं प्रयच्छसि न मे नो वाञ्छितं किञ्चन,  
 प्रायः प्रोच्छ्वसिषि द्रुतं हुतवहज्वालासमं रात्रिषु ।  
 कण्ठाश्लेषपरिग्रहे शिथिलता यन्नादराच्चुम्बसे,  
 तत्ते धूर्त्त हृदि स्थिता प्रियतमा काचिन्ममेवाऽपरा" ॥ 7 ॥  
सोऽपि पत्न्याः पादोपसंग्रहं कृत्वाऽङ्कोपरि निधाय तस्याः कोपकोटिमापन्नायाः सुदीनमुवाच -  
  "मयि ते पादपतिते किङ्करत्वमुपागते ।  
  त्वं प्राणवल्लभे ! कस्मात्कोपने ! कोपमेष्यसि" ॥ 8 ॥  
सापि तद्वचनमाकर्ण्याश्रुप्लुतमुखी तमुवाच -  
सार्द्धं मनोरथशतैस्तव धूर्त्त ! कान्ता, सैव स्थिता मनसि कृत्रिमभावरम्या ।  
अस्माकमस्ति न कथञ्चिदिहावकाशस्तस्मात् कृतं चरणपातविडम्बनाभिः ॥ 9 ॥  
अपरं, सा यदि तव बल्लभा न भवति, तत्किं मया भणितोऽपि तां न व्यापादयसि ? अथ यदि स वानरस्तत्कस्तेन सह तव स्नेहः ? तत्किं बहुना, यदि तस्य हृदयं न भक्षयामि तर्हि मया प्रायोपवेशनं कृतं विद्धि।"   
 एवं तस्यास्तं निश्चयं ज्ञात्वा, चिन्ताव्याकुलितहृदयः सः प्रोवाच - "अहो, साध्विदमुच्यते -  
   वज्रलेपस्य मूर्खस्य नारीणां कर्कटस्य च ।  
   एको ग्रहस्तु मीनानां नीलीमद्यपयोस्तथा ॥ 10 ॥  
तत्किं करोमि ? कथं स मे वध्यो भवति" ? इति विचिन्त्य वानरपार्श्वमगमत् । वानरोऽपि चिरादायान्तं तं सोद्वेगमवलोक्य प्रोवाच---"भो मित्र ! किमद्य चिरवेलया समायातोऽसि ? कस्मात्साह्लादं नालपसि ? न सुभाषितानि पठसि ?"  
 स आह - "मित्र ! अहं तव भातृजायया निष्ठुरतरैर्वाक्यैरभिहितः – ”भोः कृतघ्न ! मा मे त्वं स्वमुखं दर्शय । यतस्त्वं प्रतिदिनं मित्रमपजीवसि, न च तस्य पुनः प्रत्युपकारं गृहदर्शनमात्रेणापि करोषि, तत्ते प्रायश्चित्तमपि नास्ति । उक्तञ्च -  
 ब्रह्मघ्ने च सुरापे च चौरे भग्नव्रते शठे ।  
 निष्कृतिविहिता सद्भिः कृतघ्ने नास्ति निष्कृतिः ॥ 11 ॥  
तत्त्वं मम देवरं गृहीत्वाद्य प्रत्युपकारार्थं गृहमानय, नो चेत्त्वया सह मे परलोके दर्शनम् इति । तदहं तयैवं प्रोक्तस्तव सकाशमागतः । तदद्य तया सह त्वदर्थे कलाहायतो ममेयती वेला विलग्ना । तदागच्छ मे गृहम् । तव भ्रातृपत्नी रचितचतुष्का प्रगुणितवस्त्रमणिमाणिक्याद्युचिताभरणा द्वारदेशबद्धबन्दनमाला सोत्कण्ठा तिष्ठति ।"  
 मर्कट आह - "भो मित्र ! युक्तमभिहितं मद्भ्रातृपत्न्या । उक्तञ्च -  
  वर्जयेत् कौलिकाकारं मित्रं प्राज्ञतरो नरः ।  
  आत्मनः संमुखं नित्यं य आकर्षति लोलुपः ॥ 12 ॥  
तथा च -  
 ददाति प्रतिगृह्णणाति गुह्यमाख्याति पृच्छति ।  
 भुङ्क्ते भोजयते चैव षड्विधं प्रीतिलक्षणम् ॥ 13 ॥  
परं वयं वनचराः, युष्मदीयं च जलान्ते गृहम् । तत्कथं शक्यते तत्र गन्तुम्; तस्मात्तामपि मे भ्रातृपत्नीमत्रानय, येन प्रणम्य तस्या आशीर्वादं गृह्णामि ।" स आह - "भो मित्र ! अस्ति समुद्रान्तरे सुरम्ये पुलिनप्रदेशेऽस्मदीयं गृहम् । तन्मम पृष्ठमारुढः सुखेनाकुतोभयो गच्छ ।" सोऽपि तच्छ्रुत्वा सानन्दमाह - "भद्र ! यद्येवं तत्किं विलम्ब्यते; त्वर्यताम् । एषोऽहं तव पृष्ठमारूढः ।  
 तथानुष्ठितेऽगाधे जलधौ गच्छन्तं मकरमालोक्य भयत्रस्तमना वानरः प्रोवाच
-  
 "भ्रातः ! शनैः शनैर्गम्यताम्, जलकल्लोलैः प्लाव्यते मे शरीरम्।"   
 तदाकर्ण्य मकरश्चिन्तयामास - "असावगाधं जलं प्राप्तो मे वशः सञ्जातः ! मत्पृष्ठगतस्तिलमात्रमपि चलितुं न शक्नोति; तस्मात्कथयाम्यस्य निजाभिप्रायं, येनाभीष्टदेवतास्मरणं करोति । आह च - "मित्र ! त्वं मया वधाय समानीतो भार्यावाक्येन विश्वास्य । तत्स्मर्यतामभीष्टदेवता ।"  
 स आह - "भ्रातः ! किं मया तस्यास्तवापि च अपकृतं, येन मे वधोपायश्चिन्तितः ?" मकर आह - "भोः ! तस्यास्तावत्तव हृदयस्यामृतमयफलरसास्वादनमिष्टस्य भक्षणे दोहदः सञ्जातः, तेनैतदनुष्ठितम् ।" प्रत्युत्पन्नमतिर्वानरः आह - "भद्र ! यद्येवं, तत्किं त्वया मम तत्रैव न व्याहृतम्, येन स्वहृदयं जम्बूकोटरे सदा एव मया यत्सुगुप्तं कृतं तद्भ्रातृपत्न्या अर्पयामि । त्वयाहं शून्यहृदयोऽत्र कस्मादानीतः ?”  
तदाकर्ण्य मकरः सानन्दमाह - "भद्र ! यद्येवं, तदर्पय मे हृदयं, येन सा दुष्टपत्नी तद्भक्षयित्वानशनादुत्तिष्ठति । अहं त्वां तमेव जम्बूपादपं प्रापयामि" एवमुक्त्वा निवृत्त्य जम्बूतलमगात् ।  
 वानरोऽपि कथमपि जल्पितविविधदेवतोपचारपूजस्तीरमासादितवान् । ततश्च दीर्घतरचङ्क्रमणेन तमेव जम्बूपादमारूढश्चिन्तयामास - "अहो,
लब्धास्तावत्प्राणाः । अथवा साध्विदमुच्यते -  
  न विश्वसेदविश्वस्ते विश्वतेऽपि न विश्वसेत् ।  
  विश्वासाद्भयमुत्पन्नं मूलान्यपि निकृन्तति ॥ 14 ॥  
तन्ममैतदद्य पुनर्जन्मदिनमिव सञ्जातम्," इति चिन्तयमानं मकर आह - "भो मित्र ! अर्पय तद्धृदयं, यथा ते भ्रातृपत्नी भक्षयित्वानशनादुत्तिष्ठति ।  
" अथ विहस्य, निर्भर्त्सयन् वानरस्तमाह - "धिग्धिङ्मूर्ख ! विश्वासघातक ! किं कस्यचिद्धृदयद्वयं भवति, तदाशु गम्यतां जम्बूवृक्षस्याधस्तलात्, न भूयोऽपि त्वयात्रागन्तव्यम् । उक्तञ्च यतः -  
 सकृद्दुष्टं च यो मित्रं पुनः सन्धातुमिच्छति ।  
 स मृत्युमुपगृह्णाति गर्भमश्वतरी यथा ॥ 15 ॥  
तच्छ्रुत्वा मकरः सविलक्षं चिन्तितवान् - "अहो, मयातिमूढेन किमस्य स्वचित्ताभिप्रायो निवेदितः ?, तद्यद्यसौ पुनरपि कथञ्चिद्विश्वासं गच्छति तद्भूयोऽपि विश्वासयामि"। आह च - "मित्र ! हास्येन मया तेऽभिप्रायो लब्धः, तस्या न किञ्चित्तव हृदयेन प्रयोजनम् । तदागच्छ प्राघुणिकन्यायेन अस्मद्गृहम् । तव भ्रातृपत्नी सोत्कण्ठा वर्तते ।"  
 वानर आह - "भो दुष्ट ! गम्यताम् । अधुना नाहमागमिष्यामि । उक्तञ्च -  
  बुभुक्षितः किं न करोति पापं,  
  क्षीणा नरा निष्करुणा भवन्ति ।  
 आख्याहि भद्रे ! प्रियदर्शनस्य,  
 न गङ्गदत्तः पुनरेति कूपम्" ॥ 16 ॥

  \[ १ \]  
( गङ्गदत्तप्रियदर्शनयोः कथा )  
कस्मिंश्चित्कूपे गङ्गदत्तो नाम मण्डूकराजः प्रतिवसति स्म । स कदाचिद्दायादैरुद्वेजितोऽरघट्टघटीमारुह्य निष्क्रान्तः । अथ तेन चिन्तितं यत् - "कथं तेषां दायादानां मया प्रत्यपकारः कर्त्तव्यः ? उक्तञ्च -  
 आपदि येनापकृतं येन च हसितं दशासु विषमासु ।  
 अपकृत्य तयोरुभयोः पुनरपि जातं नरं मन्ये ॥ 17 ॥  
एवं चिन्तयन् बिले प्रविशन्तं प्रियदर्शनाभिधं कृष्णसर्पमपश्यत् । तं दृष्ट्वा भूयोऽप्यचिन्तयत् यत् - "एनं तत्र कूपे नीत्वा, सकलदायादानामुच्छेदं करोमि । उक्तञ्च -  
 शत्रुणा योजयेच्छत्रुं बलिना बलवत्तरम् ।  
 स्वकार्याय यतो न स्यात्काचित् पीडाऽत्र तत्क्षये ॥ 18 ॥  
तथा च -  
शत्रुमुन्मूलयेत्प्राज्ञस्तीक्ष्णं तीक्ष्णेन शत्रुणा ।  
व्यथाकरं सुखार्थाय कण्टकेनैव कण्टकम्" ॥ 19 ॥  
एवं स विभाव्य विलद्वारं गत्वा तमाहूतवान् - "एह्यहि प्रियदर्शन ! एहि ।" तच्छ्रुत्वा सर्पः चिन्तयामास - "य एष मामाह्वयति, स स्वजातीयो न भवति । यतो नैषा सर्पवाणी । अन्येन केनापि सह मम मर्त्त्यलोके सन्धानं नास्ति । तदत्रैव दुर्गे स्थितस्तावतद्वेद्मि - कोऽयं भविष्यति ? उक्तञ्च -  
 यस्य न ज्ञायते शीलं न कुलं न च संश्रयः ।  
 न तेन सङ्गतिं कुर्यादित्युवाच बृहस्पतिः ॥ 20 ॥  
कदाचित्कोऽपि मन्त्रवाद्यौषधिचतुरो वा मामाहूय बन्धने क्षिपति, अथवा कश्चित् पुरुषो वैरमाश्रित्य कस्यचिद्भक्षणार्थे मामाह्वयति । आह च - "भोः, को भवान् ?" स आह - "अहं गङ्गदत्तो नाम मण्डूकाधिपतिस्वत्सकाशे मैत्र्यर्थमभ्यागतः ।" तच्छ्रुत्वा सर्प आह - भोः, अश्रद्धेयमेतद्यत्- तृणानां वह्निना सह सङ्गमः । उक्तञ्च -  
 यो यस्य जायते बध्यः स स्वप्नेऽपि कथञ्चन ।  
 न तत्समीपमभ्येति तत्किमेवं प्रजल्पसि ?" ॥ 21 ॥  
गङ्गदत्त आह - भोः ! सत्यमेतत् । स्वभाववैरी त्वमस्माकम्, पर परपरिभवात् प्राप्तोऽहं ते सकाशम् । उक्तञ्च -  
 सर्वनाशे न सञ्जाते प्राणानामपि संक्षये ।  
 अपि शत्रुं प्रणम्यापि रक्षेत्प्राणान् धनानि च ॥ 22 ॥  
सर्प आह - "कथय कस्मात्ते परिभवः ?"  
 स आह - "दायादेभ्यः ।" सोऽप्याह - "क्व ते आश्रयः - वाप्यां, कूपे, तडागे, ह्रदे वा ? तत्कथय स्वाश्रयम् ।" तेनोक्तम् - "पाषाणचयनिबद्धे कूपे ।" सर्प आह - "अहो अपदा वयम् । तन्नास्ति तत्र मे प्रवेशः । प्रविष्टस्य च स्थानं नास्ति, यत्र स्थितस्तव दायादान् व्यापादयामि । तद् गम्यताम् । उक्तञ्च -  
यच्छक्यं ग्रसितुं शस्तं ग्रस्तं परिणमेच्च यत् ।  
हितञ्च परिणामे यत्तदाद्यं भूतिमिच्छता” ॥ 23 ॥  
 गङ्गदत्त आह - "भोः ! समागच्छ त्वम् । अहं सुखोपायेन तत्र तव प्रवेशं कारयिष्यामि । तथा तस्य मध्ये जलोपान्ते रम्यतरं कोटरमस्ति, तत्र स्थितः त्वं लीलया दायादान् व्यापादयिष्यसि ।"  
 तच्छ्रुत्वा सर्पो व्यचिन्तयत् - "अहंम् तावत्परिणतवयाः कदाचित्कथञ्चिन्मूषकमेकं प्राप्नोमि । तत्सुखावहो जीवनोपायोऽयमनेन कुलाङ्गारेण मे दर्शित । तद् गत्वा तान् मण्डूकान् भक्षयामि" इति । अथवा साध्विदमुच्यते -  
  यो हि प्राणपरिक्षीणः सहायपरिवर्जितः ।  
  स हि सर्वसुखोपायां वृत्तिमारचयेद् बुधः ॥ 24 ॥  
एवं विचिन्त्य तमाह - "भो गङ्गदत्त ! यद्येवं तदग्रे भव, येन तत्र गच्छावः ।" गङ्गदत्त आह - "भोः प्रियदर्शन ! अहं त्वां सुखोपायेन तत्र नेष्यामि, स्थानं च दर्शयिष्यामि । परं त्वयाऽस्मत्परिजनो रक्षणीयः । केवलं यानहं तव दर्शयिष्यामि, ते एव भक्षणीयाः" इति । सर्प आह - "साम्प्रतं त्वं मे मित्रं जातम् । तन्न भेतव्यम् । तव वचनेन भक्षणीयास्ते दायादाः ।" एवमुक्त्वा बिलान्निष्क्रम्य तमालिङ्ग्य च, तेनैव सह प्रस्थितः ।  
अथ कूपमासाद्यरघट्टघटिकामार्गेण सर्पस्तेन सह तस्यालयं गतः । ततश्च गङ्गदत्तेन कृष्णसर्प कोटरे धृत्वा दर्शिताः ते दायादाः । ते च तेन शनैः शनै भक्षिताः । अथ मण्डूकाभावे सर्पेणाभिहितं - "भद्र ! निःशेषितास्ते रिपवः । तत्प्रयच्छान्यन्मे किञ्चिद्भोजनं यतोऽहं त्वयाऽत्रानीतः। गङ्गदत्त आह - "भद्र ! कृतं त्वया मित्रकृत्यं, तत्साम्प्रतमनेनैव घटिकायन्त्रमार्गेण गम्यताम्" इति ।  
सर्प आह - "भो गङ्गदत्त ! न सम्यगभिहितं त्वया । कथमहं तत्र गच्छामि ? मदीयबिलदुर्गमन्येन रुद्धं भविष्यति। तस्मादत्रस्थस्य मे मण्डूकमेकैकं स्ववर्गीयं प्रयच्छ, नो चेत् सर्वानपि भक्षयिष्यामि" इति ।  
 तच्छ्रुत्वा गङ्गदत्तो व्याकुलमना व्यचिन्तयत् - "अहो, किमेतन्मया कृतं सर्पमानयता ? तद्यदि निषेधयिष्यामि तत्सर्वानपि भक्षयिष्यति । अथवा युक्तमुच्यते -  
  योऽमित्रं कुरुते मित्रं वीर्याभ्यधिकमात्मनः ।  
  स करोति न सन्देहः स्वयं हि विषभक्षणम् ॥ 25 ॥  
तत्प्रयच्छाम्यस्यैवं प्रतिदिनं सुहृदम् ।  
उक्तञ्च -  
सर्वस्वहरणे शक्तं शत्रुं बुद्धियुता नराः ।  
तोषयन्त्यल्पदानेन बाडवं सागरो यथा ॥ 26 ॥  
तथा च -  
यो दुर्बलोऽणूनपि याच्यमानो,  
बलीयसा यच्छति नैव साम्ना ।  
प्रयच्छते नैव च कर्षमात्रं,  
खारीं स चूर्णस्य पुनर्ददाति ॥ 27 ॥  
तथा च -  
सर्वनाशे समुत्पन्ने अर्द्धं त्यजति पण्डितः ।  
अर्द्धेन कुरुते कार्यं सर्वनाशो हि दुःसहः ॥ 28 ॥  
न स्वल्पस्य कृते भूरि नाशयेन्मतिमान्नरः ।  
एतदेव हि पाण्डित्यं यत्स्वल्पाद् भूरिरक्षणम् ॥ 29 ॥  
एवं निश्चित्य नित्यमेकैकं तमादिशति । सोऽपि तं भक्षयित्वा तस्य परोक्षेऽन्यानपि भक्षयति ।  
 अथवा साधु इदमुच्यते -  
  यथा हि मालिनैर्वस्त्रैर्यत्र तत्रोपविश्यते ।  
  एवं चलितवित्तस्तु वित्तशेषं न रक्षति ॥ 30 ॥  
अथ अन्यदिने तेनापरान्मण्डूकान्भक्षयित्वा गङ्गदत्तसुतो यमुनादत्तो भक्षितः । तं भक्षितं ज्ञात्वा गङ्गदत्तस्तारस्वरेण धिग्धिगिति प्रलापपरः कथञ्चिदपि न विरराम ! ततः स्वपत्न्या अभिहितः -  
 किं क्रन्दसि दुराक्रन्द ! स्वपक्षक्षयकारक ! ।  
 स्वपक्षस्य क्षये जाते को नस्त्राता भविष्यति ॥ 31 ॥  
तदद्यापि विचिन्त्यतामात्मनो निष्क्रमणम्, अस्य वधोपायं च ।  
अथ गच्छता कालेन सकलमपि कवलितं मण्डूककुलम् । केवलमेको गङ्गदत्तः तिष्ठति । ततः प्रियदर्शनेन भणितम् - "भो गङ्गदत्त ! बुभुक्षितोऽहम । निःशेषिताः सर्वे मण्डूकाः । तद्दीयतां मे किञ्चिद् भोजनं । यतोऽहं त्वयात्रानीतः । स आह - "भो मित्र ! न त्वयात्र विषये मय्यवस्थिते कापि चिन्ता कार्या । तद्यदि मां प्रेषयसि, ततोऽन्यकूपस्थानादपि मण्डूकान् विश्वास्यात्रानयामि ।"  
 स आह - "मम तावत्त्वमभक्ष्यो भ्रातृस्थाने, तद्यद्येवं करोषि, तत्साम्प्रतं पितृस्थाने भवसि । तदेवं क्रियताम्" इति । सोऽपि तदाकर्ण्यारघट्टघटिकामाश्रित्य विविधदेवतोपकल्पितपूजोपयाचितस्तस्मात्कूपात्विनिष्क्रान्तः । प्रियदर्शनोऽपि तदागमनाकाङ्क्षया तत्रस्थः प्रतीक्षमाणः तिष्ठति ।  
अथ चिरादनागते गङ्गदत्ते प्रियदर्शनोऽन्यकोटरनिवासिनीं गोधामुवाच – ”भद्रे ! क्रियतां स्तोकं साहाय्यम् । यतश्चिरपरिचितस्ते गङ्गदत्तः । तद् गत्वा तत्सकाशं कुत्रचिज्जलाशयेऽन्विष्य, मम सन्देशं कथय, येनागम्यतामेकाकिनापि भवता द्रुततरं, यद्यन्ये मण्डूका नागच्छन्ति । अहं त्वया विना नात्र वस्तुं शक्नोमि । तथा यदि अहं तव विरुद्धमाचरामि तत्सुकृतमन्तरे मया विधृतम् ।” इति ।  
 गोधापि तद्वचनात् गङ्गदत्तं द्रुततरमन्विष्याह – ”भद्र गङ्गदत्त ! स तव सुहृत्प्रियदर्शनस्तव मार्गं समीक्षमाणस्तिष्ठति । तच्छीघ्रमागम्यताम् इति । अपरञ्च, तेन तव विरूद्धकरणे सुकृतमन्तरे धृतम् । तन्निःशङ्केन मनसा समागम्यताम् ।”  
 ’”तदाकर्ण्य गङ्गदत्त आह -  
    बुभुक्षितः किं न करोति पापं क्षीणा नरा निष्करुणा भवन्ति ।  
   आख्याहि भद्रे ! प्रियदर्शनस्य, न गङ्गदत्तः पुनरेति कूपम् ॥ 32 ॥  
एवमुक्त्वा स तां विसर्जयामास ।  
 तद्भो दुष्ट जलचर ! अहमपि गङ्गदत्त इव त्वद्गृहे न कथञ्चिदपि यास्यामि ।” तच्छ्रुत्वा मकर आह – ”भो मित्र ! नैतद्युज्यते । सर्वथैव मे कृतघ्नतादोषमपनय मद्गृहागमनेन । अथवात्राहमनशनात्प्राणत्यागं तवोपरि करिष्यामि” ।  
 वानर आह – ”मूढ ! किमहं लम्बकर्णो मूर्खः, यद् दृष्टापायोऽपि स्वयमेव तत्र गत्वात्मानं व्यापादयामि?  
  आगतश्च गतश्चैव दृष्ट्वा सिंहपराक्रमम् ।  
  अकर्णहृदयो मूर्खो यो गत्वा पुनरागतः” ॥ 33 ॥  
मकर आह – ”भद्र ! स को लम्बकर्णः ? कथं दृष्टापायोऽपि मृतः ? तन्मे निवेद्यताम्” । वानर आह -

   \[ २ \]  
  ( सिंह लम्बकर्णयोः कथा )  
 कस्मिंश्चिद्वनोद्देशे करालकेशरो नाम सिंहः प्रतिवसति स्म । तस्य च धृसरको नाम श्रृगालः सदैवानुयायी परिचारकोऽस्ति । अथ कदाचित्तस्य हस्तिना सह युध्यमानस्य शरीरे गुरुतराः प्रहाराः सञ्जाताः, यैः पदमेकमपि चलितुं न शक्नोति । तस्याचलनाच्च धूसरकः क्षुत्क्षामकण्ठो दौर्बल्यं गतोऽन्यस्मिनहनि तमवोचत् ”स्वामिन् ! बुभुक्षया पीङितोऽहं पदात्पदमपि चलितुं न शक्नोमि, तत्कथं ते शुश्रूषां करोमि ?”  
 सिंह आह –”भोः ! गच्छ, अन्वेषय किञ्चित्सत्त्वं, येन इमामवस्थां गतोऽपि व्यापादयामि ।” तदाकर्ण्य श्रृगलोऽन्वेषयन् कञ्चित्समीपवर्त्तिनं ग्राममासादितवान् । तत्र लम्बकर्णो नाम गर्दभस्तडागोपान्ते प्रविरलदूर्वाङ्कुरान् कृच्छ्रादास्वादयन् दृष्टः । ततश्च समीपवर्त्तिना भूत्वा तेन अभिहितः –”माम ! नमस्कारोऽयं मदीयः सम्भाव्यताम् । चिराद् दृष्टोसि तत्कथय किमेवं दुर्बलतां गतः ?”  
 स आह – ”भो भगिनीपुत्र ! किं कथयामि, रजकोऽतिनिर्दयोऽतिभारेण मां पीडयति । घासमुष्टिमपि न प्रयच्छति । केवलं दूर्वाङ्कुरान् धूलिमिश्रितान् भक्षयामि । तत्कुतो मे शरीरे पुष्टिः” ? शृगाल आह –”माम ! यद्येवं, तदस्ति मरकतसदृशशष्पप्रायो नदीसनाथो रमणीयतरः प्रदेशः । तत्रागत्य मया सह सुभाषितगोष्ठीसुखमनुभवंस्तिष्ठ ।” लम्बकर्ण आह –”भो भगिनीसुत ! युक्तमुक्तं भवाता । परं वयं ग्राम्याः पशवोऽरण्यचारिणां बध्याः । तत्किं तेन भव्यप्रदेशेन ?”  
श्रृगाल आह –”माम ! मैवं वद । मद्भुजपञ्जरपरिरक्षितः स देशः । तन्नास्ति कस्यचिदपरस्य तत्र प्रवेशः । परमनेनैव विधिना रजककदर्थिताः तत्र तिस्रो रासभ्योऽनाथाः सन्ति । ताश्च पुष्टिमापन्ना यौवनोत्कटा इदं मामूचुः –”यदि त्वमस्माकं सत्यो मातुलस्तदा किञ्चिद् ग्रामान्तरं गत्वास्मद्योग्यं कञ्चित्पतिमानय । तदर्थे त्वामहं तत्र नयामि ।”  
 अथ श्रृगालवचनानि श्रुत्वा कामपीडिताङ्गो लम्बकर्णस्तमवोचत् –”भद्र ! तद्येवं यदग्रे भव, येन त्वरितं तत्र गच्छावः” ।  
 अथवा साध्विदमुच्यते -  
  नामृतं न विषं किञ्चिदेकां मुक्त्वा नितम्बिनीम् ।  
  यस्याः सङ्गेन जीव्येत, म्रियेत च वियोगतः ॥ 34 ॥  
तथा च -  
  यासां नाम्नापि कामः स्यात्सङ्गमं दर्शनं विना ।  
  तासां दृक्सङ्गमं प्राप्य, यन्न द्रवति कोतुकम् ॥ 4.35 ॥  
तथानुष्ठिते रासभः श्रृगालेनसह सिंहान्तिकमागतः । सिंहोऽपि व्यथाकुलितस्तं दृष्ट्वा यावत्समुत्तिष्ठति, तावद्रासभः पलायितुमारब्धवान् । अथ तस्य पलायमानस्य सिंहेन तलप्रहारो दत्तः । स च मन्दभाग्यस्य व्यवसाय इव व्यर्थतां गतः । अत्रान्तरे श्रृगालः कोपाविष्टस्तमुवाच –”भोः ! किमेवंविधः प्रहारस्ते यद् गर्दभोऽपि तव पुरतो बलाद् गच्छति, तत्कथं गजेन सह युद्धं करिष्यसि ? तद्दृष्टं ते बलम् ।”  
अथ विलक्षस्मितं सिंह आह –”भोः ! किमहं करोमि ? मया न क्रमः सज्जीकृत आसीत् । अन्यथा गजोऽपि मत्क्रमाक्रान्तो न गच्छति ।”  
 श्रृगाल आह “अथाप्येकवारं तवान्तिके तमानेष्यामि । परं त्वया सज्जीकृतक्रमेण स्थातव्यम् ।” सिंह आह, -“भद्र ! यो मां प्रत्यक्ष दृष्ट्वा गतः, स पुनः कथमत्रागमिष्यति ? तदन्यत्किमपि सत्त्वम्अन्विष्यताम् ।” श्रृगाल आह – ”किं तवानेन व्यापारेण ? त्वं केवलं सज्जितक्रमस्तिष्ठ” ।  
तथा अनुष्ठिते श्रृगालोऽपि यावद्रासभमार्गेण गच्छति, तावत् तत्रैव स्थाने चरन् दृष्टः । अथ श्रृगालं दृष्ट्वा रासमः प्राह – “भगिनीसुत ! शोभनस्थाने त्वयाहं नीतः ! द्राङ्मृत्युवशं गतः । तत्कथय किं तत्सत्त्वं यस्यातिरौद्रवज्रसदृशकरप्रहारदहं मुक्तः ?”  
  तच्छ्रुत्वा प्रहसन् श्रृगाल आह –“भद्र ! रासभी त्वामायान्तं दृष्ट्वा सानुरागमालिङ्गितुं समुत्थिता । त्वञ्च कातरत्वान्नष्टः । सा पुनर्न शक्ता त्वां विना स्थातुम् । तया तु नश्यतस्तेऽवलम्बनार्थं हस्तः क्षिप्तो नान्यकारणेन । तदागच्छ, सा त्वत्कृते प्रायोपवेशनोपविष्टा तिष्ठति । एतद्वदति यत्, - “लम्बकर्णो यदि मे भर्त्ता न भवति, तदहमग्नौ जले वा प्रविशामि । न पुनस्तस्य वियोगं सोढुं शक्नोमि” । तत्प्रसादं कृत्वा तत्रागम्यतां, नो चेत्तव स्त्रीहत्या भविष्यति ।  
 अपरं, भगवान् कामः कोपं तवोपरि करिष्यति । उक्तञ्च -  
 स्त्रीमुद्रां मकरध्वजस्य जयिनीं सर्वांर्थसम्पत्करीं,  
   ये मूढाः प्रविहाय यान्ति कुधियो मिथ्याफलान्वेषिणः ।  
 ते तेनैव निहत्य निर्दयतरं नग्नीकृता मुण्डिताः  
   केचिद्रक्तपटीकृताश्च जटिलाः कापालिकाश्चापरे” ॥ 36 ॥  
 अथासौ तद्वचनं श्रद्धेयतया श्रुत्वा, भूयोऽपि तेन सह प्रस्थितः । अथवा साध्विदमुच्यते -  
   जान्नपि नरो दैवात्प्रकरोति विगर्हितम् ।  
   कर्म किं कस्यचिल्लोके गर्हितं रोच्यते कथम् ? ॥37 ॥  
 अत्रान्तरे सज्जितक्रमेण सिंहेन स लम्बकर्णो व्यापादितः । ततस्तं हत्वा श्रृगालं रक्षकं निरूप्य स्वयं स स्नानार्थँ नद्यां गतः । श्रृगालेनापि लौल्योत्सुक्यात्तस्य कर्णहृदयं भक्षितम् ।  
 अत्रान्तरे सिंहो यावत्स्नात्वा, कृतदेवार्चनः, प्रतर्पितपितृगणः समायाति तावत् कर्णहृदयरहितो रासभस्तिष्ठति । तं दृष्ट्वा कोपपरीतात्मा सिंहः श्रृगालमाह – ”पाप ! किमिदमनुचितं कर्म समाचरितं, यत्कर्णहृदयभक्षणेन अयमुच्छिष्टतां नीतः” । श्रृगालः सविनयमाह –”स्वामिन् ! मा मैवं वदः, कर्णहृदयरहितोऽयं रासभ आसीत्, येनेहागत्य त्वामवलोक्य भूयोऽपि आगतः । अथ तद्वचनं श्रद्धेयं मत्वा सिंहस्तेनैव सह संविभज्य निःशङ्कितमनाः तं भक्षितवान् । अतोऽहं ब्रवीमि –”आगतश्च गतश्चैव…” इति ।  
तन्मूर्ख ! कपटं कृतं त्वया । परं युधिष्ठिरेणेव सत्यवचनेन विनाशितम् । अथवा साध्विदमुच्यते -  
स्वार्थमुत्सृज्य यो दम्भी सत्यं ब्रूते सुमन्दधीः ।  
स स्वार्थाद् भ्रश्यते नूनं युधिष्ठिर इवापरः” ॥ 38 ॥  
मकर आह –”कथमेतत् ?” स आह -

   \[ ३ \]  
 ( युधिष्ठिर-कुम्भकारकथा )

कस्मिंश्चितदधिष्ठाने कुम्भकारः प्रतिवसति स्म । स कदाचित्प्रमादादर्द्धभग्नघटकर्परतीक्ष्णाग्रस्योपरि महता वेगेन धावन् पतितः । ततः कर्परकोट्या पाटितललाटो रुधिरप्लाविततनुः कृच्छ्रादुत्थाय स्वाश्रयं गतः । ततश्चापथ्यसेवनात्स प्रहारस्तस्य करालतां गतः । कृच्छ्रेण च नीरोगतां नीतः ।  
अथ कदाचिद् दुर्भिक्षपीडिते देशे स कुम्भकारः क्षुत्क्षामकण्ठः कैश्चिद्राजसेवकैः सह देशान्तरं गत्वा, कस्यापि राज्ञः सेवको बभूव । स च राजा तस्य ललाटे विकरालं प्रहारक्षतं दृष्ट्वा चिन्तयामास यत् – “वीरः पुरुषः कश्चिदयं । नूनं तेन ललाटपट्टे सम्मुखप्रहारः ।” अतस्तं सम्मानादिभिः सर्वेषां राजपुत्राणां मध्ये विशेषप्रसादेन पश्यति स्म । तेऽपि राजपुत्रास्तस्य तं प्रसादातिरेकं पश्यन्तः परमीर्ष्याधर्मं वहन्तो राजभयान्न किञ्चिदूचुः ।  
 अथान्यस्मिन्नहनि तस्य भूपतेर्विग्रहे तेन भूपतिना समुपस्थिते वीरसम्भावनायां क्रियमाणायां प्रकल्प्यमानेषु गजेषु, सन्नह्यमानेषु वाजिषु, योधेषु प्रगुणीक्रियमाणेषु, तेन भूभुजा स कुम्भकारः प्रस्तवनानुगतं पृष्टो निर्जने –”भो राजपुत्र ! किं ते नाम ? का च जातिः ? कस्मिन्सङ्ग्रामे प्रहारोऽयं ते ललाटे लग्नः ? । स आह-”देव ! नायं शस्त्रप्रहार । युद्धिष्ठिराभिधः कुलालोऽहं जात्या । मद्गेहेऽनेककर्पराण्यासन् । अथ कदाचिन्मद्यपानं कृत्वा निर्गतः प्रधावन् कर्परोपरि पतितः । तस्य प्रहारविकारोऽयं मे ललाटे एवं विकरालतां गतः ।  
 तदाकर्ण्य राजा सव्रीडमाह – ”अहो, वञ्चितोऽहं राजपुत्रानुकारिणानेन कूलालेन तद्दीयतां द्रागेतस्य चन्द्रार्धः ।” तथाऽनुष्ठिते कुम्भकार आह – ”दैव ! मा मैवं कुरु । पश्य मे रणे हस्तलाघवम् ।” राजा प्राह –”भोः ! सर्वगुणसम्पन्नो भवान्, तथापि गम्यताम् । उक्तञ्च -  
 शूरश्च कृतविद्यश्च दर्शनीयोऽसि पुत्रक ।  
 यस्मिन् कुले त्वमुत्पन्नो गजस्तत्र न हन्यते” ॥ 39 ॥  
कुम्भकार आह – ”कथमेतत् ?” राजा कथयति -

     \[ ४ \]  
 ( सिंहदम्पति-श्रृगालपुत्रयोः कथा )

 कस्मिश्चिद्देशे सिंहदम्पती प्रतिवसतः स्म । अथ सिंही पुत्रद्वयमजीजनत् । सिंहोऽपि नित्यमेव मृगान् व्यापाद्य सिंह्ये ददाति । अथ अन्यस्मिन्नहनि तेन किमपि नासादितम् । वने भ्रमतोऽपि तस्य रविरस्तं गतः । अथ तेन स्वगृहमागच्छता श्रृगालशिशुः प्राप्तः । स च बालकोऽयमित्यवधार्य्य, यत्नेन दंष्ट्रामध्यगतं कृत्वा सिंह्यै जीवन्तमेव समर्पितवान् ।  
ततः सिंह्याभिहितं – ”भोः कान्त ! त्वयानीतं किञ्चिदस्माकं भोजनम् ?” सिंह आह – “प्रिये ! मयाद्यैनं श्रृगालशिशुं परित्यज्य न किञ्चित्सत्त्वमासादितम् । स च मया बालोऽयमिति मत्वा न व्यापादितो विशेषात्स्वजातीयश्च । उक्तञ्च -  
 स्त्रीविप्रलिङ्गिबालेषु प्रहर्त्तव्यं न कर्हिचित् ।  
 प्राणत्यागेऽपि सञ्जाते विश्वस्तेषु विशेषतः ॥ 40 ॥  
इदानीं त्वमेनं भक्षयित्वा पथ्यं कुरु । प्रभातेऽन्यत्किञ्चिदुपाजयिष्यामि ।” सा प्राह – “भोः कान्त ! त्वया बालकोऽयमिति विचिन्त्य न हतः, तत्कथमेनमहं स्वोदरार्थे विनाशयामि ? उक्तञ्च -  
 अकृत्यं नैव कर्त्तव्यं प्राणत्यागेऽप्युपस्थिते ।  
 न च कृत्यं परित्याज्यं धर्म एष सनातनः ॥ 41 ॥  
तस्मान्ममायं तृतीयः पुत्रो भविष्यति ।”  इत्येवमुक्त्वा सा तमपि स्वस्तनक्षीरेण परां पुष्टिमनयत् । एवं ते त्रयोऽपि शिशवः परस्परज्ञातजातिविशेषा एकाचारविहारा बाल्यसमयं निर्वाहयन्ति स्म ।  
 अथ कदाचित्तत्र वने भ्रमनरण्यगजः समायातः । तं दृष्ट्वा तौ सिंहसुतौ द्वावपि कुपिताननौ तं प्रति प्रचलितौ यावत्, तावत्तेन श्रृगालसुतेनाभिहितम् – ”अहो, गजोऽयं युष्मत्कुलशत्रुः । तन्न गतव्यमेतस्याभिमुखम्” एवमुक्त्वा गृहं प्रधावितः । तावपि ज्येष्ठबान्धवभङ्गान्निरुत्साहतां गतौ ।  
अथवा साधु इदमुच्यते -  
 एकेनापि सुधीरेण सोत्साहेन रणं प्रति ।  
 सोत्साहं जायते सैन्यं भग्ने भङ्गमवाप्नुयात् ॥ 42 ॥  
तथा च -  
 अतएव हि वाञ्छन्ति भूपा योधान् महाबलान् ।  
 शूरान् वीरान् कृतोत्साहान् वर्जयन्ति च कातरान् ॥ 43 ॥  
अथ तौ द्वावपि भ्रातरौ गृहं प्राप्य पित्रोरग्रतो विहसन्तौ ज्येष्ठभ्रातृचेष्टितमूचतुः । यथायं गजं दृष्टवा दूरतोऽपि प्रनष्टः । सोऽपि तदाकर्ण्य कोपाविष्टमनाः प्रस्फुरिताधरपल्लवस्ताम्रलोचनस्त्रिशिखां भ्रकुटिं कृत्वा तौ निर्भर्त्सयन् परुषतरवचनान्युवाच । ततः सिंह्या एकान्ते नीत्बा प्रबोधितोऽसौ – ”वत्स ! मैवं कदाचिज्जल्प । भवदीयलघुभ्रातरौ” इति ।  
 अथासौ सान्त्ववचनेन प्रभूततरकोपाविष्टस्तामुवाच – ”किमहमेताभ्यां शौर्येण, रूपेण, विद्याभ्यासेन, कौशलेन वा हीनो, येन मामुपहसतः ? तन्मयावश्यमेतौ व्यापादनीयौ ।” तदाकर्ण्य सिंही तस्य जीवितमिच्छन्त्यन्तर्विहस्य प्राह -  
 शूरोऽसि कृतविद्योऽसि दर्शनीयोऽसि पुत्रक ।  
 यस्मिन् कुले त्वमुत्पन्नो गजस्तत्र न हन्यते ॥ 44 ॥  
तत्सम्यक् श्रृणु – ”वत्स ! त्वं श्रृगालीसुतः । कृपया मया स्वस्तनक्षीरेण पुष्टिं नीतः । तद्यावदेतौ मत्पुत्रौ शिशुत्वात्त्वां श्रृगालं न जानीतः, तावद् द्रुततरं गत्वा स्वजातीयानां मध्ये मिलितो भव । नो चेदाभ्यां हतो मृत्युपथं समेष्यति ।” सोऽपि तद्वचन श्रुत्वा भयव्याकुलमनाः शनैः शनैरपसृत्य, स्वजात्या मिलितः ।  
 तस्मात्त्वमपि यावदेते राजपुत्रास्त्वां कुलालं न जानन्ति, तावद् द्रुततरमपसर । नो चेदेतेषां सकाशाद्विडम्बनां प्राप्य मरिष्यसि ।” कुलालोऽपि तदाकर्ण्य सत्त्वरं प्रनष्टः ।” अतोऽहं ब्रवीमि – ”स्वार्थमुत्सृज्य यो दम्भी इति । धिङ्मूर्ख ! यत्त्वया स्त्रियोऽर्थे एतत्कार्य्यमनुष्ठातुमारब्धम् । न हि स्त्रीणां कथञ्चिद्विश्वासमुपगच्छेत् ।  
उक्तञ्च -  
 यदर्थे स्वकुलं त्यक्तं जीवितार्द्धञ्च हारितम् ।  
 सा मां त्यजति निःस्नेहा, कः स्त्रीणां विश्वसेन्नरः ॥ 45 ॥  
मकर आह - "कथमेतत् ?" वानरः आह -

 \[ ५ \]  
( ब्राह्मणदम्पत्योः कथा )

अस्ति कस्मिंश्चिदधिष्ठाने कोऽपि ब्राह्मणः । तस्य च भार्या प्राणेभ्योऽप्यतिप्रियासीत् । साऽपि प्रतिदिनं कुटुम्बेन सह कलहं कुर्वाणा न विश्राम्यति । सोऽपि ब्राह्मणः कलहमसहमानो भार्यावात्सल्यात् स्वकुटुम्बं परित्यज्य ब्राह्मण्या सह विप्रकृष्टं देशान्तरं गतः ।  
 अथ महाटवीमध्ये ब्राह्मण्याभिहितः – ”आर्यपुत्र ! तृष्णा मां बाधते, तदुदकं क्वाप्यन्वेषय ।” अथासौ तद्वचनानन्तरं यावदुदकं गृहीत्वा समागच्छति, तावत्तां मृतामपश्यत् । अतिवल्लभतया विषादं कुर्वन् यावद्विलपति, तावदाकाशे वाचं श्रृणोति । तथा हि - “यदि ब्राह्मण ! त्वं स्वकीयजीवितस्यार्द्धं ददासि, ततस्ते जीवति ब्राह्मणी ।” तच्छ्रुत्वा ब्राह्मणेन शुचीभूय तिसृभिर्वाचाभिः स्वजीवितार्द्धं दत्तम् । वाक्सममेव च सा ब्राह्मणी जीविता ।”  
 अथ तौ जलं पीत्वा वनफलानि च भक्षयित्वा गन्तुमारब्धौ । ततः क्रमेण कस्यचिन्नगरस्य प्रदेशे पुष्पवाटिकां प्रविश्य ब्राह्मणो भार्यामभिहितवान् – ”भद्रे ! यावदहं भोजनं गृहीत्वा समागच्छामि, तावदत्र त्वया स्थातव्यम् ।” इत्यभिधाय ब्राह्मणो नगरमध्ये जगाम ।  
 अथ तस्यां पुष्पवाटिकायां पङ्गुररघट्टं खेलयन् दिव्यगिरा सङ्गीमुद्गिरति । तच्च श्रुत्वा कुसुमेषुणार्दितया ब्राह्मण्या तत्सकाशं गत्वा अभिहितं “भद्रं ! यदि मां न कामयसे, तन्मत्सक्ता स्त्रीहत्या तव भविष्यति ।”   
 पङ्गुरब्रवीत् – ”किं व्याधिग्रस्तेन मया करिष्यसि ?”   
सा अब्रवीत् – ”किमनेनोक्तेन ! अवश्यं त्वया सह मया सङ्गमः कर्त्तव्यः ।” तच्छ्रुत्वा स तथा कृतवान् । सुरतानन्तरं साऽब्रवीत् – ”इतः प्रभृति यावज्जीवं मया आत्मा भवते दत्तः” इति ज्ञात्वा भवानप्यस्माभिः सहागच्छतु ।” सोऽब्रवीत् – ”एवमस्तु ।”  
अथ ब्राह्मणो भोजनं गृहीत्वा, समागत्य तया सह भोक्तुमारब्धः । साऽब्रवीत् – ”एष पङ्गुर्बुभुक्षितः । तदेतस्यापि कियन्तमपि ग्रासं देहि” इति । तथानुष्ठिते ब्राह्मण्याभिहितं – ”ब्राह्मण ! सहायहीनस्त्वम् । यदा ग्रामान्तरं गच्छसि, तदा मम वचनसहायोऽपि नास्ति । तदेनं पङ्गुं गृहीत्वा गच्छावः ।  
सोऽब्रवीत् – ”न शक्नोम्यात्मानमप्यात्मना वोढुं, किं पुनरेनं पङ्गुम् ?” साऽब्रवीत् – ”पेटाभ्यन्तरस्थमेनमहं नेष्यामि ।” तत्कृतकवचनव्यामोहितचित्तेन तेन प्रतिमन्नम् । तथानुष्ठितेऽन्यस्मिन् दिने कूपोपकण्ठे विश्रान्तो ब्राह्मणस्तया पङ्गुपुरुषासक्तया सम्प्रेर्यं कूपान्तः पातितः । सापि पङ्गुं गृहीत्वा कस्मिश्चिन्नगरे प्रविष्टा ।  
 तत्र शुल्कचौर्य्यरक्षानिमित्तं राजपुरुषैरितस्ततो भ्रमद्भिः तन्मस्तकस्था पेटा दृष्टा, बलादाच्छिद्य राज्ञोऽग्रे नीता च । यावत्तामुद्घाटयति, तावत्तं पङ्गुं ददर्श । ततः सा ब्राह्मणी विलापं कुर्वन्ती राजपुरुषानुपदमेव तत्रागता, राज्ञा पृष्टा – ”को वृत्तान्तः ?” इति । साऽब्रवीत् - ममैष भर्त्ता व्याधिबाधितो दायादसमूहैरुद्वेजितो मया स्नेहव्याकुलितमानसया शिरसि कृत्वा भवदीयनगरे आनीतः ।”  
 तच्छ्रुत्वा राजाऽब्रवीत् – ”ब्राह्मणि ! त्वं मे भगिनी, ग्रामद्वयं गृहीत्वा भर्त्रा सह भोगान्भुञ्जाना सुखेन तिष्ठः ।” अथ स ब्राह्मणो देववशात् केनापि साधुना कूपादुत्तारितः परिभ्रमंस्तदेव नगरमायातः, तया दुष्टभार्य्यया दृष्टो राज्ञे निवेदितश्च – ”राजन् ! अयं मम भर्त्तुर्वैरी समायातः ।” राज्ञापि बध आदिष्टः । सोऽब्रवीत् – ”देव ! अनया मम सक्तं किञ्चिद् गृहीतमस्ति यदि त्वं धर्मवत्सलः, तदा दापय ।” राजाऽब्रवीत् – ”भद्रे ! यत्त्वयास्य सक्तं किञ्चिद् गृहीतमस्ति, तत्समर्पय ।” सा प्राह – ”देव! मया न किञ्चिद् गृहीतम् ।” ब्राह्मण आह – ”यन्मया त्रिवाचिकं स्वजीवितार्धं दत्तं, तद् देहि ।” अथ सा राजभयात्थैव ”त्रिवाचिकमेव जीवितार्धं मया दत्तम्” इति जल्पन्ती प्राणैर्विमुक्ता । ततः सविस्मयं राजाऽब्रवीत् – ”किमेतत् ?” इति ।  
 ब्राह्मणेनापि पूर्ववृत्तान्तः सकलोऽपि तस्मै निवेदितः । अतोऽहं ब्रवीमि – ”यदर्थे स्वकुलं त्यक्तम्” इति ।  
वानरः पुनराह – ”साधु च इदमुपाख्यानकं श्रूयते -  
  न किं दद्यान्न किं कुर्य्यात् स्त्रीभिरभ्यर्थितो नरः ।  
  अनश्वा यत्र ह्रेषन्ते शिरः पर्वणि मुण्डितम् ॥ 46 ॥  
मकर आह – ”कथमेतत् ?” वानरः कथयति -

    \[ ६ \]  
 ( नन्द-वररुचिकथा )

“अतिप्रख्यातबलपौरुषोऽनेकनरेन्द्रवृन्दमुकुटमरीचिजालजटिलीकृतपादपीठः शरच्छशाङ्ककिरणनिर्मलयशाः । पृथिव्या भर्त्ता नन्दो नाम राजा । तस्य सर्वशास्त्राधिगतसमस्ततत्त्वः सचिवो वररुचिर्नाम । तस्य च प्रणयकलहेन जाया कुपिता । सा चातीव वल्लभानेकप्रकारं परितोष्यमाणापि न प्रसीदति; ब्रवीति च भर्त्ता –”भद्रे, येन प्रकारेण तुष्यसि तं वद । निश्चितं करोमि ।”  
 ततः कथञ्चित्योक्तं –”यदि शिरो मुण्डयित्वा मम पादयोर्निपतसि तदा प्रसादाभिमुखी भवामि ।” तथानुष्ठिते च सा प्रसन्ना आसीत् । अथ नन्दस्य भार्यापि तथैव रुष्टा, प्रसाद्यमानापि न तुष्यति । तेनोउक्तम् –”भद्रे ! त्वया विना मुहूर्त्तमपि न जीवामि । पादयोः पतित्वा त्वां प्रसादयामि ।” साब्रवीत्-”यदि खलीनं मुखे प्रक्षिप्याहं तव पृष्ठे समारुह्य त्वां धावयामि, धावितस्तु यद्यश्ववद्ध्रेषसे तदा प्रसन्ना भवामि ।” राज्ञापि तथैवानुष्ठितम् ।  
अथ प्रभातसमये सभायामुपविष्टस्य राज्ञः समीपे वररुचिः आयातः । तञ्च दृष्ट्वा राजा पप्रच्छ – ”’भो वररुचे ! कस्मिन् पर्वणि मुण्डितं शिरस्त्वया ? सोऽब्रवीत् –  
  ”न किं दद्यान्न किं कुर्यात्स्त्रीभिरभ्यर्थितो नरः ।  
   अनश्वा यत्र ह्रेषन्ते तत्र पर्वणि मुण्डितम्” ॥ 47 ॥  
तद्भोः दुष्टमकर ! त्वमपि नन्दवररुचिवत्स्त्रीवश्यः । ततो भद्रः । तत्द्भणितेन त्वया मां प्रति वधोपायप्रयासः प्रारब्धः । परं स्ववाग्दोषेण एव प्रकटीभूतः । अथवा साध्विदमुच्यते -  
 “आत्मनो मुखदोषेण बध्यन्ते शुकसारिकाः ।  
 वकास्तत्र न बध्यन्ते मौनं सर्वार्थसाधनम् ॥ 48 ॥  
तथा च -  
 सुगुप्तं रक्ष्यमाणोऽपि दर्शयन् दारुणं वपुः ।  
 व्याघ्रचर्मप्रतिच्छन्नो वाक्कृते रासभो हतः ॥ 49 ॥  
मकर आह – ”कथमेतत् ?” वानरः कथयति -

  \[ ७ \]  
( वाचालरासभ-कथा )

 कस्मिंश्चिदधिष्ठाने शुद्धपटो नाम रजकः प्रतिवसति स्म । तस्य च गर्दभः एकोऽस्ति । सोऽपि घासाभावादतिदुर्बलतां गतः । अथ तेन रजकेनाटव्यां परिभ्रमता मृतव्याघ्रो दृष्टः, चिन्तितञ्च – ”अहो ! शोभनमापतितम् । अनेन व्याघ्रचर्मणा प्रतिच्छाद्य रासभं रात्रौ यवक्षेत्रेषूत्स्रक्ष्यामि, येन व्याघ्रं मत्वा समीपवर्त्तिनः क्षेत्रपाला एनं न निष्कासयिष्यन्ति ।  
 तथानुष्ठिते रासभो यथेच्छया यवभक्षणं करोति । प्रत्युषे भूयोऽपि रजकः स्वाश्रयं नयति । एवं गच्छता कालेन स रासभः पीवरतनुर्जातः । कृच्छ्राद्बन्धनस्थानमपि नीयते । अथान्यस्मिनहनि स मदोद्धतो दूराद्रासभीशब्दमश्रृणोत् । तच्छ्रवणमात्रेणेव स्वयं शब्दायितुमारब्धः । अथ ते क्षेत्रपालाः ”रासभोऽयं व्याघ्रचर्मप्रतिच्छन्न” इति ज्ञात्वा लगुडशरपाषाणप्रहारैस्तं व्यापादितवन्तः । अतोऽहं ब्रवीमि – ”सुगुप्त रक्ष्यमाणोऽपि” इत्यादि ।  
अथैवं तेन सह वदतो मकरस्य जलचरेणेकेनागत्याभिहितम् – ”भो मकर ! त्वदीया भार्यानशनोपविष्टा, त्वयि चिरयति प्रणयाभिभवाद्विपन्ना ।” एवं तद्वज्रपातसदृशवचनमाकर्ण्यातीव व्याकुलितहृदयः प्रलपितमेवं चकार – ”अहो, किमिदं सञ्जातं मे मन्दभाग्यस्य ? उक्तञ्च -  
  माता यस्य गृहे नास्ति भार्या च प्रियवादिनी ।  
  अरण्यं तेन गन्तव्यं यथारण्यं तथा गृहम् ॥ 50 ॥  
तन्मित्र ! क्षम्यतां मया तेऽपराधः कृतः । सम्प्रत्यहं तु स्त्रीवियोगाद्वैश्वानरप्रवेशं करिष्यामि ।” तच्छ्रुत्वा वानरः प्रहसन् प्रोवाच – ”भोः ! ज्ञातं मया प्रथममेव यत्त्वं स्त्रीवश्यः, स्त्रीजितश्च । साम्प्रतञ्च प्रत्ययः सञ्जातः । तन्मूढ ! आनन्देऽपि जाते त्वं विषादं गतः । तादृग्भार्यायां मृतायामुत्सवं कर्त्तुं युज्यते । उक्तञ्च यतः -  
या भार्या दुष्टचारित्रा सततं कलहप्रिया ।  
भार्यारूपेण सा ज्ञेया विदग्धैर्दारुणा जरा ॥ 51 ॥  
तस्मात् सर्वप्रयत्नेन नाम+अपि परिवर्जयेत् ।  
स्त्रीणामिह हि सर्वासां, य इच्छेत्सुखमात्मनः ॥ 52 ॥  
यदन्तस्तन्न जिह्वायां यज्जिह्वायां न तद्वहिः ।  
यद्धहिस्तन्न कुर्वन्ति, विचित्रचरिताः स्त्रियः ॥ 53 ॥  
के नाम न विनश्यन्ति मिथ्याज्ञानान्नितम्बिनीम् ।  
रम्यां य उपसर्पन्ति, दीपाभां शलभा यथा ॥ 54 ॥  
अन्तर्विषमया ह्येता वहिश्चैव मनोरमाः ।  
गुञ्जाफलसमाकाराः स्वभावादेव योषितः ॥ 55 ॥  
ताडिता अतिदण्डेन शस्त्रैरपि विखण्डिताः ।  
न वशं योषितो यान्ति न दानैर्न च संस्तवैः ॥ 56 ॥  
आस्तां तावत्किमन्येन दौरात्म्येनेह योषिताम् ।  
विधृतं स्वोदरेणापि घ्नन्ति पुत्रं स्वकं रुषा ॥ 57 ॥  
रूक्षायां स्नेहसद्भावं कठोरायां सुमादर्वम् ।  
नीरसायां रसं बालो बालिकायां विकल्पयेत् ॥ 58 ॥  
मकर आह – ”भो मित्र ! अस्त्येतत्, परं किं करोमि ? ममानर्थद्वयमेतत्सञ्जातम् । एकस्तावद् गृहभङ्गः, अपरस्त्वद्विधेन मित्रेण सह चित्तविश्लेषः । अथवा भवत्येवं दैवयोगात् । उक्तञ्च यतः -  
यादृशं मम पाण्डित्यं तादृशं द्विगुणं तव ।  
नाभूज्जारो न भर्त्ता च किं निरीक्षसि नग्निके ?” ॥ 59 ॥  
वानर आह – ”कथमेतत् ?” मकरोऽब्रवीत् -

     \[ ८ \]  
 ( नग्निका-हालिकवधूकथा )

  कस्मिंश्चिदधिष्ठाने हालिकदम्पती प्रतिवसतः स्म । सा च हालिकभार्या पत्युर्वृद्धभावात् सदैवान्यचित्ता, न कथञ्चिद् गृहे स्थैर्यमालम्बते । केवलं परपुरुषानन्वेषमाणा परिभ्रमति । अथ केनचित् परिवित्तापहारकेण धूर्त्तेन सा लक्षिता, विजने प्रोक्ता च – ”सुभगे ! मृतभार्योऽहं, त्वद्दर्शनेन स्मरपीडितश्च । तद्दीयतां मे रतिदक्षिणा ।”  
 ततः तयाभिहितं – ”भोः सुभग ! यद्येवं, तदस्ति मे पत्युः प्रभूतं धनम् । स च वृद्धत्वात्प्रचलितुमप्यसमर्थः । ततस्तद्धनमादायाहमागच्छामि, येन त्वया सहान्यत्र गत्वा यथेच्छया रतिसुखमनुभविष्यामि । सोब्रऽवीत् – ”रोचते मह्यमप्येतत् । तत्प्रत्यूषेऽत्र स्थाने शीघ्रमेव समागन्तव्यं, येन शुभतरं किञ्चिन्नगरं गत्वा त्वया सह जीवलोकः सफलीक्रियते ।”  
सापि ”तथा” इति प्रतिज्ञाय, प्रहसितवदना स्वगृह गत्वा, रात्रौ प्रसुप्ते भर्त्तरि सर्वं वित्तमादाय, प्रत्यूषसमये तत्कथितस्थानमुपाद्रवत् । धूर्त्तोऽपि तामग्रे विधाय दक्षिणां दिशमाश्रित्य सत्वरगतिः प्रस्थितः ।  
एवं तयोर्व्रजतोर्योजनद्वयमात्रेणाग्रतः काचिन्नदी समुपस्थिता । तां दृष्ट्वा धूर्त्तश्चिन्तयामास – ”किमहमनया यौवनप्रान्ते वर्त्तमानया करिष्यामि ? किञ्च कदाप्यास्याः पृष्ठतः कोऽपि समेष्यति, तन्मे महाननर्थः स्यात् । तत्केवलमस्याः वित्तमादाय गच्छामि ।  
 इति निश्चित्य तामुवाच – ”प्रिये ! सुदुस्तरेयं महानदी । तदहं द्रव्यमात्रां पारे धृत्वा समागच्छामि । ततः त्वामेकाकिनीं स्वपृष्ठमारोप्य सुखेनोत्तारयिष्यामि ।” सा प्राह – ”सुभग ! एवं कियताम् ।” इत्युक्त्वाऽशेष वित्तं तस्मै समर्पयामास । अथ तेनाभिहितं – ”भद्रे ! परिधानाच्छादनवस्त्रमपि समर्पय, येन जलमध्ये निः शङ्का व्रजसि ।” तथानुष्ठिते धूर्त्तो वित्तं वस्त्रयुगलञ्चादाय यथाचिन्तितविषयं गतः ।  
 सापि कण्ठनिवेशितहस्तयुगला सोद्वेगा नदीपुलिनदेशे उपविष्टा यावत्तिष्ठति, तावदेतस्मिन्नन्तरे काचिच्छृगालिका मांसपिण्डगृहीतवदना तत्राजगाम । आगत्य च यावत्पश्यति, तावन्नदीतीरे महान्मत्स्यः सलिलान्निष्क्रम्य बहिः स्थितः आस्ते । एनञ्च दृष्ट्वा सा मांसपिण्डं समुत्सृज्य तं मत्स्यं प्रत्युपाद्रवत् । अत्रान्तरे आकाशादवतीर्य कोऽपि गृध्रस्तं मांसपिण्डमादाय, पुनः खमुत्पपात । मत्स्योऽपि श्रृगालिकां दृष्टवा नद्यां प्रविवेश ।  
 सा श्रृगालिका व्यर्थश्रमा गृध्रमवलोकयन्ती, तया नग्निकया सस्मितमभिहिता
-  
“गृध्रेणापहृतं मांसं मत्स्योऽपि सलिलं गतः ।  
मत्स्यमांसपरिभ्रष्टे किं निरीक्षसि जम्बूकि ?” ॥ 60 ॥  
तच्छ्रुत्वा श्रृगालिका तामपि पतिधनजारपरिभष्टां दृष्ट्वा सोपहासमाह -  
“यादृशं मम पाण्डित्यं तादृशं द्विगुणं तव ।  
नाभूज्जारो न भर्त्ता च किं निरीक्षसि नग्निके ?” ॥ 61 ॥  
 एवं तस्य कथयतः पुनरन्येन जलचरेणागत्य निवेदितं यद् – ”अहो, त्वदीयं गृहमप्यपरेण महामकरेण गृहीतम् ।” तच्छ्रुत्वाऽसावतिदुःखितमनास्तं गृहान्निःसारयितुमुपायं चिन्तयामास – ”अहो, पश्यत मे दैवोपहतत्वम् -  
मित्रं ह्यमित्रतां यातमपरं मे प्रिया मृता ।  
गृहमन्येन च क्रान्तं किमद्यापि भविष्यति ? ॥ 62 ॥  
अथवा युक्तमिदमुच्यते -  
क्षते प्रहारा निपतन्त्यभीक्ष्णमन्नक्षये दीप्यति जाठराग्निः ।  
आपत्सु वैराणि समुद्भवन्ति, वामे विधौ सर्वमिदं नराणाम् ॥ 63 ॥  
तत्किं करोमि ? किमनेन सह युद्धं करोमि ? किंवा साम्नैव सम्बोध्य गृहान्निःसारयामि ? किंवा भेदं, दानं वा करोमि ? अथवा, अमुमेव वानरमित्रं पृच्छामि ?  
उक्तञ्च -  
यः पृष्ट्वा कुरुते कार्यं प्रष्टव्यान् स्वाहितान् गुरून् ।  
न तस्य जायते विघ्नः कस्मिंश्चिदपि कर्मणि ॥ 64 ॥  
एवं सम्प्रधार्य, भूयोऽपि तमेव जम्बूवृक्षमारूढ कपिमपृच्छत् – ”भो मित्र ! पश्य मे मन्दभाग्यतां यत्-सम्प्रति गृहमपि मे बलवत्तरेण मकरेण रुद्धम् । तदहं त्वां प्रष्टुमभ्यागतः ! कथय किं करोमि ? सामादीनामुपायानां मध्ये कस्यात्र विषयः ?" स आह - "भोः कृतघ्न ! पापचारिन् ! मया निषिद्धोऽपि किं भूयो मामनुसरसि ? नाहं तव मूर्खस्योपदेशमपि दास्यामि" ।  
 तच्छ्रुत्वा मकरः प्राह - "भो मित्र ! सापराधस्य मे पूर्वस्नेहमनुस्मृत्य हितोपदेशं देहि ।” वानर आह -"नाहं ते कथयिष्यामि, यद्भार्य्यावाक्येन भवताहं समुद्रे प्रक्षेप्तुं नीतः, तदेव न युक्तम् । यद्यपि भार्या सर्वलोकादपि वल्लभा भवति, तथापि न मित्राणि बान्धवाश्च भार्यावाक्येन समुद्रे क्षिप्यन्ते । तन्मूर्ख ! मूढत्वेन नाशस्तव प्रागेव निवेदित आसीत् । यतः -  
सतां वचनमादिष्टं मदेन न करोति यः ।  
स विनाशमवाप्नोति घण्टोष्ट्र इव सत्वरम् ॥ 65 ॥  
मकर आह -" कथमेतत् ?" सोऽब्रवीत् -

  \[ ९ \]  
 ( घण्टोष्ट्रकथा )

 कस्मिंश्चिदधिष्ठाने उज्ज्वलको नाम रथकारः प्रतिवसति स्म । स चातीव दारिद्र्योपहतश्चिन्तितवान् – अहो, धिगिय दरिद्रता अस्मद्गृहे, यतः सर्वोऽपि जनः स्वकर्मण्येव रतः तिष्ठति । अस्मदीयः पुनर्व्यापारो नात्राधिष्ठानेऽर्हति । यतः सर्वलोकानां चिरन्तनाश्चतुर्भूमिका गृहाः सन्ति, मम एकमपि तन्नास्ति । तत्किं मदीयेन रथकारत्वेन प्रयोजनम् ।” इति चिन्तयित्वा देशान्निष्क्रान्तः ।  
 यावद्किञ्चिद्वनं गच्छति, तावद्गह्वराकारवनगहनमध्ये सूर्यास्तमनवेलायां स्वयूथाद् भ्रष्टां प्रसववेदनया पीड्यमानामुष्ट्रीमपश्यत् । स च दासेरकयुक्तामुष्ट्रीं गृहीत्वा स्वस्थानाभिमुखः प्रस्थितः । गृहमासाद्य रज्जुं गृहीत्वा तामुष्ट्रिकां बबन्ध । ततश्च तौक्ष्णं परशुमादाय तस्याः कृते पल्लवानयनार्थं पर्वतैकदेशे गतः । तत्र च नूतनानि कोमलानि बहूनि पल्लवानि छित्त्वा शिरसि समारोप्य, तस्या अग्रे निचिक्षेप । तया च तानि शनैः शनैर्भक्षितानि ।  
 पश्चात्पल्लवभक्षणप्रभावादहर्निशं पीवरतनुरुष्ट्री सञ्जाता । सोऽपि दासेरको महानुष्ट्रः सञ्जातः । ततः स नित्यमेव दुग्धं गृहीत्वा स्वकुटुम्बं परिपालयति । अथ रथकारेण वल्लभत्वाद् दासेरकग्रीवायां महती घण्टा प्रतिबद्धा । पश्चाद्रथकारो व्यचिन्तयत् – ”अहो, किमन्येर्दुष्कृतकर्मभिः । यावन्मम एतस्मादेवोष्ट्रीपरिपालनादस्य कुटुम्बस्य भव्यं सञ्जातं तत्किमन्येन व्यापारेण ?”  
 एवं विचिन्त्य गृहमागत्य प्रियामाह – ”भद्रे ! समीचीनोऽयं व्यापारः । तव सम्मतिश्चेत्कुतोऽपि धनिकाद्किञ्चिद्द्रव्यमादाय मया गुर्जरदेशे गन्तव्यं करभग्रहणाय, तावत्त्वया एतौ यत्नेन रक्षणीयौ, यावदहमपरामुष्ट्रीं नीत्वा समागच्छामि ।”  
ततश्च गुर्जरदेशं गत्वोष्ट्रीं गृहीत्वा स्वगृहमागतः । किं बहुना तेन तथा कृतं यथा तस्य प्रचुरा उष्ट्र्यः करभाश्च सम्मिलिताः । ततस्तेन महदुष्ट्रयूथं कृत्वा रक्षापुरुषो धृतः ।  
तस्य प्रतिवर्ष वृत्त्या करभमेकं प्रयच्छति । अन्यच्चाहर्निशं दुग्धपानं तस्य निरूपितम् । एवं रथकारोऽपि नित्यमेवोष्ट्रीकरभव्यापारं कुर्वन् सुखेन तिष्ठति ।  
 अथ ते दासेरका अधिष्ठानोपवने आहारार्थं गच्छन्ति । कोमलवल्लीर्यथेच्छया भक्षयित्वा महति सरसि पानीयम् पीत्वा, सायन्तनसमये मन्दं मन्दं लीलया गृहमागच्छन्ति । स च पूर्वदासेरको मदातिरेकात्पृष्ठे आगत्य मिलति । ततस्तैः कलभैरभिहितम् – ”अहो, मन्दमतिरयं दासेरको यथा यूथाद्भ्रष्टः पृष्ठे स्थित्वा घण्टां वादयन्नागच्छति । यदि कस्यापि दुष्टसत्त्वस्य मुखे पतिष्यति, तन्नूनं मृत्युमवाप्स्यति ।”  
 अथैकदा तैर्निषिद्धः सन्नपि स तद्वचने कर्णमदत्त्वैव मदातिरेकाद् घण्टां वादयन् वनं प्रविष्टः । इत्थं तस्य तद्वनं गाहमानस्य तत्रस्थः कश्चित्सिंहो घण्टारवमाकर्ण्य शब्दानुसारेण दृष्टिं निपात्यावलोकयति-यदुष्ट्रीदासेरकाणां यूथं गच्छति । स तु पुनः प्रतिदिवसमिव पृष्ठे क्रीडां कुर्वन् वल्लरीश्चरन् यावत्तिष्ठति, तावदन्ये दासेरकाः पानीयं पीत्वा स्वगृहे गताः । सोऽपि वनान्निष्क्रम्य यावद् दिशोऽवलोकयति, तावन्न कश्चिन्मार्गं पश्यति, वेत्ति वा । ततः यूथाद् भ्रष्टो मन्दं मन्दं बृहच्छब्दं कुर्वन् यावत्कियत् दूरं गच्छति, तावत्तच्छब्दानुसारी सिंहोऽपि क्रमं कृत्वा निभृतोऽग्रे व्यवस्थितः ।  
 ततो यावदुष्ट्रः समीपमागतः, तावत्सिंहेन लम्फयित्वा ग्रीवायां गृहीतो मारितश्च । अतोऽहं ब्रवीमि – ”सतां वचनमादिष्टम्” इति ।  
 अथ तच्छ्रुत्वा मकरः प्राह – ”भद्र !  
प्राहुः साप्तपदं मैत्रं जनाः शास्त्रविचक्षणाः ।  
मित्रताञ्च पुरस्कृत्य किञ्चिद्वक्ष्यामि तच्छ्रुणु ॥ 66 ॥  
उपदेशपदातृणां नराणां हितमिच्छताम् ।  
परस्मिन्निह लोके च व्यसनं नोपपद्यते ॥ 67 ॥  
तत्सर्वथा कृतघ्नस्यापि मे कुरु प्रसादमुपदेशप्रदानेन । उक्तञ्च -  
उपकारिषु यः साधुः साधुत्वे तस्य को गुणः ? ।  
अपकारि यः साधुः स साधुः सद्भिरुच्यते" ॥ 68 ॥  
तदाकर्ण्य वानरः प्राह - "भद्र ! यद्येवं, तर्हि तत्र गत्वा तेन सह युद्धं कुरु ।  
उक्तञ्च -  
हतस्त्वं प्राप्स्यसि स्वर्गं जीवन् गृहमथो यशः ।  
युध्यमानस्य ते भावि गुणद्वयमनुत्तमम् ॥ 69 ॥  
उत्तमं प्रणिपातेन शूरं भेदेन योजयेत् ।  
नीचमल्पप्रदानेन समशक्तिं पराक्रमैः" ॥ 70 ॥  
मकरः प्राह - "कथमेतत् ?" सोऽब्रवीत् -

 \[ १० \]  
( चतुरकश्रृगालकथा )

आसीत्कस्मिंश्चिद्वनोद्देशे महाचतुरको नाम श्रृगालः । तेन कदाचिदरण्ये स्वयंमृतो गजः समामादितः । स तस्य समन्तात्परिभ्रमति, परं कठिनां त्वचं भर्त्तु न शक्नोति । अत्रावसरे इतश्चेतश्च विचरन् कश्चित्सिंहस्तत्रैव प्रदेशे समाययौ । अथ सिंहं समागतं दृष्टवा स क्षितितलविन्यस्तमौलिमण्डलः, संयोजितकरयुगलः सविनयमुवाच – ”स्वामिन् ! त्वदीयोऽहं लागुडिकः स्थितस्त्वदर्थं गजमिमं रक्षामि । तदेनं भक्षयतु स्वामी ।”  
 तं प्रणतं दृष्टवा सिंहः प्राह – ”भो ! नाहमन्येन हतं सत्त्वं कदाचिदपि भक्षयामि । उक्तञ्च -  
वनेऽपि सिंहा मृगमांसभक्ष्या बुभुक्षिता नैव तृणं चरन्ति ।  
एवं कुलीना व्यसनाभिभूताः, न नीतिमार्गं परिलङ्घयन्ति ॥ 71 ॥  
तत्तैव गजोऽयं मया प्रसाङ्मीकृतः ।”  
तच्छ्रुत्वा श्रृगालः सानन्दमाह – ”युक्तमिदं स्वामिनो निजभृत्येषु । उक्तञ्च यतः -  
अन्त्यावस्थोऽपि महान् स्वामिगुणान्न जहाति तु शुद्धतया ।  
न श्वेतभावमुज्झति शङ्खः शिखिभुक्तिमुक्तोऽपि” ॥ 72 ॥  
 अथ सिंहे गते कश्चिद्व्याघ्र समाययौ । तमपि दृष्ट्वासौ व्यचिन्तयत् – ”अहो, एकस्तावद् दुरात्मा प्रणिपातेनापवाहितः तत्कथमिदानीमेनमपवाहयिष्यामि ! नूनं शूरोऽयम् । न खलु भेदं विना साध्यो भविष्यति । उक्तञ्च यतः -  
न यत्र शक्यते कर्त्तुं साम दानमथापि वा ।  
भेदस्तत्र प्रयोक्तव्यो यतः स वशकारकः ॥ 73 ॥  
किञ्च-सर्वगुणसम्पन्नोऽपि भेदेन बध्यते । उक्तञ्च यतः -  
अन्तःस्थेनाविरुद्धेन सुवृत्तेनातिचारुणा ।  
अन्तर्भिन्नेन सम्प्राप्तं मौक्तिकेनापि बन्धनम् ॥ 74 ॥  
एवं सम्प्रधार्य, तस्याभिमुखो भूत्वा गर्वादुन्नतकन्धऱः ससम्भ्रममुवाच – ”माम ! कथमत्र भवान् मृत्युमुखे प्रविष्टः ? येन, एष गजः सिंहेन व्यापादितः, स च मामेतद्रक्षणे नियुज्य नद्यां स्नानार्थ गतः । तेन गच्छता मम समादिष्टं – ”यदि कश्चिदिह व्याघ्रः समायाति तर्हि त्वया सुगुप्तं ममावेदनीयं, येन वनमिदं मया निर्व्याघ्रः कर्त्तव्यम् । यतः पूर्वं व्याघ्रेणैकेन मया व्यापादितो गजः शून्ये भक्षयित्वोच्छिष्टतां नीतः, तद्दिनादारभ्य व्याघ्रान् प्रति प्रकुपितोऽस्मि ।”  
  तच्छ्रुत्वा व्याघ्रः सन्त्रस्तमाह – ”भो भागिनेय ! देहि मे प्राणदक्षिणाम् । त्वया तस्यात्र चिरायापि कापि वार्ता नाख्येया ।” एवमभिधायसत्वरं पलायाञ्चक्रे ।  
 अथ गते व्याध्रे तत्र कश्चिद् द्वीपी समायातः । तमपि दृष्ट्वासौ व्यचिन्तयत् – ”दृढदंष्ट्रोयं चित्रकः । तदस्य पार्श्वादस्य गजस्य यथा चर्मच्छेदो भवति, तथा करोमि ।” एवं निश्चित्य तमप्युवाच – ”भो भगिनीसुत ! किमिति चिराद् दृष्टोऽसि ! बुभुक्षित इव लक्ष्यसे ? तदतिथिरसि मे । तदेष गजः सिंहेन हतस्तिष्ठति । अहञ्चास्य तदादिष्टो रक्षपालः । परं तथापि यावत्सिंहो न समायाति, तावदस्य गजस्य मांसं भक्षयित्वा तृप्तिं कृत्वा द्रुततरं व्रज ।”  
  स आह – ”माम ! यद्येवं तन्न कार्यं मे मांसाशनेन । यतो जीवन्नरो भद्रशतानि पश्यति । उक्तञ्च -  
यच्छक्यं ग्रसितुं शस्तं ग्रस्तं परिणमेच्च यत् ।  
हितञ्च परिणामे यत्तदाद्यं भूतिमिच्छताम् ॥ 75 ॥  
तत् सर्वथा तदेव भुज्यते, यदेव परिणमति । तदहमितोऽपयास्यामि ।” श्रृगाल आह – ”भोः अधीर ! विश्रब्धो भूत्वा भक्षय त्वम् । तस्यागमनं दूरतोऽपि तवाहं निवेदयिष्यामि ।” तथानुष्ठिते द्वीपिना भिन्नां त्वचं विज्ञाय जम्बुकेनाभिहितम् – ”भो भगिनीसुत ! गम्यताम् । एष सिंहः समायाति ।”  
 तच्छ्रुत्वा चित्रको दूरं प्रनष्टः ।  
 अथ यावदसौ तद्भेदकृतद्वारेण कश्चिन्मांसं भक्षयति, तावदतिसङ्क्रुद्धोऽपरः श्रृगालः समाययौ । अथ तमात्मतुल्यपराक्रमं दुष्ट्वैनं श्लोकमपठत् -  
उत्तमं प्रणिपातेन शूरं भेदेन योजयेत् ।  
नीचमल्पप्रदानेन समशक्तिं पराक्रमैः” ॥ 76 ॥  
ततश्च तदभिमुखं कृतप्रयाणः स्वदंष्ट्राभिस्तं विदार्य दिगन्तभाजं कृत्वा स्वयं सुखेन चिरकालं हस्तिमासं बुभुजे ।  
 एवं त्वमपि तं रिपुं स्वजातीयं युद्धेन परिभूय दिगन्तभाजं कुरु । नो चेत्पश्चाद् बद्धमूलादस्मात्त्वमपि विनाशमवाप्स्यसि । उक्तञ्च यतः -  
सम्भाव्यं गोषु सम्पन्नं सम्भाव्यं ब्राह्मणे तपः ।  
सम्भाव्यं स्त्रीषु चापल्यं सम्भाव्यं जातितो भयम् ॥ 77 ॥  
अन्यच्च -  
सुभिक्षाणि विचित्राणि शिथिलाः पौरयोषितः ।  
एको दोषो विदेशस्य स्वजातिर्यद्विरुध्यते ॥ 78 ॥  
मकर आह – ”कथमेतत् ?” वानरोऽब्रवीत् -

 \[ ११ \]  
( चित्राङ्गसारमेयस्यकथा )

अस्ति कस्मिंश्चिदधिष्ठाने चित्राङ्गो नाम सारमेयः । तत्र च चिरकालं दुर्भिक्षं पतितम् । अन्नाभावात्सारमेयादयो निष्कुलतां गन्तुमारब्धाः । अथ चित्राङ्गः क्षुत्क्षामकण्ठतद्भयाद् देशान्तरं गतः । तत्र च कस्मिंश्चित्पुरे कस्यचिद् गृहमेधिनो गृहिण्याः प्रमादेन प्रतिदिनं गृहं प्रविश्य विविधान्नानि भक्षयन् परां तृप्तिं गच्छति परं तद्गृहाद्बहिर्निरगमत्, अन्यैर्मदोद्धतसारमेयैः सर्वदिक्षु परिवृत्य सर्वाङ्गं दंष्ट्राभिर्विदार्यते ।  
 ततस्तेन विचिन्तितम् – ”अहो, वरं स्वदेशो यत्र दुर्भिक्षेऽपि सुखेनास्थीयते, न च कोऽपि युद्धं करोति । तदेव स्वनगरं व्रजामि” इत्यवधार्य स्वस्थानं प्रतिजगाम । अथासौ देशान्तरात्समायातः सर्वैरपि स्वजनैः पृष्टः-”भोश्चित्राङ्ग ! कथय अस्माकं देशान्तरवार्त्ताम् । कीदृक् देशः ? किं चेष्टितं लोकस्य ? कः आहारः ? कश्च व्यवहारस्तत्र इति ।  
स आह – ”किं कथ्यते विदेशस्य स्वरूपविषयः ?  
सुभिक्षाणि विचित्राणि शिथिलाः पौरयोषितः ।  
एको दोषो विदेशस्य स्वजातिर्यद्विरुध्यते ॥ 79 ॥  
सोऽपि मकरस्तदुपदेशं श्रुत्वा कृतमरणनिश्चयो वानरमनुज्ञाप्य स्वाश्रयं गतः । तत्र च तेन स्वगृहप्रविष्टेनाततायिना सह विग्रहं कृत्वा दृढसत्त्वावष्टनाच्च तं व्यापाद्य स्वाश्रयञ्च लब्ध्वा सुखेन चिरकालमतिष्ठत् । साध्विदमुच्यते -  
अकृत्वा पौरुषं या श्रीः किं तयापि सुभोग्यया ।  
जरद्गवः समश्नाति दैवादुपदगतं तृणम् ॥ 80 ॥

इति श्रीविष्णुशर्मविरचिते पञ्चतन्त्रे लब्धप्रणाशं नाम चतुर्थ तन्त्रम् ॥  
        \*\*\*\*  
  



\]
