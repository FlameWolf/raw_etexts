+++
title = "पञ्चतन्त्रम्-अपरीक्षितकारकम्"
author = "पिष्णु शर्मा"
domain = "साहित्यम्"
sub-domain = "कथा"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-2773"
source_url = "https://www.ebharatisampat.in/readbook3.php?bookid=NjAyNjMyMDg1NzkxNjYy&pageno=MjI0MjQyNjk5NTk="

+++
[[पञ्चतन्त्रम्-अपरीक्षितकारकम्	Source: [EB](https://www.ebharatisampat.in/readbook3.php?bookid=NjAyNjMyMDg1NzkxNjYy&pageno=MjI0MjQyNjk5NTk=)]]

\[




**        (पञ्चमं तन्त्रम्)  
         (आमुख)  
       क्षपणक - कथा**




अथेदमारभ्यतेऽपरीक्षितकारकं नाम पञ्चमं तन्त्रम्। यस्याऽयमादिमः श्लोकः
-  
कुदृष्टं कुपरिज्ञातं कुश्रुतं कुपरीक्षितम्।  
तन्नरेण न कर्त्तव्यं नापितेनाऽत्र यत्कृतम् ॥ 5.1 ॥  
तद्यथाऽनुश्रूयते - “अस्ति दाक्षिणात्ये जनपदे पाटलिपुत्रं नाम नगरम्। तत्र मणिभद्रो नाम श्रेष्ठी प्रतिवसति स्म। तस्य च धर्मार्थकाममोक्षकर्माणि कुर्वतो विधिवशाद्धनक्षयः सञ्जातः। ततो विभवक्षयादपमानपरम्परया परं विषादं गतः। अथाऽन्यदा रात्रौ सुप्तश्चिन्तितवान् - “अहो, धिगियं दरिद्रता।”  
उक्तं च -  
शील शौचं क्षान्तिर्दाक्षिण्यं मधुरता कुले जन्म।  
न विराजन्ति हि सर्वे, वित्तविहीनस्य पुरुषस्य ॥ 5.2 ॥  
मानो वा दर्पो वा विज्ञानं विभ्रमः सुबुद्धिर्वा।  
सर्वं प्रणश्यति समं, वित्तविहीनो यदा पुरुषः ॥ 5.3 ॥  
प्रतिदिवसं याति लयं वसन्तवाताहृतेव शिशिरश्रीः।  
बुद्धिर्बुद्धिमतामपि कुटुम्बभरचिन्तया सततम् ॥ 5.4 ॥  
नश्यति विपुलमतेरपि बुद्धिः पुरुषस्य मन्दविभवस्य।  
घृतलवणतैलतण्टुलवस्त्रेन्धनचिन्तया सततम् ॥ 5.5 ॥  
गगनमिव नष्टतारं शुष्कमिव सरः, श्मशानमिव रौद्रम्।  
प्रियदर्शनमपि रूक्षं, भवति गृहं धनविहीनस्य ॥ 5.6 ॥  
न विभाव्यन्ते लघवो वित्तविहीनाः पुरोऽपि निवसन्तः।  
सततं जातविनष्टाः पयसामिव बुद्बुदाः पयसि ॥ 5.7 ॥  
सुकुलं कुशलं, सुजनं विहाय, कुलकुशलशीलविकलेऽपि।  
आढये, कल्पतराविव नित्यं रज्यन्ति जननिवहाः ॥ 5.8 ॥  
विफलमिह पूर्वसुकृत, विद्यावन्तोऽपि कुलसमुद्भूताः।  
यस्य यदा विभवः स्यात्तस्य तदा दासतां यान्ति ॥ 5.9 ॥  
लघुरयमाह न लोकः कामं गर्जन्तमपि पतिं पयसाम्।  
सर्वमलज्जाकरमिह, यद्यत्कुर्वन्ति परिपूर्णाः ॥ 5.10 ॥  
एवं संप्रधार्य भूयोऽप्यचिन्तयत् –“तदहमनशनं कृत्वा प्राणानुत्सृजामि। किमनेन नो व्यर्थजीवितव्यसनेन?” एवं निश्चयं कृत्वा सुप्तः। अथ तस्य स्वप्ने पद्मनिधिः क्षपणकरूपो दर्शनं दत्त्वा प्रोवाच - “भोः श्रेष्ठिन् ! मा त्वं वैराग्यं गच्छ।  
अहं पद्मनिधिस्तव पूर्वपुरुषोपार्जितः। तदनेनैव रूपेण प्रातस्त्वद्गृहमागमिष्यामि। तत्त्वयाऽहं लगुडप्रहारेण शिरसि ताडनीयः, येन कनकमयो भूत्वाऽक्षयो भवामि।”  
अथ प्रातः प्रबुद्धः सन् स्वप्नं स्मरंश्चिन्ताचक्रमारुढस्तिष्ठति - “अहो, सत्योऽयं स्वप्नः किं वा असत्यो भविष्यति, न ज्ञायते। अथवा नूनं मिथ्याऽनेन भाव्यम्। यतोऽहमहर्निशं केवलं वित्तमेव चिन्तयामि। उक्तं च -  
व्याधितेन सशोकेन चिन्ताग्रस्तेन जन्तुना।  
कामार्तेनाऽथ मत्तेन दृष्टः स्वप्नो निरर्थकः ॥ 5.11 ॥  
एतस्मिन्नन्तरे तस्य भार्यया कश्चिन्नापितः पादप्रक्षालनायाहूतः। अत्रान्तरे च यथानिर्दिष्टः क्षपणकः सहसा प्रादुर्बभूव।  
अथ स तमालोक्य प्रहृष्टमना यथासन्नकाष्ठदण्डेन तं शिरस्यताडयत्। सोऽपि सुवर्णमयो भूत्वा तत्क्षणातद्भूमौ निपतितः।  
अथ तं स श्रेष्ठी निभृतं स्वगृहमध्ये कृत्वा नापितं सन्तोष्य प्रोवाच - “तदेतद्धनं, वस्त्राणि च मया दत्तानि गृहाण। भद्र ! पुनः कस्यचिन्नाख्येयोऽयं वृत्तान्तः।”  
नापितोऽपि स्वगृहं गत्वा व्यचिन्तयत् - “नूनमेते सर्वेऽपि नग्नकाः शिरसि ताडिताः काञ्चनमया भवन्ति। तदहमपि प्रातः प्रभूतानाहूय लगुडैः शिरसि हन्मि, येन प्रभूतं हाटकं मे भवति।” एवं चिन्तयतो महता कष्टेन निशा व्यतिचक्राम। ”  
अथ प्रभातेऽभ्युत्थाय बृहल्लगुडमेकं प्रगुणीकृत्य, क्षपणकविहारं गत्वा जिनेन्द्रस्य प्रदक्षिणत्रयं विधाय, जानुभ्यामवनि गत्वा वक्त्रद्वारन्यस्तोत्तरीयाञ्चलस्तारस्वरेणेमं श्लोकमपठत् -  
“जयन्ति ते जिना येषां केवलज्ञानशालिनाम्।  
आजन्मनः स्मरोत्पत्तौ मानसेनोषरायितम् ॥ 5.12 ॥  
अन्यच्च -  
सा जिह्वा या जिनं स्तौति तच्चित्तं यज्जिने रतम्।  
तावेव च करौ श्लाघ्यौ यौ तत्पूजाकरौ करौ ॥ 5.13 ॥  
तथा च -  
ध्यानव्याजमुपेत्य चिन्तयसि कामुन्मील्य चक्षुः क्षणं,  
पश्यानङ्गशरातुरं जनमिमं त्राताऽपि नो रक्षसि।  
मिथ्याकारुणिकोऽसि निर्घृणतरस्त्वत्तः कुतोऽन्यः पुमान्,  
सेर्ष्यं मारबधुभिरित्यभिहितो बौद्धो जिनः पातु वः ॥ 5.14 ॥  
एवं संस्तुत्य ततः प्रधानक्षपणकमासाद्य क्षितिनिहितजानुचरणः“नमोस्तु वन्दे” इत्युच्चर्य, लब्धधर्मवृद्धयाशीर्वादः सुखमालिकाऽनुग्रहलब्धव्रतादेश उत्तरीयनिबद्धग्रन्थिः सप्रश्रयममिदमाह - “भगवन् ! अद्य विहरणक्रिया समस्तमुनि समेतेनास्मद्गृहे कर्तव्या।”  
स आह - “भोः श्रावक ! धर्मज्ञोऽपि किमेवं वदसि, किं वयं ब्राह्मणसमानाः यत आमन्त्रणं करोषि? वयं सदैव तत्कालपरिचर्यया भ्रमन्तो भक्तिभाजं श्रावकमवलोक्य तस्य गृहे गच्छामः। तेन कृच्छ्रादभ्यर्थितास्तद्गृहे प्राणधारणमात्रामशनक्रियां कुर्मः। तद्गम्यताम्, नैवं भूयोऽपि वाच्यम्।”  
तच्छ्रुत्वा नापित आह - “भगवन् ! वेद्म्यहं युष्मद्धर्मम्। परं भवतो बहुश्रावका आह्वयन्ति। साम्प्रतं पुनः पुस्तकाच्छादनयोग्यानि कर्पटानि बहुमूल्यानि प्रगुणीकृतानि। तथापुस्तकानां लेखनार्थं लेखकानां च वित्तं सञ्चितमास्ते। तत्सर्वथा कालोचितं कार्यम्।”  
ततो नापितोऽपि स्वगृहं गतः। तत्र च गत्वा खादिरमयं लगुडं सज्जीकृत्य कपाटयुगलं द्वारि समाधाय सार्द्धप्रहरैकसमये भूयोऽपि बिहारद्वारमाश्रित्य सर्वान्क्रमेण निष्क्रामतो गुरुप्रार्थनया स्वगृहमानयत्। तेऽपि सर्वे कर्पटवित्तलोभेन भक्तियुक्तानपि परिचितश्रावकान् परित्यज्य प्रहृष्टमनसस्तस्य पृष्ठतो ययुः। अथवा साध्विदमुच्यते -  
एकाकी गृहसन्त्यक्तः पाणिपात्रो दिगम्बरः।  
सोऽपि संवाह्यते लोके तृष्णया पश्य कौतुकम् ॥ 5.15 ॥  
जीर्य्यन्ते जीर्यतः केशा दन्ता जीर्यन्ति जीर्यतः।  
चक्षुः श्रोत्रे च जीर्यते, तृष्णैका तरुणायते ॥ 5.16 ॥  
ततः परं गृहमध्ये तान् प्रवेश्य, द्वारं निभृतं विधाय लगुडप्रहारैः शिरस्यताडयत्। तेऽपि ताड्यमाना एके मृताः, अन्ये भिन्नमस्तकाः फूत्कर्त्तुमुपचक्रमिरे। अत्रान्तरे तमाक्रन्दमाकर्ण्य, कोटरक्षपालेनऽभिहितम् - “भो भोः ! किमयं कोलाहलो नगरमध्ये ? तद्गम्यताम् !”  
ते च सर्वे तदादेशकारिणस्तत्सहिता वेगात्तद्गृहं गता यावत् पश्यन्ति तावद्रुधिरप्लावितदेहाः पलायमाना नग्नका दृष्टाः। पृष्टाश्च भोः, किमेतत् ? ते प्रोचुर्यथाऽवस्थितं नापितवृत्तम्।  
तैरपि स नापितो बद्धो हतशेषैः सह धर्माधिष्ठानं नीतः। तैर्नापितः पृष्टः - “भोः, किमेतद्भवता कुकृत्यमनुष्ठितम् ?”  
स आह - “किं करोमि। मया श्रेष्ठिमणिभद्रगृहे दृष्टः एवंविधो व्यतिकरः।” सोऽपि सर्व मणिभद्रवृत्तान्तं यथादृष्टमकयथत्। ततः श्रेष्ठिनमाहूय, ते भणितवन्तः - “भोः श्रेष्ठिन् ! किं त्वया कश्चित्क्षपणको व्यापादितः ?” ततस्तेनाऽपि सर्वः क्षपणकवृत्तान्तस्तेषां निवेदितः। अथ तैरभिहितम् - “अहो, शूलमारोप्यतामसौ दुष्टात्मा कुपरीक्षितकारी नापितः।”  
तथाऽनुष्ठिते तैरभिहितम् -  
“कुदृष्टं कुपरिज्ञातं कुश्रुत कुपरीक्षितम्।  
तन्नरेण न कर्त्तव्यं,नापितेनाऽत्र यत्कृतम्” ॥  
अथवा साध्विदमुच्यते -  
“अपरीक्ष्य न कर्त्तव्यं कर्त्तव्यं सुपरीक्षितम्।  
पश्चाद्भवति सन्तापो ब्राह्मण्या नकुले यथा” ॥ 5.17 ॥  
मणिभद्र आह - “कथमेतत् ?”  
ते धर्माधिकारिणः प्रोचुः -  
1 : ब्राह्मणीनकुलस्य - कथा  
कस्मिंश्चितदधिष्ठाने देवशर्मा नाम ब्राह्मणः प्रतिवसति स्म। तस्य भार्या प्रसूता सुतमजनयत्। तस्मिन्नेव दिने नकुली नकुलं प्रसूय मृता। अथ सा सुतवत्सला दारकवत्तमपि नकुलं स्तन्यदानाभ्यङ्गमर्दनादिभिः पुपोष। परं तस्य न विश्वसिति। अपत्यस्नेहस्य सर्वस्नेहातिरिक्ततया सततमेवमाशङ्कते यत् - कदाचिदेष स्वजातिदोषवशादस्य दारकस्य विरुद्धमाचरिष्यति इति।  
उक्तं च -  
कुपुत्रोऽपि भवेत्पुंसां हृदयानन्दकारकः।  
दुर्विनीतः कुरूपोऽपि, मूर्खोऽपि, व्यसनी खलः ॥ 18 ॥  
एवं च भाषते लोकश्चन्दनं किल शीतलम्।  
पुत्रगात्रस्य संस्पर्शश्चन्दनादतिरिच्यते ॥ 19 ॥  
सौहृदस्य न वाञ्छन्ति जनकस्य हितस्य च।  
लोकाः प्रपालकस्याऽपि, यथा पुत्रस्य बन्धनम् ॥ 20 ॥  
अथ सा कदाचिच्छय्यायां पुत्रं शाययित्वा जलकुम्भमादाय, पतिमुवाच - “ब्राह्मण ! जलार्थमहं तडागे यारयामि। त्वया पुत्रोऽयं नकुलाद्रक्षणीयः।”  
अथ तस्यां गतायां, ब्राह्मणोऽपि शून्यं गृहं मुक्त्वा भिक्षार्थं क्वचिन्निर्गतः। अत्रान्तरे दैववशात् कृष्णसर्पो बिलान्निष्क्रान्तः। नकुलोऽपि तं स्वभाववैरिणं मत्वा, भ्रातू रक्षणार्थं सर्पेण सह युद्ध्वा, सर्पं खण्डशः कृतवान्। ततो रुधिराप्लावितवदनः सानन्दं स्वव्यापारप्रकाशनार्थं मातुः संमुखो गतः। माताऽपि तं रुधिरक्लिन्नमुखमालोक्य शङ्कितचित्ता “नूनमनेन दुरात्मना मे दारको भक्षितः” इति विचिन्त्य कोपात्तस्योपरि तं जलकुम्भं चिक्षेप।  
एवं सा नकुलं व्यापाद्य यावत्प्रलपन्ती गृहे आगच्छति तावत्सुतस्तथैव सुप्तस्तिष्ठति। समिपे कृष्णसर्पं खण्डशः कृतमवलोक्य पुत्रवधशोकेनात्मशिरो वक्षःस्थलं च ताडितुमरब्धा।  
अत्रान्तरे ब्राह्मणो गृहितनिर्वापः समायातो यावत्पश्यन्ति, तावत्पुत्रशोकाऽभितप्ता ब्राह्मणी प्रलपति - “भो भो लोभात्मन् ! लोभाऽभिभूतेन त्वया न कृतं मद्वचः। तदनुभव साम्प्रतं पुत्रमृत्युदुःखवृक्षफलम्।” अथवा साध्विदमुच्यते -  
“अतिलोभो न कर्त्तव्यो लोभं नैव परित्यजेत्।  
अतिलोभाऽभिभूतस्य चक्रं भ्रमति मस्तके” ॥ 5.21 ॥  
ब्राह्मणः आह - “कथमेतत् ?” सा प्राह -  
2: लोभाविष्टचक्रधर - कथा  
कस्मिश्चितदधिष्ठाने चत्वारो ब्राह्मणपुत्राः परस्परं मित्रतां गता वसन्ति स्म। ते चाऽपि दारिद्रयोपहताः परस्परं मन्त्रं चक्रुः - “अहो, धिगियं दरिद्रता। उक्तं च -  
वरं वनं व्याघ्रगजादिसेवितं,  
जनेन हीनं बहुकण्टकावृतम्।  
तृणानि शय्या परिधानवल्कलं,  
न बन्धुमध्ये धनहीनजीवितम् ॥ 5.22 ॥  
तथा च -  
स्वामी द्वेष्टि सुसेवितोऽपि, सहसा प्रोज्झन्ति सद्बान्धवाः,  
राजन्ते न गुणास्त्यजन्ति तनुजाः, स्फारीभवन्त्यापदः।  
भार्या साधु सुवंशजाऽपि भजते नो, यान्ति मित्राणि च,  
न्यायारोपितविक्रमाण्यपि नृणां, येषां न हि स्याद्धनम् ॥ 5.23 ॥  
शूरः सुरूपः सुभगश्च वाग्मी,  
शस्त्राणि शास्त्राणि विदांकरोतु।  
अर्थं विना नैव यशश्च मान,  
प्राप्नोति मर्त्त्योऽत्र मनुष्यलोके ॥ 24 ॥  
तानीन्द्रियाण्यविकलानि, तदेव नाम,  
सा बुद्धिरप्रतिहता, वचनं तदेव।  
अर्थोष्मणा विरहितः पुरुषः स एव  
बाह्यः क्षणेन भवतीति विचित्रमेतत् ॥ 5.25 ॥  
तद्गच्छामः कुत्रचिदार्थाय।” इति संमन्त्र्य स्वदेशं पुरं च स्वसुहृत्सहितं गृहं च परित्यज्य, प्रस्थिताः। अथवा साध्विदमुच्यते -  
सत्यं परित्यजति मुञ्चति बन्धुवर्गं,  
शीघ्रं विहाय जननीमपि जन्मभूमिम्।  
सन्त्यज्य, गच्छति विदेशमभीष्टलोकं,  
चिन्ताकुलीकृतमतिः पुरुषोऽत्र लोके ॥ 5.26 ॥  
एवं क्रमेण गच्छन्तोऽवन्तीं प्राप्ताः। तत्र सिप्राजले कृतस्नानाः महाकालं प्रणम्य यावन्निर्गच्छन्ति, तावद् भैरवानन्दो नाम योगी संमुखो बभूव। ततस्तं ब्राह्मणोचितविधिना संभाव्य, तेनैव सह तस्य मठं जग्मुः। अथ तेन पृष्टाः - “कुतो भवन्तः समायाताः ? क्व यास्यथ ? किं प्रयोजनम् ?”  
ततस्तैरभिहितम् - “वयं सिद्धियात्रिकाः, तत्र यास्यामो यत्र धनाप्तिर्मृत्युर्वा भविष्यतीत्येष निश्चयः।” उक्तञ्च -  
दुष्प्राप्याणि बहूनि च लभ्यन्ते वाञ्छितानि द्रविणानि।  
अवसरतुलिताभिरलं तनुभिः साहसिकपुरुषाणाम् ॥ 5.27 ॥  
तथा च -  
पतति कदाचिन्नभसः खाते, पातालतोऽपि जलमेति।  
दैवमचिन्त्यं बलवद्, बलवान्ननु पुरुषकारोऽपि ॥ 5.28 ॥  
अभिमतसिद्धिरशेषा भवति हि पुरुषस्य पुरुषकारेण।  
दैवमिति यदपि कथयसि पुरुषगुणः सोऽप्यदृष्टाख्यः ॥ 5.29 ॥  
द्वयमतुलं गुरु लोकात्तृणमिव तुलयन्ति साधु साहसिकाः।  
प्राणानद्भुतमेतच्चरितं चरितं ह्युदाराणाम् ॥ 5.30 ॥  
क्लेशस्याङ्गमदत्त्वा सुखमेव सुखानि नेह लभ्यन्ते।  
मधुभिन्मथनायस्तैराश्लिष्यति बाहुभिर्लक्ष्मीम् ॥ 5.31 ॥  
तस्य कथं न चला स्यात् पत्नी विष्णोर्नृसिंहकस्याऽपि।  
मासांश्चतुरो निद्रां यः सेवति जलगतः सततम् ॥ 5.32 ॥  
दुरधिगमः परभागो यावत्पुरुषेण साहस न कृतम्।  
जयति तुलामधिरूढो भास्वानिह जलदपटलानि ॥ 5.33 ॥  
तत्कथ्यतामस्माकं कश्चिद् धनोपायो विवरप्रदेशशाकिनीसाधनश्मशानसेवनमहामांसविक्रयसाधकवर्तिप्रभृतीनामेकतम इति।  
अद्भुतशक्तिर्भवान् श्रूयते। वयमप्यतिसाहसिकाः। उक्तञ्च -  
महान्त एव महतामर्थं साधयितुं क्षमाः।  
ऋते समुद्रादन्यः को बिभर्त्ति वडवाऽनलम् ? ॥ 34 ॥  
भैरवानन्दोऽपि तेषां सिद्धयर्थं बहूपायं सिद्धवर्त्तिचतुष्टयं कृत्वाऽऽर्पयत्। आह च - “गम्यतां हिमालय दिशि। तत्र संप्राप्तानां यत्र वर्त्तिः पतिष्यति, तत्र निधानमसन्दिग्धं प्राप्स्यथ। तत्र स्थानं खनित्वा निधिं गृहीत्वा व्याघुट्यताम्।”  
तथाऽनुष्ठिते तेषां गच्छतामेकतमस्य हस्ताद्वर्त्तिर्निपपात। अथऽसौ यावत्तं प्रदेशं खनति, तावत्ताम्रमयी भूमिः। ततस्तेनाऽभिहितम् - “अहो, गृह्यतां स्वेच्छया ताम्रम्”।  
अन्ये प्रोचुः - “भो मूढ़ ! किमऽनेन क्रियते यत् प्रभूतमपि दारिद्रयं न नाशयति। तदुत्तिष्ठ, अग्रतो गच्छामः।”  
सोऽब्रवीत् - “यान्तु भवन्तः। नाऽहमग्रे यास्यामि।”एवमभिधाय ताम्रं यथेच्छया गृहीत्वा प्रथमो निवृत्तः।  
ते त्रयोऽपि अग्रे प्रस्थिताः। अथ किञ्चिन्मात्रं गतस्याग्रेसरस्य वर्त्तिर्निपपात।  
सोऽपि यावत्खनितुमारब्धस्तावद् रूप्यमयी क्षितिः। ततः प्रहर्षितः प्राह - यत् - “भो भो, गृह्यतां यथेच्छया रूप्यम्। नाऽग्रे गन्तव्यम्।”  
तावूचतुः - “भोः, पृष्ठतस्ताम्रमयी भूमिः, अग्रतो रूप्यमयी। तन्नूनमग्रे सुवर्णमयी भविष्यति। किञ्चाऽनेन प्रभूतेनाऽपि दारिद्रयानाशो न भवति। तदावामग्रे यास्यावः।” एवमुक्तवा द्वावप्यग्रे प्रस्थितौ। सोऽपि स्वशक्त्या रुप्यमादाय निवृतः।  
अथ तयोरपि गच्छतोरेकस्याऽग्रे वर्तिः पपात। सोऽपि प्रहृष्टो यावतखनति, तावतत्सुवर्णभूमिं दृष्टवा द्वितीयं प्राह - “भोः, गृह्यतां स्वेच्छया सुवर्णम्। सुवर्णादन्यन्न किञ्चिदुत्तमं भविष्यति।”  
स प्राह - “मूढ ! न किञ्चिद् वेत्सि। प्राक्तम्नं, ततो रुप्यं, ततः सुवर्णम्। तन्नूनमतः परं रत्नानि भविष्यन्ति, येषामेकतमेनाऽपि दारिद्र्यनाशो भवति। तदुत्तिष्ठ, अग्रे गच्छावः। किमनेन भारभूतेनाऽपि प्रभूतेन ?”  
स प्राह - “गच्छतु भवान्। अहमत्र स्थितस्त्वां प्रतिपालयिष्यामि।” तथाऽनुष्ठिते, सोऽपि गच्छन्नेकाकी, ग्रीष्माऽर्कप्रतापसन्तप्ततनुः पिपासाकुलितः सिद्धिमार्गच्युत इतश्चेतश्च बभ्राम।  
अथ भ्राम्यन्, स्थलोपरि पुरुषेकं रुधिरप्लावितगात्रं भ्रमच्चक्रमस्तकमपश्यत्। ततो द्रुततरं गत्वा तमवोचत् - “भोः, को भवान् ? किमेव चक्रेण भ्रमता शिरसि तिष्ठसि ? तत्कथय मे यदि कुत्रचिज्जलमस्ति।”  
एवं तस्य प्रवदतस्तच्चक्रं तत्क्षणात्तस्य शिरसो ब्राह्मणमस्तके चटितम्।  
स आह - “भद्र ! किमेतत् ?”  
स आह - “ममाऽप्येवमेतच्छिरसि चटितम् ?”  
स आह - “तत्कथय कदैतदुत्तरिष्यति ? महती मे वेदना वर्तते।”  
स आह - “यदा त्वमिव कश्चिद्धृतसिद्धवर्तिरेवमागत्य, त्वामालापयिष्यति तदा तस्य मस्तकं चटिष्यति।”  
स आह - “कियान्कालस्तवैव स्थितस्य ?”  
स आह - “साम्प्रतं को राजा धरणीतले ?”  
स आह - “वीणावत्सराजः।”  
स आह - “अहं तावत्कालसङ्ख्यां न जानामि। परं यदारामो राजासीत्तदाऽहं दारिद्रयोपहतः सिद्धवर्तिमादायानेन पथा समायातः। ततो मयाऽन्योनरो मस्तकधृतचक्रो दृष्टः, पृष्टश्च। ततश्चैतज्जातम्।”  
स आह - “भद्र ! कथं तवैव स्थितस्य भोजनजलप्राप्तिरासीत् ?”  
स आह - “भद्र ! धनदेन निधानहरणभयात्सिद्धानामेतच्चक्रपतनरुपं भयं दर्शितम्। तेन कश्चिदपि नागच्छति। यदि कश्चिदायाति, स क्षुत्पिपासानिद्रारहितो, जरामरण वर्जितः केवलमेवं वेदनामनुभवति इति। तदाज्ञापय मां स्वगृहाय।” इत्युक्तवा गतः।  
तस्मिंश्चिरयति स सुवर्णसिद्धिस्तस्याऽन्वेषणपरस्तत्पदपङ्क्त्या यावत् किञ्चिद् वनान्तरमागच्छति, तावद्रुधिरप्लावितशरीरस्तीक्ष्णचक्रेण मस्तके भ्रमता सवेदनः क्वणन्नुपविष्टस्तिष्ठतीति ददर्श। ततः तत्समीपवर्तिना भूत्वा, सर्वार्थं पृष्ठः - “ भद्र ! किमेतत् ?”  
स आह - “विधिनियोगः।”  
स आह - “कथं तत् ? कथय कारणमेतस्य।”  
सोऽपि तेन पृष्टः, सर्वं चक्रवृत्तान्तमकथनत्।  
तत् श्रुत्वाऽसौ तं विगर्हयन्निदमाह - “भो ! निषिद्धस्त्वं मयाऽनेकशो न श्रृणोषि मे वाक्यम्। तत्किं क्रियते ! विद्यावानपि, कुलीनोऽपि, बुद्धिरहितः।  
अथवा साध्विदमुच्यते -  
“वरं बुद्धिर्न सा विद्या विद्याया बुद्धिरुत्तमा।  
बुद्धिहीना विरश्यन्ति, यथा ते सिंहकारकाः” ॥ 5.35 ॥  
चक्रधर आह - “कथमेतत् ?” सुवर्णसिद्धिराह -  
3 : सिंहकारकमूर्खब्राह्मण - कथा  
“कस्मिंश्चिदधिष्ठाने चत्वारो ब्राह्मणपुत्राः परस्परं मित्रभावमुपगता वसन्ति स्म। तेषां त्रयः शास्त्रपारङ्गताः, परन्तु बुद्धिरहिताः। एकस्तु बुद्धिमान्, केवल शास्त्रपराङ्मुखः। अथ तैः कदाचिन्मित्रैर्मन्त्रितं - “को गुणो विद्यायाः, येन देशान्तरं गत्वा भूपतीन् परितोष्यऽर्थोपार्जना न क्रियते। तत्पूर्वदेशं गच्छामः।”  
तथाऽनुष्ठिते किञ्चिन्मार्गं गत्वा, तेषां ज्येष्ठतरः प्राह - “अहो, अस्माकमेकश्चतुर्थो मूढ़ः, केवलं बुद्धिमान्। न च राजप्रतिग्रहो बुद्ध्या लभ्यते, विद्यां विना। तन्नास्मै स्वोपार्जितं दास्यामि। तद् गच्छतु गृहम्।” ततो द्वितीयेनाभिहितं - “भोः, सुबुद्धे ! गच्छ त्वं स्वगृहं, यतस्ते विद्या नास्ति।” ततस्तृतीयेनऽभिहितम् - “अहो, न युज्यते एवं कर्त्तुम्, यतो वयं बाल्यात्प्रभृत्येकत्र क्रीडिताः। तदागच्छतु महाऽनुभावोऽस्मदुपार्जितवित्तस्य समभागी भविष्यतीति।  
उक्तञ्च -  
किं तया क्रियते लक्ष्म्या, या वधूरिव केवला।  
या न वेश्येव सामान्या पथिकैरुपभुज्यते ॥ 5.36 ॥  
तथा च -  
अयं निजः परो वेति गणना लघुचेतसाम्।  
उदारचरितानान्तु वसुधैव कुटुम्बकम् ॥ 5.37 ॥  
तदागच्छत्वेषोऽपि” इति।  
तथाऽनुष्ठिते तैर्मार्गाश्रितैरटव्यां कतिचिदस्थीनि दृष्टानि। ततश्चैकेनाऽभिहितम् - “अहो, अद्य विद्याप्रत्ययः क्रियते। किञ्चिदेतत्सत्त्वं मृतं तिष्ठति। तद् विद्याप्रभावेण जीवनसहितं कुर्मः। अहमस्थिसञ्चयं करोमि।” ततश्च तेनौत्सुक्यादस्थिसञ्चयः कृतः। द्वितीयेन चर्ममांसरूधिरं संयोजितम्। तृतीयोऽपि यावतज्जीवनं सञ्चारयति, तावत्सुबुद्धिना निषिद्धः - “भोः तिष्ठतु भवान्। एष सिंहो निष्पाद्यते। यद्येनं सजीवं करिष्यति ततः सर्वानपि व्यापादयिष्यति।”  
इति तेनाभिहितः स आह - “धिङ्मूर्ख ! नाऽहं विद्याया विफलतां करोमि।” ततस्तेनाऽभिहितम् - “तर्हि प्रतीक्षस्व क्षणं, यावदहं वृक्षमारोहामि।”  
तथाऽनुष्ठिते, यावत्सजीवः कृतस्तावत्ते त्रयोऽपि सिंहेनोत्थाय व्यापादिताः। स च पुनर्वृक्षादवतीर्य, गृहं गतः।” अतोऽहं ब्रवीमि - “वरं बुद्धिर्न सा विद्या” इति। अतः परमुक्तं च सुवर्णसिद्धिना -  
“अपि शास्त्रेषु कुशला लोकाचारविवर्जिताः।  
सर्वे ते हास्यतां यान्ति यथा ते मूर्खपण्डिताः ”॥ 5.38 ॥  
चक्रधर आह - “कथमेतत् ?” सोऽब्रवीत् -  
4 : मूर्खपण्डित - कथा  
कस्मिंश्चिदधिष्ठाने चत्वारो ब्राह्मणाः परस्परं मित्रत्वमापन्ना वसन्ति स्म। बालभावे तेषां मतिरजायत - “भो ! देशान्तरं गत्वा, विद्याया उपार्जनं क्रियते।”  
अथान्यस्मिन्दिवसे ते ब्राह्मणाः परस्परं निश्चयं कृत्वा विद्योपार्जनार्थं कान्यकुब्जे गताः। तत्र च विद्यामठे गत्वा पठन्ति। एवं द्वादशाब्दानि यावदेकचित्ततया पठित्वा, विद्याकुशलाऽस्ते सर्वे सञ्जाताः।  
ततसतैश्चतुर्भिर्मिलित्वोक्तम् - “वयं सर्वविद्यापारङ्गताः। तदुपाध्यायमुत्कलापयित्वा स्वदेशे गच्छामः।  
तथैवऽनुष्ठीयतामित्युक्त्वा ब्राह्मणा उपाध्यायमुत्कलापयित्वा, अनुज्ञां लब्ध्वा पुस्तकानि नीत्वा, प्रचलिताः।  
यावत्किञ्चिन्मार्गं यान्ति, तावद् द्वौ पन्थानौ समायातौ दृष्ट्वा उपविष्टाः सर्वे।  
तत्रैकः प्रोवाच - “केन मार्गेण गच्छामः ?”  
एतस्मिन्समये तस्मिन् पत्तने कश्चिद् वणिक्पुत्रो मृतः। तस्य दाहाय महाजनो गतोऽभूत्। ततश्चतुर्णां मध्यादेकेन पुस्तकमवलोकितं - “महाजनो येन गतः स पन्थाः” इति। तन्महाजनमार्गेण गच्छामः।  
अथ ते पण्डिता यावन्महाजनमेलापकेन सह यान्ति, तावद्रासभः कश्चित्तत्र श्मशाने दृष्टः। अथ द्वितीयेन पुस्तकमुद्घाट्यावलोकितम् -  
“उत्सवे व्यसने प्राप्ते दुर्भिक्षे शत्रुसङ्कटे।  
राजद्वारे श्मशाने च यस्तिष्ठति स बान्धवः” ॥ 5.39 ॥  
तदहो ! अयमस्मदीयो बान्धवः। ततः कश्चित्तस्य ग्रीवायां लगति, पादौ प्रक्षालयति।  
अथ यावत्ते पण्डिताः दिशामवलोकनं कुर्वन्ति तावत्कश्चिदुष्ट्रो दृष्टः। तैश्चोक्तम् - “एतत् किम् ''?  
तावत्तृतीयेन पुस्तकमुद्घाट्योक्तम् - “धर्मस्य त्वरिता गतिः। तन्नूनमेष धर्मस्तावत।” चतुर्थेन उक्तम् - “इष्टं धर्मेण योजयेत्”।  
अथ तैश्च रासभ उष्ट्रगीवायां बद्धः। तत्तु केनचित् तत्स्वामिनः रजकस्य अग्रे कथितम्। यावद्रजकस्तेषां मूर्खपण्डितानां प्रहारकरणाय समायातस्तावत्ते प्रनष्टाः।  
ततो यावदग्रे किञ्चितस्तोकं मार्गं यान्ति तावत्काचिन्नदी समासादिता।  
तस्य जलमध्ये पलाशपत्रमायातं दृष्ट्वा पण्डितेनैकेनोक्तम - “आगमिष्यति यत् पत्रं तदस्मांस्तारयिष्यति”  
एतत्कथयित्वा तत्पत्रस्य उपरि पतितो यावन्नद्या नीयते तावत् तं नीयमानम् अवलोक्य अन्येन पण्डितेन केशान्तं गृहीत्वा उक्तम् -  
“सर्वनाशे समुत्पन्ने अर्द्धं त्यजति पण्डितः।  
अर्द्धेन कुरुते कार्यं, सर्वनाशो हि दुःसहः” ॥ 5.40 ॥  
इत्युक्त्वा तस्य शिरश्छेदो विहितः।  
अथ तैश्च पश्चाद् गत्वा कश्चिद्ग्राम आसादितः। तेऽपि ग्रामीणैः निमन्त्रिता पृथग् गृहेषु नीताः। ततः, एकस्य सूत्रिका घृतखण्डसंयुता भोजने दत्ता।  
ततो विचिन्त्य पण्डितेन उक्तं यत् - “दीर्घसूत्री विनश्यति” एवमुक्त्वा भोजनं परित्यज्य गतः। तथा द्वितीयस्य मण्डका दत्ताः, तेनाऽप्युक्तम् - “अतिविस्तारविस्तीर्ण तद्भवेन्न चिरायुषम्”। स च भोजनं त्यक्त्वा गतः।  
अथ तृतीयस्य वटिकाभोजने दत्ता। तत्राऽपि तेन पण्डितेन उक्तम् - “छिद्रेष्वनर्था बहुली भवन्ति”। एवं ते त्रयोपि पण्डिताः क्षुत्क्षामकण्ठाः, लोकैः हास्यमानाः ततः स्थानात् स्वदेशं गताः”।  
अथ सुवर्णसिद्धिः आह - “यत् त्वं लोकव्यवहारम् अजानन् मया वार्यमाणोऽपि न स्थितः ततः ईदृशीम् अवस्थाम् उपगतः। अतोहं ब्रवीमि - “अपि शास्त्रेषु कुशलाः” इति।  
तत् श्रुत्वा चक्रधर आह - अहो, अकारणमेतत् यतो हि -  
सुबुद्धयो विनश्यन्ति दुष्टदैवेन नाशिताः।  
स्वल्पधीरपि तस्मिंस्तु कुले नन्दति सन्ततम् ॥ 5.41 ॥  
उक्तं च -  
अरक्षितं तिष्ठति दैवरक्षितं, सुरक्षितं दैवहतं विनश्यति।  
जीवत्यनाथोऽपि वने वसर्जितः, कृतप्रयत्नोऽपि गृहे न जीवति ॥ 5.42 ॥  
तथा च -  
शतबुद्धिः शिरःस्थोऽयं लम्बते च सहस्रधीः।  
एवबुद्धिरहं भद्रे ! क्रीडामि विमले जले ॥ 5.43 ॥  
सुवर्णसिद्धिः आह - "कथमेतत् ?'' स आह -  
5 : मत्स्यमण्डूक - कथा  
"कस्मिंश्चिज्जलाशये शतबुद्धिः सहस्रबुद्धिश्च द्वौ मत्स्यौ निवसतः स्म। अथ तयोरेकबुद्धिर्नाम मण्डूको मित्रतां गतः। एवं ते त्रयोऽपि जलतीरे वेलायां किञ्चित्कालं सुभाषितगोष्ठीसुखम् अनुभूय, भूयोऽपि सलिलं प्रविशन्ति।  
अथ कदाचित् तेषां गोष्ठीगतानां जालहस्ता धीवराः प्रभूतैः मत्स्यैः व्यापादितः मस्तके विधृतैः अस्तमनवेलायां तस्मिन् जलाशये समायाताः। ततः सलिलाशयं दृष्टवा मिथः प्रोचुः - “अहो ! बहुमत्स्योऽयं ह्रदो दृश्यते, स्वल्पसलिलश्च। तत् प्रभाते अत्र आगमिष्यामः”। एवमुक्त्वा स्वगृहं गताः।  
मत्स्याश्च विषण्णवदना मिथो मन्त्रं चक्रुः। ततो मण्डूक आह - “भोः, शतबुद्धे ! श्रुतं धीवरोक्तं भवता ? तत् किमत्र युज्यते कर्त्तुम्, पलायनम् अवष्टम्भो वा ? यत् कर्त्तुं युक्तं भवति, तत् आदिश्यताम् अद्य”।  
तत् श्रुत्वा सहस्रबुद्धिः प्रहस्य आह - “भो ! मित्र मा भैषीः,तयोः वचनश्रवणमात्रादेव भयं न कार्यम् ?। न भेतव्यम्। उक्तं च -  
सर्पाणां च खलानां च सर्वेषां दुष्टचेतसाम्।  
अभिप्राया न सिध्यन्ति तेनेदं वर्तते जगत् ॥ 5.44 ॥  
तत् तावत् तेषाम् आगमनमपि न सम्पत्स्यते। भविष्यति वा तर्हि त्वां बुद्धिप्रभावेण आत्मसहितं रक्षयिष्यामि। यतः अनेकां सलिलचर्यामहं जानामि”।  
तत् आकर्ण्य शतबुद्धिः आह - “भोः युक्तमुक्तं भवता। सहस्रबुद्धिरेव भवान्। अथवा साधु इदमुच्यते -  
बुद्धेर्बुद्धिमतां लोके नाऽस्त्यगम्यं हि किञ्चन।  
बुद्ध्या यतो हता नन्दाश्चाणक्येनासिपाणयः ॥ 5.45 ॥  
तथा च -  
न यत्राऽस्ति गतिर्वायो रश्मीनां च विवस्वतः।  
तत्राऽपि प्रविशत्याशु बुद्धिर्बुद्धिमतां सदा ॥ 5.46 ॥  
ततो वचनश्रवणमात्रादपि पितृपर्यायागतं जन्मस्थानं त्यक्तुं न शक्यते।  
उक्तं च -  
न तत् स्वर्गेऽपि सौख्यं स्यात् दिव्यस्पर्शन शोभने।  
कुस्थानेऽपि भवेत् पुंसां जन्मनो यत्र सम्भवः ॥ 5.47 ॥  
तत्र कदाचिदपि गन्तव्यम्। अहं त्वां बुद्धिप्रभावेण रक्षयिष्यामि।  
मण्डूक आह - “भद्रौ ! मम तावत् एका एव बुद्धिः पलायनपरा। तत् अहम् अन्यं जलाशयम् अद्य एव सभार्यो यास्यामि”। एवमुक्त्वा स मण्डूको रात्रावेवा अन्यजलाशयं गतः।  
धीवरैः अपि प्रभाते आगत्य, जघन्यमध्यमोत्तमजलचराः मत्स्यकूर्ममण्डूककर्कटादयो गृहीताः। तावपि शतबुद्धिसहस्रबुद्धी सभायौं पलायमानौ चिरम् आत्मानं गतिविशेष विज्ञानैः कुटिलचारेण रक्षन्तौ अपि जाले निपत्तितौ, व्यापादितौ च।  
अथ अपराह्णसमये प्रहृष्टास्ते धीवराः स्वगृहं प्रति प्रस्थिताः। गुरुत्वाच्च एकेन शतबुद्धिः स्कन्धे कृतः। सहस्रबुद्धिः प्रलम्बमानो नीयते। ततश्च वापीकण्ठोपगतेन मण्डूकेन तौ तथा नीयमानौ दृष्टवा अभिहिता स्वपत्नी - “प्रिये ! पश्य पश्य -  
शतबुद्धिः शिरस्थोऽयं, लम्बते च सहस्रधीः।  
एकबुद्धिरहं भद्रे ! क्रीडामि विमले जले” ॥  
अतश्च “वरं बुद्धिर्न सा विद्या” यत् भवता उक्तं तत्रेयं मे मतिः यत्, न एकान्तेन बुद्धिरपि प्रमाणम्”।  
सुवर्णसिद्धिः प्राह - “यद्यपि एतदस्ति, तथाऽपि मित्रवचनम् न लंघनीयम्। परं किं क्रियते, निवारितोऽपि मया न स्थितोऽसि, अतिलौल्यात् विद्याहङ्काराच्च।  
अथवा साधु इदमुच्यते -  
साधु मातुल ! गीतेन, मया प्रोक्तोऽपि न स्थितः।  
अपूर्वोऽयं मणिर्बद्धः सम्प्राप्तं गीतलक्षणम् ॥ 5.48 ॥  
चक्रधर आह - “कथमेतत् ?” सोऽब्रवीत् -  
6 : रासभशृगाल - कथा  
“कस्मिंश्चित् अधिष्ठाने उद्धतो नाम गर्दभः प्रतिवसति स्म। सः सदैव रजकगृहे भारोद्वहनं कृत्वा रात्रौ स्वेच्छया पर्यटति। ततः प्रत्युषे बन्धनभयात् स्वयमेव रजकगृहम् आयाति। रजकोऽपि ततस्तं बन्धनेन नियुनक्ति।  
अथ तस्य रात्रौ पर्यटतः, कदाचित् शृगालेन सह मैत्री संजाता। स च पीवरत्वात् वृतिभङ्गं कृत्वा कर्कटिकाक्षेत्रे शृगालसहितः प्रविशति। एवं तौ यदृच्छया चिर्भटिकाभक्षणं कृत्वा, प्रत्यहं प्रत्यूषे स्वस्वस्थानं व्रजतः।  
अथ कदाचित् तेन मदोद्धतेन रासभेन क्षेत्रमध्यस्थितेन शृगालोऽभिहितः - “भो भगिनीसुत ! पश्य पश्य, अतीव निर्मला रजनी, तदहं गीतं करिष्यामि। तत् कथय कतमेन रागेण करोमि ?  
स आह - “माम ! किमनेन वृथा अनर्थप्रचालनेन ? यतः चौरकर्मप्रवृत्तौ आवाम्, निभृतैश्च चौरजारैः अत्र स्थातव्यम्। उक्तं च -  
कासयुक्तस्त्यजेत् चौर्यं निद्रालुश्चेत् स पुंश्चलीम्।  
जिह्वालौल्यं रुजाक्रान्तो जीवितं योऽत्र वाञ्छति ॥ 5.49 ॥  
अपरं, त्वदीयं गीतं न मधुरस्वरम्, शङ्खशब्दानुकार दूरादपि श्रूयते। तदत्र क्षेत्रे रक्षापुरुषाः सुप्ताः सन्ति। ते उत्थाय वधं बन्धनं वा करिष्यन्ति। तत् भक्षय तावत् अमृतमयीः चिर्भटीः। मा त्वम् अत्र गीतव्यापारपरो भव।”  
तत् श्रुत्वा रासभ आह - “भोः, वनाश्रयत्वात् त्वं गीतरसं न वेत्सि, तेन एतत् ब्रवीषि।  
उक्तं च -  
“शरज्ज्योत्स्नाहते दूरं तमसि प्रियसन्निधौ।  
धन्यानां विशति श्रोत्रे गीतझङ्कारजा सुधा” ॥ 5.50 ॥  
शृगाल आह - “माम ! अस्ति एतत्, पर न वेत्सि त्वं गीतम्, केवलम् उन्नदसि। तत् किं तेन स्वार्थभ्रंशकेन ?”  
रासभ आह - “धिक धिक् मूर्ख ! किमहं न जानामि गीतम् ? तत् यथा तस्य भेदाः शृणु -  
सप्त स्वरास्त्रयो ग्रामा मूर्च्छनाश्चैकविंशतिः।  
तालास्त्वेकोनपञ्चाशत् तिस्रो मात्रा लयास्त्रयः ॥ 51 ॥  
स्थानत्रयं यतिनां च षडास्यानि रसा नव।  
रागाः षट़त्रिंशतिर्भावाश्चत्वारिंशत् ततः स्मृताः ॥ 5.52 ॥  
पञ्चाशीत्यधिकं ह्येतद्गीताङ्गानां शतं स्मृतम्।  
स्वयमेव पुरा प्रोक्तं भरतेन श्रुतेः परम् ॥ 5.53 ॥  
नान्यद्गीतात् प्रियं लोके देवानामपि दृश्यते।  
शुष्कस्नायुस्वराह्लादात् त्र्यक्षं जग्राह रावणः ॥ 5.54 ॥  
तत् कथं भगिनीसुत ! माम् अनभिज्ञं वदन् विनारयसि ? शृगाल आह - माम ! यदि एवं, तदहं तावत् वृतेः द्वारस्थितः क्षेत्रपालम् अवलोकयामि, त्वं पुनः स्वेच्छया गीतं कुरु”।  
तथा अनुष्ठिते रासभरटनम् आकर्ण्य क्षेत्रपः क्रोधात् दन्तान् घर्षयन् प्रधावितः। यावत् रासभो दृष्टः तावत् लगुडप्रहारैः तथा हतः, यथा प्रताडितो भूपृष्ठे पतितः। ततश्च सच्छिद्रम् उलूखलं तस्य गले बद्ध्वा क्षेत्रपालः प्रसुप्तः। रासभोऽपि स्वजातिस्वभावात् गतवेदनः क्षणेन अभ्युत्थितः।  
उक्तं च -  
“सारमेयस्य चाऽश्वस्य रासभस्य विशेषतः।  
मुहूर्त्तात् परतो न स्यात् प्रहारजनिता व्यथा” ॥ 5.55 ॥  
ततः तमेव उदूखलम् आदाय वृत्तिं चूणयित्वा पलायितुम् आरब्धः। अत्रान्तरे शृगालोऽपि दूरादेव तं दृष्टवा सस्मितम् आह -  
“साधु मातुल ! गीतेन, मया प्रोक्तोऽपि न स्थितः।  
अपूर्वोऽयं मणिर्बद्धः सम्प्राप्तं गीतलक्षणम्।  
तत् भवानपि मया वार्यमाणोऽपि न स्थितः ”।  
तत् श्रुत्वा चक्रधर आह - “भो मित्र सत्यमेतत्। अथवा साधु इदमुच्यते -  
“यस्य नास्ति स्वयं प्रज्ञा मित्रोक्तं न करोति यः।  
स एव निधनं याति यथा मन्थरकौलिकः” ॥ 56 ॥  
सुवर्णसिद्धिः आह - “कथमेतत् ?” सोऽब्रवीत् -  
7 : मन्थरकौलिक - कथा  
“कस्मिंश्चित् अधिष्ठाने मन्थरको नाम कौलिकः प्रतिवसति स्म। तस्य कदाचित् पटकर्माणि कुर्वतः सर्वपटकर्मकाष्ठानि भग्नानि। ततः स कुठारम् आदाय वने काष्ठार्थं गतः। स च समुद्रतटे यावत् भ्रमन् प्रयातः, तावत् तत्र शिंशपापादपस्तेन दृष्टः। ततः चिन्ततवान् - “महान् अयं वृक्षो दृश्यते। तदनेन कर्त्तितेन प्रभूतानि पटकर्मोपकरणानि भविष्यन्ति”। इति अवधार्य तस्योपरि कुठारमुत्क्षिप्तवान्।  
अथ तत्र वृक्षे कश्चित् व्यन्तरः समाश्रित आसीत्। अथ तेन अभिहितम् - “भोः ! मदाश्रयोऽयं पादपः सर्वथा रक्षणीयः। यतोऽहम् अत्र महासौख्येन तिष्ठामि, समुद्रकल्लोलस्पर्शनात् शीतवायुना आप्यायितः”। कौलिक आह - “भोः ! किमहं करोमि, दारुसामग्रीं विना मे कुटुम्बं बुभुक्षया पीड्यते। तस्मात् अन्यत्र शीघ्रं गम्यताम्। अहमेनं कर्त्तयिष्यामि”।  
व्यन्तर आह - “भोः ! तुष्टः तव अहम्। तत् प्रार्थ्यताम् अभीष्टं किञ्चित्। रक्षैनं पादपम्” इति।  
कौलिक आह - “यदि एवं तदहं स्वगृहं गत्वा स्वमित्रं, स्वभार्यां च पृष्टवा आगमिष्यामि, ततः त्वया देयम्”।  
अथ “तथा” इति व्यन्तरेण प्रतिज्ञाते, स कौलिकः प्रहृष्टः स्वगृहं प्रति निवृत्तः यावत् अग्रे गच्छति,  
तावत् ग्रामप्रवेशे निजसुहृदं नापितम् अपश्यत्। ततस्तस्य व्यन्तरवाक्यं निवेदयामास यत् -  
‘अहो मित्र ! मम कश्चित् व्यन्तरः सिद्धः। तत् कथय किं प्रार्थये ?'  
अहं त्वां प्रष्टुम् आगतः”।  
नापित आह - “भद्र ! यदि एवं तत् राज्यं प्रार्थयस्व, येन त्वं राजा भवसि, अहं त्वन्मन्त्री। द्वौ अपि इह सुखमनुभूय, परलोकसुखम् अनुभवावः।  
उक्तं च -  
राजा दानपरो नित्यमिह कीर्त्तिमवाप्य च।  
तत्प्रभावात् पुनः स्वर्गं स्पर्धते त्रिदशैः सह ॥ 58 ॥  
कौलिक आह - \`\`अस्ति एतत् तथापि गृहिणीं पृच्छामि''।  
स आह - “भद्र ! शास्त्रविरुद्धमेतत् यत् स्त्रिया सह मन्त्रः। यतस्ताः स्वल्पमतयो भवन्ति। उक्तञ्च -  
भोजनाच्छादने दद्यात् ऋतुकाले च सङ्गमम्।  
भूषणाद्यञ्च नारीणां न ताभिर्मन्त्रयेत् सुधीः ॥ 5.59 ॥  
यत्र स्त्री, यत्र कितवो, बालो यत्र प्रशासिता।  
तत् गृहं क्षयमायाति, भार्गवो हीदमब्रवीत् ॥ 5.60 ॥  
तावत् स्यात् सुप्रसन्नास्यस्तावत् गुरुजने रतः।  
पुरुषो योषितां यावन्न श्रृणोति वचो रहः ॥ 5.61 ॥  
एताः स्वार्थपरा नार्यः, केवलं स्वसुखे रताः।  
न तासां वल्लभः कोऽपि सुतोऽपि स्वसुखं विना ॥ 5.62 ॥  
कौलिक आह - “तथाऽपि प्रष्टव्या सा मया। यतः पतिव्रता सा। अपरं, ताम् अपृष्ट्वा अहं न किञ्चित् करोमि”।  
एवं तमभिधाय सत्वरं गत्वा तामुवाच - “प्रिये ! अद्य अस्माकं कञ्चित् व्यन्तरः सिद्धः।  
स वाञ्छितं प्रयच्छति। तदहं त्वां प्रष्टुम् आगतः। तत् कथय किं प्रार्थये ? एष तावत् मम मित्र नापितो वदति एवं यत् - “राज्यं प्रार्थयस्व”। सा आह - “आर्यपुत्र ! का मतिर्नापितानाम् ? तत् न कार्यं तद्वचः।  
उक्तञ्च -  
चारणैर्बन्दिभिर्नीचैर्नापितैर्बालकैरपि।  
न मन्त्रंमतिमान् कुर्यात् सार्द्धं भिक्षुभिरेव च ॥ 5.63 ॥  
अपरं महती क्लेशपरम्परां एषा राज्यस्थितिः, सन्धिविग्रहयानासनसंश्रयद्धैधीभावादिभिः कदाचित् पुरुषस्य सुखं न प्रयच्छतीति। यतः -  
यदैव राज्ये क्रियतेऽभिषेकस्तदैव याति व्यसनेषु बुद्धिः।  
घटा नृपाणामभिषेककाले सहाऽम्भसैवापदमुद्गिरन्ति ॥ 5.64 ॥  
तथा च -  
रामस्य व्रजनं वने, निवसनं पाण्डोः सुतानां वनं,  
वृष्णीनां निधनं, नलस्य नृपते राज्यात् परिभ्रंशनम्।  
सौदासं तदवस्थमर्जुनबधं सचिन्त्य लङ्केश्वर,  
दृष्टवा राज्यकृते विडम्बनगतं, तस्मान्न तत् वाच्छयेत् ॥ 5.65 ॥  
यदर्थं भ्रातरः पुत्रा अपि वाञ्छन्ति ये निजाः।  
वधं राज्यकृतां राज्ञां, तद्राज्यं दूरतस्त्यजेत् ॥ 5.66 ॥  
कौलिक आह - “सत्यमुक्तं भवत्या। तत् कथय किं प्रार्थये ?  
सा आह - “त्वं तावदैकं पटं नित्यमेव निष्पादयसि। तेन सर्वा व्ययशुद्धिः संपद्यते। इदानीं त्वम् आत्मनोऽन्यत् बाहुयुगलं द्वितीयं शिरश्च याचस्व, येन पटद्वयं संपादयसि पुरतः पृष्ठतश्च। एकस्य मूल्येन गृहे यथापूर्वं व्ययं सपादयिष्यसि, द्वितीयस्य मूल्येन विशेषकृत्यानि करिष्यसि। एवं सौख्येन स्वजातिमध्ये श्लाघ्यमानस्य कालो यास्यति, लोकद्वयस्य उपार्जना च भविष्यति।”  
सोऽपि तदाकर्ण्य प्रहृष्टः प्राह - “साधु पतिव्रते ! साधु ! युक्तमुक्तं भवत्या। तदेवं करिष्यामि। एष मे निश्चयः”।  
ततोऽसौ गत्वा व्यन्तरं प्रार्थयाञ्चके - “भोः, यदि मम ईप्सितं प्रयच्छसि तत् देहि मे द्वितीयं बाहुयुगलं शिरश्च।”  
एवमभिहिते, तत्क्षणादेव स द्विशिराः चतुर्बाहुश्च सञ्जातः। ततो हृष्टमना यावत् गृहमागच्छति तावत् लोकैः “राक्षसोऽयम् इति मन्यमानैः लगुडपाषाणप्रहारैः ताडितो, मृतश्च”।  
अतोऽह ब्रवीमि - “यस्य नास्ति स्वयं प्रज्ञा” इति।  
चक्रधरः आह - “भोः, सत्यमेतत्। सर्वोऽपि जनः अश्रद्धेयामाशापिशाचिकां प्राप्य हास्यपदवीं याति। अथवा साधु इदमुच्यते केनाऽपि -

अनागतवतीं चिन्तामसंभाव्यां करोति यः।  
स एव पाण्डुरः शेते सोमशर्मपिता यथा' ॥ 5.67 ॥  
सुवर्णसिद्धिः आह - “कथमेतत् ?” सोऽब्रवीत् -

8 : सोमशर्मपितृ - कथा

“कस्मिंश्चित् नगरे कश्चित्त् स्वभावकृपणो नाम ब्राह्मणः प्रतिवसति स्म। तेन भिक्षाऽर्जितैः शक्तुभिः भुक्तशेषैः कलशः संपूरितः। तञ्च घटं नागदन्ते अवलम्ब्य तस्य अधस्तात् खट्वां निधाय सततम् एकदृष्ट्या तम् अवलोकयति।  
अथ कदाचित् रात्रौ सुप्तः चिन्तयामास - यत् परिपूर्णोऽयं घटस्तावत् शक्तुभिः वर्त्तते। तत् यदि दुर्भिक्षं भवति, तदा अनेन रूप्यकाणां शतमुत्पत्स्यते। ततस्तेन मया अजाद्वयं ग्रहीतव्यम्। ततः षाण्मासिकप्रसववशात् ताभ्यां यूथं भविष्यति। ततोऽजाभिः प्रभूता गाः ग्रहीष्यामि। गोभिः महिषीः। महिषीभिः बडवाः। बडवाप्रसवतः प्रभूता अश्वा भविष्यन्ति। तेषां विक्रयात् प्रभूतं सुवर्णं भविष्यति। सुवर्णेन चतुः शालं गृहं सम्पत्स्यते।  
ततः कश्चित् ब्राह्मणो मम गृहम् आगत्य प्राप्तवयस्कां रूपाढ्यां कन्यां दास्यति। तत्सकाशात् पुत्रो मे भविष्यति। तस्य अहं “सोमशर्मा” इति नाम करिष्यामि। ततः तस्मिन् जानुचलनयोग्ये सञ्जातेऽहं पुस्तकं गृहीत्वा अश्वशालायाः पृष्ठदेशे उपविष्टः तदवधारयिष्यामि। अत्रान्तरे सोमशर्मा मां दृष्ट्वा, जनन्युत्सङ्गात् जानुप्रचलनपरः अश्वखुरासन्नवर्त्ती मत्समीपम् आगमिष्यति। ततोऽहं ब्राह्मणीं कोपाविष्टोऽभिधास्यामि - “गृहाण तावत् बालकम्”। साऽपि गृहकर्मव्यग्रतया अस्मद्वचनं न श्रोष्यति। ततोऽहं समुत्थाय, तां पादप्रहारेण ताडयिष्यामि।  
एवं तेन ध्यानस्थितेन तथा एव पादप्रहारो दत्तः; स घटो भग्नः, स्वयञ्च शक्तुभिः पाण्डुरतां गतः।  
अतोऽहं ब्रवीमि - “अनागतवतीं चिन्ताम्” इति।  
सुवर्णसिद्धिः आह - “एवमेतत्। कस्ते दोषः। यतः सर्वोऽपि लोभेन विडम्बितो बाध्यते।  
उक्तञ्च -  
“यो लौल्यात् कुरुते कर्म, नैवोदर्कमवेक्षते।  
विडम्बनामवाप्नोति स, यथा चन्द्रभूपतिः” ॥ 5.68 ॥  
चक्रधर आह - “कथमेतत् ?” स आह -

9 : चन्द्रभूपति - कथा

कस्मिंश्चित् नगरे चन्द्रो नाम भूपतिः प्रतिवसति स्म। तस्य पुत्रा वानरक्रीडारता वानरयूथं नित्यमेव अनेकभोजन भक्ष्यादिभिः पुष्टिं नयन्ति स्म। अथ वानरयूथाऽधिपो यः स औशनस बार्हस्पत्य - चाणक्य - मतवित्, तदनुष्ठाता च तान् सर्वानपि अध्यापयति स्म।  
अथ तस्मिन् राजगृहे लघुकुमारवाहनयोग्यं मेषयूथमस्ति। तन्मध्यात् एको जिह्वालौल्यात् अहर्निशं निःशङ्कं महानसे प्रविश्य यत् पश्यति, तत् सर्वं भक्षयति। ते च सूपकारा यत्किञ्चित् काष्ठं, मृन्मयं भाजनं, कांस्यपात्रं, ताम्रपात्रं वा पश्यन्ति, तेनाशु ताडयन्ति।  
सोऽपि वानरयूथपः तद् दृष्टवा व्यचिन्तयत् - अहो, मेषसूपकारकलहोऽयं वानराणां क्षयाय भविष्यति। यतो अन्नासास्वादलम्पटोऽयं मेषो, महाकोपाश्च सूपकारा यथासन्नवस्तुना प्रहरन्ति। तत् यदि वस्तुनोऽभावात् कदाचित् उल्मुकेन ताडयिष्यन्ति तदोर्णाप्रचुरोऽयं मेषः स्वल्पेनाऽपि वह्निना प्रज्वलयिष्यति। तद् दद्दह्यमानः पुनः अश्वकुट्यां समीपवर्तिन्यां प्रवेक्ष्यति। साऽपि तृणप्राचुर्यात् ज्वलिष्यति। तताऽश्वा वह्निदाहम् अवाप्स्यन्ति।  
शालिहोत्रेण पुनः एतदुक्तं यत् - “वानरवसया अश्वानां वह्निदाहदोषः प्रशाम्यति” तत् नूनम् एतेन भाव्यम्। एषो अत्र निश्चयः। एवं निश्चित्य सर्वान्वानरानाहूय रहसि प्रोवाच। यत् -  
मेषेण सूपकाराणां कलहो योऽत्र जायते।  
स भविष्यत्यसन्दिग्धं वानराणां क्षयावहः ॥ 5.69 ॥  
तस्मात् स्यात् कलहो यत्र गृहे नित्यमकारणः।  
तत् गृहं जीवितं वाञ्छन् दूरतः परिवर्जयेत् ॥ 5.70 ॥  
तथा च -  
कलहान्तानि हर्म्याणि कुवाक्यान्तं च सौहृदम्।  
कराजान्तानि राष्ट्राणि कूकर्मान्तं यशो नृणाम् ॥ 5.71 ॥  
तन्न यावत् सर्वेषां संक्षयो भवति, तावदेवैतत् राजगृहं सन्त्यज्य वनं गच्छामः। अथ तत् तस्य वचनम् अश्रद्धेयं श्रुत्वा मदोद्धता वानराः प्रहस्य प्रोचुः - “भोः ! भवतो वृद्धभावात् बुद्धिवैकल्यं सञ्जातं, येन एतत् ब्रवीषि। उक्तञ्च -  
वदन दशनैर्हीनं, लाला स्रवति नित्यशः।  
न मतिः स्फुरति क्वापि बाले वृद्धे विशेषतः ॥ 5.72 ॥  
न वयं स्वर्गसमानोपभोगान् नानाविधान् भक्ष्यविशेषान् राजपुत्रः स्वहस्तदत्तान् अमृतकल्पान् परित्यज्य तत्र अटव्यां कषायकटुतिक्तक्षाररूक्षफलानि भक्षयिष्यामः।”  
तत्श्रुत्वा अश्रुकलुषां दृष्टिं कृत्वा स प्रोवाच - “रे रे मूर्खाः ! यूयम् एतस्य सुखस्य परिणामं न जानीथ।  
किं पाकरसा स्वादनप्रायम् एतत् सुख परिणामे विषवत् भविष्यति। तदहं कुलक्षयं स्वयं न अवलोकयिष्यामि। साम्प्रतं वनं यास्यामि। उक्तञ्च -  
मित्रं व्यसनसम्प्राप्तं स्वस्थानं परपीडितम्।  
धन्यास्ते ये न पश्यन्ति देशभङ्गं कुलक्षयम्” ॥ 5.73 ॥  
एवम् अभिधाय सर्वान् तान् परित्यज्य स यूथाधिपोऽटव्यां गतः।  
अथ तस्मिन् गतेऽन्यस्मिन् अहनि स मेषो महानसे प्रविष्टो, यावत् सूपकारेण न अन्यत् किञ्चित् समासादितं तावत् अर्द्धज्वलितकाष्ठेन ताड्यमानो जाज्वल्यमानशरीरः शब्दायमानः अश्वकुट्यां प्रत्यासन्नवर्तिन्यां प्रविष्टः।  
तत्र तृणप्राचुर्ययुक्तायां क्षितौ तस्य प्रलुठतः सर्वत्राऽपि वह्नि ज्वालाः तथा समुत्थिताः यथा केचिदश्वाः स्फुटितलोचनाः पञ्चत्वं गताः। केचित् बन्धनानि त्रोटयित्वा, अर्ध दग्धशरीरा इतश्चेतश्च ह्रेषायमाणा धावमानाः, सर्वमपि जनसमूहम् आकुलीचक्रुः।  
अत्रान्तरे राजा सविषादः शालिहोत्रज्ञान् वैद्यान् आहूय, प्रोवाच - “भोः ! प्रोच्यताम् एषाम् अश्वानां कश्चित् दाहोपशमनोपायः”। तेऽपि शास्त्राणि विलोक्य प्रोचुः - “देव ! प्रोक्तमत्र विषये भवता शालिहोत्रेण, यत् -  
“कपीनां मेदसा दोषो वह्निदाहसमुद्भवः।  
अश्वानां नाशमभ्येति, तमः सूर्योदये यथा” ॥ 5.74 ॥  
तत् क्रियताम् एतत् चिकित्सितं द्राक्, यावत् एते न दाहदोषेण विनश्यन्ति।  
सोऽपि तदाकर्ण्य समस्तवानरवधमादिष्टवान्। किं बहुना - सर्वेऽपि ते वानरा विविधायुधलगुडपाषाणादिभिः व्यापादिताः - इति।  
अथ सोऽपि वानरयूथपः तं पुत्रपौत्रभ्रातृसुतभागिनेयादिसंक्षयं ज्ञात्वा विषादम् उपागतः, सन्त्यक्ताहारक्रियो वनात् वनं पर्यटति। अचिन्तयच्च - “कथमहं तस्य नृपापसदस्य अनृणताकृत्येन अपकृत्यं करिष्यामि।  
उक्तञ्च -  
मर्षयेद्धर्षणां योऽत्र वंशजां परनिर्मिताम्।  
भयाद्वा यदि वा कामात् स ज्ञेयः पुरुषाऽधमः” ॥ 5.75 ॥  
अथ तेन वृद्धवानरेण कुत्रचित् पिपासाकुलेन भ्रमता पद्मिनीखण्डमण्डितं सरः समासादितम्। तत् यावत् सूक्ष्मेक्षिकया अवलोकयति तावत् वनचरमनुष्याणां पदपङ्क्तिप्रवेशोऽस्ति न निष्क्रमणम्। ततः चिन्तितम् - “नूनम् अत्र जलान्ते दुष्टग्राहेण भाव्यम्। तत् पद्मिनीनालम् आदाय दूरस्थोऽपि जलं पिबामि”।  
तथाऽनुष्ठिते तन्मध्यात् राक्षसो निष्क्रम्य, रत्नमालाविभूषितकण्ठ तमुवाच - “भो ! अत्र यः सलिले प्रवेशं करोति स मे भक्ष्यः इति। तत् नास्ति धुर्त्ततरस्त्वत्समोऽन्यः यः पानीयम् अनेन विधिना पिबति। ततः तुष्टोऽहम्, प्रार्थयस्व हृदयवाञ्छितम्”।  
कपिराह - “भोः ! कियती ते भक्षणशक्ति ?”  
स आह - “शतसहस्रायुतलक्षाणि अपि जलप्रविष्टानि भक्षयामि। बाह्यतः शृगालोऽपि मां धर्षयति”।  
वानर आह - “अस्ति मे केनचित् भूपतिना सह अत्यन्तं वैरम्। यदि एनां रत्नमालां मे प्रयच्छसि, तत् सपरिवारमपि तं भूपतिं वाक्यप्रपञ्चेन लोभयित्वा अत्र सरसि प्रवेशयामि”।  
सोऽपि श्रद्धेयं वचस्तस्य श्रुत्वा रत्नमालां दत्वा प्राह - “भो मित्र ! यत् समुचितं भवति तत् कर्त्तव्यम्” इति।  
वानरोऽपि रत्नमालाविभूषितकण्ठः वृक्षप्रासादेषु परिभ्रमन् जनैः दृष्टः, पृष्टश्च - “भो यूथप ! भवान् इयन्तं कालं कुत्र स्थितः ?  
भवता ईदृग्रत्नमाला कुत्र लब्धा, या दीप्त्या सूर्यमपि तिरस्करोति”।  
वानरः प्राह - “अस्ति कुत्रचित् अरण्ये गुप्ततरं महत् सरो धनदनिर्मितम्।  
तत्र सूर्येऽर्धोदिते रविवारे यः कश्चित् निमज्जति, स धनदप्रसादात् ईदृक् रत्नमालाविभूषितकण्ठो निस्सरति।  
अथ भूभुजा तदाकर्ण्य, स वानरः समाहूतः, पृष्टश्च - “भो यूथाऽधिप ! किं सत्यमेतत्, रत्नमालासनाथं सरोऽस्ति क्वाऽपि” ?  
कपिराह - “स्वामिन् ! एष प्रत्यक्षतया मत्कण्ठस्थितया रत्नमालया प्रत्यस्ते। तत् यदि रत्नमालया प्रयोजनं तन्मया सह कमपि प्रेषय, येन दर्शयामि”।  
तत्श्रुत्वा नृपतिः आह - “यदि एवं, तदहं सपरिजनः स्वयम् एष्यामि, येन प्रभूता रत्नमालाः उत्पद्यन्ते”।  
वानर आह - “एवं क्रियताम्”।  
तथानुष्ठिते, भूपतिना सह रत्नमालालोभेन सर्वे कलत्रभृत्याः प्रस्थिताः। वानरोऽपि राज्ञा दोलाऽधिरूढेन स्वोत्सङ्गे आरोपितः सुखेन प्रीतिपूर्वम् आनीयते। अथवा साधु इदमुच्यते -  
“तृष्णे ! देवि ! नमस्तुभ्यं, यया वित्ताऽन्विता अपि।  
अकृत्येषु नियोज्यन्ते, भ्राम्यन्ते दुर्गमेष्वपि ॥ 5.76 ॥  
तथा च -  
इच्छति शती सहस्रं, सहस्री लक्षमीहते।  
लक्षाऽधिपस्तथा राज्यं, राज्यस्थः स्वर्गमीहते ॥ 5.77 ॥  
जीर्यन्ते जीर्यतः केशाः, दन्ता जीर्यन्ति जीर्यतः।  
जीर्यतश्चक्षुषी श्रोत्रे, तृष्णैका तृरुणायते ॥ 5.78 ॥  
अथ तत् सरः समासाद्य वानरः प्रत्यूषसमये राजानम् उवाच -  
“देव ! अत्र अर्धोदिते सूर्येऽन्तः प्रविष्टानां सिद्धिर्भवति तत् सर्वोऽपि जन एकदा एव प्रविशतु। त्वया पुनः मया सह प्रवेष्टव्यम्, येन पूर्वदृष्टस्थानम् आसाद्य, प्रभूताः ते रत्नमाला दर्शयामि”।  
अथ प्रविष्टाः ते लोकाः सर्वे भक्षिता राक्षसेन। अथ तेषु चिरमाणेषु राजा वानरमाह - “भो यूथाधिप ! किमिति चिरायति मे परिजनः” ?  
तत्श्रुत्वा वानरः सत्वरं वृक्षमारुह्य, राजानमुवाच - “भो दुष्टनरपते ! राक्षसेन अन्तः सलिलस्थितेन भक्षितस्ते परिजनः। साधितं मया कुलक्षयजं वैरम, तत् गम्यताम्। त्वं स्वामीति मत्वा न अत्र प्रवेशितः। उक्तञ्च -  
कृते प्रतिकृतं कुर्याद्धिंसिते प्रतिहिंसितम्।  
न तत्र दोषं पश्यामि, यो दुष्टे दुष्टमाचरेत् ॥ 5.79 ॥  
तत्त्वया मम कुलक्षयः कृतः, मया पुनस्तव” इति।  
अथ एतदाकर्ण्य, राजा कोपाविष्टः पदाति एकाकी यथायात मार्गेण निष्क्रान्तः।  
अथ तस्मिन् भूपतौ गते राक्षसः तृप्तो जलात्निष्क्रम्य सानन्दम् इदमाह -  
“हतः शत्रुः, कृतं मित्रं, रत्नमाला न हारिता।  
नालेन पिबता तोयं भवता साधु वानर ॥ 5.80 ॥  
अतोऽहं ब्रव्रीमि - “यो लौल्यात् कुरुते कर्म” इति।  
एवमुक्त्वा, भूयोऽपि स चक्रधरमाह - “भो मित्र ! प्रेषय मां, येन स्वगृहं गच्छामि”।  
चक्रधर आह - “भद्र ! आपदर्थे धनमित्रसङ्ग्रहः क्रियते। तत् माम् एवंविधं त्यक्त्वा क्व यास्यसि ? उक्तं च -  
यस्त्यक्त्वा सापदं मित्रं याति निष्ठुरतां वहन्।  
कृतघ्नस्तेन पापेन नरके यात्यसंशयम्” ॥ 5.81 ॥  
सुवर्णसिद्धिः आह - “भोः, सत्यमेतत् यदि गम्यस्थाने शक्तिर्भवति। एतत्पुनः मनुष्याणामगम्यस्थानम्।  
नास्ति कस्यापि त्वामुन्मोचयितुं शक्तिः। अपरं यथा यथा चक्रभ्रमवेदनया तव मुखविकारं पश्यामि तथा तथा अहमेतत् जानामि यत् द्राक् गच्छामि, मा कश्चित् ममापि अनर्थो भवेदिति। यतः -  
यादृशी वदनच्छाया दृश्यते तव वानर।  
विकालेन गृहीतोऽसि, यः परैति स जीवति ”॥ 5.82 ॥  
चक्रधर आह - “कथमेतत् ?” सोऽब्रवीत् -  
10 : विकाल - वानर - कथा  
“कस्मिंश्चिद्नगरे भद्रसेनो नाम राजा प्रतिवसति स्म। तस्य सर्वलक्षणसम्पन्ना रत्नवती नाम कन्या अस्ति। तां कश्चित् राक्षसः जिहीर्षति। रात्रौ आगत्य उपभुङ्क्ते, परं कृतरक्षोपधानां हर्त्तुं न शक्नोति। साऽपि तत्समये रक्षः सान्निध्यजामवस्थामनुभवति कम्पादिभिः।  
एवमतिक्रामति काले कदाचित्स राक्षसो मध्यनिशायां गृहकोणे स्थितः। साऽपि राजकन्या स्वसखीमुवाच - “सखि ! पश्य एषः विकालः समये नित्यमेव मां कदर्थयति। अस्ति तस्य दुरात्मनः प्रतिषेधोपायः कश्चित्” ?  
तत्श्रुत्वा राक्षसोऽपि व्यचिन्तयत् - “नूनं यथाहं, तथा अन्योऽपि कश्चित् विकाल नामास्या हरणाय नित्यमेव आगच्छति; परं सोऽपि एनां हर्त्तुं न शक्नोति।  
तत् तावत् अश्वरूपं कृत्वा अश्वमध्यगतो निरीक्षयामि - किंरूपः सः किम्प्रभावश्च इति”। एवं राक्षसोऽश्वरूपं कृत्वा अश्वानां मध्ये तिष्ठति।  
तथाऽनुष्ठिते निशीथसमये राजगृहे कश्चित् अश्वचौरः प्रविष्टः। स च सर्वानश्वान् अवलोक्य, तं राक्षसम् अश्वतमं विज्ञाय अधिरूढः।  
अत्रान्तरे राक्षसः चिन्तयामास - “नूनमेष विकालनामा मां चौरं मत्वा कोपात् निरहन्तुम् आगतः।  
ततः किं करोमि” एवं चिन्तयन् सोऽपि तेन खलीनं मुखे निधाय, कशाघातेन ताडितः।  
अथ असौ भयत्रस्तमनाः प्रधावितुम् आरब्धः।  
चौरोऽपि दूरं गत्वा, खलीनाकर्षणेन तं स्थिरं कर्त्तुम् आरब्धवान्।  
स तु वेगात्वेगतरं गच्छति। अथ तं तथा गणितखलीनाकर्षणं मत्वा चौरः चिन्तयामास - “अहो, न एवंविधा वाजिनो भवन्ति अगणितखलीनाः।  
तत् नूनम् अनेन अश्वरूपेण राक्षसेन भवितव्यम्। यद्यदि कञ्चित् पांशुलं भूमिदेशम् अवलोकयामि तदा आत्मानं तत्र पातयामि।  
न अन्यथा मे जीवितव्यमस्ति।  
एवं चिन्तयत इष्टदेवतां स्मरतस्तस्य सोऽश्वो वटवृक्षस्य तले निष्क्रान्तः।  
चौरोऽपि वटप्ररोहम् आसाद्य तत्रैव विलग्नः। ततो द्वावपि तौ पृथग्भूतौ परमानन्दभाजौ, जीवितविषये लब्धप्रत्याशौ सम्पन्नौ।  
“अथ तत्र वटे कश्चित् राक्षससुहृत्वानरः स्थितमासीत्। तेन राक्षसं त्रस्तमालोक्य, व्याहृतं - “भो मित्र ! किमेवं पलाय्यतेऽलीकभयेन ? त्वद्भक्ष्योऽयं मामुषः, भक्ष्यताम्”।  
सोऽपि वानरवचो निशम्य, स्वरूपमाधाय शङ्कितमनाः स्खलितगतिः निवृत्तः। चौरोऽपि तं वानराहूतं ज्ञात्वा, कोपात्तस्य लाङगूलं लम्बमानं मुखे निधाय, चर्वितवान्।  
वानरोऽपि तं राक्षसाभ्यधिकं मन्यमानो भयात् न किञ्चिदुक्तवान्। केवलं व्यथार्तो निमीलितनयनः तिष्ठति। राक्षसोऽपि तं तथाभूतमवलोक्य श्लोकमेनमपठत्
-  
यादृशी वदनच्छाया दृश्यते तव वानर !।  
विकालेन गृहीतोऽसि, यः परैति सजीवति ॥  
इत्युक्त्वा प्रनष्टश्च।  
“तत्प्रेषय मां, येन गृहं गच्छामि। त्वं पुनः अनुभुङ्क्ष्व अत्र स्थित एव लोभवृक्ष फलम्”।  
चक्रधरः प्राह - “भोः अकारणमेतत् दैववशात् सम्पद्यते नृणां शुभाऽशुभम्। उक्तं च -  
दुर्गस्त्रिकूटः, परिखा समुद्रो, रक्षांसि योधा धनदाच्च वित्तम्।  
शास्त्रं च यस्योशनसा प्रणीतं,स रावणो देववशाद्विपन्नः ॥ 5.83 ॥  
तथा च -  
अन्धकः, कुब्जकश्चैव, त्रिस्तनी राजकन्यका।  
त्रयोऽप्यन्यायतः सिद्धाः सम्मुखे कर्मणि स्थिते ”॥ 5.84 ॥  
सुवर्णसिद्धिः आह - “कथमेतत्” ? सोब्रवीत् -

11 : अन्धक - कुब्जक - त्रिस्तनी - कथा  
“अस्ति उत्तरापथे मधुपुरं नाम नगरम्।  
तत्र मधुसेनो नाम राजा बभूव।  
तस्य कदाचित् विषयसुखम् अनुभवतः त्रिस्तनी कन्या बभूव।  
अथ तां त्रिस्तनीं जातां श्रुत्वा, स राजा कञ्चुकिनः प्रोवाच यत् -  
“भोः ! त्यज्यतामि, यं त्रिस्तनी, गत्वा दूरेऽरण्ये यथा कश्चित् न जानाति।  
तत्श्रुत्वा कञ्चुकिनः प्रोचुः - “महाराज ! ज्ञायते यदनिष्टकारिणी त्रिस्तनी कन्या भवति। तथाऽपि ब्राह्मणा आहूय प्रष्टव्याः, येन लोकद्वयं न विरुध्यते। यतः -  
यः सततं परिपृच्छति, श्रृणोति, सन्धारयत्यनिशम्।  
तस्य दिवाकरकिरणैर्नलिनीव विवर्द्धते बुद्धिः ॥ 5.85 ॥  
तथा च -  
पृच्छकेन सदा भाव्यं पुरुषेण विजानता।  
राक्षसेन्द्रगृहीतोऽपि प्रश्नान्मुक्तो द्विजः पुरा” ॥ 5.86 ॥  
राजा आह - “कथमेतत्” ? ते प्रोचुः -

12 : रासभ - गृहीत - ब्राह्मणकथा

“देव ! कस्मिंश्चित् वनोद्देशे चण्डकर्मा नाम राक्षसः प्रतिवसति स्म। एकदा तेन भ्रमता अटव्यां कश्चित् ब्राह्मणः समासादितः। ततः तस्य स्कन्धमारुह्य प्रोवाच - “भोः ! अग्रेसरो गम्यताम्”।  
ब्राह्मणोऽपि भयत्रस्तमनाः तमादाय प्रस्थितः।  
अथ तस्य कमलोदरकोमलौ पादौ दृष्ट्वा ब्राह्मणो राक्षसम् अपृच्छत् - “भोः ! किमेवंविधौ ते पादौ अतिकोमलौ” ? राक्षस आह - “भोः ! व्रतमस्ति, नाहम् आर्द्रपादो भूमिं स्पृशामि”।  
ततस्तच्छ्रुत्वात्मनो मोक्षोपायं चिन्तयन् सरः प्राप्तः। ततो राक्षसेन अभिहितं - “भोः ! यावदहं स्नानं कृत्वा, देवतार्चनविधिं विधाय आगच्छामि, तावत्त्वया अतः स्थानात् अन्यत्र न गन्तव्यम्”। तथाऽनुष्ठिते द्विजः चिन्तयामास - “नूनं देवताऽर्चनविधेरूर्ध्वं मामेष भक्षयिष्यति। तत्द्रुततरं गच्छामि, येन एष आर्द्रपादो न मम पृष्ठमेष्यति”।  
तथानुष्ठिते राक्षसो व्रतभङ्गभयात् तस्य पृष्ठं न गतः”। अतो अहं ब्रवीमि - “पृच्छकेन सदा भाव्यम्” इति।  
अथ तेभ्यः तच्छ्रुत्वा राजा द्विजानाहूय प्रोवाच - “भो ब्राह्मणाः ! त्रिस्तनी मे कन्या समुत्पन्ना, तत्किं तस्याः प्रतिविधानम् अस्ति, न वा”?  
ते प्रोचुः - “देव ! श्रूयताम् -  
हीनाङ्गी वाऽधिकाङ्गी वा या भवेत्कन्यका नृणाम्।  
भर्तुः स्यात् सा विनाशाय, स्वशीलनिधनाय च ॥ 5.87 ॥  
या पुनस्त्रिस्तनी कन्या याति लोचनगोचरम्।  
पितरं नाशयत्येव सा द्रुतं, नाऽत्र संशयः ॥ 5.88 ॥  
तस्मादस्या दर्शनं परिहरतु देवः।  
तथा यदि कश्चित् उद्वाहयति, तदेनां तस्मै दत्त्वा, देशत्यागेन स नियोजयितव्यः इति।  
एवं कृते लोकद्वयाऽविरुद्धता भवति।”  
अथ तेषां तद्वचनम् आकर्ण्य स राजा पटहशब्देन सर्वत्र घोषणाम् आज्ञापयामास
-  
“अहो ! त्रिस्तनीं राजकन्यां यः कश्चित् उद्वाहयति, स सुवर्णलक्षम् आप्नोति देशत्यागञ्च।”  
एवं तस्यामघोषणायां क्रियमाणायां महान् कालो व्यतीतः। न कश्चित्तां प्रतिगृह्णाति। साऽपि यौवनोन्मुखी सञ्जाता सुगुप्तस्थानस्थिता, यत्नेन रक्ष्यमाणा तिष्ठति।  
अथ तत्रैव नगरे कश्चिदन्धस्तिष्ठति। तस्य च मन्थरकनामा कुब्जोऽग्रेसरः यष्टिग्राही। ताभ्यां तं पटहशब्दम् आकर्ण्य, मिथो मन्त्रितं - “स्पृश्यतेऽयं पटहः। यदि कथमपि दैवात्कन्या लभ्यते, सुवर्णप्राप्तिश्च भवति, तदा सुखेन सुवर्णप्राप्त्या कालो व्रजति। अथ यदि तस्य दोषतो मृत्युर्भवति, दारिद्र्योपात्तस्य अस्य क्लेशस्य पर्यन्तो भवति।  
उक्तञ्च -  
लज्जा स्नेहः स्वरमधुरता बुद्धयो यौवनश्रीः,  
कान्तासङ्गः स्वजनममता दुःखहानिर्विलासः।  
धर्मः शास्त्रं सुरगुरुमतिः शौचमाचारचिन्ता,  
पूर्णे सर्वे जठरपिठरे प्राणिनां सम्भवन्ति ॥ 5.89 ॥  
एवमुक्त्वा अन्धेन गत्वा, स पटहः स्पृष्टः। उक्तं च - “भोः, अहं तां कन्याम् उद्वाहयामि, यदि राजा मे प्रयच्छति।”  
ततस्तैः राजपुरुषैः गत्वा, राज्ञे निवेदितं - “देव ! अन्धेन केनचित् पटहः स्पष्टः। तदत्र विषये देवः प्रमाणम्”।  
राजा प्राह -  
“अन्धो वा बधिरो वाऽपि कुष्ठी वाप्यन्त्यजोऽपि वा।  
प्रतिगृह्णातु तां कन्यां सलक्षां स्याद्विदेशगः” ॥ 5.90 ॥  
अथ राजादेशात् तैः रक्षापुरुषैः तं नदीतीरे नीत्वा सुवर्णलक्षेण समं विवाहविधिना त्रिस्तनीं तस्मै दत्त्वा, जलयाने निधाय कैवर्ताः प्रोक्ताः - “भोः ! देशान्तरं नीत्वा कस्मिंश्चित् अधिष्ठाने अन्धः सपत्नीकः, कुब्जकेन सह मोचनीयः”।  
तथानुष्ठिते विदेशमासाद्य, कस्मिंश्चिदधिष्ठाने कैवर्तदर्शिते, त्रयोऽपि मूल्येन गृहं प्राप्ताः सुखेन कालं नयन्ति स्म।  
केवलम् अन्धः पर्यङ्के सुप्तः तिष्ठति, गृहव्यापारं मन्थरकः करोति। एवं गच्छता कालेन त्रिस्तन्याः कुब्जकेन सह विकृतिः समपद्यत। अथवा साध्विदमुच्यते -  
“यदि स्याच्छीतलो वह्निश्चन्द्रमा दहनात्मक।  
सुस्वादुः सागरः स्त्रीणां तत्सतीत्वं प्रजायते ॥ 5.91 ॥  
अथ अन्येद्युः त्रिस्तन्या मन्थरकोऽभिहितः - “भोः सुभग ! यद्येषः अन्धः कथञ्चित् व्यापाद्यते, तदावयोः सुखेन कालो याति। तदन्विष्यतां कुत्रचित् विषम्, येन अस्मै तत्प्रदाय सुखिनी भवामि।  
अन्यदा कुब्जकेन परिभ्रमता, मृतः कृष्णसर्पः प्राप्तः। तं गृहीत्वा, प्रहृष्टमना गृहमभ्येत्य, तामाह - “सुभगे ! लब्धोऽयं कृष्णसर्पः। तदेनं खण्डशः कृत्वा, प्रभूतशुण्ठ्यादिभिः, संस्कार्य अस्मै विकलनेत्राय मत्स्यामिषं भणित्वा प्रयच्छ, येन द्राक् विनश्यति। यतोऽस्य मत्स्यामिषं सदा प्रियम्”। एवमुक्त्वा मन्थरको बहिर्गतः।  
साऽपि प्रदीप्ते वह्नौ कृष्णसर्पं खण्डशः कृत्वा तक्रस्थल्यामाधाय गृहव्यापाराकुला तं विकलाऽक्षं सप्रश्रयम् उवाच -  
“आर्यपुत्र ! तव अभीष्टं मत्स्यमांसं समानीतम्।  
यतः त्वं सदा एव तत् पृच्छसि।  
ते च मत्स्या वह्नौ पाचनाय तिष्ठन्ति।  
तत्यावत् अहं गृहकृत्यं करोमि, तावत्त्वं दर्वीम् आदाय क्षणमेकं तान्प्रचालय”।  
सोऽपि तदाकर्ण्य हृष्टमनाः सृक्कणी परिलिहन्द्रुतमुत्थाय दर्वीमादाय प्रमथितुमारब्धः।  
अथ तस्य मत्स्यान्मथ्नतो विषगर्भवाष्पेण संस्पृष्टं नीलपटलं चक्षुर्भ्याम् अगलत्। असौ अपि अन्धः तं बहुगुण मन्यमानो, विशेषात्नेत्राभ्याम्वाष्पग्रहणमकरोत्।  
ततो लब्धदृष्टर्जातो यावत्पश्यति, तावत्तक्रमध्ये कृष्णसर्पखण्डानि केवलानि एव अवलोकयति। ततो व्यचिन्तयत् - “अहो, किमेतत् ? मम मत्स्यामिषं कथितमासीत् अनया। एतानि तु कृष्णसर्पखण्डानि। तत्तावत् विजानामि सम्यक् त्रिस्तन्याः चेष्टितं, किं मम वधोपायक्रमः कुब्जस्य वा। उताहो अन्यस्य वा कस्यचित्”। एवं विचिन्त्य स्वाकारं गूहनन्धवत् कर्म करोति, यथा पुरा।  
अत्रान्तरे कुब्जः समागत्य निःशङ्कतया आलिङ्गनचुम्बनादिभिः त्रिस्तनीं सेवितुम् उपचक्रमे। सोऽपि अन्धः तमवलोकयन् अपि यावन्न किञ्चिच्छस्त्रं पश्यति, तावत्कोपव्याकुलमनाः पूर्ववत् शयनं गत्वा, कुब्जं चरणाभ्यां सङ्गृह्य, सामर्थ्यात् स्वमस्तकोपरि भ्रामयित्वा त्रिस्तनीं हृदये व्यताडयत्।  
अथ कुब्जप्रहारेण तस्याः तृतीयः स्तनः उरसि प्रविष्टः। तथा बलात्मस्तकोपरि भ्रामणेन कुब्जः प्राञ्जलतां गतः।  
अतोऽह ब्रवीमि - अन्धकः कुब्जकश्चैव इति।  
सुवर्णसिद्धिः आह - “भोः ! सत्यमेतत्। दैवाऽनुकूलतया सर्व कल्याणं सम्पद्यते। तथाऽपि पुरुषेण सतां वचनं कार्यम्। न पुनरेवमेव वर्तितव्यम्। अथ एवमेव यो वर्त्तते, स त्वमिव नूनं विनश्यति।  
तथा च -  
एकोदराः पृथग्ग्रीवा अन्योऽन्यफलभक्षिणः।  
असंहता विनश्यन्ति, भारुण्डा इव पक्षिणः” ॥ 5.92 ॥  
चक्रधर आह - “कथमेतत्” ? सोऽब्रवीत् -  
13 : भारुण्डपक्षि - कथा  
कस्मिंश्चित्सरोवरे भारुण्डनामा पक्षी एकोदरः ,पृथग्ग्रीवः प्रतिवसति स्म। तेन च समुद्रतीरे परिभ्रमता किञ्चित्फलम् अमृतकल्पं तरङ्गक्षिप्तं सम्प्राप्तम्।  
सोऽपि भक्षयनिदमाह - “अहो ! बहूनि मया अमृतप्रायाणि समुद्रकल्लोलाहृतानि फलानि भक्षितानि। परमपूर्वोऽस्य आस्वादः। तत्किं पारिजातहरिचन्दनतरुसंभवम् ? किं वा किञ्चिदमृतमयफलम् अयमव्यक्तेनाऽपि विधिना आपतितम् ”!  
एवं तस्य ब्रुवतो, द्वितीयमुखेन अभिहितं - “भोः, यदि एवं तत् ममाऽपि स्तोकं प्रयच्छ, येन अहं अपि जिह्वासौख्यम् अनुभवामि”।  
ततो विहस्य प्रथमवक्त्रेण अभिहितम् - “आवयोः तावदेकम् उदरम्, एका तृप्तिश्च भवति। ततः किं पृथग्भक्षितेन ? वरमनेन शेषेण प्रिया तोष्यते”।  
एवमभिधाय तेन शेषं भारुण्ड्याः प्रदत्तम्। साऽपि तदास्वाद्य प्रहृष्टतमालिङ्गनचुम्बन - सम्भावनाद्यनेकचाटुपरा च बभूव। द्वितीयं मुखं तद्दिनादेव प्रभृति सोद्वेगं सविषादम् च तिष्ठति।  
अथ अन्येद्युः द्वितीयमुखेन विषफलं प्राप्तम्।  
तत्दृष्टवा अपरमाह - “भोः निस्त्रिंश ! पुरुषाधम ! निरपेक्ष ! मया विषफलम् आसादितम्।  
तत्तवाऽपमानात्भक्षयामि”।  
अपरेण अभिहितं - “मुर्ख ! मा मा एवं कुरु।  
एवं कृते द्वयोरपि विनाशो भविष्यति”।  
अथ एवं वदता तेन अपमानेन तत्फलं भक्षितम्।  
किं बहुना, द्वौ अपि विनष्टौ ”।  
अतोऽहं ब्रवीमि - “एकोदराः पृथग्ग्रीवा” इति।  
चक्रधर आह - “सत्यमेतत्। तद्गच्छ गृहम्। परमेकाकीना न गन्तव्यम्।  
उक्तं च -  
एकः स्वादु न भुञ्जीत, नैकः सुप्तेषु जागृयात्।  
एको न गच्छेदध्वानं, नैकश्चार्थान्प्रचिन्तयेत् ॥ 93 ॥  
अपि च -  
अपि कापुरषो मार्गे द्वितीयः क्षेमकारकः।  
कर्कटेन द्वितीयेन जीवितं परिरक्षितम् ॥ 5.94 ॥  
सुवर्णसिद्धिः आह - “कथमेतत्”? सोऽब्रवीत् -

14 : ब्राह्मणकर्कटक - कथा

“कस्मिंश्चिदधिष्ठाने ब्रह्मदत्तनामा ब्राह्मणः प्रतिवसति स्म। स च प्रयोजनवशात्ग्राम प्रस्थितः स्वमात्राभिहितः, यत् - “वत्स ! कथमेकाकी व्रजसि ? तदन्विष्यतां कश्चिद्द्वितीयः सहायः”।  
स आह - “अम्ब ! मा भैषीः। निरुपद्रवोऽयं मार्गः। कार्यवशात् एकाकी गमिष्यामि”।  
अथ तस्य तं निश्चयं ज्ञात्वा, समीपस्थवाप्याः सकाशात् कर्कटमादाय मात्राभिहितः - “वत्स ! अवश्यं यदि गन्तव्यं, तदेष कर्कटोऽपि सहायः भवतु। तदेनं गृहीत्वा गच्छ”।  
सोऽपि मातुर्वचनात् उभाभ्यां पाणिभ्यां सङ्गृह्य कर्पूरपुटिकामध्ये निधाय पात्रमध्ये संस्थाप्य च शीघ्रं प्रस्थितः।  
अथ गच्छन्ग्रीष्मोष्मणा सन्तप्तः कश्चिन्मार्गस्थं वृक्षमासाद्य, तत्रैव प्रसुप्तः। अत्रान्तरे वृक्षकोटरान्निर्गत्य सर्पस्तत्समीपमागतः।  
स च आभ्यन्तर गतां कर्पूरपुटिकामतिलौल्यात् अभक्षयत्। सोऽपि कर्कटः तत्रैव स्थितः सन्सर्पप्राणानपाहरत्। ब्राह्मणः अपि यावत् प्रबुद्धः पश्यति, यावत्समीपे मृतः कृष्णसर्पो निजपार्श्वे कर्पूरपुटिकोपरि स्थितः तिष्ठति।  
तं दृष्ट्वा व्यचिन्तयत् - “कर्कटेन अयं हतः”इति।  
प्रसन्नो भूत्वा अब्रवीत् - “भोः ! सत्यम् अभिहितं मम मात्रा यत् - ‘पुरुषेण कोऽपि सहायः कार्यः।  
न एकाकिना गन्तव्यम्’।  
यतो मया श्रद्धापूरितचेतसा तद्वचनम् अनुष्ठितं तेनाऽहं कर्कटेन सर्पव्यापादनात् रक्षितः”।  
अथवा साधु इदमुच्यते -  
“क्षीणः श्रयति शशी रविमृद्वो वर्द्धयति पाथसां नाथम्।  
अन्ये विपदि सहाया धनिनां, श्रियमनुभवन्त्यन्ये ॥ 95 ॥  
मन्त्रे तीर्थे द्विजे देवे दैवज्ञे भेषजे गुरौ।  
यादृशी भावना यस्य, सिद्धिर्भवति तादृशी ॥ 5.96 ॥  
एवमुक्त्वा असौ ब्राह्मणो यथाऽभिप्रेतं गतः''। अतोऽहं ब्रवीमि - “अपि कापुरुषो मार्गे” इति।  
एवं सुवर्णसिद्धिः तमनुज्ञाप्य स्वगृहं प्रति निवृत्तः।  
॥ इति श्रीविष्णुशर्मविरचिते पञ्चतन्त्रे अपरीक्षितकारकं नाम पञ्चमं तन्त्रम् समाप्तम् ॥ 5 ॥  
ध्यात्वा गुरुपदाम्भोजं पञ्चतन्त्रेऽपरीक्षितम्।  
कारकं पञ्चमं नाम व्याख्याभ्यां समलङ्कृतम् ॥  
॥ समाप्तमिदं पञ्चतन्त्रम् ॥  
- - - - - - - - - - - - - - - - - - - - - - - \*\*\*\*\*\*\*\*\*\*\*\*\*\*\*\*\*\*\*\*\*\*\*\* - - - - - - - - - - - - - - - - - - -
-  



\]
