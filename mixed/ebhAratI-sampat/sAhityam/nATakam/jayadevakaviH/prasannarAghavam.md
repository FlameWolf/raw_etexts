+++
title = "प्रसन्नराघवम्"
author = "जयदेवकविः"
domain = "साहित्यम्"
sub-domain = "नाटकम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-2866"
source_url = "https://www.ebharatisampat.in/read_chapter.php?bookid=MjU0MTg3MDMyNTIxNTcy"

+++
[[प्रसन्नराघवम्	Source: [EB](https://www.ebharatisampat.in/read_chapter.php?bookid=MjU0MTg3MDMyNTIxNTcy)]]

\[













  ***प्रथमोऽङ्गः***



 चत्वारः प्रययन्तु विद्रुमलतारक्ताङ्गुलिश्रेणयः,  
 श्रेयः शोणसरोजकोरकरुचस्ते शार्ङ्गिणः पाणयः।  
 भालेष्वब्जभूवो लिखन्ति युगपद्ये पुण्यवर्णावलीः  
 कस्तूरीमकरीः पयोधरयुगे गण्डद्वये च श्रियः ॥ 1 ॥  
अपि च--  
 आकल्पं मुरजिन्मुखेन्दुमधुरोन्मीलन्मरुन्माधुरी-  
 धीरोदात्तमनोहरः सुखयतु त्वां पाञ्चजन्यध्वनिः।  
 लीलालङ्घितमेघनादविभवो यः कुम्भकर्णव्यथा-  
 दायी दानवदन्तिनां दशमुखं दिक्चक्रमाक्रामति ॥ 2 ॥  
अन्यच्च--  
 नाभीपद्मवसच्चतुर्मुखमुखोद्गीतस्तवाकर्णन-  
 प्रोन्मीलत्कमनीयलोचनकलाखेलन्मुखेन्दुद्युतिः।  
 सक्रोधं मधु-कैटभौ सकरुणस्नेहं सुतामम्बुधेः  
 सोत्प्रासप्रणयं सरोजवसतिं पश्यन् हरिः पातु वः ॥ 3 ॥   
  (नान्द्यन्ते)  
 सूत्रधारः--(परितो विलोक्य। सहर्षम्) अये, कथममी निजबदनशारदारविन्दनर्त्तितगिरिनन्दिनीनयनखञ्जनस्य निखिलमुनिजनहृदयरञ्जनस्य विकटजटापटलोत्सङ्गताण्डवितगङ्गातरङ्गनिकरस्य मन्दाकिनीचन्दनललाटिकायमानमुकुटोपनीतनूतनसुधाकरस्य त्रिभुवननलिननिमणिनूतनबिसांकुरस्य भगवतः शङ्करस्य यात्रायां परिमिलिता एव पारिषदाः। तदेतानुपगम्य निजकलाविलोकनप्रसादाय तावदभ्यर्थयामि। (विमृश्य) अथवा किमभ्यर्थनया। यतः--  
 आकारेणैव चतुरास्तर्कयन्ति परेङ्गितम्।  
 गर्भस्थं केतकीपुष्पमामोदेनेव षट्‌पदाः ॥ 4 ॥  
 (विलोक्य। सहर्षम्) नूनमेतदभिसन्धानादेव सामाजिक-समाजादितोऽभिवर्त्तते सखा मे रङ्गतरङ्गः  
   (प्रविश्य)  
 नटः--भाव! इदं मन्मुखेनैव भवन्तमुदीरयन्ति सामाजिकाः। यत् किल \`अये भरताधिराज--' (इत्यर्धोक्ते।)  
 सूत्रधारः--(कर्णौ पिधाय) अहह! असमञ्जसम्। असमञ्जसम्। भवतु। कार्यं तावदाकर्णयामि।  
 नटः--भाव! अधुना! मयैव भवत्सकाशादाकर्णनीयं किमिदमसमञ्जसमिति।  
 सूत्रधारः--नन्विदमेव। यत् किल नन्दति ज्यायसि कनीयसि राजपदमुपन्यस्यते। अहं हि भरतमात्रक एव। मम पुनरग्रजन्मा गुणारामनामा राजपदभाजनम्।  
 नटः--कीदृग्गुणस्ते गुणारामः?  
 सूत्रधारः--ननु नाम्नैव दत्तोत्तरम्।  
 नटः--(विहस्य) कथं नाम्नैव गुणावगमः?  
 सूत्रधराः--अथ किम्।

 गुणग्रामाविसंवादिनामापि हि महात्मनाम्।  
 यथा सुवर्णश्रीखण्डरत्नाकरसुधाकराः ॥ 5 ॥  
 अपि च। किमिदं गुणारामे कथं नाम्नैव गुणावगम इत्युच्यते? यः खलु रतिजनकस्य राज्ञः सदसि हरचापारोपणं नाम रूपकमभिनीय परितुष्टेन राज्ञा समर्पितां रङ्गविद्याधराख्यातिं प्रियामिव समासादितवान्।  
 नटः--स पुनः सम्प्रति कं देशमभिनन्दयति?  
 सूत्रधारः--केनापि दाक्षिणात्येन नटापसदेन ममैवेदं गुणारामेति नामेति वदता रङ्गविद्याधराख्यातिरपहृता। तदाकर्ण्य गुणारामस्तामेव दिशं प्रचलितः। अधुना च श्रुतमस्माभिः यत् किल सुकण्ठनाम्ना गायकेन सह मैत्रीं विधाय दाक्षिणात्यानां भूभुजां सदसि तेन सह रङ्गसङ्गरमुपसङ्क्रान्तवानिति।  
 नटः--अहो! महानुपक्रमः।  
 सूत्रधारः--उचितमिदम्। यतः--  
 कीर्तिं मृणालकमनीयभूजामनिद्र-  
 चन्द्राननां स्मितसरोरुहचारुनेत्राम्।  
 ज्योत्स्नास्मितामपहृतां दयितामिव स्वां,  
 लब्धुं न कः परमुपक्रममातनोति ॥ 6 ॥  
तत्कथय कार्यम्।  
 नटः--इदमेव। यत् किल त्वयाभिनीयमानमवलोकयाम इति।  
    प्रत्यङ्कमङ्कुरितसर्वरसावतार-  
  न्नव्योल्लसत्कुसुमराजिविराजिबन्धम्।  
    धर्मेतरांशुमिव वक्रतयाऽतिरम्यं  
  नाट्यप्रबन्धमतिमञ्जुलसंविधानम् ॥ 7 ॥  
 सूत्रधारः--तत् कथं पुनरवधारणीयं किन्नामधेयं नाटकमिति। (विमृश्य। सहर्षम्) अये कथमहं निजशिरःशेखरशयाल्वपि नीलोत्पलं रत्नाकरचपलवीचिमालापरिसरे विचारयामि। नन्विहैव श्लोकेऽष्टपङ्क्तिक्रमाल्लिखिते स्फुटमस्ति, \`प्रसन्नराघवं नाम' इति।  
 नटः--(तमेव श्लोकं पठित्वा। सहर्षम्) अहो! देव्याः कविकुलकुमुदविकासचन्द्रिकायाः प्रसादमहिमा सरस्वत्याः, यत्प्रसादादेवंविधाः कवीनां वचित्रमधुराः सूक्तयः समुल्लसन्ति।  
 सूत्रधारः--एवमेतत्। नन्वनेनैव कविनोक्तम्--  
 वाणि! त्वत्पदपद्‌मरेणणिका या स्वान्तभूमिं सतां  
 सम्प्राप्ता, कवितालता परिणता सैवेयमुज्जृम्भते।  
 त्वत्कर्णेऽपि चिराय यत्‌किसलयं सूक्तापदेशं शिरः-  
 कम्पभ्रंशितपारिजातकलिकागुच्छे विधत्ते पदम् ॥ 8 ॥  
 (पुनर्विभाव्य) मम पुनः कविकमलसद्मनि मुनौ वल्मीकजन्मनि मनः कौतुकितं यस्यैकमपि वदनारविन्दमासाद्य चतुर्मुखकमलवनविहारविनोदमनुभवति भारती नाम राजहंसी।  
 नटः--एवमेतत्। त्रिभुवनाभोगेऽपि हि--  
 भ्रास्वद्वंशवतंस-कीर्तिरमणी-रङ्गप्रसङ्गस्वनद्-  
 वादित्रप्रथमध्वनिर्विजयते वल्मीकजन्मा मुनिः।  
 पीत्वा यद्वदनेन्दुमण्डलगलत्काव्यामृताब्धेः किम-  
 प्याकल्पं कविनूतनाम्बुदमयी कादम्बिनी वर्षति ॥ 9 ॥  
 (विमृश्य) मम तु रामचन्द्र एव निर्भरमानन्दितोऽयं चित्तचकोरः। यत्‌कीर्त्तिचन्द्रिकाचुम्बितोऽयंवाल्मीकेरपिसारस्वतसागरः समुल्ललास।  
सूत्रधारः--इत्थमिदम्।  
 चन्द्रे च रामचन्द्रे च नारीणां च दृगञ्चले।  
 नीलोत्पलसुहृत्‌कान्तौ कस्य नाऽऽमोदते मनः ॥ 10 ॥

अपि च--झटिति जगतीमागच्छन्त्याः पितामहविष्टपान्  
 महति पथियो देव्या वाचः श्रमः समजायत।  
 अपि कथमसौ मुञ्चेदेनं न चेदवगाहते  
 रघुपतिगुणग्रामश्लाघासुधामयदीर्घिकाम ॥ 11 ॥  
 नटः--कथं पुनरमो कवयः सर्वे रामचन्द्रमेव वर्णयन्ति।  
 सूत्रधार--नाऽयं कवीनां दोषः। यतः--  
 स्वसूक्तीनां पात्रं रघुतिलकमेकं कलयतां  
 कवीनां को दोषः? स तु गुणगणानामवगुणः।  
 यदेतैर्निश्शेषैरपरगुणलुब्धैरिव जग-  
 त्यसावेकश्चक्रे सततसुखसंवासवसतिः ॥ 12 ॥  
अपि च। भोः!  
 बीजं यस्य चिरार्जितं सुचरितं, प्रज्ञा नदीनोऽङ्कुरः,  
 काण्डः पण्डितमण्डलीपरिचयः, काव्यं नवः पल्लवः।  
 कीर्त्तिः पुष्पपरम्परा, परिणतः सोऽयं कवित्वद्रुमः  
 किं वन्ध्यः क्रियते विना रघुकुलोत्तंसप्रशंसाफलम् ॥ 13 ॥  
 नटः--कः पुनरस्य कविः?  
 सूत्रधारः--(सप्रणयकोपम्)  
 विलासो यद्वाचामसमरसनिष्टन्दमधुरः  
 कुरङ्गाक्षीबिम्बाधरमधुरभावं गमयति।  
 कवीन्द्रः कौण्डिन्यः स तव जयदेवः श्रवणयो-  
 रयासीदातिथ्यं न किमिह महादेवतनयः ॥ 14 ॥  
अपि च--लक्ष्मणस्येव यस्याऽस्य सुमित्राकुक्षिजन्मनः।  
 रामचन्द्रपदाम्भोजे भ्रमद् भृङ्गायते मनः ॥ 15 ॥  
 नटः--कथमविदितचन्द्रमसश्चकोरकिशोरकस्य चरितमनुसृतोऽस्मि। तेन हि मम हस्ते निजनाटकमर्पयित्वेदमुक्तोऽस्मि--\`रक्षणीयमिदं सूक्तिरत्नं चोरेभ्यः' इति। स च मया सविनयमिदमुक्तः--  
 कर्णे निधाय च पिधाय च कण्ठपीठे  
  धृत्वा च मूर्धनि नते हृदये च कृत्वा।  
 चौरापहारचकितेन चिरं मयैष  
  त्वत्सूक्तिमौक्तिकगणः परिरक्षणीयः ॥ 16 ॥  
सूत्रधारः--केयमलीकशङ्का तस्य कवेः?  
 सुललितवदनामुदारवृत्तां वृतिमथवा युवतिं परस्य हृत्वा।  
 तटमपि परमर्णवस्य गत्वा वद कतरः सुखभाजनं जनः स्यात् ॥ 17 ॥  
 नटः--एवमेतत्। नन्वयं प्रमाणप्रवीणोऽपि श्रूयते। तदिह चन्द्रिकाचण्डातपयोरिव कवितातार्किकत्वयोरेकाधिकरणतामालोक्य विस्मितोऽस्मि।  
सूत्रधारः--क इह विस्मयः?  
 येषां कोमलकाव्यकौशलकलालीलावती भारती  
 तेषां कर्कशतर्कवक्रवचनोद्‌गारेऽपि किं हीयते?।  
 यैः कान्ताकुचमण्डले कररुहाः सानन्दमारोपिता-  
 स्तैः किं मत्तकरीन्द्रकुम्भशिखरे नारोपणीयाः शराः? ॥ 18 ॥  
 नटः--अपि नाम स्वयमेव कविताकोविदाः पारिषदा अस्य सूक्तिभिर्विनोदयिष्यन्ते?  
सूत्रवारः--नन्वनेनैवोक्तम्--  
 अपि मुदमुपयान्तो वाग्विलासैः स्वकीयैः  
 परभणितिषु तोषं यान्ति सन्तः कियन्तः।  
 निजघन-मकरन्द-स्यन्द-पूर्णालवालः  
 कलशसलिलसेकं नेहते किं रसालः? ॥ 19 ॥  
नटः--अहो! अस्य कवेः सूक्तीनां सरलता कोमलता च।  
सूत्रधारः--क्वचिद्वक्रता कठिनता च।  
नटः--कथमेते अपि रमणीये?  
सूत्रधारः--अथ किम्--  
 निन्द्यन्ते यदि नाम मन्दमतिभिर्वक्राः कवीनां गिरः  
 स्तूयन्ते न च नीरसैर्मृगदृशां वक्राः कटाक्षच्छटाः।  
 तद्वैदग्ध्यवतां सतामपि मनः किं नेहते वक्रतां?  
 धत्ते किं न हरः किरीटशिखरे वक्रां कलामैन्दवीम् ॥ 20 ॥  
अपि च--  
 अमृतजलधेः पायंपायं पयांसि पयोधरः  
 किरति करकास्ताराकारा यदि स्फटिकावनौ।  
 तदिह तुलनामानीयन्ते क्षणं कठिनाः पुनः  
 सततममृतस्यन्दोद्‌गारा गिरः प्रतिभावताम् ॥ 21 ॥  
 नटः--नूनमस्य कवेः किमपि कौतुकप्रमोदमेदुरमन्तःकरणं, यदेवंविधाः सरसशोतलाः सूक्तयः समुल्लसन्ति।  
 सूत्रधारः--उचितमिदम्।  
 यस्याश्चोरश्चिकुरनिकरः, कर्णपूरो मयूरो   
 भासो हासः, कविकुलगुरुः कालिदासो विलासः।  
 हर्षो हर्षो हृदयवसतिः पञ्चबाणस्तु बाणः,  
 केषां नैषा कथय कविताकामिनी कौतुकाय ॥ 22 ॥  
अपि च--  
 न ब्रह्मविद्या न च राजलक्ष्मी-  
  स्तथा यथेयं कविता कवीनाम्।  
 लोकोत्तरे पुंसि निवेश्यमाना  
  पुत्रीव हर्षं हृदये करोति ॥ 23 ॥

  (नेपथ्ये)  
 साधु भोः! कुशीलवोत्तंस! साधु।  
 सूत्रधारः--कथमयं भगवतो याज्ञवल्क्यस्य प्रियोऽन्तेवासी दाल्भ्यायन इत एवाभिवर्त्तते। तदस्याऽनवलोकनीयचतुर्थवर्णस्य पुरतः स्थातुमनुचितमस्माकम्। तदेहि। परतो गच्छावः। (इति निष्क्रान्तो)  
  इति प्रस्तावना  
  (प्रविश्य)  
दाल्भ्यायनः--(तमेव श्लोकं पठित्वा) (साकूतम्) साधूक्तमनेन। तथाहि--भूपतिरयं जनकोऽपि सकललोकलोचनारविन्दे क्वचिदपि पुरुषप्रकाण्डे निजां कन्यां समर्पर्यितुकामोऽस्मद्गुरूपदिष्टायां ब्रह्मविद्यायां कुलक्रमागतायां राजलक्ष्म्यां च शिथिलादरः संवृत्तः। (पुनः कर्ण दत्त्वा) कथमयमाकाशे वाणाध्वनिः श्रूयते। तन्नूनमस्मदगुरुमभ्यागच्छता समीरसंघट्टनकलक्वणद्वल्लकीगुणेन देवर्षिणा नारदेन भवितव्यम् (विलोक्य) कथं ध्वनिसादृश्येन प्रतारितोस्मि। नन्वयं गगनतलावलम्बिनोर्मधुकरयोरेव ध्वनिराकर्ण्यते। (पुनः कर्ण दत्वा, सहर्षविस्मयम्) अहो! भगवतो योगोश्वरस्य प्रसादमहिमा, येनाऽहमेवंविधानामपि वचनावबोधमधुरां सिद्धिमासादिवानस्मि। तदाकर्णयामि किमेतावालपतः? (कर्ण दत्त्वा) एकः किमाह--सखे कलालाप! कुत आगतोऽसि। अपरः किमाह--वयस्य! मधुरप्रिय! सन्ततविकस्वराच्चन्द्रमौलिमन्दाकिनीकुमुदकाननात् अहो। अनयोश्चतुरालापपेशलता रुचिरनामधेयता च। (पुनः कर्ण दत्त्वा) किमाह-मधुरप्रियः-अस्ति नवीनः कोऽपि वृत्तान्तः? किमाह कलालापः--अस्ति। अचिरमेव कदापि खलु बलिनन्दनो बाणासुरः कमलमालया भगवन्तमिन्दुमौलिमभ्यर्च्छ सविनयमिदमूचिवान्। यत किल भगवन्--  
 कैलासाधिकसारं किमस्ति वस्तु महीतले।  
 यस्मिन्सफलतामेति मम दोर्दण्डमण्डलम् ॥ 24 ॥  
ततश्च विहस्येदमाह च भगवानिन्दुमौलिः--  
 अस्ति मे कार्मुकं दिव्यं न्यस्तं जनकभूभुजि।  
 यस्य बाणानले तिस्रः पुरः प्राप्ताः पतङ्गताम् ॥ 25 ॥  
 तदाकर्ण्य च तत्कार्मकं विलोकयितुं स तत्र गतः। अहमिहागतः। कुतः पुनस्त्वमिह? कथय, कीदृशो वा तत्र नवीनो वृत्तान्तः? इति। किमाह मधुरप्रियः--अहमागतोऽस्मि नन्दनवनात्। अथ च तत्र मया लङ्केश्वरानुचरस्य गर्जितमाकर्णितम्--आः कथं रे नन्दनवनस्य रक्षिणः! अनर्चितचन्द्रचूड एव निशाचरचक्रवर्त्तिनि लूनसकलप्रसूनं नन्दनवनमिति। ततस्तैरिदमुक्तो निशाचरः--\`क्षन्तव्यमेतत्। अद्य हि जनकराजकन्यकावीरस्वयंवरविलोकनकुतुकितसकलसुरलोकविमानमण्डनाय महान कुसुमोपयोगः'। तदाकर्ण्य चेममेव वृत्तान्तमुपायनीकरोमि लङ्केश्वरस्येति प्रवलितो निशाचरः। अहमपि कौतुकादिहागतोऽस्मि। (सविषादम्) अहो! महाननर्थाङ्कुरोद्भेदो यदयं बाणरावणयोः कर्णान्तिकमपि विश्रान्तः सीतास्वयंवरवृत्तान्तः। अथवा। अलमतिकातरतया। भ्रमारोपिता अपि भ्रमरोक्तयः संभवन्ति। (विमृश्य) कुतो वा भ्रमरमम्भावना।  
 मकरन्दरसस्यन्द-सुन्दरोदगारधारिणौ।  
 श्रवणानन्दिनावेतौ वन्दिनाविव राजतः ॥ 26 ॥  
  (नेपथ्ये)  
 साधु भगवन्! विज्ञातं, वन्दिनावेव खल्वावां, नानादिगन्तसमागतनृपतिचक्रवर्णनाय जनकेन समादिष्टौ।  
 दाल्भ्यायनः अहो! घुणाक्षरन्यायो यदिदं भ्रमरद्वयं प्रति मयोक्तं वन्दिद्वयं प्रति फलितं वचः। भवतु। तदिमं भ्रमरवृत्तान्तमस्मद्गुररवे निवेदयामि।  
  (इति निष्कान्ताः)  
  इति विष्कम्भकः  
   (ततः प्रविशति वन्दिद्वयम्)  
 एकः--वयस्य मञ्जीरक! पशय् पश्य। गजेन्द्रदशनस्निग्धशलाकासहस्रनिर्मितेषु मञ्चेष्वासीना इमे कुङ्कुमकृताङ्गरागा राजानोऽमलस्फटिकप्रासादशिखरासङ्गिनः कनकसिंहा इव राजन्ते, अमुग्धदुग्धसागरलहरीशिखरावलम्विनोऽभिनवोद्गच्छन्निशाकरबिम्बप्रतिबिम्बा इव शोभन्ते। (वअस्स मञ्जोरअ, पेक्ख पेक्ख। गइन्द-दसण-सिणिद्धसलाआसहस्सणिम्मिदेसु मञ्चएसु आसीणा इमे कुङ्कुमकअङ्गराआ राआणो अमलफडिअपासाअसिहरासङ्गिणो कणअसिंहा विअ रेहन्ति। अमुद्धदुद्वसाअरलहरिसिहराबलम्बिणो अभिणवुग्गमन्तणिसाअरबिम्बपडिबिम्बा विअ सोहन्ति)  
मञ्जीरकः--सखे नूपुरक! पश्य पश्य।  
 स्वां स्वां दिशं श्रितवतां निवदेह राज्ञां  
  मञ्चावलीवलयमाकलितं विभाति।  
 सीतास्वयंवर-विलोकन-कोतुकेन  
  पुञ्चीकृताकृति दिशामिव चक्रवालम् ॥ 27 ॥  
अपि च--  
 नटति नरकराग्रव्यग्रसूत्राग्रलग्न-  
 द्विपदशनशलाकामञ्चपाढ्चालिकेयम्।  
 त्रिपुरमथनचापारोपणोत्कण्ठिताना-  
 मतिरभसवतीव क्ष्माभृतां चित्तवृत्तिः ॥ 28 ॥  
 नूपुरकः--वयस्य मञ्जरीक! कोऽयं सीताकरग्रहवासनावसन्तलक्ष्मीविलसत्पुलकमुकुलजालमण्डितं निजभुजसहकारशाखियुगलं विलोकयंस्तिष्ठति? (वअस्स मञ्जीरअ, को इमो सीताकरग्गहवासनावसन्तलच्छीविलसन्तपुलअमुउपजालमण्डिदं णिअभुअसहआरसाहिजुअलं पुलोकन्तो चिट्‌ठदि?)  
 मञ्जीरकः--स एष निजयशःपरिमलप्रमोदितचारणचञ्चरीकचयकोलाहलमुखरितदिक्‌चक्रवालः क्ष्मापालकुन्तलालङ्कारो मल्लिकापीडो नाम।  
 नूपुरकः--अयं पुनः कतमो यः किल दूरापसारितकटकप्रकटितधनुर्गुणकर्षणकिणलेखामण्डले भुजदण्डे विलोकयँस्तिष्ठति? (इमो उण कदमो जो किल दूरावसारिअकडअप्पअडिअघणुग्गुणकसकिणलेहामण्डले भुअदण्डे पुलोवन्तो चिट्‌ठदि?)  
 मञ्जीरकः--सोऽयं कुबेरदिगङ्गनाललाटतटविलासलम्पटः काश्मीरतिलकः।  
 नूपुरकः--अयं पुनः को निजप्रतापदिनकरोद्‌गमपूर्वगिरिशिखरसहचरं वक्षिणभुजदण्डमुन्नमय्य वर्त्तते? (इमो उण को णिअपडावदिणअरुग्गमपुव्वगिरिसिहरसहअरं दक्खिणभुअदण्डमुन्नमिअ वट्टदि?)  
 मञ्जीरकः--स एष निजप्रतापप्रभापटलपिञ्जरितमलयाचलनितम्बतटः काञ्चीमण्डनो वीरमाणिक्यनामा नृपतिः।  
 नूपुरकः--कोऽयं हर्षोल्लसत्पुरलकविसंष्ठुलकपोलस्थलचलितकुण्डलसद-शनिवेशनापदेशेन प्रकटितहरशरासनकर्णपूरमनोरथो राजते? (को इमो हरसुल्लसन्तपुलअविसंठुलकपोलत्थलचलकुण्डलसरिसनिवेसणावदेशेण पअडिअहरसरासणकण्णऊरमनोरहो रहेदि?)  
 मञ्जीरकः--सोऽयमसमरणमहार्णवैकमकरो मत्स्यराजः।  
 नूपुरकः--अयं पुनः कोऽमलमलयजरसधवलितभुजदण्डविडम्बितभुजगराजश्रीः शिरीषकुसुमसुकुमारं माररिपुशरासनं कलयन् विस्फुरति? (इमो उण कोअलमलयजरसधवलिअभुअदण्डविडम्बिअभुअगरायसिरी सिरीसकुसुमसुउमारं माररिपुसरासणं कलअन्तो विप्फुरदि?)  
 मञ्जीरकः--स एष विमलमुक्तावलीविराजमानवक्षस्तटतुङ्गभुजतरङ्गः सिंधुराजः। तदलमनेन प्रकृतं तावदुपक्रमामहे। (परिक्रम्य उच्चैः)।  
अहो राजानः! आकर्णयताकर्णयत।  
 आकर्णान्तं त्रिपुरमथनोद्दण्डकोदण्डनद्धां  
 मौर्वीमुर्वीवलयतिलकः कोऽपि यः कर्षतीह।  
 तस्याऽऽयान्ती परिसरभुवं राजपुत्री भवित्री  
 कूजत्काञ्चीमुखरजघना श्रोत्रनेत्रोत्सवाय ॥ 29 ॥

(पुनः सकौतुकम्) सखे! दृश्यताममी--  
 कामारिकार्मुकविकर्षणकौतुकोर्मि-  
  रोमाञ्चितद्विगुणपीवरबाहुदण्डाः।  
 सीताकरग्रहमिलत्कुतुकातिमात्र-  
  विस्तीर्यमाणहृदयाः परितो नरेन्द्राः ॥ 30 ॥

 (पुनः सहर्षम्) अये! कथमुच्चलितमेव समसमयसञ्चरणमिलत्कपोलतलसङ्घट्टमसृणरणन्मणिकुण्डलेन राजमण्डलेन।  
 नूपुरकः--विलोकय विलोकय, एषामन्योन्यससङ्घट्टमानकेयूरसमुच्चलत्कनककणमिषेण प्रतापाग्नेर्विस्फुलिङ्गा इव दृश्यन्ते। (पुलोवेहि पुलोवेहि, इमाणं अण्णोण्णसङ्घट्टन्तकेयूरसमुच्चलन्तकणअकणमिसेण पआवाग्गिणो विप्फुलिङ्गा विअ दीसन्ति।  
मञ्जीरकः--(विहस्य)  
 पश्य पश्य सुभटैः स्फुटभावं भक्तिरेव गमिता न तु शक्तिः।  
 अञ्जलिविंरचितो न तु मुष्टिर्मौलिरेव नमितो न तु चापः ॥ 31 ॥

 नूपुरकः--कथमारम्भरमणीय एव एषां संरम्भः। (कहं आरम्भरमणिज्जो जेव्व इमाणं संरंभः)  
 मञ्जीरकः--(सविषादम्)  
 आद्वीपात् परतोऽप्यमी नृपतयः सर्वे समभ्यागताः  
 कन्येयं कलधौतकोमलरुचिः, कीर्त्तिश्च लाभास्पदम्।  
 नाकृष्टं, न च टात्कृतं न नमितं स्थानाच्च न त्याजितं  
 केनापीदमहो धनुः, किमधुना निर्बीरमुर्वीतलम ॥ 32 ॥

  (नेपथ्ये)  
 आः! कोऽयमलीकवैतालिको धनुर्मात्रकेऽपि नमयितव्ये निर्वीरमुर्वीतलमुपदिशति?  
नूपुरकः--वयस्य! कस्याऽयं महीतलचलद्राहुरथचक्ररवकर्कशः कण्ध्वनिः श्रूयते। (वअस्स, कस्स इमो महीअलचलन्तराहुरहचक्करवकक्कसो कण्ठधुणी सुणीअदि?)  
 मञ्जीरकः--मयाऽप्ययमपरिचितः। तदेनं पृच्छामि तावत्। (परिक्रम्य) अहो! कः खलु भवान्यः सकलदेशदर्शिनोममाऽपिन विख्यातः?  
  (प्रविश्य)  
 पुरुषः--(साटोपं परिक्रम्य) सक्रोधम्) आः पाप! वैतालिकापसद! कतिपयगामटिकापर्यटनदुर्विदग्ध! कथं मामपि दश-(इत्यर्धोक्ते स्वगतम्।) कथं संवरणीयं विवरितुमुपक्रान्तोऽस्मि। भवतु। इदमेव तावन्निर्वाहयामि। कथं मामपि दशदिग्‌विलासिनीकर्णपूरीकृतकीर्तिपल्लवं त्रिभुवनवीरनामधेयं कूपमण्डूक इव सागरमविख्यातमपदिशसि। तत्कथय, क्व तावत्कर्णान्तिकनिशम्यगपणं कन्यारत्नं कार्मुकं च?  
 मञ्जीरकः--इदं तावत्कार्मुकम्, कन्या तु चरमं लोचनपथमवतरिष्यति!  
 पुरुषः--(ससंरम्भम्) धिङ् मूर्ख! कथं रे! राशिनक्षत्रपाठकानां गोष्ठीं न दृष्टवानसि? तेऽपि कन्यामेव प्रथमं प्रकटयन्ति, चरमं धनुः।  
 मञ्जीरकः--(स्वगतम्) कथमयं वाचाटत प्रकटयति। भवतु। अनयैवतावदेनं निवारयामि। (प्रकाशम्) अये! एतावति वीरमण्डले त्वमेव नक्षत्रविद्याकुशलः।  
 पुरुषः--(सक्रोधम्)आः! कथं रे! अहमेव क्षत्रविद्यायामकुशलः?  
 मञ्जीरकः--तत्कथं कार्मुकमन्तरेणैव कन्याविलोकनायोत्कण्ठसे।  
 पुरुषः--(साटोपम्, परिक्रम्य) कथं ममापि चापारोपणे संशयः?  
 मञ्जीरकः--अथ किम्?  
 पुरुषः--तदेषममाभिसंभाव्यते, यदि--  
 विनैवाम्भोवाहं बहुवरुचिलिप्ताम्बरतलात्  
 तडिल्लेखा हेमद्युतिविततिरम्या विलसति॥  
यदिवा--  
 विनैव स्वर्गङ्गां नभसि रभसोन्मुद्रशफरी-  
 परीवर्त्तैः साकं स्फुरति नवनीलोत्पलवनम् ॥ 33 ॥  
 (विलोक्य, सविषादम्) कथमस्मत्प्रतिज्ञाभङ्गाय विपरीतं सृष्टिनैपुणं प्रणीतबान् विधिः। नन्विदं तथैव पश्यामि। (विमृश्य) क एष विधिरपि मद्विरोधाय?  
 मयि क्षीरोदन्वन्निभूतमुरजिन्नाभिनलिनीं  
  निजक्रीडावापीजलकमलिनीं कर्त्तुमनसि।  
 पदभ्रंशाशङ्की मधुरमधुरालापचतुर-  
  श्वतुर्भिः स्वैर्वक्त्रैरनुनयपरोऽभूदयमपि ॥ 34 ॥

 (पुनर्निपुणं निरूप्य) अये! सादृश्येन प्रतारितोऽस्मि।  
 तडिल्लेखा नेयं विलसति परं सौधशिखरे  
  वसन्त्याः कस्याश्चित् कनकरुचिरा गात्रलतिका।  
 अपीदं नोन्मज्जत् कुवलयवनं मीनतरलं  
  परं तस्या एव स्फुरति नयनालोकललितम् ॥ 35 ॥

(विभाव्य) नूनं तदेव सीताभिधानं कन्यारत्नम्।  
  (पुनः सहर्षम्)  
 राजीव! जीवसि मुधा; न सुधाकर! त्व-  
 मस्याः समः पदनखस्य, कुतो मुखस्य?  
 अग्रे दृशोर्मृगदृशः कतमः कुरङ्ग-  
 स्तत्खञ्जन! त्वमपि किं जनरञ्जनाय ॥ 36 ॥

  (पुनः सरभसम्)  
 कदलो कदली, करभः करभः,  
  करिराजकरः करिराजकरः।  
 भुवनत्रितयेऽपि बिभर्त्ति तुला-  
  मिदमूरुयुगं न चमूरुदृशः ॥ 37 ॥

मञ्जीरकः--सखे नूपुरक! किमेतत्। कस्याश्चिदपि हस्तादादाय सानन्दमालोकयत्यन्तःपुरिको जनः?  
 नूपुरकः--अहमीदृशं सम्भावयामि यत्किल गुरुभवनादागतया चन्दनिकया समर्पितं चित्रपटं विलोकयतीति (अहं एरिसं संभावेमि जं किर गुरुभवणादो आगदाए चन्दणिआए समप्पिदं चित्तपडं विलोवेदि त्ति)  
 मञ्जीरकः--स त्वया दृष्टश्चित्रपटः?  
 नूपुरकः--भर्तृदारिका तावदन्यश्च कोऽपि नोलोत्पलदामश्यामलः कुसुमशरसदृशरूपः कुण्डलीकृतहरचापश्चक्रवर्त्तिकुमारः। (भट्टदारिआ दाव अणच्च को वि णीलुप्पलदामसामलओ कुसुमसरसरिसरूओ कुण्डलीकिदहरचाओ चक्कवट्टिकुमारो)  
 मञ्जीरकः--अहह! मुग्धः खल्वबलाजनः। यदेवमपि कठोरप्रतिज्ञे राजनि किशोरवयसं जामातरमाशंसति। सखे! जानासि केन लिखितं चित्रमिति?  
 नूपुरकः--जानामि महर्षेजनकस्य दुहित्रा धर्मचारिण्या। (जाणामि, महेसिणो जणकस्स दुहिआए धम्मआरिणीए)  
 मञ्जीरकः--इदानीमुद्भिन्नो मम मनोरथाङ्कुरः। देवी मैत्रेयो सिद्धयोगिनी कालत्रयदर्शिनी सा ना लीकमालिखति।  
 नूपुरकः--सर्वं सम्भाव्यते यद्ययं जरठाङ्ग इतोऽपसरति। (सव्वं सम्भावीअदि जइ इमो जरठङ्गो इदो आसरदि)  
 मञ्जीरकः--आः; कोऽयम्? किमिदम्? एनमपसारयामि। अये! किमितस्ततो विलोकयसे? नन्विदं शाम्भवं धनुस्तदिहैव दीयतां दृष्टिः।  
पुरुषः--आः किमुच्यते दृष्टिरिति, नन्वियं मुष्टिरपि दीयते।  
 (परिक्रम्य, शेखरभ्रंशमभिनाय सविषादं विलोकयति)  
मञ्जीरकः--  
 अये लङ्केश विस्रस्तशेखरालोकनेन ते।  
 समयो याति, तत्तूर्णं गृहाण हरकार्मुकम् ॥ 38 ॥

 पुरुषः--(स्वगतम्) कथमनेन विदितोऽस्मि (विमृश्य) घुणाक्षरन्यायगतं शब्दसादृश्यमेतत् (प्रकाशम्। सर्सरम्भम्)  
 सावलेपकमनीयमुदस्य क्रीडयैव विनिबध्य च मौर्वम्।  
 कृष्टमेव हरकामुकमेतद्, दृश्यमत्र सुदृशो हृदयञ्च ॥ 39 ॥  
 (धनुषि हस्तमर्पयित्वा। स्वगतम्) कथं न चलत्यपि। भवतु। (प्रकाशम्) अये! धनुरिति वक्रः पन्थाः। तत्सरलेन करवालधारापथेन सीतामानयामि।  
 मञ्जीरकः--कथमतिप्रगल्भसे। न विलोकयसि!  
 रोषारुणीकृतविलोचनकान्तिभिन्न-  
  भूभङ्गभीमघटितभ्रुकुटीविटङ्कम्।  
 उत्खातलोलकरवाललताकराल-  
  दोर्दण्डचण्डचरितं नरवीरचक्रम् ॥ 40 ॥

 पुरुषः--(कृपाणमुद्यम्य) (परितो विलोक्य) पश्यत पश्यत।

 निर्भिन्नवैरिकरिकुम्भतटीविमुक्त-  
 मुक्ताफलप्रकरतारकिताम्बरश्रीः।  
 यः कालरात्रिरिव भाति रणे स एव  
 रे रे नृपा मम कृपाकृपणः कृपाणः ॥ 41 ॥  
(आकाशे कर्ण दत्त्वा) किं बूथ?  
 एकः कथं बहुतरैः सुभटैः करोमि,  
 संग्रामडम्बरमिति त्यज रे विषादम्।  
 यं मन्यसे सुलभमत्र, सहैव तेन  
 चेतो निधेहि समरे समरेखयैव ॥ 42 ॥  
 अहो! घृष्टता मनुष्यकीटानाम्। तदेतान्निजमूर्त्यैव भीषयामि। (साटोषं निष्क्रान्तः)।  
  (नेपथ्ये)  
 मन्दाकिनी-कनकपदम-बिसाङ्कुराणां  
 किञ्चोग्रदिग्गजलसद्‌दशनाङ्कुराणाम्।  
 उन्मूलनैरलमनीयत शैशवं यै-  
 स्तेऽमी भुजा मम निजाः प्रकटीभवन्तु ॥ 43 ॥

 (ततः प्रविशति निजरूपेण दशकण्ठः)  
 नूपुरकः--वयस्य! पश्य पश्य कौतूहलं यदेकस्यापि मानुषस्य दश मस्तकानि। (वअस्स! पेक्ख पेक्ख कोदूहलं, जं एकस्स वि माणुसस्स दश मथ्थआइं)  
 मञ्जीरकः--नैष मानुषः, राक्षसराजः खल्वसौ दशकण्ठः।  
 नूपुरकः--तत्परित्रायतां मां वयस्यः। नूनं राक्षसमात्र एव सम्मुखपतितं मानुषं चर्वयति किं पुना राक्षसराजः। (ता परित्ताअदु मं वअस्सो, णं रक्खमत्तो जेव्व संमुहपडिदं माणुसं चव्वेइ किं उण रक्खसराओ)  
 मञ्जीरकः--अलं कातरतया। सकलवीरवृन्दवन्दनीया हि वन्दिजातिः। तत् कथमस्मद्विधेषु सकलभुवनैकवीरो विपरीतं वर्त्तिष्यते दशकष्ठः।  
 नूपुरकः--(सहर्षम्) यदीदृशं तर्हि किमप्येनं निःशङ्कं प्रेक्ष्यामि। (उपसृत्य) अये! किमितीयन्ति मस्तकान्युह्यन्ते किमिति वैकं रक्षित्वा पुनरपराणि यत्रकृत्रचिन्न निक्षिप्यन्ते। (जइ एरिसं ता किंपि इमं णीसङ्को पुस्सिस्म अये, किंत्ति एत्तिआइं उव्वहीअन्ति, किंति वा एकं रक्थिअ उण अवराइं जत्तकुत्तवि ण णिक्खिप्पन्ति)  
 रावणः--आः पाप! कथमस्थाने शिरच्छेदवार्त्तयाऽमङ्गलमावेदयसि। तदेष वैतालिक इत्युपेक्ष्यः।  
 मञ्जीरकः--(विहस्य) स्थाने शिरश्छेदवात्तापि भवतो मङ्गलाय?  
 रावणः--अथ किम? ननु रे--

 विद्याधरप्रणयिनी-करपल्लवाग्र-  
  लीलाविमुक्त-कुमुम-प्रकरावकीर्णे।  
 श्रीचन्द्रचूडचरणे च रणे च कामं  
  छिन्नोऽपि मस्तकगणो मम मङ्गलाय ॥ 44 ॥  
 नूपुरकः--यदीदृशस्त्वं तर्हि किमिति निजरूपं संगोप्य चोर इव प्रविष्टोऽसि? (जदि एरिसो तुमं त्ता किंत्ति णिअरूअं चोराव्व संगोविअ षविट्टोसि)  
 शवणः--छिङ् मूर्ख न जानासि रे--  
 येचन्द्रचूडाचलचालनैकचातुर्यचिन्तामणयो भुजा मे।  
 तैरेव भूयिष्ठतरैः प्रवृत्तश्चापाधिरोपाय कथं न लज्जे ॥ 45 ॥  
 तत्कथय कुत्र जानकीति?  
मञ्जीरकः--(सविषादम्)  
 यस्या- स्वयं कुलगुरुः किल याज्ञवल्क्य-  
 स्तातः स एष जनको जननी धरित्री।  
 साऽपि त्वमद्य बत? दुर्विधिवैशसेन  
 वत्से! निशाचरकराङ्कगता भवित्री ॥ 46 ॥

नूपुरकः--(अपवार्य) अलं तापेन। कथमेतावन्मात्रे वीरमण्डले कोऽपि नास्ति योऽस्य हठप्रवृत्तस्य पुरतो भवति। (अलं तावेण। कहं एत्तिअमेत्तम्मि वीरमण्डले कोवि णत्थि जो इमस्स हठप्पउत्तस्य पुरदो होदि)  
 मञ्जीरकः--कुपितस्य दशकण्ठस्य कः सम्मुखे भवति क्षत्रियः ऋते सहस्रबाहोः कार्त्तवीर्यात्?

 नूपुरकः--(सहर्षम्) जीविताः स्मः, पश्य, ननु प्राप्तः सहस्रबाहुः कृतबीर्यपुत्रः। (जीविदं ह्य, पेक्ख ण पत्तो सहस्सवाहू किदवोरपुत्तो)  
 मञ्जीरकः--धिङ्‌मूर्ख! जामदग्न्यकुठारधाराजलनिमग्नः क्व सम्प्रति कार्त्तवीर्यः? तन्नूनमयं बाणासुरो भविष्ति। हन्त भाः! तदिदमनर्थान्तरम्। (विमृश्य) अथवा विषस्य विषमौषधं भविषय्ति।  
  (ततः प्रविशति बाणासुरः)  
 वाणासुरः--(परिक्रम्य साटोपम्)  
 कैलासशैलशिखरादपि भूरिसारं  
  निस्सीमभारमधुना धनुरिन्दुमौलेः।  
 आलम्ब्य पुष्पसदृशं करपल्लवेन  
  स्फीतं भुजद्रुमवनं सफलं करोमि ॥ 47 ॥

रावणः--(अनाकर्णितकेन) कथमद्यापि नानीयते जानकी?  
बाण--(विलोक्य, स्वगतम्) कथमिह दशकण्ठोऽपि। (प्रकाशम्) अहो, अतावति वीरलोकेन केनापि तावदारोपितमैश्वरं धनुः।  
 नूपुरकः--नारोपणीयं च।  
 रावणः--कथमद्यापि नानीयते सीता? तदयं चन्द्रहास एनां बलादानयति।  
 वाणः--(विहस्य) यदीदृशं वीऱडम्बरं; तंत्किमारोप्यैव हरकार्मुकं नानीयते सीता?  
 रावणः--आः! कोऽयमलीकपण्डितः?  
उद्दण्डचण्डिमलसद्भुजदण्डखण्डहेलाचलाचलहराचल वारुकीर्त्तेः।  
कीदृग्यशस्तु लितबालमृणालकाण्डकोदण्डकर्षणकदर्थनयाऽनया मे ॥ 48 ॥  
 बाणः--सोऽयमशक्तिप्रकारः।  
 रावणः--आः! कथं दशमुखस्याप्यशक्तिसम्भवना?  
 वाणः--(विहस्य) अये! बहुमुखता नाम बहुप्रलापितायाः कारणम्! विक्रमस्य बहुवाहुतैव।  
 रावणः--आः! कथं रे! पलालभारनिस्सारेण भुजभारेण वीरम्मन्योऽसि।  
 बाणः--(सक्रोधम्) अये समरकलाकुण्ठ दशकण्ठ! ममापि भुजभारं निस्सारं व्यपदिशसि। न जानासि किं? यतोऽत्रैव--  
 पितुः पादाम्भोजप्रणतिरभसोत्सिक्तहृदयः,  
 प्रयातः पातालं न कतिकतिवारानकरवम्।  
 सहस्रे बाहूनां क्षितिवलयमासज्य सकलं,  
 जगद्‌भारोद्वेलां फणफलकमालां फणिपतेः ॥ 49 ॥  
रावणः--अरे, बलितनय! चलितनयवृत्तिरसि, यदलीकविक्रमवर्णनया सत्यविक्रमस्य मे पुरतः स्वात्मानं विडम्बयसि।

 बाणः--कथं त्वमेव सत्यविक्रमः?  
 रावणः--अथ किम्?  
 दोष्णां न मे विदितवानसि वीरलक्ष्मी-  
  प्रासादविभ्रमवतीं पदवीं गरिष्ठाम्।  
 ये चन्द्रशेखरगिरौ करपल्लवाङ्क-  
  पर्यङ्कशायिनि दधुः कलशप्रतिष्ठाम् ॥ 50 ॥  
वाणः--अलमलीकवाग्‌विग्रहेण। तदिदं धनुरावयोस्तारतम्यं निरूपयिष्यति।  
 मञ्जीरकः--अये बाण-रावणौ! किमिदं नरवीरैकसमर्पणीयमीतापरिणयमनोरथेन विफलमायास्यते चेतः पदवी।  
 बाणः--किमेतावता--  
 त्रिपुरमथनचापारोपणोत्कण्ठिता धी-  
  र्मम न जनकपुत्री-पाणिपद्मग्रहाय।  
 अपि तु बहुलबाहुव्यूहनिर्व्यूहहमाला-  
  बलपरिमलहेलाताण्डवाडम्बराय ॥ 51 ॥

रावणः--  
 उन्मीलितेन शिखरेण हराचलस्य  
  प्रागेव मे भुजवनस्य कृता परीक्षा।  
 एषा विदेहतनयाकुचकुम्भकेलि-  
  कौतूहलाद् गिरिशकार्मुककर्मदीक्षा ॥ 52 ॥

  (नेपथ्ये)  
 असुरसुरनिशाचरोरगाणा-  
  मपि नरकिन्नरसिद्धचारणानाम्।  
 नमयति यदि कोऽपि चापमेतद्  
  मम दुहितुः स करग्रहं तनोतु ॥ 53 ॥

रावणः--रे रे भुजाः! कुरुत चन्द्रकलाकिरीट-  
  कोदण्डकर्षणयशोधवलां त्रिलोकीम्।  
 अह्गीकुरुध्वमचिराच्च विदेहपुत्री-  
  वक्षोजचन्दनरजःपरिधूसरत्वम् ॥ 54 ॥  
 (धनुरालोक्य, स्वगतम्) अये! दुर्विगाहमिदम्। तदलमनेन। (प्रकाशम्) बाण! त्वमेव तावदग्रे धनुरारोपय! अस्माकमपि नूतनागतत्वेन मान्योऽसि।  
बाणः--तथाऽस्तु (इति परिक्रामति)  
 रावणः--(स्वगतम्) अरे हृदय! अलं कातरतया, अयं तावत्कतरः कुण्ठीकृतदशकण्ठे शिति कण्ठकार्मुके।  
 अन्योऽपि कोऽपि यदि चापमिमं विकृष्य  
  सीताकरग्रहविधिं विदधीत वीरः।  
 लङ्क नयामि च गिरानुनयामि चैनां  
  द्रागानयामि च वशे जनकेन्द्रपुत्रीम् ॥ 55 ।

म़ञ्जीरकः--सखे! पश्य।  
 बाणस्य बाहुशिखरैः परिपीड्यमानं  
  नेदं धनुश्चलति किञ्चिदपीन्दुमौलेः।  
 कामातुरस्य वचसामिव संविधानै-  
  रभ्यर्थितं प्रकृतिचारु मनः सतीनाम् ॥ 56 ॥  
रावणः--(सविषादमात्मगतम्) सीतानुनयप्रत्यूहपिशुनेव दुरुपश्रुतिः। (प्रकाशम्) अये बाण! अपि नाम ते पलालभारनिस्सारो भुजभारः।  
बाणः--कथं भुजमण्डलमिदमालोकयन्नपि कटुभाषितां न मुञ्चसि?  
रावणः--तत्किमनेन करिष्यसि?  
बाणः--यत्कृतं हैहयराजेन।  
रावणः--इदमसौ ते भुजवनं निजप्रतापानले निर्दहामि।  
बाणः--इदमहं त्वत्प्रतापानलमनेकरुचिरचापचुम्बितनिजबाहुबलाहकनिवहनिर्मुक्तनाराचधाराशारैः शमयामि।

रावणः--  
 रे बाण, मुञ्च मयि बाणशतानि पञ्च,  
  नन्वस्ति मे करतले करवालवल्ली।  
 रे पञ्चबाण! विवृण त्वमपि स्वबाणान्,  
  नन्वेति सा युवतिलोकललामवल्ली ॥ 57 ॥  
नूपुरकः--अये बाणरावणौ! स्वयमेवात्मानं वर्णयन्तौ न लज्जेथे? (अये बाणलावणा! सअं जव्व अप्पाणं वण्णऽन्तौ ण लज्जेथ?)  
 रावणः--धिङ् मूर्ख! कथमात्मैकश्लाध्यो दशकण्ठः? ननु रे--  
 मन्दोदरीकुटिलकोमलकेशभारमन्दारदाममकरन्दरसं पिबन्तः।  
 वीणानिनादमधुरध्वनिमुद्‌गिरन्तोमद्विक्रमं मधुकरा अपि कीर्त्तयन्ति ॥ 58 ॥

 बाणः--कथमयं सुरतरुकुसुमदामकमनीयकामिनीजनोपभोगसौभाग्यं विडम्बयति? तदिदानीम्--  
 अमी मे दोर्दण्डास्तुलितहरशैलैकशिखरा-  
 स्तुरासाहं साहङकृतिकरतलन्यस्तकुलिशम्।  
 पराभूय स्वैरं त्रिदशवनमुन्मूल्य सकलं,  
 मम क्रीडोद्यानं सुरतरुमनोज्ञं विदधतु ॥ 59 ॥

  (इति निष्क्रान्तः)  
रावणः--कथमयं निर्गतः? अहं तु--  
 अनाहृत्य हठात् सीतं नाऽन्यतो गन्तुमुत्सहे।  
 न शृणोमि यदि क्रूरमाक्रन्दमनुजीविनः ॥ 60 ॥  
मञ्जीरकः--वत्से जानकि! अधुना दैवैकरक्षणीयासि।  
 रावणः--(कर्ण दत्त्वा) अये? कस्याऽयमाकून्दः श्रूयते नभसि? (निपुणं निरूप्य) नूनमनेन कस्यचिन्नाराचपीडितेन कठोरमाकृन्दता गगनपथचारिणा मारीचेन भवितव्यम्। तदेनमाश्वासयामि तावत् (इति निष्क्रान्तः)।  
 नूपुरकः--वयस्य! दष्ट्या व्याघ्रस्येव मुखात् कुरङ्गीवास्य हस्तादुर्वरिता जानकी। (वअस्स! दिट्ठिआ वग्धस्स विअ मुहादो कुरङ्गी विअ इमस्स इत्थादो उव्वरिदा जाणई)  
 मञ्जीरकः-सखे! एवमेतत्। तदेहि। वृत्तान्तमिमं जनकराजस्य निवेदयावः।  
  (इति निष्क्रान्ताः सर्वे)  
  इति प्रथमोऽङ्कः।  








\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*







.

  ***द्वितीयोऽङ्कः***






   (ततः प्रविशति तापसः)  
 तापसः--(समन्तादवलोक्य) अहो! अयमनेकशुकशावकानुगमनितान्तहरिल्लतावितानमनोरमारामरमणीयसन्निवेशप्रदेशः। (नेपथ्याभिमुखमवलोक्य) कथमयं भिक्षुः? भिक्षो! इत इतः।  
  (प्रविश्य)  
 भिक्षुः--अपि कुशलं तापसस्य?  
 तापसः--क्षेममस्माकम्! युष्माकं च कुशलम्?  
 भुक्षुः--इदानीं विशेषतो भवद्दर्शनात्।  
 तापसः--(पुनः सप्रणयम्) ननु कीटवत् महीपर्यटनेन श्रान्तो भवान्। तत्र मिथिलायां पञ्चरात्रनिवासेन श्रमोऽपनेतव्यः। प्रसङ्गादयं च राजा जनको द्रष्टव्यः!  
 भिक्षुः--किमस्माकं निरीहाणां राजदर्शनेन?  
 तापसः--नूनमयं ब्रह्मविद्याविनोदकुशलः खलु सीरध्वजः। तेन द्रष्टुमुचित एव भवादृशाम्।  
 भिक्षुः--अये! राजापि ब्रह्मविद्यावानिति सत्यमेतत्?  
 तापसः--भिक्षो! सत्यमेतत्, देवस्य दश-(इत्यर्धोक्ते) देवस्य शितिकण्ठस्याज्ञा।  
 भिक्षुः--(विहस्य) अलमपलापेन विदितं मया, राक्षसः खलु भवान्।  
 तापसः--तत्कथय विस्रब्धं, को भवानिति?  
 भिक्षुः--अहमपि भवादृश एव कोऽपि राक्षसः।  
 तापसः--तदाकर्ण्यताम्। अहं हि सकलमन्त्रिमुकुटमाल्येन माल्यवता प्रहितस्ताटकावनम्। आकर्णितं हि तेन यत् किल कोऽपि कौशिको नाम मुनो राजानमयोध्याधिपतिमेत्य स्वमखरक्षणाय तस्य रामनामानं तनयं सानुजं याचितवान्। तेन चावश्यं माननीयो मुनिरिति निजनयनाभ्यामपि प्रियतमौ निजतनयौ तस्य समर्पितौ।  
 भिक्षुः--ततस्ततः।  
 तापसः--ततस्तेन मुनिना पारितोषिकं ताटङ्कयुगमर्पितं तस्य राज्ञः उक्तं च, \`राजन्! दिव्यमिदं ताटङ्कयुगम्।  
 तदिदं वीत्सूकर्णनिवेशोचितमित्यसौ।  
 अन्तःस्फुरनती रत्नानां वर्णमालेव शंसति ॥ 1 ॥  
 तेन च \`कौसल्याकर्णयोर्निवेशनीयम्' इति। अनुमतं च राज्ञा। राजकुमारद्वयानुगतेन निजाश्रमपदं प्रति गतं च मुनिना।  
 भिक्षुः--ततस्ततः?  
 तापसः--तदिदमाकर्ण्य तत्ताटङ्कयुगं लङ्केश्वरजनन्या निकषाया एव कर्णोचितमित िविचिन्त्य तदाहरणाय पूर्वमेव ताटकां प्रति निजानुचर एकः प्रस्थापितः। अधुना च नूनं ताटकया तत्ताटङ्कयुगमाहृतमिति विचार्य तदानयनाय ताटकां प्रत्यहं प्रहितः।  
 भिक्षुः--कथं पुनरिदं वृत्तान्तजातमाकर्णितं माल्यवता?  
 तापसः--वार्त्ता च कौतुकवती, विमला च विद्या,  
  लोकोत्तरः परिमलश्च कुरङ्गनाभेः।  
 तैलस्य बिन्दुरिव वारिणि दुर्निवार-  
  मेतत्त्रयं प्रसरति स्वयमेव भूमौ ॥ 2 ॥  
विशेषतश्च बहुतरप्रणिधिप्रणिधायी माल्यवान्।  
 भिक्षुः--तत्कथं मिथिलोपवने भवान्?  
 तापसः--आकर्णितं हि मया मिथिलामागतो लङ्केश्वर इति। अतस्तद्विलोकनाय प्रथममिहागतः। अधुना च ताटकावनं यास्यामि। तत्कथय तावद्भवान् पुनः कतरः?  
 भिक्षुः--अहमपि स एव यः प्रथमं ताटकां प्रति प्रहितः। मिथिलो पवनागमनकारणं समानमावयोः।  
 तापसः--(सहर्षम्) तत्कथय तावत्। तत्किं सताटङ्कं सम्प्रति ताटकावनम्?  
 भिक्षुः--सताटकमिति तावत् पृच्छ।  
 तापसः--क्व पुनः सम्प्रति ताटका?।  
 भिक्षुः--पुरीं प्रविष्टा।  
 तापसः--तत्किं दशरथस्य?  
 भिक्षुः--नहि नहि, अन्तकस्य।  
 तापसः--केन पुनः प्रतिहारायितमन्तकपुरीप्रवेशे तस्याः।  
 भिक्षुः--रामबाणेनैव।  
 तापसः--क एष रामः? (विमृश्य) नूनं स एव यः खलु दशरथकुमारयोरग्रजः। तत्कथय, क्व पुनरधुना ताटकातनयौ?  
 भिक्षुः--सुबाहुस्तावत्ताटकामेवानुगतः। मारीचोऽपि शिशुक्रीडोचितरामनाराचपीडितो जीवन्मुक्त इव दूरं क्षिप्तः।  
 तापसः--तत् कथमिदानीं न कथितं केनापि लङ्केश्वरस्य?  
 भिक्षुः--कथितमेव किलेदमाक्रन्दता मारीचेन।  
 तापसः--तत्कथं कुपितो न लङ्गेश्वरः?  
 भिक्षुः--सीताभिलाषशीतले लंकेश्वरचेतसि नारूढ एव कोपपरितापः।  
 तापसः--क्व पुनरधुना रामलक्ष्मणौ?  
 भिक्षुः--श्रुतं मया कौशिकानुपदं तदाश्रमान्मिथिलां प्रति प्रचलिताविति। (विलोक्य) (सत्रासम्) कथमिमौ तावित एवाभिवर्त्तेते। तदस्य निशाचरवैरिणो रामस्य पुरतः स्थातुमनुचितमावयोः।  
  (इति निष्क्रान्तौ)  
  इति विष्कम्भकः।  
    (ततः प्रविशतो रामलक्ष्मणौ)  
 रामः--वत्स लक्ष्मण! पश्य पश्यारामरामणीयकम्।  
 लक्ष्मणः--आर्य! निसर्गरमणीयोऽयमारामः। अधुना तु मधुमासावतारेण नितान्तरमणीयः।  
 रामः--(सहर्षम्) कथमवतीर्णैव मधुमासलक्ष्मीः? (विमृश्य) एवमेतत्। तथाहि--  
 इह मधुपवधूनां पीतमल्लीमधूनां,  
  विलसति कमनीयः काकलीसम्प्रदायः।  
 इह नटति सलीलं मञ्जरी वञ्जुलस्य,  
  प्रतिपदमुपदिष्टा दक्षिणेनानिलेन ॥ 3 ॥  
अपि च-मलयशिखरादाकैलासं मनोभवशासनाद्  
 भुवनवलयं जेतुं वाञ्छन् वसन्तसमीरणः।  
   विहितवसतिं कैलासाग्रे भुजङ्गधरं हरं  
 मनसि विमृशन् भीतः शङ्केप्रयाति शनैः शनैः ॥ 4 ॥  
लक्ष्मणः--आर्य! अहं त्वेवं तर्कयामि--  
 पथि पथि लतालोलाक्षीभिः स्रवन्मधुसीकरं  
  कुसुमनिकरं वर्षन्तीभिः सहर्षमिवार्चितः।  
 मधुकरवधूगीतासक्तं कुरङ्गकमास्थितः  
  प्रसरति वने मन्दं मन्दं वसन्तसमीरणः ॥ 5 ॥  
 रामः--वत्स ! अलमनेन। तद्यावदयं भगवान् विश्वामित्रस्तत्रभवतो याज्ञवल्क्यस्य समागमसुखमनुभवति तावत्तदीयसायन्तनदेवतार्चनोचितानि कुसुमान्यवचीयन्ताम्।  
 लक्ष्मणः--बाढम् (इति लताविटपान्तरितः कुसुमावचयं नाटयति)  
 रामः--(विलोक्य) कथमिदमितश्चण्डिकायतनम्। (अञ्जलिं बद्‌ध्वा)  
 करुणतरङ्गतरङ्गिणि विकसन्नयनामृतोर्मिसीकरिणि।  
 तरुणतुहिनकरचूडामणिरमणि! त्वां नमस्यामि ॥ 6 ॥  
 (पुनरन्यतोऽवलोक्य) अये! इयमसौ मदकलकलहंसोत्तंसितसितसरोजराजिराजिता सरसी सरसीकरोति मे चेतः। (पुनः सकौतुकम्) अये! कथमयं नलिनीवनविहारिणीं सहचरीमपि विहाय कलहंसपोतश्चूतविटपान्तरालमनुसरति। (कर्णं दत्त्वा) अये! क एष मदकलकरिकनकश्रृङ्खलामणिरणितानुकारी मनोहारी कोऽपि कलकलः समुल्लसति? (विमृश्य) नूनं राजहंसशिञ्जितहारि मञ्जीरगुञ्जितमेतत्। तदवश्यमिह सलीलचलच्चरणरणन्मणिनूपुरया पुराङ्गनया कयाचन चण्डिकायतनमागच्छन्त्या भवितव्यम्। तदलमस्माकमितोऽवलोकनेन परस्त्रीति शङ्कापि सङ्कोचाय रघूणाम्।  
  (नेपथ्ये)  
 भर्तृदारिके! इत इतः।  
 रामः--कथमियं राजकुमारिका? तदालोकयामि तावत्। (विलोक्य सहर्षकौतुकम्)  
 केयं श्यामोपलविरचितोल्लेखहेमैकरेखा-  
  लग्नैरङ्गैः कनककदलीकन्दलीगर्भगौरेः।  
 हारिदाम्बुद्रवसहचरं कन्तिपूरं वहद्भिः  
  कामक्रीडाभवनवलभीदोपिकेवाविरस्ति ॥ 7 ॥  
  (ततः प्रविशति सीता सखी च)  
 सीता--हला! पश्य पश्य, अद्येदमुद्यानं वसन्तसहचरेण स्वयमेव मन्मथेनाऽलङ्कृतमिवातिमात्रं रमणीयं प्रतिभाति (हला! पेक्ख पेक्ख, अज्ज इममुज्जाणं वसन्तसहअरेण सअ जेव्व मम्महेणालंकिदं विअ अतिमेत्तं रमणिज्जं पडिहादि)  
 सखी--अनवद्याङ्गि! एवमेतत्।  
 रामः--अये! सर्वानवद्याङ्गीति वक्तव्यम्। नन्वस्याः--  
 बन्धूकबन्धुरधरः, सितकेतकाभं  
  चक्षुर्मधूककलिकामधुरः कपोलः।  
 दन्तावली विजितदाडिमबीजराजि-  
  रास्यं पुनर्विकचपङ्कजदत्तदास्यम् ॥ 8 ॥  
 (पुनर्निर्वर्ण्य) अहो! मुग्धाया अप्यस्याः प्रकृतिकमनीयपदार्थपरिशीलनौचित्यचातुरी। तथाहि इयं हि--  
 पदाभ्यामुन्निद्रामधरयति शोणाम्बुजरुचिं,  
  कराभ्यामादत्ते नवकिसलयानामरुणताम्।  
 प्रवालस्यच्छायां दशनवासनाग्रेण पिबति,  
  स्मितज्योत्स्नापूरैरुपहसति कान्तिं हिमरुचेः ॥ 9 ॥  
 सखी--भर्तृदारिके! इदं तच्चण्डिकायतनम्।  
 सीता--(अञ्जलिं बद्‌ध्वा) देवि, शशधरमौलिदेहार्धधारिणि, त्रिभूवनगृहसुवासिनि! नमो नमस्ते (देवि, ससहरमौलिदेहाद्धधारिणि, त्रिहुअणधरसुहासिणि! णमो णमो दे)  
 सखी--समुचितैव प्रणामपरिपाटी।  
 सीता--(सप्रणयकोपम्) अलमलीकजल्पितेन। (अलमलीअजष्पिदेण)  
 सखी--(अञ्जलिं बद्‌ध्वा)  
 कान्तमिन्दुमणिदामकोमले! कोमलेन्दुमुकुटाङ्कशायिनि!।  
 इन्दुचारुमचिरेण विन्दतामिन्दुसुन्दरमुखी सखी मम ॥ 10 ॥  
 रामः--अये! कथमस्याः परिणयमनोरथप्रणयी सखीजनः?  
 (विमृश्य) उचितमेतत्। वयस्सन्धौखल्वियं वर्त्तते। तथाहि--  
 अपक्रान्ते बाल्ये, तरुणिमनि चागन्तुमनसि,  
  प्रयाते गुग्धत्वे चतुरिमणि चाश्लेषरसिके।  
 न केनापि स्पृष्टं यदिह वयसा मर्म परमं  
  तदेतत्पञ्चेषोर्जयति वपुरिन्दीवरदृशः ॥ 11 ॥  
 सखी--अयि देवि! सत्वरं मे पूरय मनोरथम्, यावदियं न दुर्मनायते सखी।  
 सीता--(सप्रणयकोपम्) किमिति दुर्मनायिष्ये। (किंति दुम्मणयिस्सम्)  
 लक्ष्मणः--अयि राजहंसकन्यके! किमिति दुर्मनायसे? अयं ते चूतविटपान्तरितः कान्तः।  
 सीता--हला! कस्याऽयं करिकलभकण्ठनिर्घोषमधुरः कण्ठशब्दः श्रूयते, तन्निरूपयामः। (हला! कस्स इमो करिकलहकण्ठनिग्धोसमहुरो कण्ठसद्दो सुणीअदि, ता णिरूवेह्य)  
 रामः--(सविषादम्) कथमियमन्तरितैव लतया (लतां प्रति)  
 स्तनविजितस्तवकश्रीरधरा-  
  धरितप्रवालनवलक्ष्मीः।  
 अयि लितिके! तिरयन्ती तरल-  
  दृशं नावलम्बसे लज्जाम्? ॥ 12 ॥  
  (पुनः सहर्षम्)  
 श्यामच्छबीनामियमन्तराले  
  प्रादुर्भवन्ती कदलीदलानाम्।  
 कलेव चान्द्री नवनीरदानां  
  चकोरवन्मां मुदितं करोति ॥ 13 ॥  
  (पुनः कदलीं प्रति)  
 हे बालहेमलतिके! ध्रुवमीहसे त्व-  
  मूरुश्रियं कलयितुं तरलायताक्ष्याः।  
 एनां विलम्बय विलासवतीं चिरं हि  
  स्त्रीणां कलाः परिचिताः स्थिरतां प्रयान्ति ॥ 14 ॥  
 सीता--हला! कोऽयं कनकवर्णः शिखण्डिपिच्छमण्डितकर्णपूरो मुग्धत्वविमुक्तलोचनविकारः कुमारो दृश्यते? इमं पश्यन्त्या मम निजवत्स इव वात्सल्यप्रक्षालितं हृदयं वर्त्तते! (हला! को इमो कणअवण्णो सिहण्डिपिच्छमण्डिदकण्णपूरो मुद्धत्तणविनुक्कलोअणविआरो कुमारो दीसति? इमं पेक्खन्तीए मह णिअवच्छस्मि विअ वच्छत्तणपञ्चालिअं हि अअं वट्टदि)  
 लक्ष्मणः--अये! केयमस्यां सिमित्रायामिव मे सुचिरप्रवृत्ताचित्तवृत्तिः।  
 सीता--हला! इमं कुमारं विलोकयन्त्या मम वत्सोर्मिला चित्तमारोहति। (हला, इमं कुमारं पुलोद्यन्तीए मह वच्छा उम्मिला चित्तमारुहदि)  
 सखी--(विहस्य) नूनमयं कस्यचिद्वत्सशब्दलालनीयो भिविष्यति। यं विलोकयन्त्या मे त्वमपि चित्तवृत्तिमारोक्ष्यसि। तत्पृच्छामि तावदेनम्। (परिक्रम्य) अये राजकुमार! कः खलु भवान्? यस्त्वमेक एव मुग्धतयाऽपरिशीलितास्वपि वनभूमिषु विहरसि।  
 लक्ष्मण--धिङ् सूर्खे! कथं मामग्रजेन परिसरवर्त्तिना रामचन्द्रेण नाथवन्तमण्येकाकिनमपदिशसि?  
 सखी--(सहर्षम्) कुमुमितस्तदधुना मे मनोरथद्रुमः।  
 सीता--हला! किमत्राऽस्माकम्? तदेहि, निजगृहमेव व्रजामः। (किंञ्चित् परिक्रम्य, पुनर्व्यावृत्य) हला! एकं विस्मृतास्मि। ननु स सहकारपादपोऽवलोकनीयो यस्य वासन्त्या लतया सह संगममभिलषन्ति ममाऽम्बाः। (हला! किमेत्थ अह्माणं? ता एहि। णिअधरं जेव्ववज्जह्य। हला! एक्कं विसुमरिदह्यि। णं सो सहआरपादवो अवलोअणीओ जस्स वासन्दीलदाए सह संगमं अहिलसन्ति मह अम्बाओ)  
  (इत्युभे परिक्रामतः)  
 रामः--(सहर्षम्)  
 मन्मनःकुमुदानन्दशरत्पार्वणशर्वरी।  
 अहो! इयमितो नूनं पुनरप्यभिवर्त्तते ॥ 15 ॥  
  (निर्वर्ण्य)  
 वहत्यस्या दृष्टिर्विकचनवनीलोत्पलतुला-  
  मखण्डस्याभिख्यां वदनमिदमिन्दोः कलयति।  
 कुचौ किञ्चिन्मीलत्कमलतुलनां कन्दलयत-  
  स्तमःशोभां चित्रां चिकुरनिकुरम्बं हि कुरुते ॥ 16 ॥  
 सखी--एष सहकारपादपः, इयं च वासन्ती लता। (इति तदन्तिकमनुसरतः)  
 रामः--कथमिमे मे परिसरमनुसरतः। तत्किञ्चिदपसरामि तावत्।  
 सखी--(सहकारशाखां करे धृत्वा, सकौतुकम्) हला! पश्य पश्य, एतैर्नखशिखाविलिखितैः कोलमदलैः सम्भाव्यते यत्किलेयं चूतलता केनापि विदग्धेन निजहस्तेन संभावितेति। अथवा निजचापलताशङ्कितेन स्वयं मन्मथेनैवेति। (हला! पेक्ख पेक्ख, इमेहिं नहमिहाविलिहिदेहिं कोमलदलेद्दि संभावीअदि, जं किर इअ चूदलदा केणावि विदद्धेण णिअहत्येण संभाविदेत्ति। अहवा णिअचावलदासङ्किदेण सअं मम्महेणेव्वेति)  
 रामः--इत्थं सम्भावयति भवती मम पुनरन्यथा वितकेः!  
 मत्वा चापं शशिमुखि! निजं मुष्टिना पुष्पधन्वा  
  तन्वीमेनां तव तनुलतां मध्यदेशे बभार।  
 यस्मादत्र त्रिभुववशीकारमुद्रानुकारा-  
  स्तिस्रो भान्ति त्रिबलिकपटादङ्गुलीसन्धिरेखाः ॥ 17 ॥  
 सखी--भर्तृदारिके! इयं वासन्ती लता, इदं च पश्य,  
 वासन्तीरसबिन्दुं सुन्दरमिन्दिन्दिरा इह चरन्ति।  
 चिरमन्दिरमरविन्दं मन्दं मन्दं परिहरन्ति ॥ 18 ॥  
  (सीता तदेव पठति)  
 रामः--किमिदानीं लतान्तरवर्णनया, नन्वियमेव--  
 निर्मुक्तशैसशवदशा-शिशिरा नवीन-  
  सम्प्राप्त-यौवन-वसन्त-मनोरम-श्रीः।  
 उन्मीलितस्तननवस्तबका निकाम-  
  मेणीदृशस्तनुलता तनुते मुदं नः ॥ 19 ॥  
 सखी--भर्तृदारिके! पश्य। इयमसौ वासन्ती लता स्वयमेव सहकारपोतमालिङ्गितुं पुरः सरति।  
 सीता--(सप्रणयकोपम्) अये अलीकजल्पिनि! इदानीं तव परिसरं परिहृत्यान्यत्र गमिष्यामि। (अये अलिअजप्पिणि! दाणिं तुह परिसरं परिहरिअ अण्णादो गमिस्सम्)  
रामः--  
 अमलमृणालकाण्डकमनीयकपोलरुचे-  
  स्तरलसलीलनीलनलिनप्रतिफुल्लद्दशः।  
 विकसदशोकशोणकरकान्तिभृतः सुतनो-  
  र्मदलुलितानि हन्त! ललितानि हरन्ति मनः ॥ 20 ॥  
 सीता--(विलोक्य, सकौतुकम्)  
 विकसितपेशलोत्पलपलाशपुञ्जश्यामलो  
  महेशसौम्यशेखरस्फुरत्सोम-कोमलः।  
 लतागृहे कोऽयमनङ्गरूप-खण्डनो  
  विलोचनयोर्ददाति मे सुखं शिखण्डमण्डनः ॥ 21 ॥  
 (विसट्टपेसलुप्पलप्पलासपुङ्खसामलो  
  महेससोम्मसेहरप्फुरन्तरसोमकोमलो।  
 लदाघरम्मि को इमो अणङ्गरूअखण्डणो  
  विलोअणाण देइ मे मुहं सिहण्डणो॥)  
 सखी--भर्तृदारिके! कथय कथय कर्थ लतालोकनाद्विरतासि?  
  (सीताऽनाकर्णितकेन तदेव पञ्चमस्वरं पठति)  
 सखी--(उपसृत्य) कथमियमन्यचित्तेव लक्ष्यते? क्व पुनश्चित्तमस्याः? (रामं दृष्ट्वा, साकूतम्) अये, इदमस्याश्चित्तगजबन्धनालानम्। (पुनः सीतां करे धृत्वा) भर्तृ- दारिके? प्रणयमधुरोऽपि सखीजनः किमवधीर्यते? अथवो चितमिदम्, अधुना हि तवायं हृदयमधिवसति।  
 सीता--(स्वगतम्) कथमवगतास्म्यनया। (कहं अवगदह्यि इमाए?)  
   (इति लज्जां नाटयति)  
 सखी--(स्वगम्) कथमियं लज्जते? तदन्यतो नयामि! (प्रकाशम्) कथमद्यापि हृदयं न मुञ्चति ते प्रणयकोपः?  
 सीता--(स्वगतमअ) कोपमुद्दिश्यानया भणितम्, न पुनरिमम्। (कोवमुद्दिसिअ इमाए भणिदं ण उण इमम् (प्रकाशम्) हला! कथं तुभ्यं कोपिष्यामि। केवलमन्यचित्ततया न संभावितासि। (हला, कहं तुह कुविस्सं। केवलमण्णचित्तदाए ण सम्भाविदासि)  
 सखी--क्व तर्हि दत्तचित्तासि?  
 सीता--आरामे (आरामम्मि)  
 सखी--(विहस्य) अहो! ते चातुर्यम्, यत् आकारप्रकटनेनैवाकारगुप्तिं कृतवत्यसि।  
  (सीता सलज्जमधोमुखी तिष्ठति)  
 रामः--उत्तरङ्गय कुरङ्गलोचने!  
  लोचने कमलगर्वमोचने।  
 अस्तु सुन्दरि! कलिन्दनन्दिनो-  
  वीचिडम्बरगभीरमम्बरम् ॥ 22 ॥

 सखी--(सप्रणयस्मितम्) भर्तृदारिके! अलमालिजनेऽपि हृदयापलापेन। ननु विदितं मया--  
 अत्रते सखि! शिखण्डमण्डने, पुण्डरीकरमणीयलोचने।  
 श्यामतामरसदामकोमले, रामनामनि मनो मनोभवे ॥ 23 ॥  
 सीता--हला! पश्य पश्य। (हला! पेक्ख पेक्ख)  
 मदनवधनपुररवरमणीयं किमपि किमपि कूजन्।  
 माकन्दमुकुलमधुरसमधुरमुखो मधुकरो भ्रमति ॥ 24 ॥  
 (मग्रणवहूणेउररवरमणिज्जं किम्पि किम्पि कूजन्तो।  
 माअन्दमुउलमहुरसमहुरमुहो महुअरो भमह॥)  
  (पुनः स्वगतम्)  
 अयि पिबतं लोचने!  
  प्रियजनवदनारविन्दमकरन्दम्।  
 अयि तरले! विचारयतं  
  \`पुनः क्व युवां, क्वायं च'॥ 25 ॥  
 (अइ पिबह लोअणाइं! पिअजणवअणारविन्दमअरम्दम्।  
 अइ तरलांइं! विआरह पुण कह तुम्हे कह इमो अ॥)  
  (इति रामं नयनाञ्चलेन सलीलमालोकते)  
 रामः--(निर्वर्ण्य)  
 सर्वस्वं नवयौवनस्य, भवनं भोगस्य, भाग्यं दृशां,  
  सौभाग्यं मदविभ्रमस्य, जगतः सारं, फलं जन्मनः।  
 साकूतं कुसुमायुधस्य, हृदयं रामस्य, तत्त्वं रतेः,  
  शृङ्गारस्य रहस्यामुत्पलदृशस्तत् किञ्चिदालोकितम् ॥ 26 ॥  
  (सीता स्वगतं पुनस्तामेव गाथां फठति)  
 सखी--अयि भर्तृदारिके! पश्य।  
 दलदमलकोमलोत्पलपलाशशङ्काकुलोऽयमलिपोतः।  
 तव लोचनयोरनयोः परिसरमनुवेलमनुसरति ॥ 27 ॥  
 सीता--(सहर्षमात्मगतम्) अपि लोचने बद्धषट्‌पदे ननु सुखोपश्रुतिरियम्। (अपि लोअणाइं बद्धसप्पदाइं णं सुहोपसुदीयम्)  
 रामः--(सप्रत्याशम्)  
 अमृतमयपयोधिक्षीरकल्लोललोलैः  
  स्नपयति तरलाक्षी यत्र मां नेत्रपातैः।  
 अपि भवतु सदाऽयं सन्मुहूर्त्तः...  
  (विमृश्य सविषादम्)  
   ...कुतो वा?  
 मधुरविधुरमिश्राः सृष्टयो हा! विधातुः ॥ 28 ॥  
  (प्रविश्य)  
 चेटी--भर्त्तृदारिके! भट्टिनीभिराज्ञप्ताऽस्मि, यत्किल वत्सा जानकी भटिति गृहमानीय विचित्राभरणैर्मण्ड्यताम्। येन तस्याः सानन्दं वदनारविन्दं विलोकयामः। (भट्टदारिए! भट्टिणीहिं आण्णत्तह्मि। जं किर वत्सा जाणई इत्ति धरमाणीअ विचित्ताहरणेहिं मण्डीअदु। जेण तीए साणन्दं वअणारविन्दं पुलोअह्म)  
 सीता--हण्डे! कथं स्नेहमुग्धा ममाऽम्बाः। (हण्डे! कहं सिणेहमुद्धाओ मह अम्बाओ)  
 चेटिका--भर्तृदारिके, कथं न मुग्धास्तवाम्बाः। (भट्टदारिए, कहं ण मुद्धाओ तुह अम्बाओ।)  
 सीता--कथं पुनर्मुग्धा ममाम्बाः? (कहं उण मुद्धाओ मह अम्बाओ।)  
 चेटिका--यास्त्वां निसर्गलावण्यचन्द्रलेखां नेपथ्यलक्ष्मीलाञ्छनेनाऽलङ्कर्तुमिच्छन्ति। तथा च (जा तुमं णिसग्गलावण्णचन्दलेहां णेवच्छलच्छीलञ्छणेणालङ्किदुमिच्छन्ति। तहा अ)  
 अयि! तव मुखलेखा चन्द्रबिम्बे सस्नेहा,  
  दशनकिरणलक्ष्मीरच्छज्योत्स्नासदृक्षा।  
 कुवलयदलद्रोणीकन्दरायां वहन्ती,  
  तरलबहलमिष्टा दुन्धधारेव दृष्टिः ॥ 29 ॥  
 (अह! तुह मुहलेहा चन्दबिम्बे सणेहा  
  दसमकिरणलच्छी अच्छजोह्णासरिच्छी।  
 कुवलय-दलदोणी कन्दराए वहन्ती  
  तरलबहलमिट्ठी दुद्धधारे व्व दिट्ठी॥)  
 तदागच्छ, गच्छामो निजगृहमेव। (ता आअच्छ, गच्छद्म णिअघरं जेव्व)  
  (इति निष्क्रान्तः स्त्रियः)  
 रामः--(सविषादम्) कथं नयनपथमतिक्रान्तैव कान्ता?  
  (पुनः सप्रत्याशम्)  
 अप्याविरस्तु भूयोऽपि मम लोचनयोरियम्।  
 दिवसेऽन्तर्हिता नक्तं चन्द्रिकेव चकोरयोः ॥ 30 ॥  
 लक्ष्मणः--आर्य! इयमाविरस्ति।  
 रामः--(सहर्षम्) कथं पुनः प्राप्ता प्रेयसी। (विलोक्य) न तावन्नूनं किमप्यन्यदभिसन्धाय तदिदमुक्तं वत्सेन। (उच्चैः) वत्स! केयमाविरस्ति?  
 लक्ष्मणः--मुग्धस्य केलिविजितस्मरचापयष्टे-  
   रातन्वती रुचिमतीव सुधाकरस्य।  
  रागोद्‌धुरा स्फुटमुदञ्चिततारकश्रीः  
   सन्ध्याविरस्ति ननुकाऽपि पतिंवरेव ॥ 31 ॥  
 रामः--वत्स! एवमेतत्, तथा हि--  
 कृत्वा प्रबुद्धकमलामिलां त्रिलोकी-  
  मम्भोनिधेर्विशति गर्भमसाविदानीम्।  
 अन्तःप्रसुप्तहरिनाभिसरोजबोध-  
  कौतूहलीव भगवानरविन्दबन्धुः ॥ 32 ॥  
 लक्ष्मणः--आर्य! दृश्यताम्, अयमोषन्मुकुलितराग इव गगनभोगः।  
 रामः--एवमेतत्। इदानीं हि--  
 प्राचीमालम्बमाने घनतिमिरचये बान्धवे बन्धकीनां  
 सम्प्राप्ते च प्रतीचीं शशिकरनिकरे वैरिणि स्वैरिणीनाम्।  
 अर्धश्यामोपलार्धस्फटिकमिव दिशामन्तरालं विधत्ते  
 कालिन्दीजहनुकन्याभिलदमलजलस्यन्दसन्दोहमैत्रीम् ॥ 33 ॥  
  (पुनः सहर्षमङ्गुल्या दर्शयन्)  
 एतत् कोककुटुम्बिनीजनमनःशल्यं, चकोराङ्गना-  
  चञ्चूकोटिकपाटयोर्घटितयोरुद्घाटिनी कुञ्चका।  
 दग्धस्यापि नवाङ्कुरः स्मरतरोरार्द्रागसां प्रेयसी-  
  मानोद्दामगजाङ्कुशो विजयते मुग्धं सुधांशोर्वपुः ॥ 34 ॥  
 लक्ष्मणः--  
 कल्लोलक्षिप्तपङ्गत्रिपुरहरशिरः-स्वःस्रवन्तीमृणालं  
  कर्पूरक्षोदजालं कुसुमशरवधूसीधुभृङ्गारनालम्।  
 एतददुग्धाब्धिबन्धोर्गगनकमलिनीपत्रपानीयबिन्दो-  
  रन्तस्तोषं न केषां किसलयति जगन्मण्डनं खण्डमिन्दोः ॥ 35 ॥

 रामः--वत्स! अलमतिप्रसङ्गेन! तदेहि, सायन्तनत्रिदशार्चनोचितकुसुमोपायनेन भगवन्तं गाधिनन्दनमुपास्महे।  
  (इति निष्क्रान्ताः सर्वे)  
  इति द्वितीयोऽङ्कः।  






\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*







.

  ***तृतीयोऽङ्कः***






   (ततः प्रविशति वामनकः)  
 वामनकः--(आत्मानं विलोक्य सविस्मयम्) अहो! अङ्गानां मे तुङ्गत्वम्। अपि नामेदृशैरङ्गैरत्र सञ्चरता मया द्वारशिखरं भज्यते? तत्कुब्जो भूत्वा सञ्चरिष्यामि। (अहो! अङ्गाणं मे तुङ्गत्तणम्। अवि णाम ईरिसेहिं अङ्गेहिं एत्थ संचरन्तेण मए दुआरसिहरं भज्जीअदि? ता खुज्जो भविअ संचरिस्सम्) (तथा करोति)  
  (प्रविश्य)  
 कुब्जकः--वयस्य वामनक! इदानीं सकलगुणसंयुक्तोऽसि त्वम्। (वअस्स वामणअ! दाणिं सअलगुणसंजुत्तो सि तुमं)  
 वामनकः--कथमिव (कहं विअ)  
 कुब्जक--प्रथममेव वामन इदानीं पुनः कुब्जत्वं प्राप्तः। (पढमं जेव्व वामणो दाणिं उण खुज्जत्तणं पत्तो)  
 वामनकः--(सक्रोधम्) अये मूर्ख! कथमात्मनः कुब्जत्वं परस्मिन्नारोपयसि? ननु त्वमेव कुब्जकः। मया पुनर्द्वारशिखरभङ्गशङ्कितेनात्मनि कुब्जत्वमारोपितम्। (अए मुरुख! कहं अत्तणो खुज्जतणं परम्मि आरोवेसि? णं तुमं जेव्व खुज्जओ। मए उण दुआरसिहरभङ्गसङ्किदेण अप्पम्मि खुज्जतणमारोविदम्)  
 कुब्जकः--(विहस्यं) कथं वितस्तिमात्रेण तबाङ्गेन द्वारशिखरं भङ्क्ष्यते? (पुनः सक्रोधम्) अरे अलीकवाचाल! केन तव कथितमहं कुब्जक इति? (कहंविअत्थिमेत्तएण तुह अङ्गेण दुआरसिहरं भञ्जिस्सदि? अरे अलीअवाआल! केण तुह कहिदं अहं खुज्जओ त्ति?)  
 वामनकः--नन्वनेनैव दृप्तवृषभककुदसदृशेन पृष्ठस्थितेन मसिस्तबकेनोद्वाहितेन। (णं इमिणा जेव्व दरिअवुसहकउदसरिसेण पुट्‌ठट्ठिदेण मंसत्थव एण उव्वाहिएण)  
 कुब्जकः--(विहस्य) अये मतिशून्य! कथमयं मांसस्तबकोऽपि पुनः सोभाग्यलक्ष्म्या उपधानगेन्दुकः। (अए मदिसुण्ण! कहं इमो मंसत्थवओ विउण सोहग्गलच्छीए उवहाणगेण्डओ।)  
 वामनकः--(साशङ्कम्) अरे! शनैर्जल्प! अस्मादृशानामन्तःपरचारिणां सौभाग्यवृत्तान्तमाकर्ण्य भर्त्ता कोपिष्यति। (अरे! सणिअं जप्प अह्यारिसाणं अन्तेउरचारिणं सोहग्गवुत्तन्तमाअण्णिअ भट्टा कुविस्सदि)  
 कुब्जकः--अलं भीरुत्वेन, इदानीं ध्यानगृहे वर्त्तते भर्त्ता। (अलं भीरुत्तणेण, दाणिं धावघरम्मि वट्टदि भट्टा)  
 वामनकः--न खलु न खलु। अद्य किल कस्यापि प्राघुणिकस्य महर्षेरागमनं प्रतिपालयन् बाह्यमण्डपे वर्त्तते। (ण हु ण हु। अज्ज किर कस्सावि पाहुणस्स महेसिणो आगमणं पडिवालअन्तो बाहिरमण्डवे बट्टदि)  
 कुब्जकः--हा! हताः स्मः। (हा हदह्म)  
 वामनकः--किमिति। (किंत्ति)  
 कुब्जकः--ननु प्रथममेवैकेन महर्षिणा याज्ञवल्क्येनोपदिष्टोऽयं राजाऽक्षिनिमीलनै रात्रीर्गमयति। इदानीं पुनरनेनोपदिष्टोऽन्तःपुरमेव परिहरिष्यति। ततः किमयमस्माभिः क्षपणक इव कर्पटपेटकैः करिष्यत? (णं पढ़मं जेव्व एक्केण महेसिणा जणवक्केण उवदिट्ठो इमो राआ अच्छिनीलणेहिं रत्तिओ गमेदि। दाणिं उण इमिणा उवदिट्ठो अन्तेउरं जेव्व परिहरिस्सदि। तदो किं इमो अह्मेहिं खवणो व्व कप्पडपेडएहिं करिस्सदि?)  
 वामनकः--सत्यमेत्, यद्ययं महर्षिरस्माकं राज्ञ उपदेशार्थमागतो भवेत्। अयं पुनर्हरचनुर्दर्शनार्थम्। (सच्चं एदं, जइ इमो महेसी अह्याणं रण्णो उवदेसत्थं आअदो भवे। इमो उण हरधणुद्दंसणत्थम्)  
 कुब्जकः--किमस्य महर्षेर्होमाग्निधूमश्यामलितलोचनस्य हरचापदर्शनेन? तत्तर्कयामि क्षत्रियब्राह्मणोऽयमिति। (किं इमस्स णहेसिणो होमग्गिधूमसामलिअलोअणस्स हरचावदंसणेण? ता तक्केमि खत्तिअब्रह्मणो इमो त्ति)  
 वामनकः--(विहस्य) कथं तनुरिव मतिरपि ते वक्रा? यदेवं तर्कयसि। सत्यं क्षत्रियब्राह्मणोऽयमिति। (कहं तणु व्व मदीवि तुहं वङ्कुणी? ज्जं एव्वं तक्केसि सच्चं खत्तिअब्रह्मणो इमो ति)  
 कुब्जकः--तत्कोऽप्यार्थः सम्भाव्यते, यत् किल चिरतपस्याकर्षितोऽयं तीव्रं प्रेक्षमाणः क्षत्रियब्राह्मण ऋजुमतेरस्माकं राजर्षे राज्यं ग्रहीतुमागत इति। (ता को वि अणत्थो सम्भाविअदि, जं किर चिरतवस्साकरिसिदो इमो तिव्वं पेक्खमाणो खत्तिअबह्मणो रुजुमदिणो अह्माणं राएसिणो रज्जं गहीदुं आअदोत्ति)  
 वामनकः-शान्तं पापम्। ईदृशं मा जल्प। अयं हि चिरतपस्यापरितोषितस्य ब्रह्मणो वाचा क्षत्रियत्वं परिहृत्य ब्राह्मणत्वं प्राप्तः। (सन्तं पावम्। ईरिसं मा जप्प। अअं हि चिरतवस्सापरितोसिदस्य बह्यणो वा आए खनिअत्तणं परिहरिअ ब्रह्मणत्तणं पत्तो।)  
 कुब्जकः--कथं तनुरिव मतिरपि ते वामनी? यदीदृशालीकलोकवृत्तान्तेऽपि प्रत्याय्यते। यदि कस्यापि वाचा क्षत्रियो ब्राह्मणो भवति तर्हि मम बाचा त्वमपि ब्राह्मणो भवसि। (कहं तु व्व मदीवि तुह वामणी जं एरिसअलीअलोअवुत्तन्ते वि पत्तिआअदि। जइ कस्सवि वाआए खत्तिओ ब्रह्मणो होइ ता मह वाआए तुमं वि ब्रह्मणो होसि)  
 वामनकः--अरे बालिश! कथं तव गोमुखस्य भगवतश्चतुर्मुखस्यापि नास्त्यन्तरम्? (अरे बालिस! कहं तुह गोमुहस्य भअवदो चतुम्मुहस्स वि णत्थि अन्तरम्?)  
 कुब्जकः--यद्ययं शुद्धब्राह्मणस्तत्किमस्य चापचिन्तया? (जह इमो सुद्धब्रह्मणो ता किं इमस्स चावचिन्ताए?)  
 वामनकः--अस्ति कारणं, तस्य पार्श्वे तत एव गृहीतचापविद्यौ द्वौ क्षत्रियकुमारौ वर्त्तेते, ताभ्यां दर्शयिष्यति चापमिति। (अत्थि कारणं, तत्स पासम्मि तदो जेव्व गहिअचावविज्जा दोवि खत्तिअकुमारा वट्टन्ति। ताणं दंसइस्सदि चावं ति)  
 कुब्जकः--तच्छुद्धाशयोऽयम्? (ता सुद्धासओ इमो?)  
 वामनकः--अथ किम्? (अह इं?)  
 कुब्जकः--तत्कथय तावत्, अस्मिन् अलीकदूषणारोपेण ननु मम पापमुत्पन्नं न वेति? (ता कहेहि दाव, इमस्सिं अलोअदूषणारोवेण णं महपावं उप्पण्णं वेत्ति?)  
 वामनकः--पापमिति किं भण्यते? ननु महापापमुत्पन्नम्। (पावं ति किं भणीअदि? णं महापावं उपपण्णम्)  
 कुब्जकः--अरे मूर्ख! न जानासि धर्मस्य तत्त्वम्। सम्बन्धिजने परिहासवचनानि न पापकारणानि भवन्ति। (अरे मुरुख! ण अणासि धम्मस्स ततम्। सम्बन्धिअणे परिहासवअणाइं ण हु पावकारणाइं)  
 वामनकः--कथं पुनरयं तव सम्बन्धिजनः? (कहं उण इमो तुह सम्बन्धिअणो?)  
 कुब्जकः--अरे! न जानासि। अस्यापि द्वौ कुमारौ। अस्माकमपि द्वे कुमारिके। तत्तर्कयामि सम्बन्धिजनो भविष्यतीति। (अरे! ण आणासि। अस्स वि दोणि कुमारा, अहमाणं वि दोणि कुमारीओ। ता तक्केमि सम्बन्धिअणो हविस्सदि त्ति)  
 वामनकः--(विहस्य) कथमस्माकमीदृशं पुण्यम्? (अहं अह्याणं एरिसं पुण्णम्?  
 ताटङ्किना झटिति ताडितताटकेन  
  रामेण पद्मरमणीय-विलोचनेन।  
 क्रीडाशिखण्डकधरेण स-लक्ष्मणेन  
  साकं मुनिःकुशिकसूनुरितोऽयमेति ॥ 1 ॥  
 वामनकः--(सहर्षविस्मयम्) अहो! या किल सकललोकभीषणा राक्षसी ताटकेति श्रूयते साऽनेन यदि ताडिता तदस्मिन्हरचापारोपणमपि सम्भाव्यते। तदेहि। इमं कर्णसुधारसं भट्टिनीभ्यः समर्पयामः। (अहो! जा किर सअललोअभीसणा रक्खसी ताडएत्ति सुणीअदि सा इमिणा जइ ताडिदा? ता इमस्सिं हरचावारोवणं वि सम्भावीअदि। ता एहि। इमं कण्णसुहारहं भट्टिणीणं समप्पह्य)  
  (इति निष्क्रान्तौ)  
  (इति प्रवेशकः)  
 (ततः प्रविशति रामलक्ष्मणानुगतो विश्वामित्रः)।  
 विश्वामित्रः--(अङ्गुल्या दर्शयन्) वत्स रामभद्र!  
 एतत्तर्कय चक्रवाकहृदयाश्वासाय तारागण-  
 ग्रासाय स्फुरदिन्दुमण्डलपरीहासाय भासां निधिः।  
 दिक्कान्ताकुचकुम्भकुङ्कुमरसन्यासाय पङ्केरुहो-  
 ल्लासाय स्फुटवैरिकैरववनत्रासाय विद्योतते ॥ 2 ॥  
 रामः--(अञ्जलिं बद्‌ध्वा)  
 लालयन्तमरविन्दवनानि,  
  क्षालयन्तमभितो भुवनानि।  
 पालयन्तमथ कोककुलानि,  
  ज्योतिषां पतिमहं महयामि ॥ 3 ॥  
 विश्वामित्रः--(स्वगतम्) अपि नाम मयोपनीयमानं वत्सरामभद्रमचिरादेव जनकस्तूनजया सम्भावयिष्यति?  
 लक्ष्मणः--आर्य! पश्य--  
 यावन्नीरनिधेः प्रभातसमयः प्रोद्‌धृत्य लोकत्रयी-  
  माणिक्यं रविबिम्बमम्बरवणिग्‌वीथीपथे न्यस्यति।  
 तावत्कर्तुमिवास्य मूल्यमुचितं पद्माकरेण स्वयं  
  लक्ष्मीर्लब्धविकासपङ्कजकरन्यस्ता पुरः स्थाप्यते ॥ 4 ॥  
 विश्वमित्रः--(सहर्षमात्मगतम्) अये! वत्सलक्ष्मणेनैव दत्तमुत्तरम्। देवताधिष्ठितानि हि मुग्धवचनानि भवन्ति।  
 रामः--(मुनिं प्रति) भगवन्! बहुनरकरितुरंगमतरङ्गितापि राजधानीयं कथं तपोवनबूमिरिव प्रशान्तपावनी विभाव्यते?  
 विश्वामित्रः--क इह विस्मयः? नन्विह जनकः प्रतिवसति, यस्याऽयं भगवान् याज्ञवल्क्यो गुरुः।  
 रामः--सोऽयं भगवानस्य गुरुर्यः किल योगोश्वर इति ख्यायते?  
 विश्वामित्रः--वत्स! स एवायम्।  
 पादोपजीवनाद् भानोः प्रबोधमुपलभ्य यः।  
 अभूद्योगीश्वरख्यातेः सद्म पद्ममिव श्रियः । 5 ॥  
 तदेहि, राजभवनमुपसर्पामः। (इति निष्क्रान्ताः)  
  (नेपथ्ये)  
 पयोभिः सिच्यन्तां बहलविलसत्कुङ्कुमरसैः  
  प्रसूनैः कीर्यन्तां परिमलमिलल्लोलमधुपैः।  
 चतुष्कैः पूर्यन्तामविरललसन्मौक्तिकगणै-  
  र्मुदा पौरस्त्रीभिर्नगरपथरथ्याङ्गणभुवः ॥ 6 ॥  
 विश्वामित्रः--नूननमस्मदभ्यागमनसानन्दस्य शतानन्दस्य वाक्यपरिस्पन्दः। (विलोक्य) अहो! अस्य रभसातिशयो यदयं कृतमपि नगरपरिष्कारं पुनरप्यादिशति।  
  (प्रविश्य)  
 शतानन्दः--भगवन्! अभिवादये।  
 विश्वामित्रः--सौम्य! आयुष्मान् भूयाः।  
 शतानन्दः--अयमसौ जनको राजा भगवन्तं प्रतीक्षते।  
 विश्वामित्रः--(विलोक्य) अये! स एष जनकः,  
 अङ्गैरङ्गीकृता यत्र पङ्‌भिः सप्तभिरष्टभिः।  
 त्रयी च राज्यलक्ष्मीश्च योगविद्या च दीव्यति ॥ 7 ॥  
  (ततः प्रविशति जनकः)  
 जनकः--(कृताञ्जलिर्भूत्वा)  
 यः काञ्चनमिवात्मानं निक्षिप्याग्नौ तपोमये।  
 वर्णोत्कर्षं गतः सोऽयं विश्वामित्रो मुनीश्वरः ॥ 8 ॥  
 (उपसृत्य) भगवन्! अयं ते समीहितसम्पल्लतासमुद्‌गमारामः प्रणामः।  
 विश्वामित्रः--राजर्षेवसुधासुनासीर सीरध्वज! अप्रतिहतमनोरथो भूयाः।  
  (इति यथोचितमुपविशन्ति)  
 जनकः--भगवन्! अधुना सुनासीरसाधारणत्वमधःकरणं मे।  
 विश्वामित्रः--कथमिव?  
 जनकः--सम्प्रति तदीयामपि पदवीमतीत्य वर्त्ते।  
 गाधिनन्दन! न नन्दनजन्मा,  
  तादृशः स हरिचन्दनशाखी।  
 यादृशो मम भवत्पदपद्म-  
  द्वन्द्ववन्दनविदिः सुखहेतुः ॥ 9 ॥  
 विश्वामित्रः--अहो! ते प्रणयातिशयो यः सहजप्रमोदसुखाम्भोधिनिमग्नोऽप्यस्मत् समागमजन्मनः सुखशीकरान् बहुमन्यसे।  
 जनकः--भगवन्! अस्मद्विधानां राज्यरागोपरक्तचेतश्चन्द्रमसां कुतस्त्योऽयं सहजानन्दचन्द्रिकोद्भेदः?  
 विश्वामित्रः--मैवम्। भोः!  
 ज्याघातः कार्मुकस्य श्रयति करतलं, कण्ठमोङ्कारनाद-  
  स्तेजो भाति प्रतापाभिधमवनितले, ज्योतिरात्मीयमन्तः।  
 राज्यं सिंहासनश्रीः शममपि परमं वक्ति पद्मासनश्री-  
  र्येषां ते यूयमेते निमिकुलकुमुदानन्दचन्द्रा नरेन्द्राः ॥ 10 ॥

 शतानन्दः--सत्यमेतत्। एते हि--  
 वाराङ्गनाकरतरङ्गितचामरोर्मि-  
  श्वेतातपत्रशतपत्रिणि राजहंसाः।  
 क्रीडन्ति राज्यसरसि स्वरसं च धीरा  
  योगीन्द्रचन्द्रसुगमे पथि सञ्चरन्ति ॥ 11 ॥  
 लक्ष्मणः--(अपवार्य) आर्य! राजानोऽप्यमी ब्रह्मविद्याचतुरा इति चित्रीयते मे चेतः।  
 रामः--वत्स, किमिह चित्रम्? ननु--  
 छत्त्रच्छाया तिरयति न यद्यन्न च स्प्रष्टुमीष्टे  
  दृप्यद्गन्धद्विपमदमषीपङ्कनामा कलङ्कः।  
 लीलालोलः शमयति न यच्चामराणां समीरः  
  स्फीतं ज्योतिः किमपि तदमी भूभुजः शीलयन्ति ॥ 12 ॥  
 विश्वामित्रः---आङ्गिरसोचितमात्थ, राजहंसा इति सकलकुवलयोत्तंसा राजहंसा अमी।  
 जनकः--भववन्! इदमस्मत्‌प्राचीनेषु शोभते, न तु मयि कतिपयग्रामटिकास्वामिनि।  
 विश्वामित्रः---मैवं भो--  
 अवनिमवनिपालाः सङ्घशः पालयन्ता-  
  मवनिपतियशस्तु त्वां विना नापरस्य।  
 जनक! कनकगौरीं यत्प्रसूता तनूजां  
  जगति दुहितृमन्तं भूर्भवन्तं वितेने ॥ 13 ॥  
 जनकः--भगवन्! नुतनभुवननिर्माणनिपुणस्य भगवतः कियतीयमभिनवचनचातुरी नाम? स खलु भवान् यस्य--  
 शलाकीकुत्य स्वां दृशमसमकोपारुणरुचिं  
  सुरश्रेणीचित्रं गगनतलभित्तौ रचयतः।  
 सुधांशोर्भानोश्च प्रथमरचितं बिम्बयुगलं  
  सुधालाक्षासान्द्रद्रवभरितपात्रद्वयमभुत् ॥ 14 ॥  
 शतानन्दः--राजर्षे! सत्यमात्थ। किमुच्यतेऽसौ भगवान्।  
 त्रिशङ्कोः स्वर्लोकादवनितलपातं रचयितुं  
  सुनासोरे कोपाद्विकसितपदाब्जे विकसितः।  
 यदीयोऽसौ नव्यत्रिदशनगरारम्भरभसः  
  सुरस्तोमे भक्त्या मुकुलितकराब्जे मुकुलितः ॥ 15 ॥  
 लक्ष्मणः--(अपवार्य) आर्य! कथमेवंविधं भगवतः प्रतापितभुवनत्रयं तपोऽभिधानं तेजः?  
 रामः--अपि न विदितं ते राजर्षेरिदम्?  
 रोषाभिभूतपुरुहूतपदाभिभूतं  
  दृष्ट्वा त्रिशङ्कुमथ कोपविपाटलश्रीः।  
 आकुड्मलीकृतकराम्बुजराजिरम्या,  
  सन्ध्येव दृष्टिरमरैर्यदुपासिताऽस्य ॥ 16 ॥  
 विश्वामित्रः--राजर्षे! अपि तावद्‌रत्नगर्भागर्भसम्भवं कन्यारत्नमलङ्कुरुते त्वाम्?  
 जनकः--भगवन्! भवत्प्रसादादधुना जामातृरत्नमलङ्करिष्यते। (राममवलोक्य) सकौतुकम्) भगवन्।  
 सकलजनविलोकनोत्सवानामयमयनं कतरः पुरः कुमारः।  
 हरितमणिमयुखहारिणो यः कलयति कल्पतरोः प्ररोहलीलाम् ॥ 17 ॥  
 शतानन्दः--भगवन्! अयंच कतरो यः खल्वस्यैव।  
 नीलनीरजदलोज्ज्वलकान्ते-  
  रन्तिके स्पुरति काञ्चनगौरः।  
 लोचनस्य सुदृशः श्रवणाग्रे  
  सन्निविष्ट इव चन्पक-गुच्छः ॥ 18 ॥  
 विस्वामित्रः--नाम्ना तावद्‌रामलक्ष्मणावेतौ।  
 जनकः--अहो! कर्णामृतम्।  
 शतानन्दः--(निर्वर्ण्य) भगवन्!  
 एतयोरहमुदाररूपयो-  
  रुल्लसत्सहजसौहृदश्रियोः।  
 कामपि स्वजनतां विभावये  
  कौस्तुभामृतमयूखयोरिव ॥ 19 ॥

 जनकः--एतयोः प्रकृतिरम्यरूपयो-  
  रुल्लसत्सहजसौहृदश्रियोः।  
    आन्तरः स्फुरति कोऽपि सन्निधिः,  
  प्रत्यगात्मपरमात्मनोरिव ॥ 20 ॥  
 विश्वामित्रः--अयि योगीश्वरशिष्य! ईदृशेषु गभीरेष्वभिनवोदन्त\`पीयूषवेशन्तेषु' भवत एव मनो निमज्जति। स्वजनभावे पुनरनयोर्वयमपि साक्षिणः।  
 जनकः--तत् किं भ्रातरावेतौ?।  
 विश्वमित्रः--अथ किम्?  
 जनकः--(सहर्षं निर्वर्ण्य)  
   तनुश्रिया निर्जितचम्पकोत्पलौ  
  सुवर्णनीलोत्पलकोशकोमलौ।  
   अहो! दृसामुत्सवदानदक्षिणौ  
  सुलक्षणौ लक्ष्मण-लक्ष्मणाग्रजौ ॥ 21 ॥

  (पुना रामं विलोक्य सकौतुकम्)  
 यथाऽहं निस्सीमोत्सवसुभगभोगे भवकथा-  
  पथातीते चेतःप्रणयिनि रमे पुंसि परमे।  
 तथैवाऽस्मिन् बाले दलदमल-नीलोत्पलदलो-  
  दरश्यामे रामे नयनपदवीमागतवति ॥ 22 ॥  
 विश्वामित्रः--(स्वगतम्) उचितमेंतत्। न खलु सकललोकलोचनानन्दकरः शीतकरः शङ्करशिरःशयालोः कलानिधेरपरं तत्त्वम्। (प्रकाशम्) राजर्षे! स एष सौन्दर्यातिशयस्य महिमा।  
 जनकः--कः पुनराभ्यां पुत्रवतां मौलिमाणिक्यमारोपितः?।  
 विश्वामित्रः--  
 किं शीतांशुमरीचयः? किमु सुरस्रोतस्विनीवीचयः?  
  किं वा केतकसूचयः? किमथ वा चन्द्रोपलानां चयः?  
 इत्थं जातकुतूहलाभिरभितः सानन्दमालोकिताः  
  कान्ताभिस्त्रिदिवौकसां दिशि दिशि क्रीडन्ति यत्कीर्त्तयः ॥ 23 ॥  
 रामः--वत्स! नूनमयं सकलगुणावदातस्तातः प्रस्तूयते।  
 लक्ष्मणः--अपि नाम भूयोऽपि प्रस्तोष्यते?  
 विश्वामित्रः--अपि च।  
 यस्योद्यद्भुजदण्डचण्डिमवलत्‌कोदण्डलीलायितै-  
  र्निष्पीते दनुजेनद्रचन्द्रवदनाभ्रूवल्लरीविभ्रमे।  
 लक्ष्मीमस्रविपाटलक्षतमयीमालम्बते केवलं  
  पौलोमीकरजाङ्कुरव्यतिकरादाखण्डलीयं वपुः ॥ 24 ॥  
अपि च--  
 तस्य पद्‌मवनबान्धववंशोत्तंसमांसलमहामणिमौलेः।  
 कायकान्तिपरिभूतमनोजौ ताविमौ दशरथस्य कुमारौ ॥ 25 ॥  
 जनकः--  
 यद्‌बाहू वहतः पराक्रमहृतां प्रत्यर्थिसीमन्तिनी-  
  चक्षुःकज्जकालिकामिव धनुर्मौर्वीकिणश्यामिकाम्।  
 यद्दोर्दुर्दमकर्मकार्मुकगुणप्रोत्तालकोलाहलै-  
  र्वैंरिस्त्रीकलमेखलाकलकलाः पीता इवास्तं गताः ॥ 26 ॥  
अपि च--  
 यस्येन्द्रारिजयश्रिया सह झटित्याकृष्य मौर्वीलतां  
  साकं भूवलयेन चापवलयं दोर्मण्डले बिभ्रति।  
 पौलोमीकुचकुम्भसीमनि रहः पश्यन्नखाङ्कं नवं  
  धत्ते चेतसि केवलं न तु करे कोदण्डमाखण्डलः ॥ 27 ॥  
 तपनकुलशिरःकिरीटकोटि-  
  स्फुरदरुणोत्पलकुड्मलस्य तस्य।  
 दशरथनृपतेरिमौ मृगाङ्क-  
  प्रतिमसुरेखाम्बुजौ कुमारौ ॥ 28 ॥  
 विश्वामित्रः--अथ किम्?  
 जनकः--अहो! धन्यता दशरथस्य, यस्य द्वे अपि तनयावलोकनशोतले दृशौ।  
 शतानन्दः--दिशौ च।  
 विश्वामित्रः--ननु दिश इति वक्तव्यम्।  
 शतानन्दः--तत् किमन्यावपि कुमारौ दशरथस्याङ्कं भूथयतः?  
 विश्वामित्रः--अथ किम्? यौ खलु भरतशत्रुघ्नौ प्रतिबिम्बाविव रामलक्ष्मणयोः।  
 शतानन्दः--नूनममी ऋष्यशृङ्गचरुभागानां विलासाः।  
 जनकः--दशरथभागधेयानां च।  
 विश्वामित्रः--एवमेतत्। अवधिः खलु भाग्यवतां राजा दशरथः।  
 जनकः--महात्मवतां च।  
 विश्वामित्रः--तत् किमस्माभिरुच्यताम्? भवतोर्महिम्नि भवन्तावेव साक्षिणौ।  
 जनकः--कतरोऽहं दशरथस्य महिमाभोगमनुभवितुं कासार इव सागरस्य?  
 विश्वामित्रः--शोभन्त एव विनयमधुराणामधरीकृतात्ममहिमानः कामं सत्यविधुरा अपि वाचः। अथवा समुचितमेवैतत्। यतः--  
 जज्ञिवान् दशरथः स हि राजा  
  राममिन्दुमिव सुन्दरगात्रम्।  
 लोकलोचनविगाहनशीलां  
  त्वं पुनः कुमुदिनीमिव सीताम् ॥ 29 ॥  
 लक्ष्मणः--(अपवार्य) आर्य! इन्दुकुमुदिनीदृष्टान्तेन किमपि संविधानं सूचितं भगवता!  
 रामः--(सप्रणयकोपम्) अलमलीकालापितया।  
 जनकः--(स्वगतम्) कथमनया भङ्ग्या किमपि सूचितं मुनिना। तत् किमनेन रभसवशंवदेन विस्मृतमेव शाम्भवं धनुः? (प्रकाशम्) भगवन्! अनेन भगवतो वक्रकमनीयेन वाग्‌विलासेन द्वितीयेनेव हरकार्मकेण किमपि कौतुकितोऽस्मि।  
 विश्वामित्रः--(स्वगतम्) कथमनया परिपाट्या हरचापारोपणमुद्भावयति। भवतु। (प्रकाशम्) राजर्षे! साधु स्मारितोऽस्मि। अतीव मे कौतुकं वृषभकेतुकार्मुकालोकने। तेन तदानयनायादिश्यन्तां पुरुषाः। अथवा किमन्यैः? रामभद्र एवादिश्यताम्।  
 जनकः--(सविस्मयम्) भगवन्! कथं मुग्ध इव दुग्धमुखमपि राममिन्दुकिरीटकर्मुकानयनार्थमादिशसि? न जानासि किम्?  
 एतत्तद् दुर्विगाहं तुहिनगिरिमयं कार्मुकं, यत्र जज्ञे  
 मौर्वी दर्वीकराणां पतिरुदधिसुतानायकः सायकश्च।  
 दोर्दण्डैश्चन्द्रमौलेर्नतमपि यदभूदुन्नतं कार्मुकाणां  
 बाष्पाम्भोवृष्टये च त्रिपुरमृगदृशामैशमप्यैन्द्रमासीत् ॥ 30 ॥  
 विश्वामित्रः--जानामि--  
 सेवायातसमस्तखेचरकरक्रीडाचलाच्चामर-  
 श्रेणीमारुतपानपीननिविडज्यापन्नगाकर्षिणा।  
 गाढाकुञ्चनजृम्भमाणतुहिनस्यन्दैर्यदीयैः श्रमः  
 सन्त्यक्तः पुरवैरिणाऽपि, तदिदं शैलेन्द्रसारं धनुः ॥ 31 ॥  
 जनकः--तत्कथमस्यानयनाय रामायाद्दिशसि?  
 विश्वामित्रः--न केवलमानयनाय, किन्त्वानमनाय (रामं प्रति) वत्स बध्यतां परिकरः। इदं च--  
 मारीचमारीचतुरं सुबाहोरपवारणम्।  
 न्यस्यतां लक्ष्मणकरे ताटकाताडनं धनुः ॥ 32 ॥  
 जनकः--कथमसम्भावनीयमेवोद्भावयसि?  
 विश्वामित्रः--कथमिदं न विदितं ते? अनेन हि--  
 प्राप्य चापनिगमानितः क्रमात  
  सम्प्रताप्य विशिखैर्निशाचरान।  
 अस्मदीयमखरक्षणक्रिया-  
  दक्षिणेन गुरुदक्षिणीकृता ॥ 33 ॥  
 जनकः--(विमृश्य। निःश्वस्य च) भगवन्! ग्रस्त्येतत्, किन्तु  
 मारीचमुख्यरजनीचरचक्रचूडा-  
  चञ्चन्मरीचिचयचुम्बितपादपीठः।  
 अत्राभवद्विफलबाहुबलावलेपो  
  वीरः शशाङ्कमुकुटाचलचालनोऽपि ॥ 34 ॥  
 विश्वामित्रः--किमेतावता? नन्वत एव राममादिशामि (रामं प्रति) वत्स ! उत्तिष्ठ। कुमुदिनीकान्तकलाकीरोटकार्मुकरोपणप्रवीणतया सम्प्रीणयास्मान्।  
 जनकः--(स्वगतम्)  
 यस्य ख्याता जगति सकले निस्तमिस्रा तपःश्री-  
 र्मिथ्योत्कण्ठः कथमिह भवेदेष गाधेस्तनूजः?।  
 बालो रामः, किमपि गहनं कार्मुकं चन्द्रमौलै-  
 र्दोलारोहं कलयति मुहुस्तेन मे चित्तवृत्तिः ॥ 35 ॥  
  (पुनः पृथिवीमालोक्य)  
 रतिरिव जननेत्रानन्दिनी नन्दिनी ते,  
  कुसुमशर इवायं रूपसारः कुमारः।  
 यदि तु धनुरपीदं प्राप्तमेतस्य हस्तं  
  कुसुममयमिव स्यात्सन्भृतः सम्प्रदायः ॥ 36 ॥  
 शतानन्दः--राजर्षे! किमेतन्मूढ इव मुहुर्मुहुरालोकसे? अनुवर्त्तस्व महर्षेर्वचनम्।  
 जनकः--(प्रकाशम्) अनुवृत्तमेव। (रामं प्रति) वत्स! अनुष्ठीयतां गुरुवचनम्।  
  (राम उत्थाय परिकरं बघ्नाति)  
   (प्रविश्य)  
 प्रतीहारी--जयतु जयतु देवः। कोऽपि ब्राह्मणो देवस्य दर्शनार्थी द्वारदेशे तिष्ठति, तत् किं प्रवेश्यताम्? (जेदु जेदु देवो। कोबि ब्रह्मणो देवस्स दसणत्थी दुआरदेसम्मि चिट्‌ठदि। ता किं पवेसीअदु?)  
 जनकः--आः! इदमपि किं जनकः प्रष्टव्यः?  
 प्रतीहारी--तथा (इति निर्गत्य तेन सह प्रविशति)  
 जनकः--ब्रह्मन्! प्रणम्यसे।  
 मुनिः--राजन्! सुमतिर्भूयाः।  
 जनकः--(स्वगतम्) अन्यादृशीयमाशीः परिपाटी। भवतु। (प्रकाशम्) मने! इहास्यताम्।  
 मुनिः--सन्देशहरः खल्वस्मि।  
 जनकः--कस्य? कीदृशो वा संदेशः?  
 मुनिः--  
 पीत्वा कज्जलकालिमानमखिलं क्ष्मापालनारीदृशां  
  नीत्वा स्फीतयशोऽट्टहासमहसा लोकत्रयं शुभ्रताम्।  
 चण्डीशं चरितैरनेकविभवैरद्यापि यः सेवते,  
  हे वैदेह! स जामदग्न्यपरशुस्त्वामेतदाभाषते ॥ 37 ॥  
 जनकः--(स्वगतम्) अहो! गर्वाङ्कुरस्य वक्रता। भवतु। (प्रकाशम्) किंतत्?  
मुनिः--  
 कस्मैचिद्देहि कन्यां नरपतिशिशवे, दीर्घमायुर्लभस्व,  
 व्यावर्त्तस्वाऽप्रियान्नः पुरमथनधनुःकर्षणालापपापात्।  
 नो चेदन्योऽस्त्युपायस्तव कलुषमसीपङ्कसंक्षालनाया-  
 मस्मद्विस्तारिधाराञ्चलबहलपयःपूरदूरावगाहः ॥ 38 ॥  
 जनकः--(विहस्य) तन्मयापि प्रतिसंदेशः कथनीयस्तस्य।  
 मुनिः--कीदृशोऽसौ?  
 जनकः--  
 त्वं मित्रं मम जामदग्न्यपरशो! येनैतदाभाष्यसे,  
 सम्प्रत्येव यथाप्रतिश्रुतमियं कन्या मया दीयते।  
 तेनेह स्वयमेत्य धूर्जटिधनुर्धौरेयदोःसम्पदो  
 जामातुः पुरतश्चिराय भवता धाराजलं त्यज्यताम् ॥ 39 ॥  
 मुनिः--तथास्तु।  
   (इति निष्क्रान्तः)  
 जनकः--आङ्गिरसोपक्षिप्तस्तावदयं जामदग्न्येन निजकोपानलस्फुलिङ्गः।  
 शतानन्दः--किमेतावता? अतिगम्भीरभुजसारकासारकैरवारामः खलु रामः।  
 विश्वामित्रः--राजर्षे! के पुनरमी परितः स्फुरन्मणिमौलयः परःसहस्रा दृश्यन्ते?  
 जनकः--  
 श्रीकण्ठकार्मुकनिरस्तभुजावलेपा  
  नानादिगन्तजगतीपतयः किलामी।  
 अभ्यर्थनां मम किमप्यभिवर्त्तमाना  
  गृह्णन्ति कानिचिदहानि नरेनद्रपूजाम् ॥ 40 ॥  
 विश्वामित्रः--वत्स रामचन्द्र! तदेषामेव पश्यतां कौतुकमस्माकं पूरय  
  (रामो विश्वामित्रं प्रणम्य निष्क्रान्तः)  
 जनकः--भ्राङ्गिरस! अपरिशीलितसन्निवेशस्य वत्सरामस्य भवता प्रत्यनन्तरीभूयताम्। आदिश्यतां कञ्चुकी च करकलितकमलमालाया जानक्याः स्वयंवराङ्गणावतरणाय।  
 शतानन्दः--तथास्तु। (इति निष्क्रान्तः)  
  (प्रविश्य)  
 कञ्चुकी--जयतु देवः, अनुष्ठित एव देवादेशः।  
 विश्वामित्रः--(विलोक्य) (सहर्षम्) आः! कथमुदुगतमेव रामचन्द्रयशःपताकाकेतुदण्डेन हरकोदण्डेन (पुनः सविस्मयम्) अये!  
 राघवेण शिशुनापि किलायं लीलयैव नमितो हरचापः।  
 दूरमुल्लसति यस्य समन्तादम्बरेऽपि गमितो गुणघोषः ॥ 41 ॥  
 लक्ष्मणः - भगवन्! एवमेतत्, तथाहि--  
 पूर्णा एव पुरारिचापकपटच्छन्नाचलग्रामणी-  
  गूढानेकगुहागभीरकुहरस्फारप्रतिध्वानिभिः।  
 मौर्वीभूतभुजङ्गाराजववनश्रेणीविसर्पद्वचः--  
  प्रारब्धार्ययशःप्रशस्तिसदृशैर्ज्याघातघोषैर्दिशः ॥ 42 ॥  
 जनकः--आः!किमुच्यते, दिशः पूर्णा इति? ननु  
 एतैः श्रीकण्ठकोदण्डचञ्चन्मौर्वीभवै रवैः।  
 चिरात् प्रतिज्ञया साकं पूर्णो मम मनोरथः ॥ 43 ॥  
 प्रतीहारी--(कञ्चुकिनं प्रति) आर्य! पश्य पश्य कौतूहलम्। सातारामाभ्यां मिलित्वा पुनर्हरचापारोपणं समग्रीक्रियते। (अज्ज! पेक्ख पेक्ख कोदूहलम्। सीतारामेहि मिलिअ उण हरचावारोवणं समग्गीकरीअदि)  
 कञ्चुकी--(सकौतुकम्) कथमिव! (विमृश्य, विहस्य च) आं! ज्ञातम्।  
 करकिसलयलीलाचारुचण्डीशचापे  
  दशरथतनयेन स्वैरमाकृष्यमाणे।  
 रससरसविकासीसीतया पुङ्खितोऽसौ  
  कुवलयदलदामश्यामकान्तिः कटाक्षः ॥ 44 ॥

 लक्ष्मणः--भगवन्! अत्यद्‌भुतं वर्त्तते। नन्वयम्--  
 भिन्दन्निद्रां मुरारेः, सकलभुजभृतां म्लानयञ् शौर्यदर्पं,  
 छिन्दन् दिक्कुम्भिकर्णाञ्चलचलनकलां कम्पयन् कूर्मराजम्।  
 आर्यश्लाघागभीरः प्रलयजलधरध्वानधिक्कारधीर-  
 ष्टाङ्कारः कृष्यमाणविपुरहरधनुर्भङ्गभूराविरस्ति ॥ 45 ॥  
प्रतीहारी--  
 त्रैलोक्यं लङ्घयन् गिरिगभीरगुहासुप्तजाग्रत्‌सिंह-  
  स्फालरोन्मीलत्कण्ठस्तनितप्रतिरवोद्गारपूर्यमाणे।  
 ब्रह्माण्डे भज्यमाने बहुविकटकटत्कारप्राग्भारभीमो-  
  ऽहो! भज्यच्चण्डीश्वरधनुष्टएत्कार उद्‌गच्छति ॥ 46 ॥  
 (तेल्लोक्कं लङ्घअन्तो गिरिगहिरगुहासुत्तजग्गन्तसीह-  
  ष्फारुम्मिल्लन्तकण्ठत्थणिदपढिरवुग्गारपूरिज्जमाणे।  
 ब्रह्मण्डे भज्जमाणे बहुविअडकडक्कारपब्भारभीमो  
  अम्भो! भज्जन्तचण्डीसरघणुवदणक्कारओ उग्गमेइ॥)  
कञ्चुकी--पश्य कौतुकम्--  
 क्रीडाभग्नमृगाङ्कमौलिधनुषं सीतार्पितां वक्षसा  
  बिभ्राणं कमलस्रजं निजगृहं शृङ्गारवीरश्रियोः।  
 रामं व्रीडवशादवाञ्चितमुखं भूमीभुजां पश्यतां  
  चेतः क्रोधविषादविस्मयमुदामर्मीः समालिङ्गति ॥ 47 ॥  
   (प्रविश्य)  
 शतानन्दः--राजर्षे! विषीद वा प्रसीद वा, इदं यथाद्दष्टमुपवर्ण्यते।  
 ज्यावल्लीं ललिताङ्गुलीकिसलयैराकर्णमाकर्षतो-  
  न भ्रूर्भङ्गुरता गता रघुशिशोर्भग्नं धनुर्धूर्जटेः।  
 नाहङ्कारतरङ्गितो ध्वनिरभूत् कण्ठेऽस्य दीर्यद्धनु-  
  ष्टङ्कारस्तु चकार तारतरलः शब्दाद्वितीयं जगत् ॥ 48 ॥

 जनकः--कथं पुनरेतावतीमतिभूमिमवगाहमानोऽपि वत्सो रामभद्रो भवता न निवारितः?  
 शतानन्दः--कथङ्कारं वारयामः?  
 यावत्कन्दुकलाञ्छनाञ्चितकरः शोणाब्जनालाकृतिः  
  कौसल्यर्पितमङ्गलप्रतिसरो वत्सस्य दोःकन्दलः।  
 किञ्चिच्चञ्चति, तावदेव हि दलच्चण्डीशचापोच्छल-  
  च्छब्दैकार्णवमग्नमेतदखिलं जातं त्रिलोकीतलम् ॥ 49 ॥  
 जनकः--तदलं कालातिपातेन। याच्यतामनुमतिर्भगवतो विश्वामित्रस्य जानकीरामभद्रयोः पाणिसङ्घट्टनाय।  
 शतान्दः--  
 सद्योविघट्टमानेन धनुषैव पिनाकिनः।  
 ननु सङ्घट्टितौ पाणी जानकीरामभद्रयोः ॥ 50 ॥  
 तदूर्मिलालक्ष्मणयोरेव पाणिसङ्घट्टनाय भगवानभ्यर्थनीयः।  
 विश्वामित्रः--(विहस्य) अस्त्वेतत्, परन्तु--  
 पाणीञ्जनककन्यानां पीडयद्भिः सहानुजैः।  
 सीताया रामभद्रो मे पाणिपीडनमिच्छति ॥ 51 ॥  
 जनकः--(सहर्षम्) कथं माण्डवी-श्रुतकीर्त्तिभ्यां भरत-शत्रुघ्नयोरपि परिणयमनुसन्धत्ते भगवान्?  
 विश्वामित्रः--अथ किम्?  
 जनकः--तद्‌गृहीतमिदमत्रिशेखरमाज्ञाकुसुमं भगवतः। तदागच्छत। समीहितं निष्पादयामः।  
  (इति निष्क्रान्ताः सर्वे।)  
  इति तृतीयोऽङ्कः।  






\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*







.

  ***चतुर्थोऽङ्कः***






   (नेपथ्ये ध्रुवा गीयते)  
 मणिमयमङ्गलदीपो जनकनरेन्द्रस्य मण्डपे ज्वलति।  
 चण्डानिलोऽपि प्राप्तो यस्मिन् विफलागमो भवति ॥ 1 ।  
 (मणिमयमङ्गलदीवो जणअनरेन्दस्स मण्डवे जलइ।  
 चण्डाणिलो वि पत्तो जस्सिं विफलाअमो होइ॥)  
  (पुनर्नेपथ्ये)  
 अरे क्षत्रियाः! अपसरत लोचनपथात्। नन्वयम्--  
 कुर्वन कोपादुदञ्चद्रविकिरणसटापाटलैर्दृष्टिपातै-  
  रद्यापि क्षत्रकण्ठच्युतरुधिरसरित्सिक्तधारं क्रुठारम्।  
 तीव्रैर्निःश्वासपातैः पुनरति भुवनोत्पतमासूचयद्भि-  
  र्गर्जन्मौर्वीकचापस्त्रिभुवनविजयी जामदग्न्यः समेति ॥ 2 ॥  
   (ततः प्रविशति जामदग्न्यः)  
 जामदग्न्यः--(साटोपं परिक्रम्य) अहो! धृष्टता जनकस्य। हरचापारोपणेन कन्यादानं प्रतिजानीते।  
  (परशुं विलोक्य)  
 सकलनृपकठोरवण्ठपीठी-  
  बहलगलद्रुधिरौघधौतधारः।  
 तदिदमजनकं जगद्विधत्ते  
  परशुरयं जमदग्निनन्दनस्य ॥ 3 ॥  
  (विमृश्य)  
 उदितोऽर्जुनभुजविपिने ज्वलितस्तुङ्गेषु नृपतिवंशेषु।  
 निमिकुलकमलकलापं कोपानल! किं पुनः स्पृशसि? ॥ 4 ॥  
 (पुनर्विचिन्त्य) अलमस्मिन्नुपेक्षया। मनोरथोपनीतजामातुभुजबलालैपदुर्ललितः खल्वयम्। तथाहि--सन्दिष्टमनेनास्मत्परशोः-(त्वं मित्रम् 3।39 पुनः पठति) अहो अस्य दुरवलेपः!  
 यस्योद्यदघोरधाराञ्चलदलितगलद्‌बाहुशाखासहस्र-  
  प्रोद्गच्छद्रक्तधारानिवहजितनवोन्मीलदर्कांशुजालः।  
 क्ष्मापालः कार्त्तवीर्य सुरपुरसुदृशां पुष्पिताशोकशाखि-  
  भ्रान्तिं दत्त्वापि चित्ते निजपुरसुदृशां शोकशाखी बभूवा ॥ 5 ॥  
अपि च--  
 येनाबध्यत नर्मदाम्बुनिवहः संख्ये च लङ्केश्वर-  
  स्तद्यस्मिन्निरमज्जदर्जुनभुजक्षोणीरुहां मण्डलम्।  
 क्षत्रस्त्रोनयनाम्बुपूरमिषतः खेलन्ति यत्कीर्तय-  
  स्तत्तादृक्‌परशुर्ममायमधुना धाराजलं मुञ्चति ॥ 6 ॥  
 (विलोक्य) कथमयं शतानन्दशिष्यस्ताण्ड्यायनः।  
  (प्रविश्य)  
 ताण्ड्यायनः--भगवन्! अभिवादये।  
 जामदग्न्यः--आयुष्मान् भूयाः। कथय तावत्। अपि नाम भवदुपाध्याययजसानस्य निवृत्ता हरचापारोपणश्रद्धा?  
 ताण्ड्यायनः--निवृत्ता।  
 जामदग्न्यः--(सहर्षम्) निवृत्ता?  
 ताण्ड्यायनः--भगवन्! निवृत्ता सहैव चापेन।  
 जामदग्न्यः--(ससंभ्रमम्) किमात्थ? सहैव चापेन निवृत्तेति?  
 ताण्ड्यायनः--अथ किम्?  
 जामदग्न्यः--स्फुटं कथय तावत् किं वृत्तमिति?  
 ताण्ड्यायनः--कस्यचिद्--  
 अखण्डचण्डिमोद्दण्डभुजदण्डनिपीडितम्।  
 भगवन्! भृगुमार्त्तण्ड! भग्नं भर्गशरासनम् ॥ 7 ॥  
जामदग्न्यः--(सक्रोधम्) कस्य?  
 ताण्ड्यायनः--  
 सुबाहुमारीचपुरस्सरा अमी  
  निशाचराः कौशिकयज्ञघातिनः।  
 वशे स्थिता यस्य ...  
 जामदग्न्यः--अलम्, अतः परं ज्ञातः खलु खलानामग्रणीर्निशाचरग्रामणीः!  
 ताण्ड्यायनः--(स्वगतम्) कथं दशकण्ठेन धनुर्भग्नमिति प्रतीतं भगवाता? भवतु तावत्।  
 जामदग्न्यः--(सक्रोधम्) अयमिदानीम्।  
 नृपशतसुकुमारकण्ठनालीकदनकलाकुशलः परश्वधो मे।  
 दशवदनकठोरकण्ठपीठीकदनविनोदविदग्धतां दधातु ॥ 9 ॥  
(विमृश्य) अथवा--  
 यः कर्त्ताऽर्जुनभूरुहादभुतुजाशाखासहस्रच्छिदां  
 दम्भोलेर्गिरिकूटपाटनपटोः शौण्डीर्यतो लज्जते।  
 तस्यैतस्य परेतराजसदनद्वारः कुठारस्य मे  
 का श्लाघा दशकण्ठकण्ठकदलीकाण्डावलीखण्डने ॥ 10 ॥  
 (पुनर्विचिन्त्य) तथाप्यनुचितमुदासितुमेतस्मिन् कृतागसि रक्षसि। तदिदानीं--  
 दक्षिणस्याम्बुधेर्मध्ये कृत्वा कोङ्कणमष्टमम्।  
 मद्‌बाणजन्मा दहनो लङ्कातङ्काय जायताम् ॥ 11 ॥  
  (इति साटोपं परिक्रामति)  
 ताण्ड्यायनः--(स्वगतम्) दिष्टया स्वस्ति क्षत्रियकुलाय।  
  (नेपथ्ये)  
 अहो नियोगिनः! कृतविवाहमङ्गलयोः सीतारामचन्द्रयोः स्वस्तिवाचनिका द्विजा आहूयन्ताम्।  
 जामदग्न्यः--(परिवृत्य, सक्रोधम्) आः ब्रह्मबन्धो! कथमलीकदशकण्ठकीर्तिदानेन प्रतारितोऽस्मि। नन्वयमन्यः कोऽपि जनकजामाता।  
 ताण्ड्यायनः--भगवन्! मम को वाऽपराधः? अर्धोक्त एव भगवता भ्रान्तं, मयापि संभ्रान्तम्।  
 जामदग्न्यः--तन्निश्शेषं तावत् कथय।  
 ताण्ड्यायनः--  
  ...शराग्रवर्तिनः  
 प्रतापलेशस्य गताः पराभवत् ॥ 8 ॥  
  (तथैव अखण्डचण्डिमा 4।7 पुनः पठति)  
 जामदग्न्यः--कः पुनरयं मारीचदमनः?  
 ताण्ड्यायनः--  
 ये ऋश्यशृङ्गचरुभागभुवः कुमाराः  
  सञ्जज्ञिरे दशरथस्य वधूजनेन।  
 तेषामयं निरुपमः प्रथमः कुमारो  
  रामाभिधः कुशिकराजतनूजशिष्यः ॥ 12 ॥  
 जामदग्न्य--(क्षणं विभाव्य, सामर्षम्)  
 दुर्धर्षाः सुरसिद्धकिन्नरनरैस्त्यक्तक्रमं वक्रतां  
 प्राप्ते यत्र विधातरीव तरसा तिश्रोऽपि दग्धाः पुरः।  
 तद्भग्नं यदि राघवेण शिशुना चण्डीपतेः कार्मकं  
 ताण्ड्यायनः--(स्वगतम्) किमधुना वक्ष्यति?  
 जामदग्न्यः--  
 तन्मग्नं कुलमेव तर्कय रघोर्मच्छस्त्रधाराम्भसि ॥ 13 ॥  
 ताण्ड्यायनः--संरब्धोऽयं भगवान्। तमिमं वृत्तान्तमुपाध्यायस्य कथयामि।  
  (इति निष्क्रान्तः)  
 जामदग्न्यः--(विलोक्य) अभिनवविवाहमङ्गलतया तर्कयामि स एष रामः सानुज इति (सहर्ष, निर्वर्ण्य) अर्धमुग्धः खल्वयं जनो यदेनं काम इति वक्तव्ये राम इति जल्पति। (पुनर्निर्वण्य)  
 सौन्दर्यं मदनादपि प्रथयति प्रौढिप्रकर्षं पुरां  
 भेत्तारं मदनारिमप्यधरयत्युद्दामदोःक्रीडितम्।  
 मुग्धत्वं मदनारिमौलिशशिनोऽप्युत्कर्षमालम्बते  
 मूर्त्तैस्तत् किमसौ रसैर्विरचितः शृङ्गारवीराद्भुतैः? ॥ 14 ॥  
  (ततः प्रविशतो रामलक्ष्मणौ)  
 लक्ष्मणः--(सकौतुकम्)  
 मौर्वी धनुस्तनुरियं च बिभर्ति मौञ्जीं  
 बाणाः कुशाश्च विलसन्ति करे सितायाः।  
 धारोज्ज्वलः परशुरेष कमण्डलुश्च,  
 तद्वीरशान्तरसयोः किमयं विकारः? ॥ 15 ॥  
 आर्य! कं पुनरिदं ब्रह्मक्षत्रवर्णात्मकं चित्रमिव स्फुरति?  
 रामः--वत्स! न विदितं ते ! नन्वंय स भगवान् भार्गवः--  
 वेध्यं क्रौञ्चमहीधरस्य शिखरं देयं धरित्रीतलं  
 प्रत्यग्रक्षितिखण्डदण्डनविधीक्रीडाविधेयोऽम्बुधिः।  
 जेयस्तारकसूदनो युधि करक्रीडाकुठारस्य च  
 च्छेद्यं यस्य बभूव हैहयपतेरुद्दामदोःकाननम् ॥ 16 ॥  
 लक्ष्मणः--तर्हि विस्मयनीयशीलोऽयं भगवान्।  
 रामः--विस्मयनीयशीलानां शिखामणिरिति वक्तव्यम्। अयं हि-  
 एकः स्वर्णमहीधरां क्षितिमिमां स्वर्णैकशृङ्गीं यथा  
 गामेका प्रतिपाद्य कश्यपमुनौ न स्वात्मने श्लाघते।  
 किञ्च क्रौञ्चगिरिं गिरीशतनयस्याविद्धशक्तिक्षतं  
 विद्‌ध्वा वाणगणैरुदारहृदयो वैलक्ष्यमालम्बते ॥ 17 ॥

  (उभौ परिक्रामतः)  
 रामः-(अञ्जलिं वद्‌ध्वा) भगवन्! भृगुकुलशिरःशेखरशिखण्डक! एष सानुजस्य मे परमोन्नतिरमणीयपरिणामः प्रणामः।  
 जामदग्न्यः--समरविजयी भूयाः।  
 रामः--भगवन्! भृगुकुलमौलिमाणिक्य! अनुगृहीतोऽस्मि।  
 भार्गवः--(स्वगतम्) (सकरुणम्)  
 रामे चन्द्राभिरामे विनयवति शिशौ किं प्रकुप्यातिमात्रं  
  (विमृश्य सक्रोधम्)  
 हुँचापं चन्द्रमौलेश्चपलमतिरसाविक्षुदण्डं बभञ्ज।  
  (पुनः सानुक्रोशम्)  
 बाला वैधव्यदीक्षां जनकनृपसुता नार्हतोयं मदस्त्रात्  
  (पुनर्विचिन्त्य, सामर्षम्)  
 आः! शान्तो मे कुठारः कथमयमधुना रेणकाकण्ठशत्रः ॥ 18 ॥  
 (प्रकाशम्) दाशरथे! इयमसौ मे त्वयि सदाचारानुसारिणी वाग्‌वृत्तिरेव।  
 रामः--(विहस्य) मनोवृत्तिस्तु कीदृशी?  
 भार्गवः--  
 चण्डीशकार्मुकविमर्दविवर्धमान-  
  दर्पावलेपसविशेषविकासभाजोः।  
 बाह्वोस्तवाहमधुना मधुना समाने-  
  राराधयामि रुधिरैः कठिनं कुठारम् ॥ 19 ॥  
 रामः--भगवन्! निग्रहानुग्रहयोः स्वाधीनोऽयं जनः; परं ते कोपबीजं ज्ञातुमिच्छामि।  
 भार्गवः--अहो! दर्पान्धता, यदात्मना कृतमस्माभिरुक्तमपि नावधारयसि निजदुर्विनयम्। ननु रे!  
 येनोपदिष्टमद्यापि पुरस्त्रीविरहव्रतम्।  
 न भुग्नं तत्त्वया भग्नं जगद्‌गुरुशरासनम् ॥ 20 ॥  
 रामः--भगवन्! अलीकलोकवार्त्तया निरपराधे मयि मुधा कोपकलङ्कितोऽसि।  
 भार्गवः-तत् किं स्वस्ति हरकार्मुकाय?  
 रामः--नहि नहि।  
 भार्गवः--तत् कथं निरपराधोऽसि?  
 रामः--  
 मया स्पृष्टं न वा स्पृष्टं कार्मुकं पुरवैरिणः।  
 भगवन्नात्मनैवेदमभज्यत करोमि किम्? ॥ 21 ॥  
 भार्गवः-आः! कथं रे चन्दनदिग्धं नाराचं निधाय हृदयं मे शीतलयसि! तदलमनेन। (कुठारमुद्यम्य)।  
 हेराम!कामरिपुकार्मुकमर्मघातसञ्जातपातक! तवैष कठोरधारः।  
 सीताकरव्यतिरकप्रतिकूलबन्धः कण्ठं पुरा विशतु निष्करुणः कुठारः ॥ 22 ॥  
 तत्प्रवीरो भव।  
 रामः--हारः कण्ठं विशतु यदि वा तीक्ष्णधारः कुठारः,  
  स्त्रीणां नेत्राण्यधिवसतु नः कज्जलं वा जलं वा।  
 सम्पश्यामो ध्रुवमिह सुखं प्रेतभर्त्तुर्मुखं वा,  
  यद्वा तद्वा भवतु न वयं ब्राह्मणेषु प्रवीराः ॥ 23 ॥

 जामदग्न्यः--आः! कथं मामपि प्रणतिपात्रं ब्राह्मणमात्रमवि मन्यसे? (पुनः सामर्षम्)  
 जानोषे नहि जामदग्न्यमपि रे! यद्दीर्धदोःकन्दल-  
  द्वन्द्वास्कन्दितबाहुना रणभुवि स्कन्देन मन्दौजसा।  
 नास्राक्षीद् भुजसम्पदं मम कथं वक्त्रानुसारादिति  
  क्रुद्धेनोद्धतमैक्षि शङ्करकरन्यस्तं विधातुः शिरः ॥ 24 ॥  
 (पुनः सामर्षम्) किमात्थ रे किमात्थ?। \`न वयं ब्राह्मणेषु प्रवीराः' इति कथं क्षत्रियजातिगर्वितो ब्राह्मणजातिं तृणाय मन्यसे? तदिदानीमावयोः का गरीयसीति सङ्ग्रामतुलैव निर्णेष्यते।  
 रामः--भो ब्रह्मन्! भवता समं न घटते सङ्ग्रामवार्त्तापि नः,  
 सर्वे हीनबला वयम्, बलवतां यूयं स्थिता मूर्द्धनि।  
लक्ष्मणः--जामदग्न्य! एवमेतत्।  
 यस्मादेकगुणं शरासनमिदं सुव्यक्तमुर्वीभृता-  
 मस्माकम्, भवतां पुनर्नवगुणं यज्ञोपवीतं बलम् ॥ 25 ॥  
 रामः--अलमिह माननीये मुनौ दुर्विनयवैदग्ध्येन।  
 जामदग्न्यः--अस्य को दोषः?  
 दारैर्मुक्तकुचांशुकैः परिवृतं प्राचीलमेषां नृपं  
  नाहिंसीद्यदसौ कुठारहतकस्तस्यैतदुज्जृम्भितम्।  
 यन्नारीकवचान्वयप्रणयिनां क्षत्राधमानामिना  
  दुर्वाचः प्रविशन्ति मे श्रवणयोर्धिक् क्षत्रगोत्रे कृपाम् ॥ 26 ॥  
 रामः--अलमिह क्षीरकण्ठे कठोरकोपतया, तत्क्षम्यताम्।  
 जामदग्न्यः--आः! किमुच्यते क्षीरकण्ठ इति। विषकण्ठः खल्वसौ।  
 लक्ष्मणः--भगवन्! शितिकण्ठशिष्येण विशेषतः क्षन्तव्यम्।  
 जामदग्न्यः--आः! कथं विषकण्ठनामसाम्येन त्वमपि मे गुरुः?  
 लक्ष्मणः--(विहस्य) अन्याभिसन्धानेन मयेदमुक्तं यत् किल--  
 किरीटमधिरूढेऽपि बाले प्रालेयरोचिषि।  
 शितिकण्ठस्य किं चित्ते धत्ते कोपाङ्कुरः पदम्? ॥ 27 ॥  
 जामदग्न्यः--(स्वगतम्) अहो! अस्य क्षमियवटोर्वाक्परिपाटीपाटवम्! भवतु। (प्रकाशम्) तदिदं क्षान्तमेव मया, अयं तु न क्षमते प्रकृतिकठोरः कुठारः। शीलं न वेत्सि कथमस्य?  
 क्रीडाविनिर्मितमुदुर्मददोर्विलास-  
  निःशेषराजकवधस्य परश्वधस्य।  
 कीलालकीकसकचैः परितो विचित्य  
  येन द्विधापि विदधे पुथिवी त्रिवर्णा ॥ 28 ॥  
 (पुनः सामर्षम्) कथमस्य हरप्रसादपरशोः शीलमपरिशीलितं ते?  
 यत्र क्रामति सङ्गराङ्गणभुवं दुर्वारधाराञ्चल-  
  क्षुण्णक्षत्रकिशोरकण्ठरुधिरैर्नीरेणुका भूरभत्।  
 तादृग्वीरवरस्वयंवरपरस्वर्लोककन्याकर-  
  क्रीडापुष्करदामरेणभिरभूद्‌द्यौरेव रेणुत्कटा ॥ 29 ॥  
 लक्ष्मण--भगवन्! एतत्सत्यम्। यत्किल भवत्कुठारधाराञ्चलविलसितेन नीरेणका भूरभूदिति।  
 जामदग्न्यः--(स्वगतम) आः! कथं रेणकावृत्तान्तेन मर्म विध्यति? भवतु। (प्रकाशम्) अये क्षत्रियपोत! अलमिह निरपराधे भवति मुधा परश्वधपातेन। तदयंमे प्रकृतिकठोरभाषिणं भवत्कण्ठमेव शातयति कुठारः।  
  (नेपथ्ये)  
 अये जामदग्न्य! कथमति प्रगल्भसे? तदिदमिदानीं भवच्छासनाय शरासनमानोयते।  
 जामदग्न्यः--(विहस्य) कथमयं जनकः? (उच्चैः) अये याज्ञवल्क्यशिष्य! किं भवतः शरासनेन? पद्मासनमेवावलम्बस्व।  
   (पुनः सोत्प्रासम्)।  
 युष्माकं भोः सुघटितबहुन्यस्तपद्माक्षकण्ठा  
  मिथ्योत्कण्ठा किमिति समिति क्षत्रियश्रोत्रियाणाम्?  
 तेऽन्ये चञ्चत्करतलचलच्चण्डनिस्त्रिंशधारा-  
  धौतारातिद्विपमदमसीपङ्कपूराः प्रवीराः ॥ 30 ॥  
 तदलं भवता, एतावेव तावत् क्षत्रियस्फुलिङ्गौ निर्वापयामि।  
   (पुनर्नेपथ्ये)  
 अये जामदग्न्य! कथं तथा शमधनसमृद्धस्य जमदग्नेस्तनयोऽपि शमदुर्गतोऽसि संवृत्तः?  
 जामदग्न्यः--कथमयमाङ्गिरसः? (उच्चैः) अये शतानन्द! कथय तावत्, इदमेवंविधं शमाभिधानं कस्माधुपात्तम्? भगवतो गौतमाद्वा गोत्रभिदो वा?  
   (नेपथ्ये)  
 अये क्षत्रियापुत्र! निजजननीकण्ठताण्डवितकुठार! कुलांगार। कथं तपस्तुंगमाङ्गिरसमपि कुलं कलङ्कयसि?  
 जामदग्न्यः--आः पाप! कुलपांसन! पांसुलापुत्र! कथं भृगूणामग्रे तपस्ताण्डवं मण्डयसि?  
 रामः--भगवन्! सकललोकविख्यातमिदं भृगूणामङ्गि सां च कुलम्, तपोविशेषतस्तु भर्गशिष्यस्य। अत एव विज्ञापयामि--  
 तपःशान्तं चेतः स्फटिकमणिमालापरिकरः,  
  कुशाः कुण्डी दण्डः, सततमुटजावासनिरतिः।  
 मुनीनामेतद्वः समुचितमुदग्रं न वचनं  
  न वक्रभ्रूभङ्गो न शरधनुषो, नाऽपि परशुः ॥ 31 ॥  
 (पुनः सविस्मयम्) भवानेव तावद्विचारयतु।  
 क्व परशुरशुभस्ते? कुत्र गोत्रं पवित्रं?  
  क्व धनुरिदमुदग्रं? निर्मलं कुत्र शीलम्?।  
 घनसमरकराला कुत्र नाराचहेला?  
  कुशकिसलयलीला कुत्र वा पर्णशाला? ॥ 32 ॥  
 जामदग्न्यः--कथमन्यमिव मां प्रणतिपात्रं मुनिमात्रं मन्यसे?  
 स एष जामदग्न्यः खल्वहं--  
 क्षण्णक्षत्रकठोरकण्ठविगलत्कीलालधारासरि-  
  न्निर्वृत्ताभिषवस्य कृत्तशिरसां केशान्कुशान्कुर्वतः।  
 गृह्णन् रक्तजलाञ्जलीन् पितृगणो यस्य क्षणं विस्मितः  
  सन्तोषेण जुगुप्सया करुणया त्रासेन हासेन च ॥ 33 ॥  
 तदलमिदानीमपि--  
 कृत्वा त्रिःसप्तकृत्वः समिति विशसनं पूर्वमुर्वीपतीनां  
  कृत्वाऽन्यत्सप्तकृत्वः पुनरपि कदनं दुर्मदानां नृपाणाम्।  
 निर्माय क्ष्मापतीनां प्रतिसमरहृतैरुत्तमैरुत्तमाङ्गैः  
  कापालीमक्षमालां झटिति भगवतो भैरवस्याऽर्पयामि ॥ 34 ॥  
रामः--  
 प्रसीद त्वं, रोषाद्विरम, कुरु मे चेतसि गिरं,  
  चिरं यच्चायासैर्बहुभिरिह वारैर्जितमभूत्।  
 यशावृत्तं वित्त कितव इव विक्षोभतरलं  
  तदेतस्मिन्वारे भृगुतिलक! मा हारय मुधा ॥ 35 ॥  
 जामदग्न्यः--कथं रे हारयिष्यामि? (विमृश्य) अथवा--  
 किं नाम वाग्डम्बरपण्डितेषु युष्मासु वाणीः प्रचराः प्रयुञ्जे।  
 बाणान रिपुप्राणहरान्मदीयान् सर्वेऽपि यूयं सहिताः सहध्वम् ॥ 36 ॥  
 रामः--किमन्यैः? नन्वहमेव हरशरासनारोपणोपनीतजानकीकरकिसलयलीलानिहितकमलमालिकामिलदलिपटलकोलाहलसङ्गीतयशः परिमलेन वक्षःस्थलेन सहिष्ये।  
 जामदग्न्यः--  
 ईशत्यक्तपुराणचापदलनप्रोद्‌भूतगर्वोद्धति-  
 व्यग्रस्त्वं कतरः स मे तव गुरुः सोढुं न शक्तः शरान्।  
 तुष्टादिष्टवरप्रदाद्भगवतः पद्मासनात् सादरं  
 मन्नाराचभायादयाचत किल ब्राह्मीं तनुं कौशिकः ॥ 37 ॥  
 रामः--(स्वगतम्) कथं भगवन्तं विश्वामित्रमधिक्षिपति? तदतः परं न सहिष्ये। (प्रकाशम्)  
 ईशत्यक्तपुराणचापदलनप्रोद्‌भूतगर्वोद्धति-  
  व्यग्रोऽहं कतरः स ते मम गुरुः सोढुं न शक्तः शरान्।  
 तुष्टादिष्टवरप्रदाद्भगवतः पद्मासनात्सादरं  
  त्वन्नाराचभयादयाचत किल ब्राह्मौं तनुं कौशिकः ॥ 38 ॥  
 (इति पदव्यत्यासेन पुनः श्लोकं पठति। पुनः साटोपम्) अये जामदग्न्य!  
 तत्कोदण्डं कुलिशकठिनं भग्नमेतेन भग्नं  
  भग्नं शल्यं तव हृदि महन्मग्नमेतावता किम्।  
 त्रैयक्षं वा भवतु, यदि वा नाम नारायणीयं  
  नैतत् किञ्चिद् गणयति स मे दुर्मदो दोर्विलासः ॥ 39 ॥  
 जामदग्न्यः--(सहर्षम्) साधु रे क्षत्रियपोत! साधु, यत्किल जामदग्न्यताम्नश्चण्डधाम्नः पुरतः खद्योत इव विद्योतसे। किमात्थ रे किमात्थ?  
 रामः--(तदेव पठति) नन्विदं भूयोऽप्युच्यते।  
  (पुनस्तदेव पठति)।  
 जामदग्न्यः--साधु स्मारितोऽस्मि।  
 रामः--किं तत्?  
 जामदग्न्यः--  
 कराघाताद्विष्णोस्तरलवनमालापरिमल-  
  भ्रमद्‌भूङ्गध्वानद्विगुणितविकासः समजनि।  
 स यस्य ज्याघोषः सुररिपुवधूवर्गरुदित-  
  ध्वनिस्वाध्यायानां प्रणव इव तत्कार्मुकमिदम् ॥ 40 ॥  
 रामः--  
 करपङ्केरुहक्रोडे क्रीडितं येन शार्ङ्गिणः।  
 तदेतत्?  
 जामदग्न्यः--  
 अथ किम्? यदि शक्तोऽसि गृहाण विगृहाण वा ॥ 41 ॥  
 रामः--गृह्णामि।  
 जामदग्न्यः--तदेहि, बाष्पायमाणभवद्वन्धुजनबन्धुरां वसुन्धरामतिक्रम्य समरक्षनां क्षमामवतरामः।  
   (इति निष्क्रान्तौ)  
 लक्ष्मणः--(विलोक्य सहर्षं सकौतुकञ्च)  
 मा शाम्भवं धनुरिवेदमपि प्रयातु  
  भङ्गप्रसङ्गमिति मन्दचलद्भुजेन।  
 आर्येण कार्मुकमपीदमहो! सहेलं  
  चक्रीकृतं भगवतो गरुडध्व नस्य ॥ 42 ॥  
   (नेपथ्ये)  
 अहो! कौतुकम्।  
 उद्भिन्नश्चापचक्रादमरपरिहृतव्योमरन्ध्रावगाही  
  बाणोऽयं राघवस्य त्रिदशपुरगतिच्छेदकृद्भार्गवस्य।  
 हंसीभूतः सुरस्त्रीकरकमलगलत्पुष्पसौरभ्यलुभ्यद्  
  भृङ्गीसङ्गीतभङ्गीपरिचलितयशाः स्वर्गपर्यङ्कमेति ॥ 43 ॥  
   (ततः प्रविशतो रामजामदग्न्यौ)  
 जामदग्न्यः--(रामं विलोक्य, निर्वर्ण्य च स्वगतम्)।  
 त्रिलोकी कोकीयं मुदमुदयताऽनेन लभते   
  विकासं वा धत्ते मुनिजनमनःपङ्कजवनम्।  
 अये! कोऽयं बालः! कुवलयदलश्यामलनु-  
  र्जगद्योनिर्ज्योतिः, कथमिदमहो तत् परिणतम? ॥ 44 ॥  
   (पुनर्विमृस्य)  
 आपूरणाय पुरवैरिशरासनस्य  
  वाणात्मना परिणतः किल लीलया यः।  
 आरोपणाय पुनरस्य स एव शङ्के  
  बालात्मना परिणतः पुरुषः पुराणः ॥ 45 ॥  
 (प्रकाशम्)--वत्स! इतः।  
  (रामः सलज्जमधोमुखस्तिष्ठति)  
 जामदग्न्यः--(उपसृत्य) रामस्य चिबुकमुन्नमय्य च) किमिति लज्जास्थानम्?  
 कमलबन्धुविलोचन! यस्त्वया स्वमहिमोन्नमनैरधरीकृतः।  
 न किमसावधरीकरुते नरस्त्रिदशकोटिकिरीटमणीनपि? ॥ 46 ॥  
 रामः--(अञ्जलिं बद्‌ध्वा) भगवन्! अलमनेन। दुर्विनयपङ्कमलिनीकृतमात्मानं तावद्भवच्चरणनखकिरणतरङ्गिणीजलेन क्षालयामि।  
 चण्डमेव विल तिग्मरोचिषः,  
  सौम्यमेव किल शीतरोचिषः।  
 चण्डसौम्यमिति कौतुकावहं  
  नौमि तावकमहं महन्महः ॥ 47 ॥  
  (इति पादयोः पतति)  
 जामदग्न्यः--अयि कल्याणनिधे! आशीरुक्तिरपि त्वयि पुनरुक्तिरेवा तथापीदमाशास्महे।  
 यशःपूरं दूरं तनु सुतनुनेत्रोत्पलवनी-  
  तमस्तन्द्राचण्डातप! तप सहस्राणि शरदाम्।  
 इयं चास्तां युष्मच्छरशमितलङकेश्वरशिरः-  
  श्रितोत्सङ्गा नन्दत्‌सुरनरभुजङ्गा त्रिजगती ॥ 48 ॥  
 तदनुजानीहि माम्। (इति निष्क्रान्तः)।  
 रामः--(लक्ष्मणं प्रति) ननु कथं नयनपथमतिक्रान्त एव भगवान्? तदेहि। भृगुकुलतिलकवियोगखिन्नमात्मानं बन्धुजनविलोकनेन विनोदयावः।  
  (इति निष्कान्ताः सर्वे)  
  इति चतुर्थोऽङ्कः।  








\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*







.

       ***पञ्चमोऽङ्कः***






   (ततः प्रविशतो गङ्गायमुने)  
 गङ्गा--सखि कालिन्दि! किमिति दुर्मनायसे?  
 यमुना--भगवति भागीरथि! अस्ति कारणम् (भअवदि भाईरहि! ्त्थि कालणम्)  
 गङ्गा--कीदृशं तत्?  
 यमुना--एकं तावत्, अस्ति मम भ्राता सुग्रीव इति। (एक्कं दाव अत्थि मह भादा सुग्गीवो त्ति)  
 गङ्गा--(सकौतुकम्, आत्मगतम्) अये! कथमस्याः कपिकुलोत्पन्नोऽपि भ्राता? (विमृश्य) उपपन्नमिदम्। अनयोः खल्वेक एवायं प्रसविता सविता। (प्रकाशम्) अथ किन्तस्य?  
 यमुना--सोऽतिबलिष्ठेन दुष्टबलीमुखेन वालिनामधेयेन परिभूत एकदुर्गमात्रशरणः कतिपयपरिवारस्तिष्ठति। (सोतिबलिठ्ठेण दुठ्टवलीमुहेण वालिणामहेएण परिहूदो एक्कदुग्गमत्तसरणो कइपअपरिवारो चिठ्ठदि)  
 गङ्गाः--नन्विमावपि भ्रातरौ। तत् किमनयोरीदृशं वैरायितम् (इत्यर्धोक्त एव) अथवा \`एकामिषाभिलाषो हि बीजं वैरमहातरोः' इति ख्यातमेतत्। तत्किमनेन। द्वितीयमपि कारणं कथय तावत्।  
 यमुना--कस्मिन्नपि दिवसे गृहीततपस्याविव मन्मथवसन्तौ द्वावपि तरुणौ जटाधरौ एका चक्रवाकस्तनी चन्द्रवदना मामुत्तीर्य दक्षिणं चलितुमुपक्रान्ताः। (कस्सिंपि दिअहे गहीअतवस्सा विअ मम्महवसन्ता दोवि तरुणा जटाहरा एक्का चक्कवाकत्थणी चन्दवअणा मं उत्तरिअ दक्खिणं चलिदुं उवक्कन्ता)।  
 गङ्गा--ततस्ततः?  
 यमुना--ततश्च तया क्षणं विलम्ब्य प्रणम्य मुकुलितकरकमलयुगलयाऽहमीदशं भणिता-अयि देवि दिनकरनन्दिनि! पुनरपि निजकुटम्बस्य दर्शनप्रसादं कुरुष्व। (तदो अतीए खणं विलम्बिअ पणमिअ मुउलिअकरकमलजुअलाए अहमेरिसं विण्णत्ता। \`अयि देवि दिणअरणन्दिणि! पुणोवि णिअकुटुम्बस्स दंशणप्पसादं करेसु'त्ति)  
 गङ्गा--तत्कथं सम्भावयसि?  
 यमुना--(गङ्गायाः कर्णे) एवमेव। (एव्वमेव)  
 गङ्गा--असम्भावनीयमिदम। तन्नूनमावर्त्तशतभ्रमितहृदया किमप्यलीकमनुभूतवती। (विमृश्य) अथवा को जानाति विधेः संविधानवैदग्ध्यम्?  
 यमुना--यदि संवृत्तस्तत्कथं भगवत्या न गोचरोऽयं वृत्तान्तः?।  
 (जइ संबुत्तो ता कहं भअवदीए ण गोअरो इमो वुत्तन्तो)  
 गङ्गा--न किञ्चिदेतत्। मया हि ब्रह्मलोकादागतायाः सरस्वत्याः समागमनुखव्यग्रचित्तया स्थितम्। तदेहि। इयमदूरे सरयूः। तेन हि तन्मुखादेव निरूपयावः।  
  (इति परिक्रामतः)  
   (प्रविश्य)  
 सरयूः--देव्यौ! नमो वाम्।  
 उभे--आलि! अवितथमङ्गला भव।  
 गङ्गा---(सरयूं हस्ते गृहीत्वा) सखि! कथं तापनिमग्नमङ्गकन्ते?  
 सरयूः--भगवति! प्रतीपमाभाषसे। ननु लज्जापङ्कनिमज्जनमनुभवन्त्या मेऽर्धावलम्बनोऽयमङ्गसन्ताप इति।  
 गङ्गा---स्पष्टं तावदावेदय।  
 सरयूः--बहलगलितैः सन्तापोष्णैस्तटान्तविहारिभि-  
  र्दशरथपुरीपौरस्त्रीणां विलोचनवारिभिः।  
 उपचयवतीं सन्तापोष्णां निजां दधती तनू-  
  मिह मुहुरहं मातर्लज्जां वहामि जहामि च ॥ 1 ॥  
 गङ्गा--(सात्कम्) किं पुनरासामश्रुवृष्टेः कारणम्?  
 सरयूः--(गङ्गायाः कर्णे) एवमेवम्।  
 गङ्गा-हा इन्दुमतिनन्दन! हा सकललोकहृदयानन्दन चन्दन! हा महाकोदण्डपण्डित! हा आखण्डलप्रियसख! हा निजतनयनिविशेषप्रीतिपरिपालितसकललोक! हा रामभद्रैकजीवित! (इति मूर्च्छति)  
 सरयूः--(स्वगतम्) अस्यैव विलसितमेतत्।  
 गङ्गा---महाराज! दशरथ! (इति मूर्च्छिता पतति)  
 यमुना--(अंशुकाञ्चलेन बेजयन्ती) भगवति! समाश्वसिहि समाश्वसिहि, नन्वेतैरेव गुणैरशोचनीयोऽसौ राजा। (भअवदि! समास्ससिहि समास्ससिहि, णं इमेहिं जेव्व गुणेहिं असोअणिज्जो सो राआ)  
 गङ्गा--(सरयूं प्रति) सखि! तवैव न केवलमयं तापः, सर्वजनसाधारणः खल्वसौ। तदेनं रामभद्रच्छत्रच्छाययाऽपनोदयामः।  
 सरयूः--(निश्वस्य) भगवति! न खल्वप्रोषितसलिलसेकः कमलकेदारः परिशुष्यति।  
 गङ्गा--स्पष्टं तावत्कथय।  
  (सरयरधरस्फुरणं नाटयति)  
 गङ्गा--अलमलम्। कथं दावानलशोषितायां तरुशाखायां कुठारमारोषयितुमिच्छसि? अथवा कथय तावत्।  
 सरयूः--(स्वगतम्) अहो!  
 न ज्ञातुं नाप्यनुज्ञातुं नेक्षितुं नाप्युपेक्षितम्।  
 सुजनः स्वजने जातं विपत्पातं समीहते ॥ 2 ॥  
 (प्रकाशम्) रामभद्रमभिषेक्तुं कृतमनोरथं दशरथमेत्य कैकेयो प्रथमं तावदिदमुक्तवती!  
 इदमेव नरेन्द्राणां स्वर्गद्वारमनर्गलम।  
 यदात्मनः प्रतिज्ञा च प्रजा च परिपाल्यते ॥ 3 ॥  
 गङ्गा--(स्वगतम्) अनेनैव तावदकल्याणरुचिः सूचिता दुराशया। (प्रकाशम्) चरमं च किम्?  
सरयूः--  
 त्वया देयं यन्मे द्वयमभिहितं, देहि तदिदं  
 वनं कोशल्येयो विशतु, युवराजोऽस्तु भरतः।  
 गङ्गा--(सोद्वेगम्) ततः किं वृत्तम्?  
सरयूः--  
 इतीदं कैकेय्या वचनमधिगम्याऽऽकुलमतेः  
 पितुः पादौ नत्वा मुदितहृदयोऽसौ वनमगात् ॥ 4 ॥  
 गङ्गा--यमुने! तदिदं यत्कथितवत्यसि (सविषादम्) हा! रघुकुलकुटुम्बं निहतमिति!  
 यमुना--भगवति! एकं किं रघुकुलकुटुम्बकम्? ननु मृगमहर्षिवनदेवताः परिहृत्य सकल एव जीवलोको रामचन्द्रमुखचनद्रविलोकनविहीनत्वेन निहतः। (भअवदि एक्कं किं रघुकुलकुटुम्बअणं। मिअमहेसिवणदेवदाओ परिहरिअ सअलो जेव्व जोअलोओ रामचन्दमुहचन्दविलोअणवेहीणत्तणेण णिहदो)  
 सरयूः--एवमेतत्।  
 प्रोषितवति रजनिकरे, बन्धुतया न खलु कैरवाण्येव।  
 म्लायन्ति, किन्तु सहसा भुवनानय्पि तमसि मज्जन्ति ॥ 5 ।  
 गङ्गा--एवमेतत्। परं सखि सरयु! कथय तावत्, कीदृशी वृत्तिः सीतालक्ष्मणयोर्वत्सरामभद्रे।  
 सरयूः--तौ हि तस्य सदैव सिन्निहितौ चन्द्रिकाप्रसादाविव चन्द्रमसः। अतो जानास्येव यादृशी चन्द्रिकाप्रसादयोश्चन्द्रमसि।  
 गङ्गा--(स्वगतं, सहर्षम्) कथं सहैव वनं गतावित्युक्तं भवति? (प्रकाशम्) सखि! जीवितास्मि तावदनेन वागमृतेन। क्षणमपि हि रामचन्द्रविरहमनुभवितुमसहा मे वत्सा जानकी।  
 सरयूः--एवमेतत्। रामचन्द्रेण हीदमुक्ता जानकी--  
 \`अम्बाः शुश्रूषमाणा मे शरदः कतिचिन्नय'।  
 इदमाकर्ण्य तथामूर्च्छिता जानकी, यथा स्वजनकरोपनीतशीतशीकरासारसिवताऽपि न प्रबुद्धा।  
 यमुना--तत्पुनः कथं प्रबुद्धा? (ता उण कहं पबुद्धा?)  
 सरयूः--  
 \`वनं वनजपत्राक्षि! समागच्छ सहैव वा'॥ 6 ॥  
 इत्यनेन रामवचनामृतेनैव।  
 गङ्गा--उचितमिद जानकीस्नेहस्य।  
 यमुना--अपि नाम रामलक्ष्मणयोरपि कोऽपि संवादः संवृत्तः? (अवि णाम रामलक्खणाणं वि कोवि संवादो संवुत्तो)  
 सरयूः--अथ किम्? इदमुक्तो हि रामचन्द्रेण लक्ष्मणः--  
 गमय वत्स! निमील्य विलोचने  
  कतिचिदत्र निमेषसमाः समाः।  
 अपि च मामिव शोलसुशोतलं  
  शुभरतं भरतं परिशीलय ॥ 7 ॥  
 इदमुक्तं च लक्ष्मणेन ! अये रघुनाथ!  
  त्वया समं मे चत्वारि यामा एव युगान्यपि।  
  चतुर्दश समाः स्थातुं विना मन्वन्तराणि मे ॥ 8 ॥  
अपि च--  
 त्वया मम समेतस्य कल्पा अपि समासमाः।  
 भवता विप्रयुक्तस्य कल्पकल्पः क्षणोऽपि मे ॥ 9 ॥  
 गङ्गा--अपि नाम कौसल्ययापि किञ्चिच्छिक्षितो रामभद्रः?  
 सरयूः--अथ किम्? सा हि-\`अयि वत्स ! रामभद्र! मीताम्' इत्यर्घोक्त एव बाष्परुद्धकण्ठीदमुक्तवती! अथवा वत्स! लक्ष्मणे रक्षितरि को भवान् सीतासमीक्षणस्य? तदिदं तावदभ्यर्थयामि।  
 इह दुग्धमुखे वत्से लक्ष्मणे दक्षिणो भव।  
 अपि राज्योपभोगेभ्यो यस्य त्वं सहजप्रियः ॥ 10 ॥  
 इदमुक्तं च रामभद्रेण यि मातः! निजजीवितेऽपि दक्षिणेन भवितव्यमित्यपि शिक्षणीयमेव?  
 गङ्गा--तन्नूनं ततः प्रभृति सहजसौन्दर्यमेवाभरणं वत्सरामस्य।  
 सरयूः--अन्यदप्येकम्। विमुञ्चन्सकलमाभरणजातमित्थमभ्यर्थितः कौसल्यया रामभद्रः।  
 हस्तावलम्बदानाय सीतामाङ्गल्यसम्पदः।  
 इदं विमुञ्च सा वत्स राम! रत्नाङ्गुलीयकम् ॥ 11 ॥  
 इदमन्यच्च ते कथयामि। धीरा समाकर्णय।  
 गङ्गा--तदेतावदाकर्णितवतीमपि मामघीरामाशङ्कसे।  
सरयूः--  
 निकाम रामस्य प्रमुदितमुखाम्भोरुहरुचे-  
  र्जटाबल्लीर्मल्लीमुकुलसदृशर्बाष्पपृषतैः।  
 निषिञ्चन् सौमित्रिः कथमपि वितेने खलु यदा  
  तदा जातं मातः! करुणमयमेतज्जगदपि ॥ 12 ॥  
 यमुना--अपि नाम तस्मिन् समये सीताऽपि किमपि शिक्षिता बन्धुजनेन? (अवि णाम तस्सिं समये सीदावि किंवि सिक्खिदा बन्धुअणेण?)  
 सरयूः--अयि देवि! विपरीतमालपसि।  
 गहनविपिनवासोत्कण्ठया सम्प्रयातं  
  प्रियतममनुयान्ताय तत्क्षणं राजपुत्र्या।  
 चरणकमलागुञ्जन्मञ्जुमञ्जीरशब्दैः  
  स्फुटतरमुपदिष्टा बान्धवाः साधु वृत्तम् ॥ 13 ॥  
इदं तु वृत्तम्।  
 पुरः कान्तं यान्तं विपिनमनुयान्त्याः सरभसं  
  तदादौ सोतायाः किसलयनिभौ वीक्ष्य चरणौ।  
 मुहुः शीतास्तप्ताः किमपि च मुहुर्बन्धुनयनैः  
  समं मुक्ता मुक्तासदृशरुचयो बाष्पकणिकाः ॥ 14 ॥  
 गङ्गा--हर्षविषादयोर्विलसितमेतत्।  
 सरयूः--इदं बन्धुजनेन शिक्षितो रामभद्रः--  
 बाला विदेहतनया, तरलौ भवन्तौ,  
  दिग् दक्षिणा च रजनीचरचक्रदुष्टा।  
 तद्वत्स! वत्सलतयेदमुदाहरामो  
  मा राम! गच्छ नयदक्षिण! दक्षिणाशाम् ॥ 15 ॥  
 गङ्गा--ततस्ततः?  
 सरयूः--ततस्तामेव दिशं प्रति--  
 सुरमुरजगभीरधीरनादद्विगुणगुणध्वनिचापदत्तदहस्तः।  
 पुरजननयनैः कृतं दधानः कुवलयदाम जगाम रामभद्रः ॥ 16 ॥  
 यमुना--कः पुनः सोऽवसरः सुरमुरजशब्दस्य? (को उण सो अवसरो सुरमुरअसद्दस्स?)  
 गङ्गा--सखि! न जानासि? गभीरं ध्वनद्भिः खलु सुरमुरजैः किमपि गभीरमेव ध्वनितम्। (पुनः सविषादम्) हा दशरथ! सकलगुणसम्पदां भाजनं भूत्वाऽपि कथमेकस्य भाजनं न जातोऽसि?  
 यमुना--कथं पुनः स राजा युष्माभिः प्रशस्यते येन तादृशोऽपि तनयस्तृणमिव मुक्तः? (कहं उण सो राआ तुम्हेहिं पसंसीअदि जेण तारिसोऽवि तणओ तुणं विअ मुक्को?)  
 सरयूः--कैकेयीवचनपरिपाटीविगलितः  
  क्षणं मोह-क्रोध-प्रसरभरयोरन्तरचरः।  
 सुतं चोरग्रस्तो मणिमिव करस्थं न कृपण-  
  स्तृणानीव प्राणान् पुनरयममुञ्चद्दशरथः ॥ 17 ॥  
 यमुना--अपि नाम भरतस्य नानुमतमिदम्? (अवि णाम भरदस्स णाणुमदमिदम्?)  
 सरयूः--अये! भरतस्य मातुकुलादागतस्य कैकेय्याश्च संवाद एवोत्तरं दास्यति।  
 गङ्गा--कीदृशः पुनरसौ?  
 सरयूः--  
 मातस्तातः क्व यातः? सुरपतिभवनं, हा! कुतः? पुत्रशोकात्,  
 कोऽसौ पुत्रश्चतुरर्णां त्वमवरजतया यस्य जातः, किमस्य?।  
 प्राप्तोऽसौ काननान्तं, किमिति? नृपगिरा, किं तथाऽसौ बभाषे?  
 मद्वाग्बद्धः, फलन्ते किमिह? तव धराऽधीशता, हा हतोऽस्मि ॥ 18 ॥  
 गङ्गा--(सहर्षम्) वत्स भरत! भवसि रामानुजन्मा।  
 सरयूः--  
 रामे प्राप्ते वनान्तं कथमपि भरतश्चेतनां प्राप्य तातं  
  नीत्वा देवेन्द्रलोकं मुनिजनवचनादूर्घ्वदेहक्रियाभिः।  
 भ्रातः शोकाभितप्तः स्वजनपरिवृतः पालयामास नन्दि-  
  ग्रामे तिष्ठन्नयोध्यां रघुपतिपुनरागामिभोगापवोरः ॥ 19 ॥  
 यमुना-ततस्त।:! (तदो तदो)  
 सरयूः--अहमेतावदेव जानामि। ततः परं तदवृत्तान्तनिरूपणाय निजजलकमलवनवासी कोऽपि कलहंसः प्रस्थापितो मया।  
  (प्रविश्य)  
 कलहंसः--देव्यः! इदं नमो वः।  
 तिश्रः--अयि कमलावतंस! कलहंस! मङ्गलमन्दिरं भव।  
 गङ्गा--अये! कथय तावद्वत्सानां मे प्रथमतः प्रभृति पथि चरितानि।  
हंसः--  
 विग्नानिवानुसरतो विनिवार्य पौरा-  
  नग्रे स्वयं नय इवैष जगाम रामः।  
 एवं विभूतिरिव सानुजगाम सीता  
  तां लक्ष्मणस्तु सुखलाभ इवान्वगच्छत् ॥ 20 ॥  
 गङ्गा--ततस्ततः?  
 हंसः--ततः कियत्यपि दूरे पथिकलोकेनेदमक्तस्ते वत्सवर्गः--  
 पन्थाः समः सिकतिलो मृदुशाद्वला भू-  
  र्वेतस्वती सरिदियं शिशिरा न दूरे।  
 अग्रे चकास्ति सरसी सकुमुद्वतीयं  
  कादम्बकूजितकरम्बितहंसनादा ॥ 21 ॥  
अन्यच्च--तरुरयमितः शीतच्छायः स्वन्मधुशीकरः,  
  सरिदियमितः स्वच्छस्वल्पप्रवाहमनोहरा।  
 इदमिदमितः स्निग्धामोदं मुहुर्मधुरध्वन-  
  न्मधुकरवधूमुग्धाभोगं वनं सरसीरुहाम ॥ 22 ॥  
 गङ्गा--अहो! अध्वभ्रमशमनानि पथिकजनवचनानि।  
 यमुना--ततस्ततः। (तदो तदो)  
 हंसः--ततः प्रियतममनुगच्छन्ती जानकी--  
 भीतं विलोक्य हरिणं करुणार्द्रचित्ता  
  पत्युर्निजन पिदधे धनुरंशुकेन।  
 केदारसीम्नि सदयं च यवप्ररोह-  
  मादाय साधु विदधे श्रवणावतंसम् ॥ 23 ॥  
अन्यच्च--  
 तटुवि सरसीनां सैकते निम्नगानां  
  परिसरमपहातुं चक्रवाकीं प्रियस्य।  
 क्षणमपि न समर्थां लोलमालोकयन्ती  
  पथि जनकतनूजा प्राप हर्षं शुचं च ॥ 24 ॥  
 गङ्गाः--एवमनुकम्पनीयवत्सला मे जानकी। (पुनः सस्नेहम्) अपि तावत् पथिकनीतिशीतलानि मे वत्सानां शीलानि?  
 हंसः--कीदृशी पुनः पथिकनीतिः?  
गङ्गा--यावत्कर्णं तपति तपनस्तावदेव प्रयाणं,  
  विश्रामश्च प्रसरति रवेरंशुनाले कराले।  
 यात्रोद्योगः पुनरपि रवेर्लम्बमाने विमाने,  
  यावन्मीलत्यथ कमलिनी तावदावासबन्धः ॥ 25 ॥  
हंसः--भगवति! अनवस्थितमिदं नित्यपथिकानाम्।  
   
 गङ्गा--हन्त! कथं कठोरातपस्पर्शमपि जानन्ति जानकीललिताङ्गानि?  
 हंसः--अलं कातरतया।  
 अपि तपति पतङ्गे चण्डचण्डैर्मयूखैः  
  पथि जनकतनूजा नैव सन्तापमाप।  
 गङ्गा--(सकौतुकम्) कथमिव?  
 हसः--अपरिचितनिमेषालोकमालोकयन्ती  
  कुवलयदलदामश्याममङ्गं प्रियस्य ॥ 26 ॥  
 गङ्गा--प्रियतमस्नेहशीलतया सीतया न केवलमात्मा वयमपि जीविताः।  
 सरयूः--पालिताश्च।  
 हंसः--  
 अप्युच्चण्डैस्तनकिरणैस्तापितायां पृथिव्या-  
  मप्यन्येषां कठिनवपुषां दुर्गमे मार्गसीम्नि।  
 प्रेमाद्रेण प्रगुणितधृतिश्चेतसा शीतशीतान्  
  मेने सीता प्रियतमपदैरङ्कितान् भूमिभागान् ॥ 27 ॥  
 यमुना--अयि तात दिनकर! कथं निजकुटुम्बेऽपि निष्करुणोऽसि संवृतः? (अइ ताद! दिणअर! कहं णिअकुडुम्बेवि णिक्करुणो सि संवृत्तो)  
 सरयूः--अयि देवि वसुधे! कथं निजसुतायामपि सीतायामेवं निर्दयासि संवृत्ता।  
 गङ्गा--(विहस्य) अलमनयोरुपालम्भनेन। न खलु स्नेहानुगुणप्रवृत्तयो महाभूतवृत्तयः।  
हंसः--  
 कान्तेनाथ प्रणयमधुरं किञ्चिदाचञ्चलेन  
  श्रान्ता श्रान्ता जनकतनया वल्कलस्याञ्चलेन।  
 चक्रे वीतश्रमडलकणस्निग्धमुग्धाननश्रीः  
  श्रान्तः श्रान्तः स पुनरनया लोचनस्याञ्चलेन ॥ 28 ॥  
 गङ्गा--अहो! विनिमयस्य कमनीयता!  
 यमुना--ततस्ततः? (तदो तदो?)  
 हंसः--ततः।  
 प्रत्यासन्ने भवति निलये सम्प्रयाता पुरस्ता-  
  त्तूर्णं क्षिप्तैः कतिपयपदैश्चापमादाय हस्तात्।  
 श्रान्तं कान्तं नवकिसलयैः सानुजं वीजयन्ती  
  जाता सीता समुचितविधिप्रक्रियावैजयन्ती ॥ 29 ॥  
 (पुनः सकौतुकम्) इदमन्यच्च सरसपेशलं कथयामि ते।  
 जनकतनयाहस्तन्यस्तैर्मुहुर्नवपल्लवैः  
  शिशिरमसृणस्तत्कालं यः समेति समीरणः।  
 प्रशमममुना स्वेदोद्‌भूतं जगाम कपोलयोः  
  सलिलमनयोः शोकोद्‌भूतं शशाम न नेत्रयोः ॥ 30 ॥  
अपि च--  
 कृतः स्थाने स्थाने विहितवरिवस्यापरिकरः  
  सुमित्रापुत्रेण श्रमशमनशीतो रघुपतिः।  
 असावेतेनापि क्षणविरहबाष्पाञ्चितदृशा  
  कृतालोकश्चक्रे गलितसकलायासशिशिरः ॥ 31 ॥  
 सरयूः--कियतां पुनरङ्नां परिवर्त्तेन रघुराष्ट्रमतिक्रान्तं वत्सैः?  
 हंसः--अयि कथमजानती वर्त्तसे रघूणामाधिपत्यम?  
 एते हि स्वरसावनम्रनिखिलक्ष्मापालमौलिज्वल-  
  न्माणिक्यस्फुरदंशुमांसलपदप्रेङ्गन्नखज्योतिषः।  
 दूरोन्मुक्तचतुःसमुद्रलहरीविक्षिप्तशुक्तिस्खल-  
  न्मुक्तापङ्क्तिविनिर्मितैकवलयं भूमण्डलं भुञ्जते ॥ 32 ॥  
 उत्तरकोसलास्त्रिचतुरैरेवाहोभिरतिक्रान्ताः। अथ पुरमथनमौलिमालतीमालां मन्दाकिनीमचिरेण च कलिन्दगिरिकपोलमदवारिधारां कालिन्दीमप्यतिक्रान्ताः।  
 गङ्गा--(यमुनां प्रति) सखि! तदिदं यत्कथितवत्यसि।  
 सरयूः--  
 तपनसुतया देव्या यद्वा भगीरथकन्यया  
  विपुलविपुलैर्वीचीहस्तश्चिरादपि किं कृतम्।  
 ललितलवलीमङ्गैरङ्गैर्वनं चलिता सती  
  जनकतनया पाणौ धृत्वा न यद्विनिवारिता ॥ 33 ॥  
 गङ्गा--(विहस्य) सखि! कथं परोक्ष इव समक्षेऽपि नितान्तमुपालम्भसे?  
 यमुना--ततस्ततः? (तदो तदो?)  
 हंसः--ततश्च शबरशरदलितविन्ध्यकरिकुम्भतटीविमुक्तमुक्ताफलप्रकरतारकिततीरलतावितानपरिच्छदां शर्मदां नर्मदामतीत्याचिरेण चपलकर्णाञ्चलपरिमिलित-मदकरिकपोलचलितसहचरसमागममुदितमधुकरवधूमधुरसरसकुसुमकेसरं गोदावरीपरिसरं प्रयाताः।  
 यमुना--हा धिक्! हा धिक्! तत्र हि लङ्केश्वरभगिनी क्षणेन प्रमत्ता शूर्पणखा नाम राक्षसी परिभ्रमति। (हद्धि! हद्धि! तत्थ हि लङ्केसरभइणी क्खणेण पमत्ता सुप्पणहा णाम रक्खसी परिब्भमई)  
 हंसः--अतिप्रमत्तेति वक्तव्यम्। सा हि सौमित्रिशरदलितनिजनासिकारुधिरसीधुरसमास्वादितवती।  
 गङ्गा--(तदाकर्ण्य) सातङ्कम्) किं प्रतिपन्नं जनस्थाननिवासिना निशाचरचक्रेण?  
 हंसः--करकलितकराल-कुन्त-करवालकार्मुकेण निशाचरचक्रेण रामं प्रति प्रचलितम्।  
 गङ्गा--ततस्ततः?  
 हंसः--ततश्चेदं विज्ञप्तः सौमित्रिणा रामभद्रः। आर्य! अयं मे--  
 नक्तञ्चरेन्द्रभगिनीसुकुमारनासा-  
  निर्मुक्तरक्तलवलिप्तशितैकधारः।  
 उत्कण्ठते कठिनराक्षसकण्ठजानां  
  पानाय कर्दमसृजामसृजां कृपाणः ॥ 34 ॥  
 इदमुक्तञ्च रामभद्रेण--वत्स! अस्त्येतत्। प्रकृतिभीरुः खल्वबलाजनः। तेन हि जानकीसनाथगर्भां पर्णशालामेव समुत्थातकरबालः पालयतु भवान्। \`अयमहमचिरात्' इत्यर्घोक्त एव निशाचरचक्रं प्रति प्रचलितः सम्मिलितश्च।  
 गङ्गा--(सत्रासम्) अनन्तरं किं वृत्तम्?  
 हंसः--  
 अथाहूतस्तादृक्समरजयसंरम्भरभस-  
  प्रसर्पद्‌गम्भीरध्वनिगरिमगर्जद्दशदिशम्।  
 मुहूर्तातसौमित्रिः....  
 सरयूः--तत् किं रामेण?  
 हंसः--नहि नहि।  
 सरयू--अयि देवि भागीरथि! त्रायस्व माम् ! नूनं निशाचरचक्रेणेति वक्ष्यति।  
 हंसः-- ........विपिनचरनक्तञ्चरचमू-  
 वधक्रीडाकिञ्चिन्मुकुलितरुषा रामधनुषा ॥ 35 ॥  
 सरयूः--दिष्ट्या जीवितास्मि। सेयं प्रथमदर्शिततीव्रातपा पीयूषवृष्टिः।  
 यमुना--ततस्ततः? (तदो तदो?)  
 हंसः--ततः प्रमुदितमुनिजनशतसमुद्‌भूतसाधुवादश्रवणविनोदेन कतिचिदहानि नयन्ति स्म।  
 अथाविरासीत् कुरुविन्दलोचनो  
  द्रुमान्तरे विद्रुमश्रृङ्गशोभितः।  
 विभक्तमुक्तामयचित्रमण्डनो  
  मनोऽपहारी हरिणो हिरण्मयः ॥ 36 ॥  
 गङ्गाः--(स्वगतम्) नूनमयमनर्थाङ्कुरः। (प्रकाशम्) ततस्ततः।  
हंसः--  
 भ्रूवल्लीविजितमनोजचारुचाप-  
  श्चापश्रीजितयुवतीमनोरमभ्रूः।  
 सीतायास्तमनुससार लोचनान्तः  
  कान्तश्च स्फुरदसितोत्पलाभिरामः ॥ 37 ॥  
ततः--  
 त्रासातुरेण हरिणेन सहैव तेन  
  दूरं प्रयाति हृदये जनकात्मजायाः।  
 सौमित्रिराश्रमपदात्कृतचापपाणि-  
  र्द्राङ्‌निर्जगाम च, विवेश च कोऽपि भिक्षुः ॥ 38 ॥  
गङ्गा--ततस्ततः?  
 इंस--ततः--  
 इतो बाणं रामः क्षिपति हरिणे मुक्तकरुणः  
  सचापः सौमित्रिः स्वजनमनुयाति द्रुतमितः।  
 इतः सीता भिक्षामुपनयति भिक्षोः करतले,  
  त्रयं व्योम्नि प्रेङ्खन्युगपदहमालोकयभिदम् ॥ 39 ॥  
 सरयूः--ततस्ततः?  
 हंस--ततः--  
 कनकहरिणनात्रे बाणपातावलोकाद्  
  विमुखहृदयवृत्तिर्लोचने सन्निमील्य।  
 कथयितुमयि! चेदं रामवृत्तान्तजातं  
  सरयु! तव तटान्तं तूर्णमेवाऽवतीर्णः ॥ 40 ॥  
तदनुजानीत मां देव्यः! सलिलावगाहनाय, श्रान्तोऽस्मि।  
तिस्रः--विहरास्मिन् रमणीये शुचिपयसि स्मेरनारजे सरसि।  
  पुरतरुणीचरणरणन्मणिनूपुरकूजितोत्कुतुकः ॥ 41 ॥  
  (हंसः प्रणम्य निषक्रान्तः)  
 गङ्गा--सख सरयु! अनेन वृत्तान्तक्रमेण कातरं मे मनः।  
 सरयूः--अलं कातरतया नन्वनेन हि नूपुरोद्‌भेदेन स्मृतं मया--यत्किल वनगमनोद्यतां जानकीमिदमुक्तवती करकलितनूपुरद्वया पतिव्रता सीमन्तिनीरत्नमरुन्धती।  
 अधिचरणममू चमूरुनेत्रे! मृदुरणितौ मणिनूपुरौ विधेहि।  
 अहरपि विरहं न यन्महिम्ना हरिणदृशः सह वल्लभैर्लभन्ते ॥ 42 ॥  
 कृतवती च तथा जानकी।  
गङ्गा--इदानीं किमपि निर्वृतास्मि। सत्यवादिनी हि मे सखी वसिष्ठगृहमेधिनी। तदागच्छत इमं वृत्तान्तं रघुकुलवत्सलाय सागराय निवेदयामः। (इति परिक्रामन्ति)।  
 गङ्गा--(सविस्मयम्) अहो! प्रवाहवेगातिशयात्तत्‌क्षणादेव दूरमुपयाताः स्मो यदयमदूर एव गोदावरीसहचरः सागरः किमपि समालपन्नालोक्यते कल्लोलिनीकान्तः।  
  (ततः प्रविशति गोदावरीसहचरः सागरः)  
 सागरः--ततस्ततः?  
 सरयूः--कथमिहापि किमपि वृत्तान्तशेषः प्रस्तूयते?  
 यमुना--अपि नाम तदेव भविष्यति यत्किल हंसेन नावगतम्?  
 (अवि णाम तं जेव्व हविस्सदि जं किर हंसेण णावगअम्)  
 गोदावरी--ततः--  
 रामोन्मुक्तैकवाणप्रणिहतहृदयः काञ्चनाङ्गः कुरङ्गः  
 सद्यो मारीचनामाऽजनि रजनिचरः सान्द्ररक्ताक्तवक्षाः।  
 भिक्षुः सोऽपि क्षणार्धान्मणिखचितचलत्कुण्डलश्रेणिशोभा-  
 वीचीखेलत्कपोलस्फुरितदशशिराः कुम्भकर्णाग्रजोऽभूत् ॥ 43 ॥  
 गङ्गा--हा! हतास्मि (विमृश्य) अथवाऽस्ति तन्मणिनपुरद्वयम्।  
 सागरः--अपि नाम मम वधूटिका स्पृष्टा निशाचरेण?  
 गोदावरी--न स्पृष्टा।  
 सागरः--कथमिव?  
 गोदावरी--तथाहि--  
 रजनिचरकराग्रस्पर्शसम्पातविघ्नं  
  रचयितुमनसूयाहस्तदत्ताङ्गरागाम्।  
 वहलमनलपुञ्जः पिञ्जरज्योतिरुद्यन्  
  कुवलयदलशीतां संवृणोति स्म सीताम् ॥ 44 ॥  
 रागरः--अहो! अत्रिपत्न्यास्तपःप्रभावः।  
 गोदावरी-ततो वरुणमन्त्रचिन्तनाहूतनूतनबलाहकाञ्चलनिचुलितपाणिरस्पृशदेव।  
 \`हा राम! हा रमण! हा जगदेकवीर!  
  हा नाथ! हा रघुपते ! किमुपेक्षसे माम्।'  
 इत्थं विदेहतनयां मुहुरालपन्ती-  
  मादाय राक्षसपतिर्नभसा जगाम ॥ 45 ॥  
 सरयूः--अयि भागीरथि! कथमस्मद्भागधेयादरुन्धतीवाचोऽपि मृषा भविष्यन्ति!  
 गङ्गा--नहि नहि।  
 सागरः--(सविषादम्)ततः?  
 गोदावरी--ततः शैलशिखराधिवासिना विहङ्गराजेन जटायुना पन्थानमवरुध्येदमुक्तो राक्षसेन्द्रः--  
 आः पापिन्! पश्यतो मे, रघुतिलकवधूं चोरवृत्त्याऽपहर्त्तुं  
 सीतां शीतांशूलेखामिव गिरिशशिरःशायिनीमुद्यतोऽसि।  
 एष च्छित्त्वा शिरांसि प्रखरनखमुखेर्दीप्तचूडामणीनि  
 त्वामद्याहं गरुत्मानुरगमिव सुधाकाङ्क्षिणं संहरामि ॥ 46 ॥  
 गङ्गा--स एष नूपुरप्रसादः।  
 सागरः--(सहर्षम्) ततस्ततः?  
 गोदावरी--  
 नखैस्तदीयैः कुलिशात् कठोरैर्भिन्दद्भिरङ्गानि निशाचरस्य।  
 रथः सहेमाभरणो बभञ्जे न जानकीलाभमनोरथोऽस्य ॥ 47 ॥  
 सागरः--ततः?  
 गोदावरी--ततशच् निशितनखनिस्त्रिंशनिर्घातभैरवे समरसंरम्भे संभ्रमकातरायां रावणैककरस्थितायां जानक्यां--  
 तस्या- क्वणन् किमपि नूपुर एक एव  
 क्रन्दन्निवातिकरुणं चरणात् पृथिव्याम्।  
गङ्गा--हा! अधुना निराशाः स्मः।  
गोदावरी--  
 आस्तिष्ठ तिष्ठ निहतोऽसि खलेति जल्पन्  
 दूराज्जटायुरपि खड्गहतः पपात ॥ 48 ॥  
 सागरः--हा वत्से जानकि! अधुना नीताऽसि निशाचरेण (इति मूर्च्छति)।  
 गङ्गा--उपसृत्यांशुकान्तेन वीजयन्ती) अये रघुकुलतिलक! समाश्वसिहि समाश्वसिहि।  
 सागरः--कथमिह गङ्गापि।  
 गङ्गा--यमुनासरय्वौ च।  
 सागरः-- तन्मां मिलिताः सर्वा एव धारयत। अयमहं हतोऽस्मि शोकस्रोतसा।  
 गङ्गा--अलमतिकारतया, यतः--  
 प्रायो दुरन्तपर्यन्ताः सम्पदोऽपि दुरात्मनाम्।  
 भवन्ति हि सुखोदर्का विपदोऽपि महात्मनाम् ॥ 49 ॥  
 सरयूः--सखि! गोदावरि! अपि जानासि नूपुरवृत्तान्तम्?  
 गोदावरी--अथ किम्? कथतमेव वनदेवतया-\`तमादाय कोऽपि कपिः ऋष्यमूकसम्मुखं गतः' इति।  
 सागरः--रामभद्रस्य तु को वृत्तान्तः?  
 गोदावरी--रामभद्रोऽपि सीताविरहविह्वलः सौमित्रिणा धार्यमाणस्तामेव दिशं प्रतस्थे।  
  (नेपथ्ये)  
 सखि! कालिन्द्रि! वर्धसे।  
 यमुना--का पुनरिमानि सूचीशलाकाविद्धानि मम नखान्यलक्तकरसेन सिञ्चति? (का उण इमाइं सूईसलाआविद्वाइं मह णहाइं अलत्तअरसेणसिञ्चदि)।  
  (प्रविश्य)  
 तुङ्गभद्रा--जयतु जयतु नदीनाथः।  
 सागरः--कथं पुनर्वर्द्धते कालिन्दी।  
 तुङ्गभद्रा--भ्रातुः सुग्रीवस्य चक्रवर्त्तिपदलाभेन।  
 यमुना--इदानीं चन्दनचण्डातपलिप्यमानपार्श्वयुगला वर्त्ते (दाणिं चन्दणचण्डातपलिम्पन्तपासजुअला वट्ठामि।  
 सागरः--कथं पुनर्वालिपालितापि कपिराजलक्ष्मीः सुग्रीवमनुसङ्क्रान्ता?।  
 तुङ्गभद्रा-कथमद्यापि वालिकथा?  
 सागरः--कथमिव?  
 तुङ्गभद्रा--ननु नूपुरप्रदानविश्वासितेन रामचन्द्रेणात्मानं सुग्रीवं च समर्पयता हनुमता तथा व्यवसितं यथा--  
 सहेलं हत्वैनं हरिणमिव हैमं रघुपतिः  
  कपीनां साम्राज्ये प्रणतमभिषिञ्चन् रविसुतम्।  
 अपि ध्वंसात् सख्युर्नृपतिमपचक्रे पलभुजा-  
  मपि प्रीतं चक्रे निजकुलगरिष्ठं दिनकरम् ॥ 50 ॥  
 सागरः--ततः किं वृत्तम्?  
 तुङ्गभद्रा--ततः सुगीवेणापि-  
 परिम्लानां मालामिव ललितसौरभ्यरहिता-  
  मपि स्थाने स्थाने विचिनुत वधूटीं दिनमणेः।  
 इति स्वेनैवोक्ताः कुमुदनलनोलाङ्गदमुखा  
  हनूमत्संयुक्ता दिशि दिशि नियुक्ताः कपिभटाः ॥ 51 ॥  
 सागरः--इदानीमुज्जीवितोऽस्मि।  
 गोदावरी--कि भवानेव? नन्विदानीमखिलोऽपि जीवितो जनः।  
 सागरः--एवमेतत्-सकलजनमनःसाधारणी हि रामचन्द्रमाधुरी।  
नन्विहैव पश्य--  
 नेदीयसी हि सरयूस्तपनोद्भवेयं  
  भागीरथीयमुदयः सगरान्ममापि।  
 इत्यन्वयाद्रघ्‌कुले यदि पक्षपात-  
  स्तद्वत्सला किमिति वामपि चित्तवृत्तिः ॥ 52 ॥  
   (ऊर्ध्वमवलोक्य, सविस्मयम्)  
 विलासैर्दम्भोलेर्दलितगरुतः सर्वंगिरयः,  
  स चैको मैनाकः पयसि मम मग्नो निवसति।  
 अये! कोऽयं शैलः स्फुरदमितगब्यूतिमहिमा  
  हिमाद्रिर्विन्ध्यो वा लघुतरगतिर्लङ्घयति माम् ॥ 53 ॥  
 तदागच्छत, निरूपयामस्तावत्कोऽयमिति?  
  (इति निष्क्रान्ताः सर्वे)  
  इति पञ्चमोऽङ्कः।  








\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*







.

       ***षष्ठोऽङ्कः***






   (ततः प्रविशतो रामलक्ष्मणौ)  
 रामः--सौमित्रे नन सेव्यतां तरुतलं, चण्डांशुरुज्जृम्भते,  
 लक्ष्मणः--चण्डांशीर्निशि का कथा रघुपते! चन्द्रोऽयमुन्मीलति।  
 रामः--वत्सैतद्विदितं कथं नु भवता?  
 लक्ष्मणः--घत्ते कुरङ्गं यतः,  
 रामः--  
 क्वासि प्रेयसि! हा कुरङ्गनयने! चन्द्रानने! जानकि! ॥ 1 ॥  
 (पुनर्विलोक्य) हन्त! सन्तापेन प्रतारितोऽस्मि। कथमयं गगनतलाधिरोही होहिणीहृदयनन्दनश्चन्द्रः।  
  (चन्द्रं प्रति)  
 रजनिकर! करास्ते बान्धवाः कैरवाणां  
  सकलभुवनचेष्टाजागरूका जयन्ति।  
 कथयसि न कथं तत्कुत्र सा जानकी मे  
  त्वमसि मृगसहायः; किन्नु नक्तञ्चरोऽसि ॥ 2 ॥  
 लक्ष्मणः--(स्वगतम्) कथमयमभिषङ्गतरङ्गस्तरलीकरोत्यार्यमानसम्? तदन्यतो नयामि। (प्रकाशम्) आर्य! अयमितो विलोक्यतां चपलचञ्चुपुटाचान्तशीतकरशीकरश्चकोरः।  
 राः-(चकोरं प्रति)  
 तन्मे विदेहतनयावदनं निवेद्य  
  भ्रातश्चकोर! कुरु मां चरितार्थवृत्तिम्।  
 पीता यदीयकमनीयकपोलकान्तिः  
  कान्तासखेन भवता शशिनं विहाय ॥ 3 ॥  
 लक्ष्मणः--आर्य! इयमितो विलोक्यतां शरत्कृशा निशाकरकिरणानुकारितरङ्गा तरङ्गिणी।  
 रामः- (विलोक्य)  
 कल्लोलिनि! त्वमिव साऽपि कुरङ्गनेत्रा  
  नूनं किमप्यनुदिनं क्रशिमानमेति।  
 एतावदस्ति भवतीह निसर्गशीता,  
  सीता पुनर्वहति कामपि तापमुद्राम् ॥ 4 ॥  
 लक्ष्मणः--इतो विलोक्यतामनिद्रनीलनलिनीवनविलीनोऽयमलिनीनाथः।  
 रामः--(विलोक्य)अये कोऽयं विहङ्गः?  
 उन्मीलन्नयनान्तकान्तिलहरीनिष्पीतयोः केवला-  
  दामोदादवधारणीयवपुषोः कान्तासखेन क्षणम्।  
लक्ष्मणः--इतो विलोक्यतामनिद्रनीलनलिनीवनविलीनोऽयमलिनीनाथः।  
 रामः--(विलोक्य) अये कोऽयं विहङ्गः?  
 उन्मीलन्नयनान्तकान्तिलरीनष्पीतयोः केवला-  
  दामोदादवधारणीयवपुषोः कान्तासखेन क्षणम्।  
 यत्कर्णोत्पलयोः स्थितेन भवता किञ्चित्समुद्‌गुञ्जितं  
  भ्रातस्तिष्ठति कुत्र तत्कथय मे कान्तं प्रियाया प्रियाया मुखम् ॥ 5 ॥  
 लक्ष्मणः--(सातङ्कम्) अपीमं न विलोकयेदार्यः?  
 रामः--(विलोक्य) अये! कोऽयं विहङ्गः?  
 योऽयं बहिःकलितकुङ्कुमरेणराग-  
  मन्तस्तु सम्भृतदयं हृदयं दधानः!  
 पारेतरङ्गिणि मुहुः करुणं रटन्ती-  
  मालोकते सहचरीं न तु सन्निधत्ते ॥ 6 ॥  
 (विमृश्य) नूनमयं वल्लभाविहहविदारितहृदयो वराकश्चक्रवाकः!  
 लक्ष्मणः--अहो! प्रमादः।  
 रामः--नूनमयमेकः समदुःखतया समानशीलो मे। अथवा कुतोऽस्य मम च समानशीलता।  
 अयमुदयति चन्द्रे विप्रयोगं प्रियायाः  
  श्रयति, तपति सूर्ये सङ्गमङ्गीकरोति।  
 मम तु जनकपुत्री-विप्रयुक्तस्य यातं  
  शतमधिकमपीदं चन्द्रसूर्योदयानाम् ॥ 7 ॥  
 लक्ष्मणः--आर्य! इह तावन्मुकुलितकमलिनीपरिसरानुसारिणि कलहंसे दीयतां दृष्टिः।  
 रामः--(विलोक्य)  
 निजनखशिखालेखालीढस्फुरत्कमलस्तनीं  
  निरतमधुपश्रेणीगीतां चलन् कलहंसकः।  
 अकरुणशशिप्रेङ्खत्पादप्रहारविमूर्च्छिता-  
  महह! नलिनीं क्लान्तक्लान्तां मुहुर्मुहुरीक्षते ॥ 8 ॥  
 (विमृश्य) वरमेवंविधानामपि सहचरीजनानुकम्पया कोमलं चेतो न तु निसर्गकठिनस्य रामस्य।  
 लक्ष्मणः--(स्वगतम्) कथमिदानीमप्यस्य चेतसि जानकीयमिन्द्रजालमुन्मीलती।  
  (नेपथ्ये)  
 सखै! रत्नशेखर! चिराद् दृश्यसे।  
 लक्ष्मणः--(आकर्ण्य) किमेतत्?  
  (पुनर्नेपथ्ये)  
 वयस्य चम्पकापीड! एवमेतत्। मया हीयन्तं कालभखिलमायानिधेर्मयनाम्नो दानवस्य पुत्रीं निजसहोदरीं मन्दोदरीमनुवर्तितुं लङ्काणां कृतालयाच्चित्ररूपनाम्नो दानवात् सकलामिन्द्रजालकलामाददानेन स्थितम्।  
 लक्ष्मणः--नूनं कृतकर्णकौतुकामोदोऽयं कयोरपि पथिकयोः संवादः।  
   (पुनर्नेपथ्ये)  
 सखे रत्नशेखर! तन्मे धारयसि निजकलादर्शनम्।  
  (पुनर्नेपथ्ये)  
 वयस्य चम्पकापीड!  
 असुरसुरनिशाचरोरगाणामपि नरकिन्नरसिद्धचारणानाम्।  
 सकलजनविलोकनैकचित्रं स्फुटमिह कस्य विजृम्भते चरित्रम् ॥ 9 ॥  
 अथवा किमन्येन? लङ्कानुभूतमेव नूतनं किमपि सरसरमणीयं चरितमुपदर्शयामि ते।  
 लक्ष्मणः--आर्य! इतोऽवधार्यताम्, नन्विदमयत्नोपनीतं प्रेक्षणीयम्। 
 रामः--(अनाकर्णितकेन)  
 देवि! त्वदीयमणिनुरजृम्भमाण-  
  कोलाहलोत्तरलहंसकुलाकुलासु।  
 वैदेहि! लक्ष्मणपदाम्बुजलाञ्छितासु  
  गोदावरीपुलिनभूमिषु देहि दृष्टिम् ॥ 10 ॥  
 लक्ष्मणः--क्व पुनरिह वैदेही? क्व वा गोदावरी?  
 रामः--(विमृश्य) कथं प्रतारितोऽस्मि मतिविभ्रमेण। (विचिन्त्य) अथवा कृतार्थीकृतोऽस्मि। अनेन हि मे--  
 गोदावरीतीरतपोवनेषु सौमित्रिसीतापरिपूर्णपार्श्वः।  
 मुदा निमेषानिव यान्यनैषं, दिनानि तान्येव पुनः स्मृतानि ॥ 11 ॥  
 (पुनः सप्रत्याशम्) अपि नाम,  
 तान्येव पक्ष्मलदृशो वचनामृतानि  
  भूयोऽपि कर्णचुलुकैरहमापिबैयम्?  
 यैर्मानदर्शयदसौ विकचप्रमोदा  
  गोदावरी कमलवीचिविचेष्टितानि ॥ 12 ॥  
  (नेपथ्ये)  
 तव मुभग! उत्क्षिपन्ती तरङ्गसितचामरं रघुमृगाङ्क!।  
 धवलकमलातपत्रं धारयति गोदानदी स्वहस्ते ॥ 13 ॥  
 (तुह सुहअ? उक्खिवन्ती तरङ्गसिअचामरं रहुमिअङ्क।  
 धवलकमलादपत्तं धारइ गोलाणई सहत्थेण॥)  
 रामः--(सहर्षम्) अये! स एवायं प्रियतमायाः समालापः। तथा हि-  
 परिमितकमनीयः कोमलो वाग्‌विलासः,  
  सरसमधुरकाकुस्वीकृता काऽपि लेखा।  
 ध्वनिरपि च विपञ्चीपञ्चमस्यानुवादी,  
  श्रतिरपि कलकण्ठीकण्ठसंवादभूमिः ॥ 14 ॥  
 तत्कुत्र पुनः प्रेयसी? (विलोक्य) तत्कथमयमदृष्टचन्द्रलेखश्चन्द्रालोकः?  
  (ततः प्रविशति यथा निरूपयिष्यमाणा जानकी)  
 रामः--(ससम्भ्रमम्) प्राप्तेयं प्रेयसी।  
  (इति गन्तुमिच्छति)  
 लक्ष्मणः--(रामं हस्ते धृत्वा) अलमिह सम्भ्रमेण, विद्याधरोपनीतमिन्द्रजालकं खल्वेतत्।  
 रामः--(निर्वर्ण्य) अये! क एष सन्निवेशविशेषः? तथा हि--  
 एकेनालम्बितेयं शिथिलभुजलताशोभिना शाखिशाखा,  
 हस्तेनान्येन चायं दिनकरकिरणक्लान्तकान्तिः कपोलः।  
 एष स्रस्तो नितम्बे लुलति कचभरस्त्यक्तकाञ्चीकलापे  
 नेत्रोत्सङ्गे च बाष्पस्तबकनवकणैः पक्ष्मला पक्ष्मलेखा ॥ 15 ॥  
 नूनमियमशोकशाखिशाखां सखीमिवाऽवलम्ब्य निद्रामुपगता तथा हि--  
 आमीलन्नवनीलनीरजतुलामालम्बते लोचनं  
  शैल्यं नवमल्लिकासहचरैरङ्गैरपि स्वीकृतम्।  
 (पुनर्विमृश्य) नूनमनया हृदयप्रमोददायी कोऽपि स्वप्नो दृष्टः।  
तथा हि--  
 आलापादधरः स्फुरन् कलयति प्रेङ्खत्प्रवालोपमा-  
  मानन्दप्रभवाशच् वाष्पकणिका मुक्ताश्रियं बिभ्रति ॥ 16 ॥  
 सीता - (उन्मील्य लोचने) हा धिक् हा धिक्। अन्यादृशो मे जीवलोको गोदानदी क्व सा? नीलोत्पलश्यामलः क्व रामः? लङ्का क्व? क्व वा हा धिक् रामैकजीविता सीता? (इति मूर्च्छति)। (हद्धि हद्धि, अण्णारिसो मे जीअलोओ गोलाणई कहिं सा? णीलुप्पलसामलो कहिं रामो? नङ्का कहिं? कहिं वा हद्धि रामेक्कजीविदा सीता?)  
 रामः--अयि वसुधे।  
 यां वै गर्भे त्रिजगदबलारत्नभूतां दधाना  
 लब्धार्थत्वाज्जगति भवती रत्नगर्भा बभूव।  
 तामुत्सङ्गे तव विलुलितां वीक्षमाणा च सीतां  
 द्राग् दीर्णासीन्न कथमथवा देवि। सर्वंसहाऽसि ॥ 17 ॥  
 तदेनामभ्यर्थयानि तावदस्याः समुद्‌बोधनाय। अथवा किमभ्यर्थनया।  
 निजामपि सुतां सीतां नेयमुद्बोधयिष्यति।  
 निजेऽप्यपत्ये करुणा कठिनप्रकृतेः कुतः ॥ 18 ॥  
तदेनं तावदभ्यर्थयामि।  
 स्निग्धाशोकद्रुम! निजसखीं तूर्णमुद्‌बोधयैनां  
 सिक्त्वा सिक्त्वा किसलयकरस्रंसिना सीकरेण।  
 एतस्याः किं नयनकमलस्यन्दिभिः सान्द्रसान्द्रै-  
 र्वाष्पोत्पीडैरनुदिनमपि त्वं न सिक्ताऽऽलवालः ॥ 19 ॥  
 कथमनाकर्णित केन प्रत्याख्यातमनेन? अये! कृतघ्नता पलाशिनः। (विलोक्य) कथं प्रकृतिप्रियंवदाया मे प्रियायाः सखीजनोऽपि न कश्चिदिह?  
  (प्रविश्य)  
 त्रिजटा--जानकि! समाश्वसिहि।  
 सीता--(समाश्वस्य) कथं प्रियसखी मे त्रिजटा? (कहं पिअसही मे तिअड़ा?)  
 त्रिजटा--सखि! अनया ते मधुरया मुखरेखया तर्कयामि यत् किल प्रियं किमपि दृष्टवती भवती।  
 सीता--अस्तीदानीं हि मया स्वप्ने स्वयंगोदानद्या स्वहस्तकलिततरङ्गचामरधवलकमलातपत्रया परिचर्यमाण आर्यपुत्रो दृष्टः। (अत्थि दाणिं हि मए सिविणाअम्मि सअं गोलाणईए सहत्थकलिदतरङ्गचामरधवलकमलादवत्ताए परिचरिज्जन्तो अज्जउत्तो दिट्ठो)  
 त्रिजटा--तर्हि वर्द्धसे। सुखस्वप्नः खल्वसौ।  
 सीता--कीदृशो मे राणैकचित्तायाः स्वप्ने विश्वासः? (केरिसो मे रामेक्कचित्ताए सिविणअम्मि विस्सासो?)  
 त्रिजटा--तत्किं चिन्तास्वप्न इति सम्भावयसि? नहि। चिन्तास्वप्नोऽपि नैवमचुम्बितावगाही भवति?  
 सीता--किं पुनरचुम्बितम्? (किं उण अचुम्बिदम्?)  
 त्रिजटा--यन्न सम्भाव्यते।  
 सीता--  
 यन्न खलु सम्भाव्यते तदपि हला! अस्त्यत्र जीवलोके।  
 यज्जीवति जनकसुता अनालोकयन्त्यपि रामचन्द्रमुखम् ॥ 20 ॥  
 (जं णहु सम्भावीअदि तं पि हला! अत्थि अत्थ लोअम्मि।  
 जं जीवइ जणअसुदा अपुलोअन्तीवि रामचनद्रमुहम्॥)  
 तत् किमनेन स्वप्नेन जीवितेन वा? उपेक्षितास्म्यार्यपुत्रेण।  
(ता किं इमिणा सिविणेण जीविदेण वा? उवेक्खिदह्यि अज्जउत्तेण)  
 रामः--शान्तं पापम्। अयि प्रिये! हृदयस्थितापि मे कथमजानती वर्त्तसे मे चित्तवृत्तिम्?  
 सीता--अथवा किमिति हरमुकुटमृगाङ्के कलङ्कमारोपयिष्ये? जानाम्यार्यपुत्रोऽद्याप्यकलितवृत्तान्तो मे। (अहवा किन्ति हरमुउड़मिअङ्के कलङ्कं आरोपइस्सम्? जाणामि अज्जपुत्तो अज्जवि अकलिदउत्तन्तो मे)  
 रामः--प्रिये! इदानीमुचितमनुसन्दधासि।  
 सीता--(विमृश्य) कथं? (कहं?)  
 वाचलेनापि कथिता नाहं नाथस्य नूपुररवेण?  
 अथवा विधिविधुरबलात्तेनापि मूकत्वं प्राप्तम् ॥ 21 ॥  
 (वाआलेणवि कहिदा णाहं णाहस्स नेउररएण।  
 अहवा विहिविहुरवलात्तेणवि मूअत्तणं पत्तम्॥)  
  (नेपथ्ये)  
 अये लङ्कानिवासिनः! सावधानमवस्थीयताम्, नन्वितः--  
 प्राकारमुन्नतमसीमबलो विलङ्घ्य  
  प्राप्तो रुषारुणितदृक्कपिवीर उच्चैः।  
  (उभे आकर्ण्य त्रासं नाटयतः)  
   (पुनर्नेपथ्ये)  
 तत्सम्मुखं प्रचलति स्वयमक्षनामा  
  नन्वेष र क्षसपतेः कुपितः कुमारः ॥ 22 ॥  
 सीता--कथं पुनः सह महीधरेण वेपत इवाशोकवनम्? (कहं उण सह महीअलेण वेवदि व्व असोअवणम्?)  
 त्रिजटा--(विमृश्य)  
 तुहिनकरमयूखैर्दीप्तकन्दर्पदर्प-  
  स्तपनकुलवधूटीं त्वामयं मुक्तलज्जः।  
 अयमयमनुनेतुं रामचन्द्रैकचित्ता-  
  मपि स विपिनवीथीमेति लङ्काधिनाथः ॥ 23 ॥  
  (सीता त्रासं नाटयति)  
  (ततः प्रविशति रावणः)  
  (सीता पराङ्मुखी तिष्ठति)  
रावणः--अयि अयिजानकि!  
 कन्दर्पज्वरवेदनापरिपतद्‌बाष्पस्रु तिक्षालितं  
  स्वर्गस्त्रीकुचकुम्भकुङ्कुमरजःस्तेयापराधोज्ज्वलम्।  
 एत्‌त्त्वां सुरदन्तिदन्तशिखरोल्लेखाङ्कविख्यापित-  
  प्रस्फूर्जच्चतुरन्तविश्वविलयं वक्षःस्थलं याचते ॥ 24 ॥  
 सीता--(अनाकर्णितकेन) अपि नाम पुनरपि रामचन्द्रमुखचन्द्रं प्रलोकयिष्ये? (अवि णाम पुणोवि रामचन्दमुहचन्दं पुलोवइस्सम्।)  
 त्रिजटा--जानकि! एवं प्रलापिनि लङ्केश्वरे कर्णावधानमपि देहि।  
 रामः--साधु, त्रिजटे! प्रलाप इत्युक्तवत्यसि।  
रावणः--  
 यत् सन्तुष्टवतः पुरः पुरभिदश्छन्दोत्सवच्छेदिनो  
  न क्रोधादनमन्नवोद्गतशिरःश्रेणौ नमन्त्यामपि।  
 एतत्तद्दशमं शिरो मम नमत्त्वत्पादपाथोजयो-  
  रव्याजं मिथिलेन्द्रपुत्रि! भवतीं प्रेमातुरं याचते ॥ 25 ॥  
 सीता--(संस्कृतमाश्रित्य)  
 निजे पाणौ कृत्वा कमललतिकाबालमुकुलं  
  ययोश्चक्रे गुञ्जन्मधुपमवतसं रघुपतिः।  
 अपीमौ कर्णौ मे वचनमिदमाकर्ण्य न कथं  
  विशीर्णै? युक्तं वा चरितमिदमन्तः कुटिलयोः ॥ 26 ॥  
 रावणः--अयि जानकि! अवलोकनमात्रेणापि तावन्मां सम्भावय।  
 सीता--अयि निशाचर! एतावत्प्रार्थनाभङ्गलाघवात् राघवादपि न बिभेषि।  
 रावणः--अये! क एष राघवो नाम? यं किल जनो राम इति जल्पति? (विहस्य)।  
 कामः कियानसिलतानिहितैकबाहु-  
  क्रीडार्दितत्रिभुवनस्य दशाननस्य।  
 रामस्तु केवलमयं सुमुखि! त्वदर्थे  
  मां हन्ति हन्त! न चिरान्निशितैः शरौधैः ॥ 27 ॥  
 सीता--सत्यमेतत्।  
 रावणः--(स्वगतम्) कथमन्यदेव किमप्युक्तवानस्मि? (तदेव विपरीतं पठित्वा) अयि जानकि! तावन्मां जीवय नयनामृतेन।  
 सीता--तदा त्वामपि लङ्केश! विलोकयिष्यति जानकी।  
 रावणः--(सप्रत्याशम्) तत्कथय समयम्। अयं हि--  
 मन्दोदरीमपि विमुञ्चति राज्यमेत-  
  दप्युन्मदं तव पदाब्जतले करोति।  
 किं जल्पितेन बहुना सुमुखि! त्वदर्थे  
  स्वान्युच्छिनत्त्यपि शिरांसि पुनर्दशास्यः ॥ 28 ॥  
 सीता--अपि खद्योतभासापि समुन्मीलति पद्मिनी?  
 रावणः--(सक्रोधम्) आः पापे! यावत् किल तपनखद्योतयोस्तावदेवान्तरं रामरावणयोः? यदियं हन्यसे। (इति खड्गमुत्पाटयति)।  
 रामः--  
 हा जानकि! त्वमधुनासि कथं भवित्री  
  (सविचिकित्सम्)  
 धिग् दैवतं! तव सुदारुण एष पाकः।  
  (सक्रोधम्)  
 आः पाप! राक्षसकुलाधम! संहृतोऽसि  
  (ससंभ्रमम्)  
 हे वत्स! लक्ष्मण! धनुर्धनुरेष कालः ॥ 29 ॥  
 लक्ष्मणः--आर्य! किमिदमैन्द्रजालिकविलोकनादलीकमेव संभ्रम्यते?  
 रावणः--अयि जानकि अयमसावुदीर्णकरालकरवालः कालभुजङ्गः तदिदानीमपि दशकण्ठभुजाश्लेषभेषजमनुजानीहि।  
 सीता--  
 विरम विरम रक्षः किं मुधा जल्पितेन  
  स्पृशति नहि मदीय कण्ठसीमानमन्यः।  
 रघुपति-भुजदण्डादुत्पलश्यामकान्ते-  
  र्दशमुख। भवदीयान्निष्कृपाद्वा कृपाणात् । 30 ॥  
 रावणः--किमतः परं कालक्षेपेण। तदहमिदानीमस्याः कण्ठरुधिरेण कालिकामर्चयामि। (इति खड्गधारां परामृशति)  
 रामः--अहह!!!  
 विधिरकरुणः, स्फोतं स्फीतं तमः परिजृम्भते,  
  जलधिसलिले मग्नं विश्वं, युगं परिवर्त्तते।  
 कुवलयदलस्रक्‌संश्लेषोत्सवैकपदे पदं  
  यदयमदयः सीता-कण्ठे करोति कृपाणकः ॥ 31 ॥  
 (पुनर्विभाव्य) हन्त भोः!!  
 चान्द्रीं लेखां दशति दशनैर्दारुणः सैहिकेयो  
  नव्यां वल्लीं दवदहनकश्चान्दनीं दन्दहीति।  
 अप्युन्मत्तः कुवलयमयीं मालिकामालुनीते  
  मूलादुन्मुलयति नलिनीं दुष्टहस्ती करेण ॥ 32 ॥  
सीता--  
 चन्द्रहास! हर मे परितापं, रामचन्द्रविरहानलजातम्।  
 त्वं हि कान्तिजितमौक्तिकचूर्ण, धारया वहसि शीतलमम्भः ॥ 33 ॥  
 रावणः--कः कोऽत्र भोः? सत्वरं मम करे कपालपात्रमर्प्यतां येनाऽस्याः कण्ठरुधिरं प्रतीच्छामि। (इत्यशोकविटपान्तराले हस्तं प्रसार्य) अये न कपालमेतत्, किन्त्वशस्त्रच्छिन्नं शिर एव कस्यापि (विमृश्य) कस्य पुनरिदम्? नूनमक्षकुमारस्य। (इति मूर्च्छितः पतति)।  
 त्रिजटा--अयि लङ्केश्वर! समाश्वसिहि समाश्वसिहि।  
 रावणः--(समाश्वस्य) नूनमिदं तस्य दुष्टकपेर्विजृम्भितम्। तेन तमेव तावदग्रे पातयामि।  
  (इति निष्क्रान्तः)  
 रामलक्ष्मणौ--(सहर्षम्) अहो! संविधानवैदग्धी।  
 त्रिजटा--(सीतामालिङ्ग्य) सखि! पुण्येन जीवितासि।  
 सीता--अपुण्येनेति भण। (अपुण्येणेति भणिज्ज)  
 त्रिजटा--कथमिव?  
 सीता--कथं पुनस्तदपुण्यं न भवति? यत्किल रामचन्द्रविरहतापनिर्वापण्या चन्द्रहासधारयोपेक्षितास्मि। तत्किमनेन जीवितेन? इह दारुसञ्चयेऽग्निं प्रज्वालय, यत्रेमान्यङ्गानि शीतलयामि। (कहं उण तं अपुण्णं ण हेइ? जं किर रामचन्द्रविरहतावणिव्वापणीए चन्दहासधाराए उवेक्खिदह्मि। ता किं इमिणा जीविदेण? इह दारुसंचअम्मि अग्गिं पज्जालेहि जत्थ इमाहं अङ्गाइं सीअलअम्मि)  
 त्रिजटा--शान्तं पापम्। नन्वचिरादेव निजाङ्गकानां--  
 हिमकरकिरणकरम्बितमरकतमयपीनपट्टकप्रतिमे।  
 मलयजपरागरजसि रामोरसि तापमपहरसि ॥ 34 ॥  
 सीता--हला! किमनेनालीकजल्पितेन? सर्वमेवानलप्रवेशेन व्यवसितास्मि। तदुपनय मेऽङ्गारखण्डकम्। (हला किं इमिणा अलीअजप्पिदेण? सव्वं जेव्व अणलपवेसेण विवसदिह्मि। ता उवणेहि अङ्गालखण्डअम्)  
 रामः--हन्त भोः!। कथमपि शार्दूलमुखान्मुक्तायाः पुनरपि शबरवागुरामवतीर्णायाः कुरङ्गवध्वा भङ्गीमङ्गीकृतवती जानकी।  
 त्रिजटा--(निर्गत्य, प्रविश्य च) असुलभानलोऽयं प्रदेशः।  
 रामः--(सहर्षम्) त्रिजटे! दिष्ट्या रक्षितस्त्वया रामः।  
 सीता--(संस्कृतमाश्रित्य, अशोकं प्रति)  
 कुरु सकरुणं चेतः श्रीमन्नशोकवनस्पते!  
  दहनकणिकामेकां तावन्मम प्रकटीकुरु।  
 ननु विरहिणां सन्तापाय स्फुटोकुरुते भवान्  
  नवकिसलयश्रेणीव्याजात्कृशानुशिखावलिम् ॥ 35 ॥  
 (विलोक्य सहर्षम्) हला! पश्य पश्य, निपतितं तावदस्य शिखरादङ्गारखण्डकम्। (हला! पेक्ख पेक्ख। निवणिदं दाव इमस्स सिहरादो अङ्गालखण्डअम्) (इत्युपसृत्य ग्रहीतुमिच्छति)  
 रामः--  
 अये! कथमशोकोऽपि ममायं शोकतां गतः?  
 लक्ष्मणः--आर्य! अनुपपन्नमिदं यत्किल तरुशिखरमङ्गारखण्डकमुदगिरति।  
रामः-  
 किं न सम्पादयेद्वत्स! रामस्य विधिवैधुरी ॥ 36 ॥  
  (सीताऽङ्गारखण्डं हस्तेनादत्ते)  
रामः--  
 अनल! नलिनकोमले करेऽस्याः  
  स्फुरदरुणोत्पलकुड्‌मलोपमः स्याः।  
   (विमृश्य)  
 चरितमुचितमस्ति वा कुतस्ते?  
  ननु! भुवने विदितोऽसि कृष्णवर्त्मा ॥ 37 ॥  
सीता--(हस्ते गृहीत्वा सविषादम्) कथं ममापुण्येनाग्निरपि शीतलः संवृत्तः? (निपुणं निरूप्य सचमत्कारम्) अये! अङ्गारखण्डकं न खल्वेतत् अपि पुनः पद्मरागरत्नखण्डकम्। (कहं मह अपुण्णेण अग्गीवि सीग्रलो संवुत्तो? अये! अङ्गालखण्डअं ण हु एदं अवि उण पम्मराअरअणखण्डअम्)  
 त्रिजटा--अये! पुण्यवतामग्निरेव रत्नं भवतीति प्रवादः सत्य एव संवृत्तः।  
 सीता--(पुनर्विलोक्य) कथं सा रत्नमुद्रिका? (कहं सा रअणमुद्दिअ?) (पुनः संस्कृतमाश्रित्य, मुद्रिकां प्रति)  
 या शैशवावधि मनोरमरामचन्द्र-  
  हस्ताङ्गुलिप्रणयिनी सुभगा सुवृत्ता।  
 अन्येव सा जनकराजसुता कथं नु  
  लह्कामुपागतवती मणिमुद्रिकेयम्? ॥ 38 ॥  
 (पुनः सादरं कराङ्गुलिकिसलयेन लालयन्ती) अये रत्नाङ्गुलीयक! अपि तावत्कुशलं सलक्ष्मणयो रामचन्द्रचरणयोः? (अए रअणङ्गुलीअ! अविदाव कुसलं सलक्खणाणं रामचन्द्रचलणाणं?)  
  (पटाक्षेपेण प्रविश्य)  
 हनूमान्--कुशलं देवि! कुशलम्।  
 सीता--अमृतमुख! कोऽसि त्वम्? (अमिआमुह? कोसि तुमम्?)  
 हनूमान्--  
 तारापतेरनुचरो रघुनन्दनस्य  
  दूतः सुतोऽस्मि मरुतः प्रथितो हनूमान्।  
 त्वां हन्तुमुद्यतवतो दशकन्धरस्य  
  न्यस्तं करे निभृतमक्षशिरो मयैव ॥ 39 ॥  
 रामः--अहो! कथं हनूमन्नामधेयस्य मद्वान्धवस्य विलसितमेतत्।  
 लक्ष्मणः--अहो सचमत्कारता संविधानस्य।  
 सीता--अयि भद्रमुख! कः पुनरयं तारापतिः? (अइ भद्दमुह! को उण इमो तारावई?)  
 हनूमान्--  
 यो वालिनः शौर्यंनिधेरमित्रं, त्रैलोक्यबन्धोस्तपनस्य सूनुः।  
 रामस्य पादाब्जतलाभिवर्त्ती मुग्रीवनामा कपिचक्रवर्त्ती ॥ 40 ॥  
 सीता--केन पुनर्नरवानराणामीदृशं सखित्वं निर्मितम्? (केण उण नरवाणराणं एरिसं सखित्तमं णिम्मिदम्?  
 हनूमान्--रामबाणेनैव,  
 वालिने विसृजता धनुरङ्गं नाकलोकललनाकुचकेलिः।  
 तारया सममदीयत चास्मै वानरेन्द्रपदवीमणिमौलिः ॥ 41 ॥  
 सीता--कथय तावत्, अपि नाम मम मन्दभागिन्याः कृते दुर्बल इदानीं किमपि रघुनाथः! (कहेहि दाव, अवि णाम मए मन्दभाइणीए किदे दुब्बल दाणीं किंपि रहुणाहो?)  
 हनूमान्--किमपीति किमुच्यते? इदानीं हि--  
 बहुलपक्षशशीव दिने दिने रघुपतिः कृशतामुपयाति सः।  
 सीता--हा धिक् हा धिक्! (हद्धि हद्धि!)  
हनूमान्--  
 कुवलयप्रतिमद्युतिरस्य तु प्रविकसत्यनुभाववशंवदा ॥ 42 ॥  
 सीता--इदानीं किमप्युज्जीवितास्मि \[दाणीं किंपि उज्जीविदह्मि\]  
 हनूमान्--अयिदेवि! आकर्णय तावद्यत् सन्दिष्टं देवेन देव्याः।

 हिमांशुश्चण्डांशुर्नवजलधरो दावदहनः  
  सरिद्वीचीवातः कुपितफणिनिःश्वासपवनः।  
 नाव मल्ली भल्ली, कुवलयवनं कुन्तगहनं  
  मम त्वद्विश्लेषात्सुमुखि विपरीतं जगदिदम् ॥ 43 ॥  
अपि च--  
 कस्याख्याय व्यतिकरमिमं मुक्तदुःखो भवेयं,  
  को जानीते निभुतमुभयोरावयो- स्नेहसारम्?  
 जानात्येकं शशधरमुखि! प्रेमतत्त्वं मनो मे,  
  त्वामेवैतच्चिरमनुगतं तत प्रिये! किं करोमि ॥ 44 ॥  
  (सीता लज्जते)  
 त्रिजटा--सखि! त्वमपि रघुपतेः कमपि संदेशं प्रत्यभिज्ञानं च समर्पय।  
 सीता--अयं मे प्रतिसन्देशः। (इमो मे पडिसन्देसो)  
 बहलगलन्नयनजलनिर्झरपर्याकुलापि मम दृष्टिः।  
 तव सुभग! वदनशशधरलावण्यरसं पिपासति ॥ 45 ॥  
 (बहलगलन्तणअणजलणिज्झरपज्जाउलावि मह दिट्ठी।  
 तुह सुहअ ! वअणससहरलावण्णरसं पिपासेदि॥)  
  (चूडारत्नमाकृष्य हनूमतः करे समर्पयन्ती)  
अयि चूडारत्न!  
 अपि क्षालय निजमङ्गं रजनीचरद्दष्टिपांसुपांसुलितम्।  
 रघुपतिपदनिर्मलनखरजनीकरज्यौत्स्ननीरनिकरे ॥ 46 ॥  
 (अइ चूडारअण्ण।)  
 (वि च्छालअ णिअमङ्गं रअणीअरदिट्ठिपंसुपंसुलिअम्।  
 रहुवइपअणिम्मलणहरअणीअरजोह्ण्नीरणिअरम्मि)  
 हनूमान्--देवि। अनुजानीहि। त्वरयति मां रामचन्द्रचरणदर्शनोत्कठा।  
 सीता--(सबाष्पगद्गदम्) अय्यकारणस्निग्ध। प्रतिगते त्वयि पुनरपि को मम कथयिष्यति रघुनाथस्य प्रवृत्तिम्? (अह अकारणसिणिद्ध। पडिगदे तुह्मि पुणोवि को मह कहिस्सदि रहुणाहस्स पउत्तिम्?)  
 हनूमान्--अयि देवि दिष्ट्या स्मारितोऽस्मि। नन्विदं ते सन्दिष्टं देवेन देव्याः।  
 मा ताम्य तामरसपत्रविशालनेत्रे।  
  विख्याप्यते पुनरपि त्वयि मत्प्रवृत्तिः।  
 सौमित्रिकार्मुकगुणध्वनिभिर्गीरै-  
  स्तैः किञ्च राक्षसवधूरुदितैरधीरैः । 47 ॥  
   (नेपथ्ये)  
 हत्वा कथञ्चिदपि राजकुमारमक्षं  
  रे वानरापसद! कुत्र पलायितोऽसि?  
 त्वां हन्तुमिच्छति दशाननशासनेन  
  दर्पोद्धतो धृतधनुर्ननु! मेघनादः ॥ 48 ॥  
 हनूमान्--देवि! कृतकार्योऽस्मि। तदलमतः परमात्मापलापेन। तदिदं प्रणम्यसे, आपृच्छ्यसे च।  
 सीता--अये पवननन्दन! अनायासेनेमं दुर्निशाचरसागरमतिक्रमस्व (अए पवणणन्दण! अणाआशेण इमं दुण्णिसाअरसाअरं अदिक्कमेहि।)  
 हनुमान्--अयं मूर्ध्निगृहीतो देव्याः प्रसादः।  
  (इति निष्क्रान्तः)।  
 सीता--हला त्रिजटे! खेचरी भूत्वा प्रेक्षस्व तावदस्य वृत्तान्तम्। (हला तिअडे! खेअरी भविअ पेक्खा दाव इमस्स उत्तन्तम्)  
त्रिजटा--तथा--  
  (इति निष्क्रान्ता)।  
  (नेपथ्ये)  
 बाणौघानेष वीरः कलयति च रुषा मेघनादेन मुक्तान्।  
  (सर्वे हर्ष नाटयन्ति)  
   (पुनर्नेपथ्ये)  
 बद्धोऽयं राक्षसेन ज्वलदनलशिकादीप्तपुच्छः कृतश्च।  
  (सर्वे विषादं नाटयन्ति)  
    (पुनर्नेपथ्ये)  
 क्रामन्नट्टालिकानामुपरि कृतपदो दन्दहीत्येष लङ्काम्।  
  (सर्वे हर्षविषादौ नाटयन्ति)  
    (पुनर्नेपथ्ये)  
 अक्लान्तोऽयं पयोधेः पयसि शमयति स्वाङ्गलग्नं कृशानुम् ॥ 49 ॥  
  (सर्वे हर्षं नाटयन्ति)  
  (पुनर्नेपथ्ये)  
 अहो! आश्चर्यमाश्चर्यम्।  
 वेलाद्रेरस्य हेलाक्रमणपरिणतस्तुङ्गमाक्रम्य शृङ्गं  
  मौलिं पूर्वाचलस्य द्युमणिरिव नभो लह्घयत्यम्बुराशिम्।  
 वेगप्रोद्भूतवातप्रतिहतसलिलोन्मुक्तगम्भीरगर्भ-  
  व्यक्तीभूतोरगेन्द्रस्तुतिशतविकसत्कीर्त्तिहारो हनूमान् ॥ 50 ॥  
 सीता--(नेपथ्याभिमुखमवलोक्य) हला त्रिजटे! अवतीर्णासि महीतलम। तत् प्रियं वदायास्तवालिङ्गयाम्यङ्गानि। (हला तिअड़े! अवतिण्णासि महीअलम्। ता पिअंवदाए तुइ आलिङ्गेमि अङ्गाइं) (इति निष्क्रान्ता)  
 रामः--प्रिये! मामपि प्रतीक्षस्व।  
 लक्ष्मणः--आर्य! किमिदं लङ्कावृत्तान्तानुसारिणि विद्याधरप्रणीते महेन्द्रजाले पुनः संभ्रम्यते?  
 रामः--तर्हिदिष्ट्यास्माभिर्न्निजविक्रमकथापराङ्मुखस्यापि हनूमतश्चरितरहस्यमाकलितम्।  
  (नेपथ्ये)  
 अये रघुनाथ! अयमसौ--  
 दर्पोद्धतं दधिमुखं तरसा निपीड्य  
  पीत्वा चिरं मधुवने स्वरसं मधूनि।  
 द्रष्टं समेति भवतः पधपद्मलीलां  
  नीलाङ्गदप्रभृति भिः सहितो हनूमान् ॥ 51 ॥  
 रामः--वत्स! आकर्णितम्, तदागच्छः कृतकार्यं हनूमन्तं प्रत्युद्‌गच्छावः।  
  (इति निष्क्रान्ताः सर्वे)  
  इति षष्ठोऽङ्गः।







\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*







.

     ***सप्तमोऽङ्कः***






   (ततः प्रविशति पुलस्त्यशिष्यः)  
 पुलस्त्यशिष्यः--(परितो विलोक्य) अपरिशीलितसन्निवेशोऽस्मि। तत्कथं पृच्छामि तस्य भवनम्? (पुनर्विलोक्य) कथमयं लंकेश्वरमहामन्त्रिणो माल्यवतः परिचारकः करालकः? (उच्चैः) सखे करालक! इत इतः।  
  (प्रविश्य)  
 करालकः--मुने! प्रणम्यसे।  
 मुनिः--समीहितं लभस्व। कथय तावन्मे विभीषणस्य भवनम्।  
 करालकः--किन्तत्र?  
 मुनिः--आदिष्टोऽस्मि भगवता पुलस्त्येन कमपि सन्देशमुपनेतुं पौत्रस्य।  
 करालकः--न तावदिदानीमिह विभीषणः।  
 मुनिः--कथय किमेतत्?  
 करालकः--एकदाभिप्रणमतो विभीषणस्य करात्सकौतुकं लिखिताक्षरपङ्‌क्ति पत्रमेकं गृहीतं लंकेश्वरेण वाचितं च--  
 उदर्कभूतिमिच्छद्भिः सद्भिः खलु न दृश्यते।  
 चतुर्थीचन्द्रलेखेव परस्त्रीभालपट्टिका ॥ 1 ॥  
मुनिः--अहो! प्रभुविज्ञप्तिचातुरी विभीषणस्य।  
 करालकः--ततो विहस्यैवं लङ्केश्वरेणोक्तम्--नूनं केनापि भीरुणा भाषितमेतत्। ख्यातं हि यत् किल--  
 परस्त्रीकुचकुम्भेषु कुम्भेषु परदन्तिनाम्।  
 निपतन्ति न भीरूणां दृ टयः शरवृष्टयः ॥ 2 ॥  
 मुनिः--अहो! निजचित्तवृत्तिभित्तिभूमिकानुसारीणि वाक् चित्राणि लोकस्य।  
 करालकः--ततः सप्रणयकोपविषादमिदमाह लङ्केश्वरं विभीषणः-  
 यस्यत्र्यम्बकमौलिखेलदमलस्वर्लोककल्लोलिनी-  
  लीलालङ्घनलम्पटेन यशसा दिग्भित्तयः क्षालिताः।  
 सोऽपि त्वं जनकाधिराजतनयाबद्धाभिलाषः कथं  
  हा जातोऽसि पुलस्त्यसन्ततियशःशीतद्युतेलञ्छिनम्? ॥ 3 ॥  
 मुनिः--(सकौतुकम्) ततस्ततः?  
 करालकः--ततश्च--  
 कोपपाटलितलोलदृष्टिना किञ्चिदुन्नमितखड्गयष्टिना।  
 रावणेन नयधर्मभूषणस्ताडितो हृदि पदा विभीषणः ॥ 4 ॥  
 मुनिः-- हन्त! नूनं--  
 लङ्केश्वरेण दुष्टेन नयधर्मविभूषणः।  
 विभीषणश्च न, परं विभवोऽपि पदा हतः ॥ 5 ॥  
ततस्ततः?  
 करालकः-ततः कतिपयपरिवारेण विभीषणेन लङ्केश्वरं विहाय राम एव समाश्रितः।  
 मुनिः--(स्वगतम्) अनुष्ठितं तर्हि पुलस्त्यसन्देशरहस्यंविभीषणेन। (प्रकाशम्) भवान् पुनः किमधुना कर्त्तुकामः!  
 करालकः--अहमादिष्टोऽस्मि माल्यवता जानकीविरहविह्वलहृदयस्य लङ्केश्वरस्य मनोविनोदनाय केनापि चित्रकारेण विरचितं चित्रमिदं दृग्गोचरीकरणीयमिति।  
 मुनिः--(विहस्य) कथमित्थमासन्नशत्रौ लङ्केश्वरे तादृशस्य महामन्त्रिणो माल्यवत एवमुपचरितुमुचितम्? तन्नूनं प्रस्तुतोचितमेव किमप्येतद् भविष्यति।  
  (नेपथ्ये)  
 रे रे ! चन्दनमिन्दुमण्डलशिलापट्‌टे समुद्‌धृष्यताम्  
  रे रे! चामरमुज्ज्वलैः शशिकरैः श्वेतं विनिर्मीयताम्।  
 रे रे! बालमृणालतन्तुलतिकासूत्रेण पाथोजीनि-  
  पत्रस्थैरुदबिन्दुभिर्मणिमयो हारः समासूत्र्यताम् ॥ 6 ॥  
 मुनिः--(सोपहासमात्मगतम्) यादृशोऽयं शीतोपचारस्तादृश एव सीतोपचारो लङ्केश्वरस्य भविषय्तीति। (प्रकाशम्) कथमिदं विरहतप्तस्य दशकन्धरस्य शीतोपचारार्थमादिश्यन्ते निशाचराः?  
 करालकः--खेचराश्च। इदानीं हि--  
 अङ्गं लिम्पति चन्दनेन मृदुभिः शीतद्युतिः स्वैः करैः,  
  किञ्जिच्चञ्चलतालवृन्तकलनव्यग्रो वसन्तानिलः।  
 किं चायं नलिनीजलैर्वितनुते तल्पं प्रतीचीपति-  
  र्देवैरित्थमनङ्गतप्तहृदयो लङ्केश्वरः सेव्यते ॥ 7 ॥  
 मुनिः--(स्वगतम्) अये अलीकवागडम्बरं निशाचरस्य।  
 रालकः--(नेपथ्याभिमुखमवलोक्य) कथमयं प्रहस्तो राजद्वारमुपसर्पति? तदस्य हस्ते चित्रपटमर्पयिष्ये। भवानपि समीहितं साधयतु।  
  (इति निष्क्रान्तौ)  
  इति विष्कम्भकः।  
 (ततः प्रविशति रावणश्चित्रहस्तः प्रहस्तश्च)  
रावणः--(स्वगतम्)  
 राजल्ललाटफलका कमनीयकूजत्-  
  काञ्चीगुणप्रणयिनी धृतकेशपक्षा।  
 हा! किं करोमि मम सा हृदयं प्रविष्टा  
  नाराचयष्टिरिव पुष्पशिलीमुखस्य ॥ 8 ॥  
(विमृश्य)अहो! कथमद्यापि हठाहरणखिन्नां नितान्तकृशधूसराङ्गीमपि जानकीं जनस्थानस्थितामिवाहमखण्डमण्डनां पश्यामि। अथवोचितमिदम्।  
 आचान्तकान्तिरुन्निद्रैर्मयूखैरहिमत्विषः।  
 धूसरापि कला चान्द्री किन्न बध्नाति लोचनम्? ॥ 9 ॥  
 प्रहस्तः--अयि देव! इदमालोक्यतां चित्तविनोदनं चित्रम्।  
 रावणः--किं पुनरिहालिखितम्?  
 प्रहस्तः--अयं तावत्तरलतिमिनिकरकरालकल्लोलकोलाहलोज्जागरः सागरः।  
 रावणः--(विलोक्य) किमिदमुत्तरेण तरङ्गमालिनमनुतमालखण्डमाखण्डलधनुः सहस्रानुकारि कपिशयति गगनतलम्?  
 प्रहस्तः--तदिदं सुग्रीवपालितं कपिकुलम्।  
 रावणः--(विहस्य) अयि! वालिपालितमिति वक्तव्यम्। भवतु। किं पुनरनेन? कौ पुनरिमौ कार्मुकधरौ?  
 प्रहस्तः--ताविमौ रामलक्ष्मणौ, ययोरग्रजस्य बाणपातविलसितेन सुग्रीवपालितमधुना कपिकुलम्।  
 रावणः--(अनाकर्णितकेन) कः पुनरयं नितान्तकृशकमनीयतनुरमन्दमन्दराघातनिर्मन्थनोत्थिततरलतरङ्गदूरविक्षिप्तः शङ्करशिरः शेखराविरोहणकुतूहली कलानिधिरिव तरङ्गमालिनस्तटभुवमधिशेते?  
 प्रहस्तः--स एव लङ्कागमनकुतूहलो निजकुलगुरुं सागरमुपचरितुं कुशशयनविन्यस्तगात्रः प्रथमो दाशरथिः।  
 रावणः--(विहस्य) कथमित्थमेव जानकीलाभकौतुकः सोऽयमस्मानप्युपचरिष्यति?  
 प्रहस्तः--हतो विलोक्यतामयं रामनाराचनिर्मुक्तबहलानलहेलातरलदीनमीननिकरपरिवारः पारावारः।  
 रावणः--कौ पुनरिमौ ज्येष्ठतापसस्य सादरं वानरवीरैः पार्श्वपरिसरमानीयेते?  
 प्रहस्तः--अयं तावत्सागर एव। अयमपि देवस्यैव-- (इत्यर्धोक्ते) अथवा किमस्य बन्धुविरोधिनो नामग्रहणेन?  
 रावणः--कथमयं विभीषणोऽस्मद्विरोधेन राममाश्रयति? भवतु  
 निशाचरशिरोरत्नरञ्जिताङ्‌घ्रिसरोरुहः।  
 प्रियोऽपि दशकण्ठस्य नैष दर्शनमेष्यति ॥ 10 ॥  
 रावणः--(सकौतुकम्) किं पुनरिदमक्षरपङ्क्तिद्वयम्?  
 प्रहस्तः--नूनमिदं समुद्रविभीषणौ प्रति लक्ष्मणस्य वचनद्वयं भविष्यति।  
 रावणः--एकं तावद्वाचय।  
 प्रहस्तः--(वाचयित)  
 त्रासं मुञ्च समुद्र! कोपदहनो रामस्य पास्यत्ययं  
  बन्दीभूतसुरेन्द्रसुन्दरदृशामक्ष्णोरमुद्रं पयः।  
 कामं ते मकरीगणो विहरतामेतस्य लङ्केश्वर-  
  स्त्रीगण्डस्थलपत्रभङ्गमकरीविध्वंसिनः सायकाः ॥ 11 ॥  
 रावणः--अन्यदपि वाचय।  
 प्रहस्तः--(वाचयित)  
 अद्यैवास्य विभीषणस्य शरणापन्नस्य मूर्ध्ना नते-  
  रानृण्यं विदधात्ययं रघुपतिर्लङ्काधिपत्यश्रियम्।  
 एतस्यैव भुजाविह प्रतिभुवौ सुग्रीवराज्यार्पण-  
  त्रैलोक्यप्रथमानसत्यचरितौ, सर्वे वयं साक्षिणः ॥ 12 ॥  
 रावणः--अहो! वाग्डम्बरैकसारता कनिष्ठतापसस्य। भवतु। किं पुनरिदं मध्येसमुद्रमालोक्यते?  
 प्रहस्तः--स एष कपिकुलोन्मूलितशैलशिखरनिर्मितः काकुत्स्थकुलकीर्त्तिप्रसक्तिप्रबन्धः सेतुबन्धः।  
 रावणः--अहो! चित्रकरस्य चातुरी। यदलीकरमपि सत्यमिव दर्शितवान्।  
 प्रहस्तः--कथमद्यापीदमलीकमिति सम्भावना देवस्य?  
  (नेपथ्ये कलकलः)  
 रावणः--किमेतत्?  
 प्रहस्तः--  
 एषामयं रामचमूचराणां  
  दर्पोद्धतानां कपिकुञ्जराणाम्।  
 नवोद्‌गतानामिव नीरदानां  
  कोलाहलः कोऽपि समुज्जिहीते ॥ 13 ॥  
 प्रहस्तः--तदिदं शङ्कितव्यं प्रतिविधातव्यं वा।  
 रावणः--आः! किमिह शङ्क्या प्रतिविधानेन वा? अनेन हि--  
 कोलाहलेनोल्लसता कपीनां मनो मदीयं मुदमेव धत्ते।  
 मन्दोदरीभूषणनूपुराणां महामणीनामिव शिञ्जितेन ॥ 14 ॥  
  (प्रविश्य)  
 मन्दोदरी--जयतु जयतु देवः। (जेदु जेदु देवो)  
 रावणः--देवि! इत आस्यताम्।  
  (मन्दोदरी यथोचितमुपविश्याऽधोमुखी तिष्ठति)  
रावणः--  
 भुग्नालकं स्मितपराजितचन्द्रलेखं  
  दृग्‌लीलया कुवलयश्रियमादधानम्।  
 एतन्मुखं दिविषदामपि दुर्निरीक्ष्यं  
  तन्वङ्गि! मामिव मुधाकिमधः करोषि? ॥ 15 ॥  
 प्रहस्त--देव! कपिसेनाकोलाहलचिन्तयैव नूनमधरीकृतमुखी देवीति तर्कयामि।  
 रावणः--आः! क एष चिन्ताविषयः?  
 इयं लीलालोलाङ्गदभुजलता नीलचिकुरा  
  समुन्मीलत्तारा कुमुदहसिता चारुनयना।  
 प्लवङ्गानां सेना युवतिरिव तारापतिमुखी  
  ममाऽग्रे कन्दर्पं प्रकटयितमद्य प्रभवति ॥ 16 ॥  
 मन्दोदरी--देव! अन्यदप्यस्ति कारणम्। अद्य हि मया देवस्य शकुननिरूपणार्यं गिरिशिखरगहनगर्भस्थितां शबरपल्लीं प्रस्थापिता निजपरिचारिका। तया च कस्या अपि शवरकुटुम्बिन्या निजगृहपर्यन्तवासिनं केसरिकिशोरकं लालयन्त्या ईदृशं वचनमाकर्णितम् (देव! अण्णं पि अत्थि कारणं। अज्ज हि मए देवस्स सउणणिरूवणत्थं गिरिसिहरगहणगब्भट्ठिहां सबरपल्लीं पट्ठाविदा णिअपरिआरिआ। ताए अ कीए वि सबरकुडुम्बिणाए णिअघरपेरन्तवासिणं केसरिकिसोरअं उल्लावअन्तीए एरिसं वअणं आअण्णिदम्)  
 मा भव नागपतेः परिभवमात्रेण गर्वनिर्व्यूढः।  
 वसुधामिमां गिरिसङ्कटां मृगेन्द्र! शरभस्य नन्दनः प्राप्तः ॥ 17 ॥  
 (\`मा होहि णाअबइणो परिहवत्तेण गव्वणिव्वूढ़ो।  
 वसुहमिमं गिरिसंकडं मइन्द! सरहस्स णन्दणो पत्तो॥')  
 रावणः--किमिह विषादस्थानम्? अस्मान् प्रत्युदासीनमेवैतत्।  
तथाहि--  
 मा भव नागपतेः परिभवमात्रेण गर्वनिर्व्यूढः।  
 वसुधामिमां गिरिसङ्कटां मृगेन्द्र! शरभस्य नन्दनः प्राप्तः ॥ 18 ॥  
 प्रहस्तः--देव! अन्यथा घटमानमिदम्--  
 मा भव नाकपतेः परिभवमात्रेण गर्वनिर्व्यूढः।  
 वसुचामिमां गिरिसङ्कटमयीं दशरथस्य नन्दनः प्राप्तः ॥ 19 ॥  
 रावणः--आः! केयं निसर्गेण निश्शङ्के लङ्केश्वरे मयि कुनोपश्रुतिपरीक्षा?  
   (नेपथ्ये)  
 हेलास्फालितरामलक्ष्मणधनुर्ज्यावल्लरीझल्लरी-  
  झाङ्कारप्रसरप्ररूढपुलकप्राग्भारनीरन्ध्रिताः।  
 व्यावल्गत्कपिकण्ठकाण्डकदनक्रीडत्कृपाणाञ्चल-  
  स्फूर्जद्‌दुर्जयदोर्बलैकटपलाश्चञ्चन्ति रात्रिञ्चराः ॥ 20 ॥  
 रावणः--(सहर्षम्) अये! निशाचरवीरविजायोत्तरः समरः।  
   (पुनर्नेपथ्ये)  
 अग्रेसरी रघुपतेः परिणद्धपाक-  
  किम्पाकपाटलमुखी कपिवीरसेना।  
 निश्शेषमापिबति राक्षसवीरचक्रं  
  प्रातः प्रभेव तपनस्य तमिस्रजालम् ॥ 21 ॥

 रावणः--आ! कथमुत्कण्ठायितं मर्कटैः? (उच्चैः) कः कोऽत्र भोः? मदाज्ञया--  
 कृत्वा विनिद्रमपनिद्रभुजावलेपः  
  प्रोद्दामरामसमराय स कुम्भकर्णः।  
 आदिश्यतां निजभुजार्दितवज्रपाणि-  
  रद्यैव लक्ष्मणरणाय च मेघनादः ॥ 22 ॥  
   (पुनर्नेपथ्ये)  
 देव! भवदाशयविदा महामन्त्रिणा माल्यवता पूर्वमेव संविहितमिदम्। इदानींहि--  
 रामेण सार्धमयमुद्धतबाहुदर्पः  
  संग्रामभूमिमधितिष्ठति कुम्भकर्णः।  
 रक्षःशिखण्डिहृदयोत्सवमेघनादः  
  सौमित्रिणा सममसावपि मेघनादः ॥ 23 ॥  
   (पुनर्नेपथ्ये)  
 यद्दंष्ट्रावज्रघातैः समिति विदलिताः शैलकल्पाः कपीन्द्रा-  
  यन्नारावाम्बुवर्षैर्दवदहनसमाः शामिता वानरेन्द्राः।  
 चीरोऽसौ कुम्भकर्णः, स च समरकलाकौतुकी मेधनादः  
 संजातौ--  
 रावणः--किमतः परं वदिष्यति?  
  (पुनर्नेपथ्ये)  
 हा! पतङ्गौ दशरथसुतयोर्दारुणे बाणवह्नौ ॥ 24 ॥  
  (मन्दोदरी-रावणौ मुर्च्छतः)  
 प्रहस्तः--देव! समाश्वसिहि, समाश्वसिहि।  
 रावणः--(समाश्वस्य) देवि! समाश्वसिहि समाश्वसिहि।  
 मन्दोदरी--(समाश्वस्य) परित्रायतां मामार्यपुत्रः। एषा नमग्नास्मि शोकतिमिरे। (परित्ताअदु मं अज्जउत्तो। एसा णिमग्गम्मि सोअलिमिरे)  
 रावणः--अयि! अलं कातरतया। अयं चन्द्रहासचन्द्र एव शोकतिमिरादुद्धरिष्यति भवतीम्।  
 भिन्नप्रबिन्नसुरकुञ्जरकुम्भमुक्त-  
  मुक्ताफलैर्विचलितैः कलिताधिवासः।  
 अद्यैव खेचरनिशाचरलोचनाना-  
  मुन्मीलयन्मुदमुदञ्चति चन्द्रहासः ॥ 25 ॥  
  (इति प्रहस्तेन सह निष्क्रान्तः)  
 मन्दोदरी--अये, आश्चर्यम्. समरसंरम्भविलोकनविस्मयस्तिमितमिदं विद्याधरमिथुनं किमपि मन्त्रयति। तेन आर्यपुत्रस्य विजयार्थमहमपि निजकुलदेवता अर्चितुं गच्छामि। (अये, अच्चरिअं। समरसंरम्भविलोअणविह्म अत्थिमिदमिदं विज्जाहरमिहुणं किं पि मन्तेदि। तेण हि अज्जउत्तस्स विजअत्थं अहं पि णिअकुलजेवदाओ अच्चिदु गच्छह्मि।)  
  (इति निष्क्रान्ता)  
 (ततः प्रविशति विद्याधरमिथुनम्)  
 विद्याधरी--आर्यपुत्र! कोऽयं रणरभसविलसत्पुलकभरकुड्मलितभुजवनः कपिचमूचक्रमभिवर्त्तते। (अज्जउत्त! को इमो रणरहसविअसन्तपुलअमरकुडुमलिदभुअवणो कविचमूचक्कं अहिवट्टदि)  
 विद्याधरः--प्रिये! स एष रामसमरकौतुकी दशकण्ठः।  
 विद्याधरी--कः पुनरयमञ्जनपुञ्जच्छविशरीरः कपिवीरस्तस्य सम्मूखं परावर्त्तते। (को उण इमो अञ्जणपुञ्जच्छविसरीरो कविवीरो तस्स सम्मुहं परावट्टदि)  
 विद्याधरः--प्रिये! स एष विचित्रसमरशीलो नीलः। (विलोक्य)(सविस्मयम्) अहो!  
 वक्षःस्थले किमपि नीलकरोज्झितेन  
  नीलाचलस्य शिखरेण कृतप्रहारः।  
 लङ्केश्वरः स्मरति नूनमसौ वसन्त-  
  नीलोत्पलप्रहरणं हरिणेक्षणानाम् ॥ 26 ॥  
 (पुनः सकौतुकम्) पश्य पश्य--  
 नीलोऽयं दशमुखपाणिपङ्कजाना-  
  मङ्केषु भ्रमरतुलां भ्रमन् बिभर्ति।  
 अप्येको दशसु किरीटपीठिकासु  
  द्राक्‌प्रेङ्खन्ननुभवतीन्द्रनीललीलाम् ॥ 27 ॥  
 विद्याधरी--कः पुनरयं निशाचरेन्द्रेण समं समरसाहसमङ्गीकृत्य तिष्ठति? (को उण इमो णिसाअरेन्देण समं समरसाहसमङ्गीकरिअ चिट्‌ठदि!)  
 विद्याधरः--स एष स्वामिपक्षपातो विभीषणः। (सविषादम्)हन्त भोः!  
 येयं विभीषणे शक्तिर्मुक्ता क्रूरेण रक्षसा।  
 विद्याधरी--अथ किं तस्याः? (अह किं ताए?)  
विद्याधरः--  
 लक्ष्मणेन गृहीतेयं प्रियेव निजवक्षसा ॥ 28 ॥  
 विद्याधरी--हा धिक् हा धिक्! (हद्वि हद्वि!)  
 विद्याधरः--  
 वर्षन्नेव समन्ततो दशमुखं चापच्युतैः सायकैः  
  सौमित्रिं च विसंज्ञमङ्कनिहितं नेत्रच्युतैरम्बुभिः।  
 एतत्तर्कय हर्षशोकतलाः कुर्वन् कपीनां दृशो  
  रामश्चामलकेलिवीरकरुणव्यामिश्रतां गाहते ॥ 29 ॥  
 (विलोक्य) कथमपमत एव रामबाणपीडितो दशकण्ठः।  
  (नेपथ्ये)  
 हा वत्स! लक्ष्मण! विकासय नेत्रपद्मे  
  मा गादिदं युगपदेव समस्तमस्तम्।  
 भाग्यं दिवाकरकुलस्य च, जीवितं च  
  रामस्य, किञ्च नयनाञ्जनमूर्मिलायाः ॥ 30 ॥  
   (नेपथ्ये)  
 देव! समाश्वसिहि समाश्वसिहि।  
 विद्याधरी--कथं सुग्रीवेण समाश्वास्यते रामचनद्रः? तत् किमिदानीमालपिष्यति? (कहं सुग्गीवेण समासासीअदि रामचन्दो? ता किं दाणीं आलविस्सदि?)  
  (नेपथ्ये)  
 सखे सुग्रीव! कथमाश्वस्यते?  
  अयि राघवाविति सुधामधुरं  
  विनिपीय पौरमुनिलोकवचः।  
  अयि राघवेति गरलप्रतिमं  
  कथमद्य रामहतकः पिबतु? ॥ 31 ॥  
अपि च--  
 कनीयस्या मातु- कृतचरणपातः कथमहं  
  सहिष्ये मत्पार्श्वे विफलपरिवर्त्तं नयनयोः?  
 अये! शान्तं पापं कठिन इव चेज्जीवितुमना  
  विना वत्सं रामः पुनरयमयोध्यां प्रविशति ॥ 32 ॥  
 विद्याधरः--अहह! करुणैकार्णवो वर्त्तते। (विमृश्य) कः पुनरिह प्रतीकारः? (विचिन्त्य) अथवा प्रतीकारकथा? वक्रो हि विधिः।  
 विद्याधरी--वक्रतर इति भणितव्यम्। इदं पश्य। नन्वयं वानर एव कोऽपि लङ्केश्वरकृतसन्धानः करकलितशैलशिखरो रामसम्मुखमेव परिवर्त्तते। (वक्कदरोत्ति भणिज्जं। इदं पेक्ख। णं इमो वाणरो जेव्व कोवि लङ्केसर किदसन्धाणो करकलिदसैलसिहरो रमासंमुहं जेव्व परिवट्टदि)  
 विद्याधरः--(कर्णौ पिधाय) शान्तं पापम्। अयि मुग्धे! मैवं वादीः, अयं हि--  
 महौषधीनामाधारं मूधरं गन्धमादनम्।  
 आदाय लक्ष्मणप्राणत्राणायाभ्येति मारुतिः ॥ 33 ॥  
  (पुनर्विलोक्य, सहर्षम्)  
 आमोदमाघ्राय महौषधीनां  
  सौमित्रिरुन्मीलितपद्मनेत्रः।  
 भयोऽपि चक्रीकृतचारुचापः  
  करोति रामं परिपूर्णकामम् ॥ 34 ॥  
 विद्याधरी--कथं पुनरपि रामरणकौतूहलफुल्लद्‌भुजमण्डलो निचाचराखण्डलः परापतित एव? (कहं पणो वि रामरणकोदूहलफुल्लन्तभुअमण्डलो णिसाअराखण्डलो परावडिदो जेव्व?)  
 विद्याधरः-- प्रिये! तदिदानीं सावधानं विलोकय। तुलाधिरोहः खल्वयं वीरलक्ष्म्याः, यन्नाम रामरावणयोः समर इति।  
 विद्याधरी--कथं पुनः सकललोकवीरस्य रामचन्द्रस्य अनेकवीरपरिभूतस्य रावणस्य तुलाधिरोहो वीरलक्ष्म्या भविष्यति? (कहं उण सअललोअबीरस्स रामचन्दस्स अणेकवीरपरिहूदस्स रावणस्स तुलाधिरोहो वीरलच्छीए हविस्सदि?)  
 विद्याधरः--प्रिये न जानासि। कथं दशकण्ठं विना-  
 विन्यासं नाकनारीकुचकलशलसत्कुङ्कुमस्थासकाना-  
  मस्पृष्टवा मार्ष्टुमासीदसिकलहकलाकोविदः को विदग्धः।  
 भिन्नस्वर्गेभकुम्भस्थलबहलगलन्मौक्तिकव्यक्तहासः  
  कस्याक्रीडत्कराग्रे त्रिदशपतियशश्चन्द्रहा चन्द्रहासः? ॥ 35 ॥  
अपि च--  
 किं ब्रूमो दशकन्धरं निजचमूरक्षाकपाटिभव-  
  द्वक्षापीठपतत्कठोरकुलिशाघातेषु जातस्मितम्?  
 ब्योमाभोगसरोविलासिनि वने यत्पाणिपङ्केरुहां  
  कैलासेन शिरःस्थितेन्दुकलिकोत्तंसेन हंसायितम् ॥ 36 ॥  
   (नेपथ्ये)  
 हेलोन्मूलितचन्द्रचूडगिरयस्त्रैलोकदत्तापदो  
  लङ्कातङ्कहराः पुरन्दरपुरस्त्रीवृन्दबन्दीकृतः।  
 वैदेहीकुचकुम्भकुङ्कुमरसव्यासङ्गबद्धस्पृहाः  
  सोत्कण्ठं दशकन्धरस्य जयिनः खेलन्ति दोःकेलयः ॥ 37 ॥  
   (पुनर्नेपथ्ये)  
 हेलोन्मूलितचन्द्रचूडधनुषस्त्रैलोक्यदत्ताभया  
  लङ्कातङ्ककराः पुरन्दरपुरस्त्रीवृन्दबन्दीमुचः।  
 वैदेहीकुचकुम्भकुङ्कुमरमव्यासङ्गलव्धोत्सवाः  
  सोत्कर्ष रघुनन्दस्य जयिनः खेलन्ति दोःकेलयः ॥ 38 ॥  
 विद्याधरः--नूनमयं राक्षसवानरयोर्निजस्वामिवर्णनानुसारीव्याहारः।  
 विद्याधरी-कथं पुना रथस्थितेन रावणेन समं भूमिस्थितस्य रामस्य समरो भविष्यति? (कहं उण रहट्टिदेण रावणेण समं भूमिठ्ठिदस्स रामस्स समरो हविस्सदि)  
 विद्याधरः--प्रिये! पश्य। आनीत एव मातलिना पुरुहूतरथः, अधिष्ठितश्च विनयाभिरामेण रामेण।  
  (नेपथ्ये)  
अये कथं--  
 पूर्वमेव प्रयातानां खरमारीववालिनाम्।  
 सौजन्यमुग्धः पन्थानमधिवर्त्तितुमीहसे? ॥ 39 ॥  
 विद्याधरः--आकर्णयामस्तावदनेन रामवचनेन पीडितः किमाह रावणः?  
  (नेपथ्ये)  
 खरः कीदृग् वाली कपिरपि च, मारीचहतकः  
  कुरङ्गस्तान् हत्वा कथमपि कथं दृप्यसि मनाक्?  
 अयं पश्य प्राप्तो दशवदननामा सुरपूरी-  
  करीन्द्राणां हेलारचितकदनः पञ्चवदनः ॥ 40 ॥  
 अथवा--  
 कालीकेसरिकेसराञ्चलसटासाटोपसम्पादित-  
  क्रीडाचामरकोमलानिललवाचान्तश्रमाम्भःकणः।  
 श्रोमानेष दशाननो विजयते तस्यास्य पञ्चानन-  
  व्यापारप्रतिपादनैरपि यशः कीदृक् समुन्मीलति? ॥ 41 ॥  
 विद्याधरः--अये! दशवदनवचनकुपितः किमपि वक्तुकाम इव लक्ष्यते लक्ष्मणः।  
   (नेपथ्ये)  
 किं ते--पञ्चाननतया दशाननतया वा त्वमिदानीं-  
 दूरोन्मुक्तमदो विभीषण इव न्यञ्चच्छिरःशेखरः  
  स्वच्छन्दं चरणारविन्दयुगलं रामस्य भृङ्गो भव।  
 रे नक्तञ्चर! कुम्भकर्ण इव वा कर्णान्चक्रीभव-  
  च्चापोत्सङ्गविमुक्तबाणदहने सद्यः पतङ्गो भव ॥ 42 ॥  
 विद्याधरी--पश्य पश्य। इतः शरान्धकारं विस्तारयता निशामुखायितं दशमुखेन। (पेक्ख पेक्ख। इदो सरन्धआरं वित्थारअन्तेण णिसामुहायिदं दसमुहेण)  
 विद्याधरः--नन्वितस्तदेव निजविशिखमयूखधारया विनिवारयता चनद्‌रायितं रामचन्द्रेण। (पुनः सकौतुकम्) अये ! नूनमयं दिव्यास्त्रलीलया प्रतिहतदिव्यास्त्रं निकृत्तचापं रावणं किमपि वक्तकाम इव रामः।  
  (नेपथ्ये)  
 निकृत्तचाप इति मा संक्षोभतरलो भव।  
 शस्त्रमन्यदपि स्वैरं ननु रे! समरे कुरु ॥ 43 ॥  
 विद्याधरी--आकर्णयतु तावत् किमिदानीं भणति रावणः (आकण्णीअदु दाव किं दाणीं भणदि रावणो)  
  (नेपथ्ये)  
 आकर्णितस्तव दशाननबाहुदण्ड-  
  श्रीखण्डकाननफणी नवचन्द्रहासः।  
 येन स्वनामभवसाम्यरुषेव पीतः  
  स्वर्लोकलोलनयनामुखचन्द्रहासः ॥ 44 ॥  
 विद्याधरः--लीलादलितचन्द्रहासः सोत्प्रासः किमधुना वकदति रावणं रामचन्द्रः?   (नेपथ्ये)  
 अयि! तावदधुना लङ्केश्वरः खिद्यते।  
 विद्याधरी--किमपीदानीं जल्पिष्यति रावणः? (किं पि दाणीं जप्पिस्सदि रावणो?)  
  (नेपथ्ये)  
 खथमद्‌यैव लङ्केश्वरः खिद्यते? ननु रे!  
  विध्वस्ता दशभिर्भुजैर्दशदिशः प्रत्येकमेते पुन-  
  र्भारायैव दशापरे मम गिरिप्राग्भारभजो भुजाः।  
  आराध्यः शशिमौलिरम्बुधिजले निद्राति नारायणः  
  किंकर्तव्यतयानयानुदिवसं लङ्केश्वरः खिद्यते ॥ 45 ॥  
 विद्याधरी--वचनमात्रमिदानीम्। (वअणमेत्तं दाणीं)  
 विद्याधरः--नहि नहि \`पश्य पश्य'नन्वयमिदानीमपि।  
 धनुर्निस्त्रिशादिप्रहरणगणच्छेदकुपितो  
  दशास्यः स्वान्मूर्ध्नो रघुपतिशरश्रेणिदलितान्।  
 करैरेकैरेकैर्नभसि भृशमादाय युगपत्-  
  क्षिपन्नन्यैरन्यैः सफलयति दोर्विशतिमपि ॥ 46 ॥  
   (पुनः सकौतुकम्)  
 एतान्यस्य यथायथा सुविशिखैः कृत्तानि रक्षःपते-  
  रुद्‌गच्छन्ति शिरांसि भीतिपुलकैः साकं दिवौकःपतेः।  
 उन्मीलन्ति तथातथा रघुपतेरन्तः प्रमोदोर्मयः  
  कण्ठच्छेदविनोदकौतुकभरव्यग्रीभवच्चेतसः ॥ 47 ॥  
 विद्याधरी--कथमद्यापि निशाचरेन्द्रबन्दीकृतसुरसुन्दरीणां दर्शनं दुर्लभं यदस्य शीर्षाणि पुनः पुनरप्यन्मीलन्ति। (कहं अज्जावि णिसाअरेन्दबन्दीकिदसुरसुन्दरीणं दंसणं दुल्लहं जं इमस्स सीसाइं पुणो पुणो वि उन्मीलन्ति)  
 विद्याधरः--अलं तापेन। क्रीडति खलु रामः सह रावणेन। न पुनरद्यापि कुप्यति। (पुनर्विलोक्य, सकौतुकम्) प्रिये! पश्य पश्य।  
 अन्तः सान्द्रवसन्महेश्वरशिरःशीतांशुलेखोल्लस-  
  त्पीयूषद्रवशीकरव्यतिकरप्राग्‌भारभाजामिव।  
 छिन्नानामपि रामचन्द्रविशिखैर्भूयः समुद्‌गच्छतां  
  काप्यन्यैव निशाचरेन्द्रशिरसां कान्तिः समुज्जृम्भते ॥ 48 ॥  
 (पुनः स कौतुकम्। विहस्य) अहो! अस्य चित्तवृत्तिः।  
 अयं यावद्यावत् पृथु हृदयपीठं रघुपतिः  
  शिरश्चेदासक्तो न दशवदनस्य व्यथयति।  
 अयं तावत्तावद् वहति मुदमुच्चैर्दशमुखः  
  किलैतस्मिन्देवी जनकपतिपुत्री निवसति ॥ 49 ॥  
   (नेपथ्ये)  
 अयि प्रिय राम!  
 किं क्रीडसि शरस्तोमैर्नन्वेकेनैव पत्रिणा।  
 परिपूरय नः कामं यशसा च जगत्त्रयम् ॥ 50 ॥  
 विद्याधरः--नूनममी दिवौकसस्त्वरयन्ति रामचन्द्रम्। तच्छण्वन् किमधुना वक्ष्यति रावणः?  
  (नेपथ्ये)  
 रे रे मम भुजाः!  
 मुक्त्वैकां हरशेखरप्रणयिनीं पीयूषभानोः कलां  
  दिक्पालावलिमौलिमण्डनमणीन गृह्णोत सर्वानपि।  
 तैः क ञ्चीं रचितां चिराय वहतु श्रोणीतटे जानकी  
  गायन्ती कमनीयशिञ्जितभरैर्मद्विक्रमाडम्बरम् ॥ 51 ॥  
 विद्याधरः--(विहस्य) लङ्कश्वर! समयज्ञेऽसि यद्‌भुजानेव नियुक्तवानसि। अधुना हि भुजमण्डलमेव परिवारवर्गस्ते। (विलोक्य साकूतम्) अये! कथमनेन दशाननवचनेन किंचित्कुपित इव दृश्यते जानकीकान्तः। (पुनः सहर्षविषादम्) हन्त भोः!  
 विकचकुसुमस्तोमाकीर्णे परागविभूषितः  
  शशिमणिशिलातल्पेऽनल्पे सलीलमशेत यः।  
 अयमयमसौ रोषारूढे क्षणं रघुनन्दने  
  भुवि दशमुखः शेते धूलिच्छटापरिधूसरः ॥ 52 ॥  
 विद्याधरी--तदिदानीमेव जनकनन्दिनी रामचन्द्रेण समं सङ्गंस्यते?  
 (ता दाणिं जेव्व जणअणन्दिणी राचन्देण समं संगमिस्सादि?)  
 विद्याधरः--अथ किम्?  
 उद्दामहेतिवलयैः परिदीपिताशं  
  पश्य प्रविश्य जनकेन्द्रसुता हुताशम्।  
 प्रत्युद्‌गता समधिकां द्युतिमावहन्ती  
  प्रातर्मयूखकलिकेव दिवाकरस्य ॥ 53 ॥  
 विद्याधरी--पश्य पश्य, अयमसमसमरकदर्थितं प्रदेशमवतरति रामचन्द्रः। (पेक्ख पेक्ख! इमो असमसमरकअत्थिदं पदेसं अवतरइ रामचन्दो)  
 विद्याधरः--तदेहि। कर्णामृतं पुलोमजायै निवेदयावः।  
  (इति निष्क्रान्तौ)  
 (ततः प्रविशति रामः सीतालक्ष्मणौ सुग्रीवविभीषणौ च)  
 रामः--अये! कथमुपगत एव भगवानम्बरमणिश्चरमाचलचूडाम्।  
 लक्ष्मणः--पश्चिमपयोधिवेलां च। नन्विदानीम्--  
 उद्दामदिग्‌द्विरदचञ्चलकर्णपूर-  
  गण्डस्थलोच्चलदलिस्तबकाकृतीनि।  
 मीलन्नभांसि मृगनाभिसमानभांसि  
  दिक्कन्दरेषु विलसन्तितमां तमांसि ॥ 54 ॥  
 रामः--अये! कथमुज्जृम्भितमेव निशाचरचक्रानुकारिणा तिमिरनिकरेण।  
 विभीषणः--नन्वितोऽपि समुन्मीलितमेव रामनाराचानुकारिणा तुहिनकरकिरणप्रकरेण।  
 सुग्रीवः--एवमेतत। अमी हि--  
 क्षीराब्धेर्लहरीषु फेनधवलाश्चन्द्रोपलेष् स्रव-  
  त्पाथःशीकरिणो विकासिकुमुदक्रोडे रजःपिञ्जराः।  
 अन्मीलन्ति चकोरचञ्चुगहने छिन्नप्ररूढाश्चम-  
  त्कुर्वन्तः प्रियविप्रयुक्तरमणीगात्रे सुधांशोः कराः ॥ 55 ॥  
 विभीषणः--एवमेतत्। इदानीं हि--  
 शंकरार्धतनुबद्धपार्वती-  
  कुङ्कमाक्तकुचकोरकाकृतिः।  
 सूच्यते कमलिनीभिरुन्नमत्  
  पद्मकोशकरलीलया शशी ॥ 56 ॥  
 लक्ष्मणः--(सकौतुकम्) एवमेतत्! अहो!  
 ध्वान्तौघे शितिकण्टखण्ठमहसि प्राप्ते प्रतीचीमुखं  
  प्राचीमञ्चति किञ्च दुग्धलहरीमुग्धे विधोर्धामनि।  
 एतत्कोकचकोरशोकरभसम्लानप्रसन्नोल्लसद्-  
  दृक्‌पातोर्मिकदम्बचूम्बितमिव त्रैलोक्यमाभासते ॥ 57 ॥  
 रामः--वत्स! एवमेतत्। इदानीं हि--  
 शीतांशुस्फटिकालवालवलयद्रागुल्लसत्कौमुदी-  
  वल्लीनूतनपल्लवाञ्चितमिव प्राप्य क्षणं ताम्रताम्।  
 चञ्चत्मत्तचकोरचञ्चुघटनाच्छिन्नाग्रकाण्डस्रुत-  
  क्षीरस्यन्दनिरन्तरप्लुतमिव श्वेतं वियद्भासते ॥ 58 ॥  
 (पुनर्विलोक्य) (सकौतुकम्) वत्स लक्ष्मण!  
 पश्योदेति वियोगिनां दिनमणिः शृङ्गारदीक्षामणिः  
  प्रौढानह्गभुजङ्गमस्तकमणिश्चण्डीशचूडामणिः।  
 तारामाँक्तिकहारनायकमणिः कन्दर्पसीमन्तिनी-  
  काञ्चीमध्यमणिश्चकोरपरिषच्चिन्तामणिश्चन्द्रमाः ॥ 59 ॥  
लक्ष्मणः--एवमेतत। अयमसौ--  
 स्वैरं करवकोरकान् विदलयन्यूनां मनः खेदयन्  
  अम्भोजानि निमीलयन् मृगदृशां मानं समुन्मीलयन्।  
 ज्योत्स्नां कन्दलयन् दिशो धवलयन्नुद्वेलयन् वारिधीन्  
  कोकानाकुलयंस्तमः कवलयन्निन्दुः समुज्जृम्भते ॥ 60 ॥  
 विभीषणः--सखे सुग्रीव! पश्य।  
  मयूखनखरत्रुटत्तिमिरकुम्भिकुम्भस्थलो-  
  च्छलत्तरलतारकाकपटकीर्णमुक्तागणः।  
  पुरन्दरहरिद्दरीकुहरगर्भसुप्तोत्थित-  
  स्तुषारकरकेसरी गगनकाननं गाहते ॥ 61 ॥  
 सुग्रीवः--सखे विभीषण! पश्य।  
 यः श्रीखण्डतमालपत्रति दिशः प्राच्याः, स्मरक्ष्मापतेः  
  पाण्डुच्छत्रति, दन्तपत्रति वियल्लक्ष्मीकुरङ्गोदृशः।  
 केलिश्वेतसहस्रपत्त्रति रतेः, किञ्च क्षपायोषितः  
  क्रीडाराजतसीधपात्रति शशी सोऽयं जगन्नेत्रति ॥ 62 ॥  
 रामः--(निर्वर्ण्य)  
 सितकिरणकपोलामालिमालोकयन्ती  
  तिमिरविरहतापव्याकुलां व्योमलक्ष्मीम्।  
 रजनिरमलताराशीकरैः सिक्त मस्याः  
  परिमलयति गात्रं चन्द्रिकाचन्दनेन ॥ 63 ॥  
  (पुनर्विमृश्य, स्वगतम्)  
 इन्दुरिन्दुरिति किं दुराशया?  
  बिन्दुरेष पयसो विलोक्यते।  
 नन्विदं विजयते मृगदृशः,  
  श्यामकोमलकपोलमाननम् ॥ 64 ॥  
  (पुनः सीतां प्रत्यपवार्य)  
 तन्वि! त्वद्वदनस्य विभ्रमलवं लावण्यवारांनिध-  
  रिन्दुः सुन्दरि! दुग्धसिन्धुलहरीबिन्दुः कथं विन्दतु?  
 उत्कल्लोलविलोचने क्षणमयं शीतांशुरालम्बता-  
  मुन्मीलन्नवनीलनीरजवनीखेलन्मरालश्रियम् ॥ 65 ॥  
 सीता--(लज्जां नाटयति) (विलोक्य, हर्षेण) अहो! कथमयमुन्मीलित एव? (अहो! कहमिमो उम्मीलिदो जेब्व?)  
 मुकुलीकृतारविन्दो मानवतीमानवारणमृगेन्द्रः।  
 त्रिभुवननयनानन्दो रजनीमुखचन्दनश्चन्द्रः ॥ 66 ॥  
 \[मुउलीकिदारविन्दो माणवईमाणवारणमइन्दो।  
 तिहुअणणअणारविन्दो रअणीमुहचन्दणो चन्दा॥\]  
 रामः--सखे सुग्रीव! पश्य पश्य।  
 इन्दोरस्य त्रियामायुवतिकुचतटीचन्दनस्थासकस्य,  
  व्योमश्रीचामरस्य त्रिपुरहरजटावल्लरीकोरकस्य।  
 कंदर्पक्षोणिपालस्फटिकमणिगृहस्यैतदाखण्डलाशा-  
  नासामुक्ताफलस्य स्थगयति जगतीं कोऽपि भासां विलासः ॥ 67 ॥  
 सुग्रीवः--अये रघुनाथ! पुनरुक्तमिदमाचष्टे चन्द्रमसः किरणविलासः।  
 रामः--कथमिव?  
 सुग्रीवः--नन्वत एव।  
 कर्पूरादपि कैरवादपि दलत्कुन्दादपि स्वर्णदी-  
  कल्लोलादपि केतकादपि चलत्कान्तादृगन्तादपि।  
 दूरोन्मुक्तकलङ्कशंकरशिरःशीतांशुखण्डादपि  
  श्वेताभिस्तव कीर्तिभिर्धवलिता सप्तार्णवा मेदिनी ॥ 68 ॥  
 रामः--अलं तुच्छप्रायजल्पितेन।  
 विभीषणः--देव! तुच्छप्रायमेव जल्पितं सुग्रीवेण यदुक्तं मेदिनी धवलितेति। ननु त्रिलोकीतलमेव धवलितमिति वक्तव्यम्। सम्प्रति हि  
 समुन्नतघनस्तनस्तबकचुम्बितुम्बीफल-  
  क्वणन्मधुरवीणया विबुधलोकवामभ्रुवा।  
 त्वदीयमुपगीयते हरकिरोटकोटिस्फुर-  
  त्तुषारकरकन्दलीकिरणपूरगौरं यशः ॥ 69 ॥  
 रामः--अयि! लङ्केस्वर! भवानपि किष्किन्धानाथमतमेवानुमतः (पुनर्विलोक्य, सहर्षं सुग्रीवं प्रति)  
 संरम्भोद्रिक्तनक्तं समयदशमुखोच्चण्डदोर्दण्डहेला-  
  कैलासः सप्तलोकीजयमुदितमनोजन्मवादित्रशङ्खः।  
 लोलाक्षीगण्डपालीलवणिमजलधंरुद्गतः फेनपिण्डः  
  पश्य व्यमावकाशं विशति विरहिणां दत्तशङ्कः शशाङ्कः ॥ 70 ॥  
 (निर्वर्ण्य। स्वगतम्)  
 अयंनेत्रादत्रेरधनि रजनीवल्लभ इति  
  भ्रमः कोऽयं प्रज्ञापरिचयपराधीनमनसाम्?  
 सुधानामाधारः स खलु रतिबिम्बाधरसुधा-  
  रसासेकस्निग्धादजनि नयनात्पुष्पधनुषः ॥ 71 ॥  
 लक्ष्मणः--आर्ये जानकि! पश्य पश्य।  
 आनन्दं कुमुदादीनामिन्दुः कन्दलयन्नयम्।  
 लङ्घयत्यम्बराभोगं हनूमानिव सागरम् ॥ 72 ॥  
 सीता--अये सुलक्षण लक्ष्मण! स पुनरिदानीं क्व रघुकुलकुटुम्बसन्तापशमनचन्दनः पवननन्दनः। (अये सुलक्खण लक्खण! सो उण दाणीं कहिं रहुउपकुडुम्बसन्तावसमणचन्दणो पवणमन्दणो?)  
 लक्ष्मणः--आर्ये! स एष रामचन्द्रेण बन्धुमानन्दयितुमयोध्यां प्रहितः।  
 सीता--तदस्माभिः किमिति विलम्ब्यते। (ता अह्मेहिं किंति विलम्बोअदि?)  
  (रामो विभीषणमुखमालोकते)  
 विभीषणः--(निर्गत्य, प्रविश्य च) इदं तत्पुष्पकाभिधानं विमानरत्नमारुह्यताम्।र  
  (सर्वे विमानारोहणं नाटयन्ति)  
 रामः--(सकौतुकम्) अये! तदिदं विमानरत्नं यत्किल त्रिभुवनैकवीरः कुबेरानुजः कुबेरादाजहार।  
 लक्ष्मणः--(सामर्षम्) कथमयं किष्किन्धामाहिष्मतीपतिभ्यः समभागविभक्तलक्ष्मीकोऽपि त्रिभुवनैकवीर इति व्यपदिश्यते।  
 रामः--(विहस्य) एवमेतत्।  
 तादृक्कठोरभुजयन्त्रनिपीडनेन  
  निश्शब्दतामुपगतैर्दशकण्ठकण्ठैः।  
 यत्‌कीर्तिघोषणमकारि चतुःसमुद्र-  
  वेलासु किं स वचसां विषयः कपीन्द्रः? ॥ 73 ॥  
अपी च;  
 कोपप्रदीप्तनिजलोचनदीपवह्नि-  
  निर्भिन्नसान्द्रतिमिरे स दशाननोऽपि।  
 काराकुटीरकुहरे वसति स्म यस्य  
  सोऽप्येष हैहयपतिर्विषयो न वाचाम् ॥ 74 ॥  
 किन्तु परिभावय वत्स!  
 यस्य द्राक्करवालकृत्तशिरसः कण्ठालवालस्थलीं  
  चूडाचन्द्रमसं निपीड्य निबिडं सिञ्चन् मुधानिर्झरैः।  
 स्वां मेने शशिखण्डमण्डन इति ख्यातिं कृतार्थां हरः  
  पन्थानं दशकन्धरः स च कथङ्कारं गिरां गाहते? ॥ 75 ॥  
 (निर्वर्ण्य) अये! किमुच्यतेऽस्य खलु त्रिकूटगिरिशिरकण्ठीरवस्य दशकण्ठस्य लोकोत्तराणि चरितानि?  
 यद्दोःशायिनि चन्द्रशेखरगिरौ भारावतारोन्नम-  
  न्नागाधीशफणावलीमणिरुचां पूरे समुन्मीलति।  
 जातास्तुल्यमकालबालतपनाताम्राश्चतस्रो दिशो  
  देवस्यापि रुषा तुषारकिरणोत्तंसस्य तिस्रो दृशः ॥ 76 ॥  
 लक्ष्मणः--आर्य!  
 एष मे मनसि भाषतेऽधुना मर्तिमानिव मनोरथो रथः।  
 नास्ति नो यदधिरोहलीलया दूरमागतवतामपि श्रमः ॥ 77 ॥  
रामः--एवमेतत्। तथाहि--  
 उल्लङ्घ्य नीरधिमतीत्य च दण्डकानि  
  नद्यौ च मेकलकलिन्दसुते व्यतीत्य।  
 प्राप्ताः शिखण्डिशतखण्डितशाखिखण्ड-  
  मेते वयं शिखरिणं ननु चित्रकूटम् ॥ 78 ॥  
 सीता--(तिर्यग् विलोक्य) अहह कलिन्दनन्दिनि! सत्यप्रसादासि, यत्पुनरपि निजकुटुम्बस्य दत्तदर्शनासि। (अहह कलिन्दणन्दिणि! सच्चप्पसादासि, जं पुओवि णिअकुडुम्बस्स दिण्णदंसणासि।)  
 रामः--अयि! तदिदं निर्मुक्तविरोधश्वापदं भगवतो भारद्वाजस्याश्रमपदम्।  
 लक्ष्मणः--एवमेतत्। अत्र हि--  
 व्याजृम्भमाणवदनस्य हरेः करेण  
  कर्षन्ति केसरसटाः कलभाः किलैके।  
 अन्ये च केसरिकिणोरकपोतमुक्तं  
  दुग्धं मृगन्द्रवनितास्तनजं पिबन्ति ॥ 79 ॥  
अपि च--  
 क्रीडन्माणवकाङ्‌घ्रितारडनशतैरुज्जागरस्य क्षणं  
  शार्दूलस्य नखाङ्कुरेषु कुरुते कण्डूविनोदं मृगः।  
 चञ्चच्चन्द्रशिखण्डितुण्डघटनानिर्मोकनिर्मोचितः  
  किं चाऽय पिबति प्रसुप्तनकुलश्वासानिलं पन्नगः ॥ 80 ॥  
 रामः--अये! कथमयं सम्प्राप्त एव चक्रवाकरमणीसंरम्भसमयः प्रभातसमयः। तथाहि--  
 एते केतकधूलिधूसररुचः शीतद्युतेरंशवः  
  प्राप्ताः संप्रति पश्चिमस्य जलधेस्तीरं जराजर्जराः।  
 अप्येते विकसस्तरोरुहवनीदृक्पातसंभाविताः  
  प्राचीरागमुदीरयन्ति तरणेस्तारुण्यभाजः कराः ॥ 81 ॥  
लक्ष्मणः--(सकौतुकम्)  
 सद्यः संघटमानकोकमिथुनव्याजेन पीनस्तन-  
  द्वन्द्वव्यञ्जतयौवनोज्ज्वलरचो निर्माय दिक्कन्यकाः।  
 दुर्दैंवाक्षरमालिकामिव झगित्याकृष्य भृङ्गावलीं  
  लक्ष्मीमम्बुजिनीजनस्य तनुते देवस्त्विषामीश्वरः । 82 ॥  
 सुग्रीवः--विभीषण, पश्य पश्य।  
 उन्मीलन्ति निशानिशाचरवधूनिर्वासनामान्त्रिकाः  
  सायं सालससुप्तपङ्कजवनप्रोद्वोधवैतालिकाः।  
 फुल्लत्पङ्कजकोशगर्भकुहरप्रोद्‌भूतभृङ्गावली-  
  झाङ्कारप्रणवोपदेशगुरवस्तीव्रद्युतेरंशवः ॥ 83 ॥  
 विभीषणः--एवमेतत्। तथाहि--  
 आयान्त्या दिवसश्रियः पदतलस्पर्शानुभावादिव  
  व्योमाशोकतरोर्नवीनकलिकागुच्छः समुज्जृम्भते।  
 आतन्वन्नवतंसविभ्रममसावाशाकुरङ्गीदृशा-  
  मुन्मीलत्तरुणप्रभाकरकरस्तोमः समुद्भासते ॥ 84 ॥  
 रामः--प्रिये!  
 एतत्तर्कय चक्रवाकसुदृशामाश्वासनादायिनः  
  प्रौढध्वान्तपयोधिमग्नजगतीदत्तावलम्बोत्सवाः।  
 दौप्तांशोर्विकसन्ति दिङ्मृगदृशां काश्मीरपङ्कोदक-  
  व्यात्युक्षीचतुराः सरोरुहवनश्रीकेलिकाराः काराः ॥ 85 ॥  
 (अपवार्य) पश्य पश्य,  
 शिथिलयति सरागो यावदर्को नलिन्याः  
  कमलमुकुलनीवीग्रन्थिमुद्रां करेण।  
 प्रविकसदलिमाला गुञ्जितैर्मञ्जुशब्दा  
 जनयति मुदमुच्चैः कामिनां कामिनीव ॥ 86 ॥  
 सीता--(विहस्य विलोक्य च) कथमममुन्मीलित एव। (कहं इमो उन्मीलिद जेव्व)  
 पूर्वगिरिपद्मरागः प्रकटीकृतनयनशीतलस्वभावः।  
 कुङ्कुमकृताङ्गरागो नलिनीजनवल्लभो देवः ॥ 87 ॥  
 पुव्वगिरिपम्मरायो पअडीकिदणअणशीअलसहाओ।  
 कुह्कुमकिअङ्गराओ णलणीजणवल्लहो देवो॥)  
रामः--(प्रकाशम्) अये जानकि! पश्य।  
 तरलतरतरङ्गभङ्गहेलाबहलविलासविलोलहंसमाला।  
 अमरपुरत रङ्गिणीयमम्बा सुरनरमङ्गलकारिणी न दूरे ॥ 88 ॥  
  (सहर्षं सीता तदेव पठति संस्कृतं प्राकृतं च)  
 रामः--(सहर्षम्) वत्स लक्ष्मण! इयमदूरे रघुकुलमङ्गलाङ्कुरप्ररोहकेदारधरणीतरङ्गीणी सरयूः इयं च सरयूतरङ्गशीकरशीतलीकृतपरिसरा नगरीसीमनत्मणिरयोध्या।  
 लक्ष्मणः--(सहर्षम्) अयमसौ भरतानुयातस्त्वदभिषेककृतमतिर्भगवानरुन्धतीपतिः।  
 दिलीपकुलमाणिक्यं सकलाशाविकासकम्।  
 आविर्भवन्तं भास्वन्तं भवन्तं संप्रतीक्षते ॥ 89 ॥  
 तेन पुष्पकादवतरामः।  
 रामः-वत्स! प्रतीक्षस्वेहैव तावत्सुलभसकलमण्रडलालोकमाखण्डलाशामण्डनं भगवन्तं चण्डमरीचिं नमस्यामः। (अञ्जलिं बद्‌ध्वा)  
 प्राचीकुङ्कुमतिलकं पूर्वाचलशेखरैकमाणिक्यम्।  
 त्रिभृवनगृहैकदीपं वन्दे लोकैकलोचनं देवम् ॥ 90 ॥  
  (नेपध्ये)  
 अये रामभद्र!  
 विकासयन्ती नितरां पद्‌मानीव मनांसि नः।  
 प्रभेव भारती कापि भानुबिम्बाद्विजृम्भते ॥ 91 ॥  
  (नेपथ्ये)  
 यशःपूरं दूरं तनु सुतनुनेत्रोत्पलवनी-  
  तमस्तन्द्रा-चण्डातप! तप सहस्राणि शरदाम्।  
 इयं चास्तां युष्मद्‌गुणकथनपीयूषपटल-  
  श्रितोत्सङ्गा नन्दत्‌सुरनरभुजङ्गा त्रिजगती ॥ 92 ॥  
 रामः--अनुगृहीतोऽस्मि। (पुनर्नेपथ्ये)  
 अन्यच्च ते किमाशास्महे।  
 सुग्रीवः--अये तात दिनकर! परिपूर्णमनोरथ एव रामचन्द्रः।  
अनेन हि--  
 प्राप्ते निर्भरमुन्नतिर्निजगुणैराज्ञा पितुः पालिता  
  सुग्रीवश्च विभीषणश्च परमां राज्यश्रियंप्रापितौ।  
 सङ्ग्रामे दशकन्धरः सुररिपुर्नीतो यशःशेषतां  
  दृष्टो बन्धुगणश्च हर्षविगलदबाष्पोल्लसल्लोचनः ॥ 93 ॥  
तथाऽपीदमस्तु।  
 आ बालाद् वदनाम्बुजे तनुभृतां सारस्वतं जृम्भतां  
  देवे कौस्तुभधाम्नि चन्द्रमुकुटेऽद्धैता मतिः खेलतु।  
 वाग्देव्या सह मुक्तवैशसरसा देवीव दीव्यादियं  
  शेषस्येव फणाञ्चलेषु सततं लक्ष्मीः सतां सद्मसु ॥ 94 ॥  
 रामः--तदागच्छत, पुष्पकादवतीर्य गुरुं बन्धुजनं पौरांश्चानन्दयामः  
  (इति सर्वे पुष्पकादवतरन्ति)  
 जायन्तामविरामरामचरितक्रीडाभिरामाः सता-  
  मुन्मीलन्नवमल्लिकाविरचितस्रग्दाभरम्या गिरः।  
 याः कण्ठेऽपि निवेश्य पेशलधियो रोमाञ्चलीलाञ्चिताः  
  कान्ताबाहुलताविलासमहिमाश्लेषांस्तृणं मन्वते ॥ 95 ॥  
  (इति निष्क्रान्ताः सर्वे)  
 इति श्रीपीयूषवर्षाऽपरनामक--श्रोजयदेवकविविरचिते प्रसन्नराघवे नाम नाटकरन्ते सप्तमोऽङ्कः।  
 





\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*









\]
