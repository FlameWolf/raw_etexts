+++
TITLE = "हास्यार्णवप्रहसनम्"
AUTHOR = "जगदीश्वरभट्टाचार्यः"
DOMAIN = "साहित्यम्"
SUB-DOMAIN = "नाटकम्"
"BOOKS CONTRIBUTOR" = "राष्ट्रियसंस्कृतविश्वविद्यालयः, तिरुपतिः"
"SERIAL NO." = "Ebharati-2893"
url = "https://www.ebharatisampat.in/read_chapter.php?bookid=NjQ4NjIzOTIxNzE3Nzcy"
title = "हास्यार्णवप्रहसनम्"

+++
[[हास्यार्णवप्रहसनम्	Source: [EB](https://www.ebharatisampat.in/read_chapter.php?bookid=NjQ4NjIzOTIxNzE3Nzcy)]]

\[









***हास्यार्णवप्रहसनम्***





**जगदीश्वरभट्टाचार्येण विरचितम्**





**॥ श्रीः ॥**

**हास्यार्णवप्रहसनम्**





**(१)**

**प्रथमोऽङ्कः**





स्वेदस्यन्दितसान्द्रचन्दनचयं दोर्वल्लीबन्धश्रमात्

ऊर्ध्वश्वासपरिस्खलत्स्मरकथं सन्दष्टदन्तच्छदम् ।

शीत्काराञ्चितलोचनं सपुलकं भ्रान्तभ्रु नृत्यत्करं

पार्वत्यां सुरतं मुदे रसवतामास्तां मृदानीपतेः ॥१॥



अपि च—

स्वर्भानुः सुरवर्त्मनानुसरति ग्रासाभिलाषादसाव्

इन्दोरिन्दुमुखि ग्रसेत किमुत भ्रान्त्या भवत्या मुखम् ।

इत्थं नाथगिरा नभोऽर्पितदृशो वक्त्रे भवान्या भृशं

मानिन्याः कृतचुम्बनस्त्रिनयनः स्तादिष्टसिद्ध्यै सताम् ॥२॥



नान्द्यन्ते सूत्रधारः ः अलमतिविस्तरेण, यस्य—



हास्यप्रस्फुटदन्तमौक्तिकचयच्छायामनोज्ञानना

नानालङ्कृतिसत्कृता रसवतां चित्तप्रमोदस्थलौ ।

स्वच्छन्दं वरवर्णिनी रसवती सीमन्तिनीव स्वयं

रम्या श्रीजगदीश्वरस्य कविता सच्चित्तमानन्दयेत॥३॥



अस्ति च तस्य कवेर्निजकुलकमलप्रकाशकदिनकरस्य त्रिपुरहरचरणप्रणामचन्द्रमःप्रकाशितकवित्वकैरवस्य मां प्रति निदेशः—त्वमिह सुरभिसमयोचितेनास्मद्विरचितेन हास्यार्णवनाम्ना प्रहसनेन विदग्धसमुदायानां हृदयानन्दमुत्पादय इति । अवश्यमेतत्शासनमनुष्ठेयम्, यतो विदग्धजनमण्डितायां संसदि रसवत्या वाचा विलसितुं नर्तितुं च ममापि चित्ते कौतूहलमस्ति । अतस्तत्सङ्गीतकमवतारयामि । (परिक्रम्यावलोक्य च) अहो कुसुमसमयरमणीयता चेतो हरति । यतः—



चञ्चति चन्दनपवने

ध्वनति च मधुमत्तमधुव्रते मधुरम् ।

कूजति कोकिलनिकरे

न हरति सुरभिर्मनः कस्य ॥४॥



अन्यच्च—

उड्डीयते स्खलति गुञ्जति कुञ्जमध्ये

पुष्पाणि चुम्बति परिष्वजते द्विरेफीम् ।

घूर्णन्भ्रमत्यपि परागविधूसराङ्गो

भृङ्गोऽद्य किं न कुरुते मधुपानमत्तः ॥५॥



तत्कथमत्र ललनां विना विनोदः ? (परिक्रम्य नेपथ्याभिमुखं पठति )



भृङ्गारसक्तनलिनीदलसत्कटाक्षे

पीयूषरश्मिवदने मदनेषुतुल्ये ।

कन्दर्पसर्पपरिदष्टसुधे विदग्धे

स्निग्धे प्रिये त्वरितमागमनं विधेहि ॥६॥



(प्रविश्य) नटी ः अज्जौत्त ! एसम्बि दे आस्माणियोअएण समाअदो, ता अणुग्गहबाणं पसादीकरीअदु ।



सूत्रधारः ः आर्ये, पश्य—



आशासु प्रसरन्ति कोकिलकलस्वाना निकुञ्जान्तरे

गुञ्जन्तो भ्रमराः समुत्कमनसश्चुम्बन्ति पुष्पावलीम् ।

स्पर्शोत्सारितमल्लिकापरिमलः श्रीखण्डवायुर्वहत्य्

एवं कं न करोत्ययं स्मरशराक्रान्तं वसन्तोदयः ॥७॥



अन्यच्च—

हृष्टान्यपुष्टमधुरध्वनिभिर्नवोढाम्

अध्यापयन्ति किल माधविका व्रतत्यः ।

आलिङ्ग्य चूतमसकृत्कलकण्ठशब्दं

नूत्नप्रसूनपुलकं कुसुमागमेऽस्मिन॥८॥



नटी किञ्चिदन्यचित्ततां नाटयति ।



सूत्रधारः ः आर्ये, किमिति अन्यचित्तास्मि ?



नटी ः ण सुणिदमज्जौत्तेण ?



सूत्रधारः ः किं तत्?



नटी ः अज्ज, अज्जेव णियदांत{उ}रवासिणा अणासिंधुणा णरब{इ}णा मंडलबिआरणा कादब्बा, तेण अस्मचित्तह्मि ।



सूत्रधारः ः कान्ते ! किमेतत्सत्यं ?



नटी ः अध इम् ।



नेपथ्ये ः



घटयत घटजालं तोयशून्यं पुरस्तात्

पथि तुषनखलेखा क्षिप्यतां भो नियुक्ताः ।

निजपुरपरिचर्चां कर्तुमेवायमुत्को

नृपतिरनयसिन्धुस्तूर्णमागच्छतीह ॥९॥



सूत्रधारः (आकाशे कर्णं दत्त्वा आकर्ण्य च) ः



नीतिर्भीतिमती दिगन्तमभजत्क्षिप्रं समं साधुभिर्

धूर्तानां पटुनापरं परधनाकृष्टं न केषां मनः ।

कान्ता कस्य बलान्न केन रमिता राज्ये यदीयेऽधुना

तस्य क्षौणिपतेhsamAgathiriha स्थातुं न युक्तं प्रिये ॥१०॥



तदितोऽन्यत्र गच्छावः । (इत्युक्त्वा निष्क्रान्तौ ।)



(इति प्रस्तावना ।)



(ततः प्रविशति सानुचरो नरपतिः अनयसिन्धुः ।



राजा (स्वगतम्) ः अहो दुर्दैवं ! कुसुमशरशरनिकरजर्जरशरीरेण रात्रिन्दिवं परवनितानिधुवनविलीनमनसा कियत्कालं पौरपरिचर्चा न कृता । (प्रकाशम्) अये चरश्रेष्ठ ! अयथार्थवादिन्! रिरूप्यतां तावत्मण्डलम् ।



चरः ः जं देओ आणबेदि । (इति निष्क्रम्य समन्तादवलोक्य च पुनः प्रविश्य नृपकर्णसमीपे उच्चैः) देओ ! जाणिदं मंडलरहस्सम् ।



राजा ः कथय कथय ।



चरः ः चिरऽलमविआलणाए मंडले सब्बो ज्जेव बबाहारो अलं गदो त्ति ।



राजा (सक्रोधं) ः कुतः ?



चरः (संस्कृतमाश्रित्य) ः देव ! यतः—



आलिङ्गति निजाण्गनां परवधूं हित्वा जनाः साम्प्रतं

नीचः सीव्यति सत्युपानहमहो सद्ब्राह्मणानां गणे ।

वन्दन्ते द्विजमन्त्यजे निवसति व्रीडाविहीना जना

एवं मण्डलवैपरीत्यमधिकं जातं महाभूपतेः ॥११॥



अपि च—

नारीणां नयनेऽञ्जनं न जघने सिन्दूरभामण्डिते

सीमन्ते न च नूपुरौ पदयुगे यावोऽपि नैवेक्षणे ।

वक्षोजे मणिमञ्जरी न चरणे काञ्ची कटौ नाधरे

चैत्यं वेशविपर्ययः प्रतिगृहं दृष्टः सकष्टं मया ॥१२॥



राजा (आकर्ण्य आत्मगतम्) ः चिरकालाविचारणया अयमव्यवहारो जातः पौराणाम् । भवतु, दण्डं विधास्यामि । (प्रकाशम्) अये, आहूयतां कुमतिवर्माख्यो मन्त्री ।



चरः ः जं देओ आणबेदि । (इति निष्क्रम्य तेन सह पुनः प्रविष्टः ।)



(प्रविश्य) कुमतिवर्मा (वामपाणिना नृपतिं नमस्कृत्य) ः अपृष्टोऽपि सन्प्रस्फुटमाज्ञापयतु महाराज । किमनुष्ठेयं ?



राजा ः मन्त्रिन्! आस्थानोचितस्थानं विना चिरं मण्डलचर्चा न क्रियते ।



मन्त्री (ससम्भ्रमम्) ः देव, अत्रैवास्ति परमरमणीयं स्थानम् ।



राजा ः निवेदय निवेदय ।



मन्त्री ः बन्धुरायाः कुट्टिन्याः प्राङ्गणम् ।



राजा (साट्टहासम्) ः कुमतिवर्मन्! मम चित्तेन सममभिमन्त्र्य संसदि प्रविष्टवानसि, यतो देव्या गलितकुचस्पर्शविमुखस्य वाराङ्गणालिङ्गनाय ममापि अभिलाषः । यत उदरपतितस्तनीषु कुतः स्मरावस्थितिः ? तथा च—



उत्तुङ्गस्तनशैलदुर्गविषमे वामेक्षणानां हृदि

स्थित्वा यत्र बलाद्भिनत्ति हृदयं यूनां सुतीक्ष्णैः शरैः ।

तस्मिन्मन्मथयुद्धमर्दनवशात्पातं प्रयाते स्तने

मन्ये दुर्गपराजयादपसरेद्भीरुः स पुष्पायुधः ॥१३॥



मन्त्री ः तदुपसर्पावः ।



(राजा सोल्लासं मन्त्रिणा सह परिक्रामति ।)



चरः (परिक्रम्य) ः देअ ! एत्थ ज्जेव पूरदो घणदर घणसारसुरहिचंदणमिअणाभिबिबिहकुसुमपरिमलो ओसरदु, ता एदं बंधुराए मंदिरं तक्केमि । इदो अणुसरदु देओ ।



राजा (प्राङ्गणमनुसृत्य सप्रमोदं) ः इदं बन्धुरायाः प्राङ्गणं, प्राप्तं मया तीर्थशतपर्यटनपुण्यम् ।



मन्त्री ः क्व सा बन्धुरा कुट्टनी ?



(ततः प्रविशति भुजङ्गशतपरिवेष्टिता बन्धुरा ।)



बन्धुरा ः अहो अच्चरीअमच्चरीअं ! णणु रे भुजंग ! अणासधुणरब{इ}णो धूत्ताणं चक्कबट्टिणो समागमो बट्टदि, ता कधं तालजुअलझिल्लीमद्दणमिलिदाइं बसंतसमामुद्दिसिअ गीदाइं गाइदु बिलंबीअदि ? (उपसृत्य भुजङ्गाः सहर्षं)



महुमत्तमहुब्बदराअजुतो

कलकंठविलासिणिगाणरुतो ।

जुअचित्तबिआरणपंचशरो

तुह भोदु महु ब्बहुप्पीदिअरो ॥१४॥



(इति पुनः पुनर्नाहयति ।)



राजा (आकर्ण्य कर्णे स्वैरम्) ः हे कुमतिवर्मन्! किञ्चिदियं प्रार्थयते ।



कुमतिवर्मा ः निखिले जगति महापातकिनो भवन्त एव, तत्सर्वान्विहाय ते शिरसि भविष्यति वज्रपातः ।



राजा ः न ज्ञायते किमेवं भविष्यति, तदा किं विधेयं ?



मन्त्री ः दैन्यं प्रकटीकृत्य अत्रैव उपवासत्रयं विधेयमिति ।



राजा (आत्मगतम्) ः अलं भयेन ! प्रणम्य एनां प्रतारयामि । (प्रकाशम्) मातर्बन्धुरे ! अयमहं प्रणमामि ।



बन्धुरा ः मिअंकलेहा दे सुप्पसम्मा भोदु ।



राजा (सहर्षमात्मगतम्) ः निस्तीर्णोऽस्मि महापातकभयात्, न प्रार्थितमनया किञ्चित। (प्रकाशम्) क्व सा मृगाङ्कलेखा ?



(ततः प्रविशति विशेषालङ्कृतशरीरलतिका मृगाङ्कलेखा ।)



मृगाङ्कलेखा (सस्मितम्) ः अंब, को एषो ?



बन्धुरा ः पुत्ति, ण आणासि ? अणासिंधुभुमिस्सरो दे दंशनत्थी ।



मृगाङ्कलेखा (सस्मितम्) ः इदो अहिअं किं पुणं ?



राजा (नायिकामवलोक्य) ः अहो आश्चर्यमस्याः—



सञ्जातेन्दुपराभवं परिलसद्यालोलनेत्राञ्जनं

भ्रान्तभ्रूलतमैणनाभितिलकं श्रीखण्डपत्रालकम् ।

बन्धूकाधरसुन्दरं सुरमुनिव्यामोहिवाक्यामृतं

त्रैलोक्याद्भुतपङ्कजं वरतनोरास्यं न कस्य प्रियम् ॥१५॥



अपि च—

अस्या धामसरोवरं भुजविसे वक्तारविन्दे भ्रमन्

नेत्रभ्रूभ्रमरे सुयौवनजले कस्तूरिकापङ्किले ।

वक्षोजप्रतिकुम्भिकुम्भदलनक्रोधादुपेत्य द्रुतं

मग्नश्चित्तमतङ्गजः कथमसावुत्थाय निर्यास्यति ॥१६॥



(पुनर्बन्धुरामन्यमनस्कामवलोक्य) बन्धुरे ! कथमन्यहृदयासि ?



बन्धुरा ः देओ, मिअंकलेहां मम्महतंतमज्झाबणत्थं बीस्मभंडमुअज्झॉ आगमिस्सदि, एदेण अस्महिऽस्मि ।



राजा (सहर्षां) ः अस्माकं कुलपुरोहितः स एव ।



नेपथ्ये ः



दिनोपवासी तु निशामिषाशी

जटाधरः सन्कुलटाभिलाषी ।

अयं कषायाम्बरचारुदण्डः

शठाग्रणीः सर्पति विश्वभण्डः ॥१७॥



(ततः प्रविशति विश्वभण्डः कलहाङ्कुरेण छात्रेण अनुगम्यमानः ।)



विश्वभण्डः (परिक्रम्य समन्तादवलोक्य च) ः अहो अभिनवकुसुमकालो वर्तते । अपि च—



कुसुमशरसखो विनोदिबन्धुर्

विविधविलासकलापमानधामा ।

मदयति हृदयान्ययं जनानां

सुरभिरिवासवसञ्चयः सुगन्धिः ॥१८॥



(पुनः छात्रमवलोक्य पठति ।)



आकाशे प्रसरन्ति तालयुगलस्वानाः सझिल्लीरवाः

सर्वाशामुखरी ध्वनत्यविरतं मन्दं मृदङ्गध्वनिः ।

कर्पूरागुरुगन्धबन्धुरनिलो व्याप्नोति सर्वा दिशो

गेहे कस्य महोत्सवोऽद्य नियतं वत्स द्रुतं ज्ञायताम् ॥१९॥



(परिक्रम्य) कलहाङ्कुरः ः भावं, बंधुराए कुट्टिनीए णिलए महुस्सबो बट्टदि ।



विश्वभण्डः (सहर्षम्) ः वत्स, पूर्वसंवत्सरे भोजयितुं तया निमन्त्रिता वयं, तदयमवसरः । (इति परिक्रम्य बन्धुरायाः प्राङ्गणं प्रविष्टः ।)



बन्धुरा ः उअज्झॉ ! एदं भग्गासणं, उबबिसदु अज्जो ।



विश्वभण्डः (नाट्येन उपविश्य ससम्भ्रमम्) ः मातर्बन्धुरे, प्रणमामि ।



बन्धुरा ः पुत्त, माणसमुद्दसंतरणं भोदु ।



विश्वभण्डः (नायिकामवलोक्य) ः



मदनपयोनिधितरणं भवति तदा पीवरकुचकुम्भो मे ।

यद्यवलम्बितुमस्या लभ्यत एवैणनेत्रायाः ॥२०॥



नायिका सस्मितमवलोकयति ।



राजा (स्वगतम्) ः महामहोपध्यायो विश्वभण्डः । कुलटाकुलार्चिताया बन्धुराया लब्धाशीर्वादः पार्श्वतः समुपविष्टः शुभाशीर्वादं सङ्ग्रहीतुम् । (प्रकाशम्) भगवन्, प्रणमामि ।



विश्वभण्डः ः भो कलहाङ्कुर, द्रुतं देहि राज्ञे आशीर्वादम् ।



कलहाङ्कुरः (साट्टहासं शक्राशनमृक्षितं दूर्वाक्षतमादाय संस्कृतमाश्रित्य उच्चैः) ः नेत्रे पुष्पोदयो भवतु भवताम् । अपि च—



शत्रोर्वृद्धिर्भयो वृद्धिर्वृद्धिर्व्याधेरृणैनसाम् ।

दुर्गतेर्दुर्मतेर्वृद्धिः सन्तु ते सप्त वृद्धयः ॥२१॥



(इति पठित्वा राजशिरसि दूर्वाक्षतमर्पयति ।)



राजा ः कोऽयं दुष्टबटुः ?



विश्वभण्डः ः अयमविदितो भवता ?



निजवंशधूमकेतुर्भृशमघसेतुः प्रमादचयहेतुः ।

परवित्तहरणशूरः कुमतिः कलहङ्कुरः क्रूरः ॥२२॥



(पुनर्बन्धुरामवलोक्य) भो वत्स, कलहाङ्कुर !



प्रलम्बितपयोधरा क्षतरजा विकारास्पदं

सदा विगतहंसका तिमिरलुप्ततारारुचिः ।

तिरस्कृतनिशाकरा गतवया इयं बन्धुरा

सदा सपदि दृश्यतां जलधरागमश्रीरिव ॥२३॥



वत्स, वन्दनीयतरां बन्धुरामुपसृत्य नमस्कुरु ।



कलहाङ्कुरः (सहर्षोल्लासं परिक्रम्य बन्धुरायाश्चरणद्वयमध्यभागतो दण्डवत्प्रणम्य पुनरूर्ध्वजघनमालोक्य सहस्ततालमुच्चैर्विहस्य संस्कृतमाश्रित्य) ः भो महामहोपाध्याय ! आश्चर्यमस्या बन्धुराया अधोमुखे श्मश्रुश्रेणी । अपि च—



स्तनौ तुङ्गौ निपतितौ कामसङ्ग्राममर्दितौ ।

पुरस्तादवलोक्यास्या भगं शुष्कं भयादिव ॥२४॥



बन्धुरा (सस्मितं) ः णट्टो बटुओ, सत्थकं खलहांकुराहिधाणो इमस्स ।



विश्वभण्डः (नायिकामवलोक्य) ः अहो तरुण्या भावप्रकर्षः ।



स्वैरं सस्मितमीक्षते क्षणमलं व्याजृम्भते वेपते

रोमाञ्चं तनुते मुहुः स्तनतटे व्यालम्बते नाम्बरम् ।

आलिङ्गत्यपरां तनोति चिकुरं प्रत्युत्तरं याचते

केयं कामकलाविलासवसतिर्लोलेक्षणा भाविनी ॥२५॥



अपि च—

खेलत्खञ्जननेत्रया परिलसत्स्वर्णारविन्दास्यया

पीनोत्तुङ्गनिरन्तरस्तनभरव्यालोलसन्मध्यया ।

स्फीतस्फीतनितम्बया क्षणमपि व्यालोकितश्चानया

किं न स्याद्वशिनां वरः स्मरहरः स्मारैः शरैर्जर्जरः ॥२६॥



बन्धुरा ः उअज्झॉ ! एषा मिअंकलेहा मे पुत्ती मम्महतंतं पठिदुं सुसज्जिदा बट्टदि ।



विश्वभण्डः (विहस्य) ः अस्माकमध्यापनशून्यं मन्दिरमेव वर्तते ।



मृगाङ्कलेखा ः अंब ! एसो बुड्ढसाद्दुलो बिअ गलिदणखदसणो जऽजीणपंजरो अदिहदब्बीडो अहणिसं मं बिडंबेदि ।



कलहाङ्कुरः (सक्रोधं) ः आः पामरि ! गणिए ! परपुत्तबित्तहारिणि ! अम्हाणमुअज्झाअं दिट्ठा ण कुरु कुब्बबस{इ}णं, जस्स णिहुअणाणुरत्ता बम्हणी णत्तंदिबं बिअड्ढाणां ठाणे बंधणिबहं सिक्खांती अज्जबि भम{इ} अ{इ}सिणेहेण उअज्झाअपुरदो बैहब्बमंडणं कदुअ णिच्चमणुमरणत्थं सुसज्जिदा भोदि तं बुड्ढं जप्पेसि ? अबिअ, अज्जबि उअज्झॉ लज्जाउलो बसणं पलिहलिअ जणणंके साणं कुण{इ} । एणं हदब्बीडं जप्पेसि ?



(इति क्रोधं नाटयति ।)



मृगाङ्कलेखा (विहस्य) ः धणा सा बह्मणी, सिस्सो बि धणो, तहा उअज्झॉ ।



बन्धुरा ः पुत्ति ! एदं ण भणिदब्बं मंददमम् । उअज्झाअं ण आणासि, बुड्ढोबि माणकमलपऽसो दिणणाहो अज्ज बीसभंडो धुत्ताणमुअज्झॉ ।



विश्वभण्डः (आकर्ण्य आत्मगतम्) ः अहो आश्चर्यम् ।



प्राप्ता प्रस्फुटकाशपुष्पपदवी केशैस्तथैव भ्रुवा

सम्यग्लोचनपक्ष्मणा च जरसा जीर्णा च दन्तावली ।

शुष्कं मन्मथमन्दिरं निपतितौ शुष्कातिशुष्कौ स्तनौ

एतस्याः सुतरां तथापि वचने जागर्ति पुष्पायुधः ॥२७॥



भवतु, एषापि क्व यास्यति ? (प्रकाशम्) बन्धुरे, जरातुरा वेपमाना दृश्यसे ।



बन्धुरा ः सच्चं, पूब्बाणुरत्तसिणेहाणं बिअड्ढाणं गुणं सुस्मरंती अणंगज्वराउला क्खु अहम् ।



विश्वभण्डः (विहस्य) ः भो महाराज ! मदनज्वरातुरा बन्धुरा ।



राजा ः तत्कथं नाहूयते आतुरान्तकसुतो महावैद्यो व्याधिसिन्धुः ?



विश्वभण्डः ः अपि न ज्ञायते आतुरान्तकसुतोऽसौ ? किं चास्य गुणा न ज्ञायन्ते ?



राजा ः भवतापि न विदितं तस्य उपचारवचनं ?



नेत्रे तप्ता शलाका जठरगुरुगदे श्लीपदं छित्तिरङ्घ्रेर्

अश्मर्यां नासिकायां वडिशमतिशितं तप्ततैलं च शूले ।

हृद्रोगे यन्त्रदारुद्वयनिविडतरं बन्धनं मुष्कदेशेऽप्य्

एतै रम्योपचारैर्नयति पितृवनं रोगिणं कं न चाशु ॥२८॥



अपि च—

कासे धूमस्तुषाणां बलवति मरुति स्वेदभेदोपवासा

वह्नेर्मान्द्ये च पिष्टं सपिशितमनिशं वारिपानं कफार्ता ।

पित्तार्तावारनालं तिर्कटुरपि जलद्रोणिका सन्निपाते

किं ब्रूमो व्याधिसिन्धोर्गुणमिह सुतरामेकवक्त्रेण सम्यक॥२९॥



नेपथ्ये ः



पानीयस्थूलपादे कथमपि धरया धारिते साङ्कुरौघे

हस्तन्यस्ताञ्चलाग्रप्रचलितपवनैर्वारयन्मक्षिकालीम् ।

कासात्कण्ठस्वानोघैः सपदि मुखरयन्दिङ्मुखं व्योमवीथीम्

अप्येष व्याधिसिन्धुः प्रविशति सरुजामन्तको राजवैद्यः ॥३०॥



व्याधिसिन्धुः (प्रविश्य शनैः परिक्रम्य सगर्वम्) ः



वैद्योऽहं व्याधिवर्गाणां

आश्रयोऽप्ययशोनिधिः ।

मया चिकित्सितः सद्ये

मार्कण्डेयो न जीवति ॥३१॥



अपि च—

सर्वौषधानि तिष्ठन्तु

चिकित्सापि च तिष्ठतु ।

मम दर्शनतो रोगी

किल प्राणैर्विमुच्यते ॥३२॥



व्याधिसिन्धुः (उपसृत्य) ः भो भो महामहोपाध्याय ! अयमहं नमस्करोमि ।



विश्वभण्डः ः कलहाङ्कुर ! देहि भिषजे शुभाशीर्वादम् ।



कलहाङ्कुरः (हस्तमुद्यम्य उच्चैः) ः



स्वल्पायुर्भव साम्प्रतं चिररिपुर्मा जीव दण्डद्वयं

वक्षस्ते खरकण्टको निविशतां भोगी गले चुम्बतु ।

अन्येषामपराधतस्तव शिरो राज्ञा च संयम्यतां

हाभक्तो भव सर्वदा तव गृहे वह्निः सदा नृत्यतु ॥३३॥



व्याधिसिन्धुः ः अरे पामर बटो ! मामवक्षिपसि ?



विश्वभण्डः (विहस्य) ः भो व्याधिसिन्धो, तव पितुः आतुरान्तकस्य अन्तकालयप्राप्तस्य कुशलं ?



व्याधिसिन्धुः ः कुतः कुशलं भवद्दर्शनं विना ? (नायिकामवलोक्य)



कस्य न लुब्धं हृदयं काञ्चनरुचिना कुचद्वयेनास्याः ।

आलोक्य हेमकुम्भौ न भवति भुवि कस्य वा लोभः ॥३४॥



विश्वभण्डः ः भो महावैद्य ! कञ्चित्चिकित्साप्रश्नो मां मुखरयति ।



व्याधिसिन्धुः (सगर्वम्) ः



पिण्डाय तण्डुलतिलप्रचयं निधाय

पाणौ खनित्रमपि चारुचितार्थमेव ।

वैद्योऽस्मि रोगिजनबान्धवसम्प्रदायैः

प्रष्टव्य एव हृदयेषु विमुच्य मोहात॥३५॥



विश्वभण्डः (विहस्य) ः महावैद्योऽसि । (पुनः सहर्षं) महावैद्य, प्रचुरतशृङ्गाररसप्रागल्भ्यात्श्लेष्मातुरा बन्धुरा । तत्क्रियतामस्या उपचारः ।



व्याधिसिन्धुः ः सुतप्तकटुतैलेन कथमस्या गुदे नस्यं न दीयते ? तदलं विलम्बेन ।



बन्धुरा (विहस्य आत्मगतम्) ः एसो बुड्ढिरहिदो वेज्जो । (प्रकाशम्) भावं, भग्गेण पुच्छिदब्बो महावेज्जो ।



विश्वभण्डः (आकाशमवलोक्य) ः आः, सहस्रावधानेन मया विस्मृतः प्रश्नः । (विहस्य) वत्स कलहाङ्कुर, स्मारय वैद्यप्रश्नम् ।



कलहाङ्कुरः (प्रस्फुटम्) ः महावेज्ज ! मिअंकलेहाए प{उ}रचंदणकुंकुमकत्थुरिआपरिलेबणेण गात्तकंडुअणं समुपपण्णम् । ता एत्थ किं कादब्बं ता भण ।



बन्धुरा (स्मितं कृत्वा आत्मगतम्) ः जधा उअज्झॉ सिरस्तो बि तधा जुत्तं भस्सपुंजे सारमेआबट्ठाणम् ।



व्याधिसिन्धुः ः



वारिपर्णीचयैः साकं घृष्ट्वा वृश्चिकमङ्गतः ।

दातव्यो वानरीरेणुः सद्यः कण्डूहरो हि सः ॥३६॥



बन्धुरा ः सुट्ठु ओसहम् ।



विश्वभण्डः ः भो शिष्य ! भवतापि विस्मृतम् ।



कलहाङ्कुरः (स्मृतिमभिनीय) ः हुं स्मरिदम् । महावेज्ज, सुरदसमरबिमद्दणादो मुंडपीडातुरा बंधुरा, ता एत्थ ज्जेव किं करीअदु ?



बन्धुरा (सस्मितं स्वयमुपसृत्य) ः महावेज्ज, जाणिदं दे विज्जत्तणम् । तहाबि कहणिग्गहत्थमोसहं भण ।



व्याधिसिन्धुः (क्षणं विचिन्त्य) ः ही ही कथमेव न निगद्यते ? पुरा राज्ञो मरुत्प्रागल्भ्यात्सिंहासने उपविष्टस्य श्लेष्मा जातः, तदा अस्मत्पित्रा चरकसुश्रुतवाग्भटनागार्जुनतत्त्वविदा आतुरान्तकेन नृपतेर्लोचनद्वयं क्षारचूर्णेन निर्मार्ज्य जलौकाशतं प्रदाय श्लेष्मा अपक्षयितः ।



बन्धुरा ः एत्थ ज्जेव किं कादब्बं ?



व्याधिसिन्धुः ः अल्पोपचारसाध्ये अलं गुरूपचारेण ।



वरटो भृङ्गरोलश्च जलौका वाथ वृश्चिकः ।

घ्राणे नेत्रे च दातव्याः सद्यः श्लेष्मविनाशिनः ॥३७॥



बन्धुरा (विहस्य) ः सच्चमादुरांतकपुत्तो तुमम् ।



(नेपथ्ये कलकलः ।)



राजा (आकाशे कर्णं दत्त्वा आकर्ण्य च प्रकाशम्) ः अये, प्रतीहार ! ज्ञायतामेतत्को मम दर्शनार्थी । तं प्रवेशय ।



(प्रविश्य) प्रतीहारः ः जं देओ आणबेदि । (निष्क्रम्य सम्यगवलोक्य पुनः प्रविष्टः) देअ रत्तकल्लोलणामहेओ णाबिदो एक्केण पोरजणेण रत्तकलेबरेण अंचलगहीदो बट्टदि ।



राजा ः प्रवेशय ।



प्रतीहारी (निष्क्रम्य पुनः प्रविश्य च तथा कृत्वा) ः देअ, एस रत्तकल्लोलो णाबिदो । (इति निष्क्रान्तः ।)



(ततः प्रविशति रक्तलिप्ताङ्गेन पौरजनेन अञ्चलगृहीतो रक्तकल्लोलः ।)



(परिक्रम्य) रक्तकल्लोलः (संस्कृतमाश्रित्य पठति ।)



मयि क्षुरं गृह्णाति मानुषाणां

भवेक्षणाशा तनुतामपैति ।

स्ववृत्तिनिर्वाहपरे च रक्त

चयोर्मिमालाकुलिता तनुः स्यात॥३८॥



अपि च—

आर्तनादमधिकं प्रकुर्वतां

हस्तपादगलबन्धपीडनात।

यं छिनद्मि नखरं नृणामहं

स प्ररोहति पुनर्न जन्मना ॥३९॥



(सभास्थानमवलोक्य दर्पणमर्पयति ।)



राजा ः बन्धुरे ! आदौ मुकुरं गृह्णातु भवती ।



बन्धुरा (गृहीत्वा अवलोक्य च) ः भावं, तिमिराउला म्हि, दप्पणे ण कधं पि मुहाकिदिं पेच्छम्हि । ता दप्पणं गेह्णदु अज्जो ।



राजा ः भो व्याधिसिन्धो, भवदधिष्ठानेन तिमिराकुला कुट्टिनी ?



व्याधिसिन्धुः ः कथमग्निवर्णशलाका स्थिरहस्तेन अस्या लोचनतारकामध्ये न दीयते ? तर्हि चक्षुषोरभावात्कुतस्तिमिरता ?



मृगाङ्कलेखा (विहस्य) ः पढमदो वेज्जस्तु लोअणे परीक्खीअदु ।



व्याधिसिन्धुः ः अलमिहावस्थानेन । गणिकापि मामुपहसति । (इति निष्क्रान्तः ।)



विश्वभण्डः (मुकुरं गृहीत्वा अवलोक्य च ससम्भ्रमम्) ः अहो, वार्धक्यं जातम् ।



शुक्लत्वं जरसा कचेषु दशनाः शीर्णा विशीर्णा तनुस्

तैमिर्यं नयने श्रुतौ न च वचोलब्धिः श्लथत्वं पले ।

अस्माकं तु कथं तथापि विलसद्वाराङ्गनालिङ्गन

व्यामोहाय मनः सदैव वलते चित्रं चरित्रं विधेः ॥४०॥



राजा ः अरे नापित ! ब्रूहि स्वाभिमतम् ।



रक्तकल्लोलःः देअ, एदेण दाब पीडाकादरेण सममम्हाणं कलहो बट्टदि ।



राजा ः मन्त्रिन्! विचार्यतामनयोर्न्यायः ।



मन्त्री ः अरे नापित, निगद्यतां प्रथमतः कस्य गोचरः ।



रक्तकल्लोलःः पढममम्हाणम् ।



पौरजनः ः ममाङ्गे शोणितप्रवाहः प्रथमतो गोचरस्तव ?



मन्त्री ः अरे नापित ! कथं ते गोचरः ?



रक्तकल्लोलः (आत्मगतम्) ः धणो मंतिअरो णरराअजोग्गो । (प्रकाशम्) भावं ! एदम ज्जेब णारजणस्स णहरमूलाकस्सणात्थं लोअणमज्झिणिहिदं बडिसं भग्गं, एदेण कारणेण ।



मन्त्री ः भद्रमुक्तमनेन । अरे पौर, बडिशमूल्यं दातुमर्हसि ।



बन्धुरा (सस्मितम्) ः धण्ण मंतिअरो णरब{इ}जोग्गो ।



(प्रविश्य) प्रतीहारः ः भावं ! मिथाणबणामहेयो बम्हणो अज्जं पेक्खिदुमिच्छदि ।



विश्वभण्डः ः प्रवेशय ।



(प्रतीहारी तथा कृत्वा निष्क्रान्तः । ततः प्रविशति मिथ्यार्णवः ।)



मिथ्यार्णवः (समन्तादवलोक्य) ः भो महामहोपध्याय ! अस्मत्प्रतिवासिजामातृप्राङ्गणे कश्चित्ब्राह्मणश्चतुर्वेदाध्यायी ब्रह्मचर्यनिपुणः सम्वत्सरस्नायी मक्षिकापादाहतिव्रणितदेहो मृतः । तेन ब्रह्मवधेन व्याकुलीभूता वयमितस्ततो वेश्याप्राङ्गणे स्मार्तपण्डितमन्विष्यन्तो भवदन्तिकमागताः स्मः । तदत्र कानि प्रायश्चित्तानि ?



विश्वभण्डः (स्मृतिमभिनीय स्वनासापुटेऽङ्गुलं प्रदाय परमार्थतो निरूप्याह) ः यदि स्वरूपं ब्राह्मणो मृतस्तदा तद्वनितायाः तत्सुतस्य वा मुखे गोमयजलं वह्निवर्णं कृत्वा प्रदीयताम् । तेन उभयोर्दिव्या गतिः ।



मिथ्यार्णवः (कर्णे स्वैरम्) ः मक्षिकापादाघातेन न मृतः, किन्तु रजक्यां रममाणः सर्वैः पौरजनैर्लोष्ट्रपातैर्हतः ।



विश्वभण्डः ः तदा सर्वे निस्तीर्णाः । निर्मज्जनं कृत्वा नीयतां तेन पापेन रजकी विलिप्ता ।



मृगाङ्कलेखा ः धणं पंडिदत्तम् ।



मिथ्यार्णवः (नायिकामवलोक्य) ः



केनाराधि सरोरुहैः सुरनदीतीरे मृडानीश्वरः

केनाकारि च शम्बरारिचरणे भक्तिर्नितान्तं सदा ।

केनाङ्गं सुरसिन्धुसिन्धुमिलने व्यामोचि निर्मोहितः

यस्यैषाङ्ग्कमलङ्करिष्यति जगद्व्यामोहिमूर्तिः क्षणम् ॥४१॥



(पुनः सर्वानवलोक्य आत्मगतम्) वाराङ्गनालिण्गनाय मम समागमः । किं चात्रैव धूर्तानां मेलकम् । न हि जलौकसामङ्गे जलौकानां गतिः । तदलमिहावस्थानेन । (इति निष्क्रान्तः ।)



राजा ः अधुनापि कथं नायातः साधुहिंसको दण्डपालः ?



(ततः प्रविशति) साधुहिंसकः (किंचित्मुदमभिनीय) ः असिहत्तमोषएहिं ज्जेव सालं णारं व्याउलीभूदं, हग्गे परमाणंदिदो गणासंदंसणत्थमाअदो म्हि ।



राजा (सभयं चिन्तामभिनीय) ः मन्त्रिन्, चोरेभ्यो महती भीतिः । किमिदानीं करणीयं ?



मन्त्री ः देव ! सैन्यं सुसज्जीकृत्य प्रथमतो मम रक्षणं विधेयम् । ततो देव्यास्ततः प्रासादस्य च ।



राजा (सकष्टं) ः



रात्रौ तारकनायकेक्षणसुखान्यूर्ध्वं पिधानं विना

नित्यं जर्जरभित्तिपातभयतो देव्या समं जागरः ।

यस्मिन्भेकरवागतोरगभयात्पाणौ सदैवौषधं

प्रासादः खलु तादृशः प्रथमतः संरक्ष्यतां चौरतः ॥४२॥



हन्त, न जाने देव्याः कीदृशी गतिर्भविष्यति ।



बन्धुरा ः अज्ज मन्तिअर ! किरिसी सा देई जं चिंतान्देओ बिसीददि ?



मन्त्री ः तद्गुणवर्णने अनन्त इव कः सहस्रमुखः—



दर्शेन्दुतुल्यवदनाञ्जनपुञ्जगौरी

मार्जारचारुनयनाघटपीनमध्या ।

प्रोत्तुङ्गपीनकुचचुम्बितनाभिदेशा

त्रैलोक्यमोहवसतिः खलु कामिनी सा ॥४३॥



बन्धुरा ः भद्द, महीबालो बिअड्ढाणमग्गगस्सो, अबिअ तुमं क{इ}चूडामणी ।



मन्त्री ः देव, चौरभीतिर्महती, पतितः सङ्ग्रामसमयः तत्कथं नाहूयते रणजम्बूकः सेनापतिः ?



(प्रविश्य) रणजम्बुकः (परिक्रम्य सगर्वं) ः देअ, सुणीअदु अम्हाणं वीरत्तणम् ।



राजा ः कथय ।



रणजम्बुकः ः देअ ! अज्ज मए रत्तपुष्परसं पिअंती अबलोइदा सममस्तं धारिअ थुलचम्मरज्जुगृहिमाअट्ठिदा । (ततः सत्वरमङ्के तनुत्रं निवेश्य क्षत्रियचतुष्टयेन सममस्त्रं धृत्वा स्थूलचर्मरज्जुभिः आकृष्टा ।)



राजा (सहर्षं) ः ततः ?



रणजम्बुकः ः तदो तीक्खखग्गप्पहारेण चम्मकोमत्तणं णीदा ।



राजा ः तत्र कः सन्देहः ? नागायुतबलोऽसि ।



मन्त्री ः भोः सेनापते ! पतितः सङ्ग्रामसमयः, तव साहसः कीदृशः ?



रणजम्बुकः (प्रस्फुटं संस्कृतमाश्रित्य) ः



सद्यो दत्तमलक्तकं पदयुगे दृष्ट्वाङ्गनाया रतौ

रक्तभ्रान्तिवशाद्भयेन नितरां ग्लानेन्द्रियो मेदिनीम् ।

पश्यन्दर्शनिशातमिस्रनिकरच्छन्नामिवाशां तथा

मूर्च्छेयं भुवि का कथा समरतो रक्तस्य सक्तद्विषाम् ॥४४॥



(मृगाङ्कलेखा उच्चैर्हसति ।)



रणजम्बुकः (सक्रोधम्) ः आः पामरि गणिके ! ममुअहससि । ता कुण मए समं समलम् ।



(प्रविश्य) प्रतीहारः (संस्कृतमाश्रित्य) ः देव, महायात्रिको नाम सांवत्सरिको द्वारि वर्तते ।



राजा ः प्रवेशय ।



प्रतीहारस्तथा कृत्वा निष्क्रान्तः । प्रविश्य महायान्त्रिकः पञ्जिकां प्रसार्य दक्षिणाभिमुखः पठति ः



भवे भवतु भास्करः सुरगुरुस्तथा रन्ध्रगः

खरांशुतनयोऽष्टमः सपदि मेदनीनन्दनः ।

दिनेशगृहसङ्गतः स खलु सैंहिकेयो बली

फलं किमपरैः पुनः शशिकवीन्दुजातैर्ग्रहैः ॥४५॥



मन्त्री ः श्रुतः शुभाशीर्वादः । सम्प्रति सङ्ग्रामार्थी देवः । तत्क्रियतां महायात्रायाः क्षणः ।



महायान्त्रिकः ः पूर्णिमासंयुक्तशनैश्चरवासरे श्रवणानक्षत्रे वृश्चिकलग्ने प्रातः समये देवस्य महायात्रा भविष्यति ।



कल्लोलः ः ता एत्थ मरणं जाअदि ।



महायान्त्रिकः ः प्रजानामापदं नीत्वा यातु नाम ।



विश्वभण्डः (पूर्वं पश्चिमां दिशं चावलोक्य) ः



भानुबिम्बमिदमस्तगामि च

प्रोद्यतं कुमुदबन्धुमण्डलम् ।

दृश्यते रतिपतेः प्रवासिनां

क्रोधरक्तमिव लोचनद्वयम् ॥४६॥



(नायिकामवलोक्य सकामम्) वत्स कलहाङ्कुर ! प्रवृत्तः सन्ध्यासमयः । तदस्याः कर्णे स्वैरं भण यथा त्वया सार्धं निभृतमस्माकं सन्ध्या निर्वहति ।



कलहाङ्कुरः (आकर्ण्यात्मगतं संस्कृतमाश्रित्य) ः दुष्टोऽयमुपाध्यायः तरुणीं रन्तुकामः । अपि च—



किं मे सद्गुरुसेवनैः प्रतिदिनं किं व्योमधामार्चनैः

किं स्यादध्ययनेन वा सुरपुरप्राप्त्याथवा किं फलम् ।

एतस्याः कुचकुम्भनिर्भरपरीरम्भप्रभावोद्भव

स्वेदाम्भोभिरनङ्गवह्निरधुना निर्वापितो नो यदि ॥४७॥



भवतु, तदलं विलम्बेन, कथमेषा निर्भरमालिङ्ग्य न चुम्ब्यते ? (उपसृत्य प्रकाशम्) मिअंकलेहे ! किंपि जप्पिदुमिच्छामि ।



मृगाङ्कलेखा ः ज{इ} जुत्तं, ता कधं ण भणामि ?



कलहाङ्कुरः (संस्कृतमाश्रित्य) ः



तारुण्यं दिवसानि पञ्च दश वा पीनस्तनोत्तम्भनं

नो जातं पुनरित्यहो विधुमुखि प्राणास्तु न स्थायिनः ।

ज्ञात्वैवं समुपेक्ष्यतेऽभ्युपगतो यद्वामदृष्ट्या युवा

न स्थैर्यं कुचयोर्हृदि स्थिरतरं जागर्ति शल्यं हि तत॥४८॥



(मृगाङ्कलेखा किञ्चित्स्मयति ।)



कलहाङ्कुरः ः मिअंकलेहे ! किंपि रहस्सं जप्पेमि, सुणादु भोदी । (इति श्रुतिमूले मिलित्वा निर्भरमालिङ्ग्य उच्चैश्चुचुम्ब । संस्कृतमाश्रित्य)



स्वादितं सुदशनच्छदसीधु

नामरैर्विधुरबुद्धिभिरस्याः ।

यद्विधुन्तुदमुखादवशिष्टः

पीयते प्रमुदितैर्हरिणाङ्कः ॥४९॥



विश्वभण्डः (सक्रोधम्) ः अरे पामर बटो ! मत्काङ्क्षितां नायिकामालिङ्गसि चुम्बसि च । अतः प्रायश्चित्ती त्वम् ।



कलहाङ्कुरः ः अहं ण, तुमम् । जदो सिस्सालिंगिदां णाइआं मक्कांखिदां जप्पेसि ।



विश्वभण्डः ः यस्याङ्गस्य योगात्गजो हस्तीत्युच्यते, तदभिधानमङ्गं तव छेद्यं भवति, येन गुरुवाञ्छिता नायिका स्पृष्टा ।



कलहाङ्कुरः ः अंगणाजहणरज्जणणामहेअमंगं तुह विच्छेज्जं भोदि, जेण सिस्सपरिचुंबिदां णाइआं स्वबाञ्छिदां जप्पेसि ।



विश्वभण्डः ः अधरो यस्याच्छादनं तस्योत्पाटनं युक्तं, येन अस्या अधरः पीडितः ।



कलहाङ्कुरः ः लिगि प्पेरणेति धातुणोरच्पच्चएण जं रूअं सिज्झं भोदि तुह तस्स उप्पाटणं जोग्गं, जेण सिस्सचुंबिदां णाइआं पेच्छसि । (इति अन्योन्यं कलहं कुर्वाणौ नृत्यतः । सर्वे हसन्ति ।)



नेपथ्ये वैतालिकः ः शुभसन्ध्यासमयोऽस्तु दिवसस्य ।



गाढं प्रौढाङ्गनाभिः सुरतरतमनःसम्मदोत्सारिताक्षं

मुग्धाभिस्त्रस्तनेत्रं रतिसमरभयं चित्नयन्तीभिरेवम् ।

पान्थानामङ्गनाभिः ससलिलनयनं शून्यचित्ताभिरुच्चैः

कष्टं दृष्टोऽस्तशैलं भृशमसजदयं मण्डलश्चण्डरश्मेः ॥५०॥



अपि च—

गतवति दिननाथे आश्चिमक्ष्माधरान्तं

शिशिरकरमयूखैर्निर्भरं दह्यमाना ।

परिहृतमिलितालिः पान्थकान्तेव दीना

सपदि कमलिनीयं हास्यहीना बभूव ॥५१॥



द्वितीयो वन्दी ः अपि च—



क्वैतत्मार्तण्डबिम्बं सरसि सरसिजश्रेणिहास्यं क्व यातं

क्वैते याता रथाङ्गाः सपदि गतह्रियः क्व प्रविष्टा मरालाः ।

सन्ध्यारागारुणाङ्गः कुपित इव पतिः प्रोद्यतोऽयं हिमांशुर्

मन्ये हर्षाद्वितीयं हसति कुमुदिनी जाग्रतीवालिनादैः ॥५२॥



अपि च—

स्वर्धांआमृतपानचारुचषकं किं कामदेवाङ्गना

क्रीडाकन्धुक एष किं सुरनदीहिन्ण्डीरपिण्डः किमु ।

किं छत्रं स्मरभूपतेः किमु यशःपुञ्जं पुरस्तादिदं

चेतःसंशयकारकं समुदितं शीतद्युतेर्मण्डलम् ॥५३॥



मन्त्री ः प्रवृत्तः सन्ध्याकालः तत्कथं नित्यक्रियायै न गम्यते ?



राजा ः किं तेन ? चौरचक्रभयात्चिन्ताकुलोऽस्मि । भवतु, तथापि यास्यामि । क्षणं विरम, दृश्यतामनयोर्गुरुशिष्ययोर्विरोधः ।



(विश्वभण्डो दण्डहस्तः सामर्षं धावति । कलहाङ्कुर उच्चैः शीत्कृत्य सर्वाङ्गं पुलकयति । ततोऽन्योन्यं नायिकाञ्चलं गृहीत्वा ममेयमिति उच्चार्य कलहायमानौ नृत्यतः ।)



बन्धुरा (पुरः परिक्रम्य) ः अज्ज भावं ! चिट्ठदु अज्ज कलहो । समीअबट्टिणी राणी बट्टदि । पत्तुसहोमात्थं माणांधमिस्सो आगमिस्सदि, सो क्खु जमादिसदि तं कादब्बम् ।



उभौ ः तथास्तु ।



इति हास्यार्णवे प्रहसने सभानिर्णयो नाम

प्रथमोऽङ्कः

॥१॥







\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*







.



(२)

***द्वितीयोऽङ्कः***







(ततः प्रातः प्रविशति विश्वभण्डः शिष्यश्च ।)



विश्वभण्डः (प्राचीमवलोक्य) ः अहो ! दिगङ्गनाशिरःसिन्दूरशोभेव दिनकरकिरणावली दृश्यते । (परिक्रम्य पुरो वापीमवलोक्य च)



अन्यत्र वञ्चितनिशं परिलोहिताङ्गम्

अन्याङ्गनागतमिवागतमुष्णरश्मिम् ।

प्रातर्निरीक्ष्य कुपितेव हि पद्मिनीयम्

उत्फुल्लहल्लकसुलोहितलोचनाभूत॥१॥



अपि च—

नारीणां मृगनाभिकुङ्कुमरसप्रक्षालनश्यामलान्

सम्भोगश्रमशीलकरान्परिहरन्नाकम्पयन्कुन्तलान।

पुष्पामोदमनोरमान्विगलितानम्भोजगन्धं वहन्

प्रातस्त्यः पवनो वहत्ययमतिस्वान्तप्रमोदप्रदः ॥२॥



(उभौ परिक्रम्य बन्धुरायाः प्राङ्गणमुपसृत्य प्रविष्टौ युगपत।) क्व सा बन्धुरा नायिका च ?



(ततः प्रविशति बन्धुरा नायिका च ।)



विश्वभण्डः (मृगाङ्कलेखामवलोक्य) ः



अस्याः शरच्छशधरप्रतिमाननायाः

किञ्चित्कटाक्षमिलितायदि नैव दृष्टिः ।

तत्केन लक्ष्यत इदं किल कर्णलग्नम्

इन्दीवरं मृदुलमञ्जनपत्ररम्यम् ॥३॥



अपि च—

निद्रया परिघूर्णनशीला

वलदूर्ध्वतारका लोलाः ।

अस्या नयननिपाताः

दुःसहनीया हरस्यापि ॥४॥



कलहाङ्कुरः ः बंधुरे ! दाणिं पि णाआदो माणांधमिस्सो ?



नेपथ्येः

वेश्याङ्गरागरसलोहितयज्ञसूत्रः

शक्राशनाशनविलोहिततारनेत्रः ।

आभालपूर्णतिलको हृतधर्मकृच्छ्रः

संसर्पति स्वयमयं मदनान्धमिश्रः ॥५॥



(ततः प्रविशति शिष्येण कुलालनामधेयेन अनुगम्यमानो मदनान्धमिश्रः ।)



मदनान्धमिश्रः (समन्तादवलोक्य) ः अहो, भ्रमद्भ्रमरावलीवलयितरसालबकुलः
कोकिलकलध्वनिजनितविषादविरहिणीजनपीवरनिःश्वासानिलः कुसुमकालो वर्तते । अपि च—



कावेरीनीरखेलद्युवतिहतिभवच्छीकरासङ्गशीतः

श्रीखण्डामादवाही प्रमुदितमदनप्राणविश्रामधामा ।

किञ्चिद्व्याधूतचूतद्रुममुकुलकुलः पुष्पवत्या लताया

भीतः स्पर्शादिवायं प्रसरति पवनो दक्षिणो मन्दमन्दम् ॥६॥



(आत्मगतम्) कथं मया अस्मिन्मधौ गणिकां विना जीवनीयं ? (प्रकाशम्) वत्स कुलाल ! पश्य मध्याह्नः संवृत्तः ।



मार्तण्डश्चण्डनतापैः प्रतपति वसुधां पत्रिणः कुञ्जसंस्थाः

प्रोत्फुल्लाम्भोजराजीतलशरणगता निश्चला राजहंसाः ।

पान्थाः श्रान्ताश्च कान्ताचिरविरहशिखिज्वालया प्लुष्टचित्ताः

स्थाणुच्छायासु लीनाः क्षितिलिखनपराः सन्ततं निःश्वसन्ति ॥७॥



वत्स, कस्याश्रमे भोजनसिद्धिरस्तु ?



कुलालः ः अज्ज, अत्थि दाब एत्थ ज्जेव णारे बंधुरा णाम कुट्टिणी, सा क्खु अदिधीणं परिचज्जं करेदि त्ति सुणीअदि, ता अज्ज तत्त ज्जेव भोअणसिज्झि ।



मदनान्धमिश्रः ः कुलीना सा ?



कुलालः ः एत्थ को सण्णहो ? चंडालो बि अस्स घरे पाणीअं ण पीअदि ।



मदनान्धमिश्रः (सोत्साहम्) ः वत्स, तदुपसर्पावः । (इत्युभौ परिक्रम्य बन्धुरायाः प्राङ्गणमुपसृत्य उपविष्टौ ।



बन्धुरा ः अज्ज, एदं भद्दासणमुअबिसदु मिस्सो ।



मदनान्धमिश्रः (नाट्येन उपविश्य सर्वानवलोक्य च आत्मगतम्) अहो, आश्चर्यं पुरतो नायिकारत्नं ?



सायं चन्द्रकलायुतोदयगिरिस्पर्धा दधानौ स्तनौ

शैलोत्तुङ्गतरौ नखाङ्करुचिरौ शोणाम्बराभ्यन्तरे ।

अस्याः कं न विलोकनोत्कमकरोत्तीक्ष्णः कटाक्षः क्षणं

भृङ्गाकृष्टगरिष्ठकेतकदलभ्रान्तिं वहनप्ययम् ॥८॥



अपि च—

उत्तुङ्गस्तनशैलदुस्तरमुरो निम्नाति नाभिस्थली

भीमं देहवनं स्फुरद्भुजलतं लोमालिजालाकुलम् ।

व्याधः पञ्चशरः किरत्यतितरांस्तीक्ष्णान्कटाक्षाशुगान्

तन्मे ब्रूहि मनःकुरङ्ग शरणं कं साम्प्रतं यास्यति ॥९॥



(पुनः सविमर्षम्) कथमेतौ कितवौ वञ्चनीयौ ? भवतु तावदात्मनो वैष्णवत्वं प्रकटीकृत्य वञ्चयामि । (प्रकाशम्)



जिह्वेऽनिशं हरिरिति स्मर लोचन त्वं

व्याप्तं विलोकय जगद्धरिणा समस्तम् ।

आकर्णय श्रवण कीर्तिकथा मुरारेर्

नारायणं शरणमाश्रय चित्त नूनम् ॥१०॥



(पुनरात्मगतम्) ः आः, जातं हरिस्मरणेन महापातकं, किं करिष्यामि प्रायश्चित्तमात्मनः ?



विश्वभण्डः (आकर्ण्यात्मगतम्) ः धूर्तोऽयं मिश्रः कैतवं प्रकटयति । भवतु, अहमपि किञ्चित्प्रकटयामि । (प्रकाशम्)



त्रैलोक्यमौलिमुकुटाञ्चितनीलरत्नं

पद्मालयावदनतामरसद्विरेफम् ।

दैत्याङ्गनानायनतोयनिपातधूमं

कृष्णं सदैव मनसा परिचिन्तयामि ॥११॥



मदनान्धमिश्रः (सरोषम्) ः वत्स कुलाल ! पठ वैष्णवधर्मम् ।



कुलालः ः अज्ज ! जमाणबेदि । (इति संस्कृतमाश्रित्य पठति ।)



आयुः क्षीणमिदं परं कलियुगे दैवात्ततः पामरैः

लोकैरप्युपवासकष्टविधिना व्यर्थं वपुः क्षीयते ।

ज्ञात्वैवं सुधियो विहाय विविधक्लेशव्रतं निष्फलं

नानाभोगविलासिनीरसयुतं धर्मं भजन्ते द्रुतम् ॥१२॥



विश्वभण्डः (सक्रोधम्) ः वत्स कलहाङ्कुर ! पठ वैष्णवधर्मम् ।



कलहाङ्कुरः (संस्कृतमाश्रित्य पठति) ः



कृत्वा लोकभयान्नृणां जडधियां कष्टोपवासं निशा

काले प्राणविनाशसंशयकरीं सोढ्वापि मर्मव्यथाम् ।

प्रातश्चेद्यदि जीवितं स्थितमिह प्राप्तिस्तथाप्यन्धसः

साक्षाज्जीवनसंशयः प्रथमतो मुक्तिः परीक्षा क्व सा ॥१३॥



अपि च—

क्लेशोपवासविधिना सुकृतं वदन्ति

ये तन्मुखं सपदि पूरय भस्मपुञ्जैः ।

एकः प्रसीदति यदा जगदीशशम्भुः

मुक्तिस्तदा पिशितमीनसुराङ्गनाभिः ॥१४॥



मदनान्धमिश्रः (आकर्ण्यात्मगतम्) ः धूर्तोऽयमुपाध्यायो वञ्चयितुमशक्यः । जीर्णमार्जारं काञ्जिकया प्रतारयितुं न शक्यते । भवतु, विनयेन वञ्चयामि । (प्रकाशं) भगवन्, अयमहमभिवादये ।



विश्वभण्डः (उच्चैः) ः आयुष्मान्भव सौम्य ! किं च अयुक्तमेतत्भवादृशां यद्वाराङ्गनाग्रतो मयि प्रथममभिवादनम् ।



मदनान्धमिश्रः ः अहो, वेश्याभ्रमेण भवत्सु प्रणामः कृतः ।



विश्वभण्डः (विहस्य) ः सत्यमेव मदनान्धोऽसौ, यतः पुंसि अपि वेश्याभ्रमः ।



मदनान्धमिश्रः (उपसृत्य) ः वाराङ्गने ! त्वामहं प्रणमामि ।



बन्धुरा ः पुत्ति, उट्ठिअ आसिसं कुण ।



मृगाङ्कलेखा (उत्थाय) ः गौरी दे सुप्पसण्ण होदु ।



(इति लज्जां नाटयति ।)



मदनान्धमिश्रः ः अहो आश्चर्यमस्याः—



पादाभ्यामतिविपुलो नितम्ब एषः

प्रोद्वोढुं कथमपि शक्यते मृगाक्ष्याः ।

एकाकी वहति कथं नु मध्यभागः

प्रोत्तुङ्गस्तनकरिकुम्भयुग्मभारम् ॥१५॥



बन्धुरा ः अज्ज इप्पार ! बिज्जबेमि अज्ज अम्हाणं गेहे कंदप्पहोमो बट्टदि, तं णिब्बाहादु मिस्सो ।



मदनान्धमिश्रः ः



वेदी सज्जघनं च तत्परिसरे कुण्डं वराङ्गं फलं

नैवेद्याय कुचद्वयं मृगदृशः कामानलः प्रोज्ज्वलः ।

होताहं खलु शुक्रहव्यनिवहः शेफःस्रुवो वर्तते

नित्यं पञ्चशराध्वरं त्यजति कः सद्यः सुखं यत्फलम् ॥१६॥



(प्रकाशम्) बन्धुरे ! त्वनतिजीर्णा अकार्यकुशला च । तन्नियोजय स्वपुत्रीं यज्ञसामग्रीकरणाय ।



बन्धुरा ः पुत्ति, तुमं बिप्पारशासणं कुण ।



(मृगाङ्कलेखा गृहं प्रविशति ।)



(उपसृत्य) कलहाङ्कुरः ः पढममम्हाणं गुरुसिस्साणं णाअं बिचारी अदु अज्जमिस्सो ।



मदनान्धमिश्रः ः वत्स, क्षणं विरम, यावत्क्रतुकिया निर्वर्तते । (इति गृहं प्रविश्य निर्भरं सुरतं निर्वाह्य सहर्षं)



आश्लेषपीडितकुचं श्रमघर्मितास्यं

दष्टाधरं ललितशीत्कृतमीलिताक्षम् ।

चाटूक्तिचारुललितभ्रुचलत्कटाक्षं

वेश्यारतं जनिशतार्जितपुण्यलभ्यम् ॥१७॥



(परिक्रम्य बहिः गच्छति नायिका च परिक्रामति ।)



विश्वभण्डः (नायिकामालोक्य आत्मगतम्) ः



यन्नेत्रं गलिताञ्जनं सुललितं निर्मुक्तरागोऽधरो

धम्मिल्लः श्लथबन्धनः श्रमजलप्रक्षालितं चन्दनम् ।

निष्पन्दं जघनं भुजे शिथिलता वक्षःस्थलं कम्पते

तत्सत्यं सुरतं विधाय सुतरामेषा समागच्छति ॥१८॥



कलहाङ्कुरः (पुरः साट्टहासम्) ः अज्ज ! एक्केण णिब्बाहिदा कदुक्किआ ।



(मदनान्धमिश्रः दक्षिणाक्षिसङ्कोचं निवारयति ।)



कलहाङ्कुरः ः किं णिआरणेण ? अण्णस्स पुण्णेण किमण्णो पूदो भोदि ?



मदनान्धमिश्रः ः वत्स, क्षणं विरम ।



विश्वभण्डः (सस्मितं) ः महामिश्र ! ज्ञातेयं ते क्रतुक्रिया । भवतु, तथापि विचार्यतामावयोर्न्यायः । (कर्णे स्वैरम्) यथेयं मृगाङ्कलेखा मया परिणीता भवति तदनुष्ठेयम् ।



मदनान्धमिश्रः ः आवाभ्यां परिणेतव्या एषा ।



विश्वभण्डः ः को दोषः ? पश्य—



धर्मादिपञ्चपतिभिः खलु पाण्डुना च

युक्ता सती भवति भोजसुता च कुन्ती ।

धर्मात्मजादिभिरिहोपगता च कृष्णा

एका बहून्यदि भजेत्वद कोऽत्र दोषः ॥१९॥



कुलालः (आत्मगतम्) ः आभ्यां धूर्ताभ्यां मिलितम् । भवतु, अहमपि कलहाङ्कुरेण समं सख्यं करोमि । (इति परिक्रम्य कलहाङ्कुरस्य कण्ठमालिङ्ग्य कर्णे स्वैरं) बास्स, पेक्खस्स एदेहिं गुरुएहिं मिलिदमेषा मिअंकलेहा एदेहिं ज्जेव परिणेदब्बा, ता कधमम्हेहिमेसा बंधुरा णो परिणीअदि ?



कलहाङ्कुरः ः बास्स, भद्दं ण भणिदं, जदो अम्हाणं बि बुड्ढिआसुरदं ण बिण्णादम् । इदमुण एक्कं पामं दुक्खमेसा तिहुअणमोहिणी बुढ्वेहिं परिणेदब्बा । ण हि माल{इ}माला बाणरहत्थगदा सोह{इ}, ण हि कत्थुरिआगुणग्गामं कुग्गामिणो जाणंति, ण हि गलिदजोब्बणाए बक्खत्थले मोतिअमाला सोह{इ} ।



कुलालः ः बास्स ! एदेहिं ज्जेव बुढ्वेहिं कत्तिदिणं जीबिदब्बं ? एदाणं लोआंतरगमणे एसा अम्हेहिं परिणेदब्बा ।



कलहाङ्कुरः ः एहिं पि पदिबासरमेदाणं भिक्खाटणसमए एसा गेहबट्टिणी हुबिस्सदि, बंधुरा तु तिमराउललोअणा, तदो अम्हाणं मणोरहसिज्झि ।



बन्धुरा (विहस्य आत्मगतम्) ः मिलिदा सठेहिं, ताणं परिचिदं भोदि ।



मदनान्धमिश्रः ः भो महामहोपाध्याय, कीदृशो युवयोर्न्यायः ? क्रियतां प्रश्नः ।



विश्वभण्डः ः अस्मत्काङ्क्षितां मृगाङ्कलेखामयं परिणेतुमिच्छति ।



मदनान्धमिश्रः ः भो कलहाङ्कुर ! तव प्रत्युत्तरं कीदृशं ?



कलहाङ्कुरः ः एसा मिअंकलेहा मुए आलिंगिदा परिचुंबिदा अ । तधाबि एसो इमां परिणेदुमिच्छति ।



मदनान्धमिश्रः ः अलं शुष्कचर्वणेन । ज्ञातं न्यायतत्त्वम् । एषा प्रथमत उपाध्यायेन कल्पिता । एतेन कथमपि अंशैकेन अस्य भवति । व्यवस्थापकत्वात्समन्तादस्माकं भवति । (पुनः ससम्भ्रमम्) भो भो वत्स ! यथा त्वं द्वादशवर्षीयो वरस्तथा च बन्धुरा, उपपतिगणनालेखामिव लेखां शरीरतो दधती कन्या इयं तव योग्या वर्षशतात्किञ्चिदपि अधिका ।



कुलालः (उपसृत्य संस्कृतमाश्रित्य) ः व्यवस्थापकशिष्यत्वात्ममापि एषा भवति ।



मदनान्धमिश्रः ः भो वत्स ! कलहाङ्कुर ! भवतु एवं भवता मच्छिष्येण सममेषा परिणीयताम् ।



बन्धुरा (सहर्षमात्मगतं संस्कृतमाश्रित्य) ः अहो, मयि प्रसन्नः प्रजापतिः, यतो वार्धक्येऽपि तरुणपतिद्वयलाभः ।



विश्वभण्डः (कलहाङ्कुरमवलोक्य सस्मितमात्मगतम्) ः



निष्क्रामति शिशोः कायो येन रन्ध्रेण योषितः ।

किं करिष्यति तत्रायं बटुः शिश्नशलाकया ॥२०॥



(पुनः प्रकाशम्) प्रत्यासन्नो विवाहोत्सवः । तत्कथं न आहूयते दक्षिणराढीयो महानिन्दकाचार्यः ?



महानिन्दकाचार्यः (प्रविश्य सर्वानवलोक्य सदम्भं) ः



ब्रह्माण्डे के द्विजाः सन्ति पाण्डित्येन कुलेन वा ।

ये स्पर्धितुं मया सार्धं किञ्चिदावर्जितोद्यमाः ॥२१॥



(पुनः सगर्वं) मया रचिताश्चत्वारो वेदाः ।



कलहाङ्कुरः ः अज्ज ! बम्हमूहणिग्गदा बेआ, ता कधं भवदा बिअ{इ}दा ?



महानिन्दकः (सक्रोधं) ः आः, क्षुद्रबुद्धिं ब्रह्माणं गणयसि ? शृणु, तत्कौलीन्यपरीक्षार्थं स्वर्गगतेन मया—



पाद्यं विष्णुपदीजलेन चरणे दत्तं शिरोवर्तिना

तत्क्रोधेन करप्रहारनिकरैः सन्ताडितः शङ्करः ।

आयुष्मान्न कृतो भयात्प्रणमति ब्रह्मण्यवज्ञावशान्

नो दृष्टस्त्रिदशप्रतिग्रहपरः पापास्पदो गीष्पतिः ॥२२॥



मदनान्धमिश्रः ः अलं वाग्विस्तारेण, निर्वाह्यतामस्माकं विवाहद्वयम् ।



महानिन्दकः ः अहमप्रतिग्राही ।



कुलालः ः गणिआप्पतिग्गहे को दोषः ?



महानिन्दकः ः भद्रमुक्तमेतत्पूर्वं न ज्ञायते कुलीना इयं वेश्या । (सादरं) भगवन्, कया सह कस्य विवाहः ?



विश्वभण्डः ः

आवां योग्यावुपाध्यायौ वरावस्या मृगीदृशः ।

शिष्यावेतावमुष्यास्तु तिमिराकुलचक्षुषः ॥२३॥



महानिन्दकः (विहस्य आत्मगतम्) अहो आश्चर्यं ! (पुनः मृगाङ्कलेखामवलोक्य) आश्चर्यमस्याः—



प्रविशति कटाक्षविशिखे तीक्ष्णतरे भेदके च हृदयानाम् ।

तथापि लक्ष्यीभूय स्थातुमपेक्षा भवेन्न कस्यापि ॥२४॥



अपि च—

दुग्धसमुद्रसमुत्थितविषमिव परिदुःसहा हरस्यापि ।

अस्या दृशि विमलायां तरलतरतारकातिभीमा ॥२५॥



किं चास्या निर्भरपरिरम्भणं विना न मया इदानीं जीवनीयम् । (प्रकाशम्)



एतस्याः स्तनपद्मकोरकयुगं यस्याननेन्दोः सित

ज्योस्नाभिर्न भजत्यदो मृगदृशः शङ्के प्रकाशं पुनः ।

तस्मिन्लोचनपङ्कजं विकसितं भ्रूभङ्गसंसेवितं

स्वान्ते संशयमातनोति सुतरामेतन्ममैवासकृत॥२६॥



अपि च—अहो मूढास्ते—



पानायाधरतोऽमृतं वसतयेऽप्यस्याः स्तनक्ष्माधरोऽ

धस्तात्सज्जघनान्तकन्दरधरः सख्याय चक्षुर्मृगः ।

जप्यो मन्त्रवरो मनोहरकथा ध्यानाय वक्त्राम्बुजं

चेत्थं देहतपःस्थले सति कथं सन्तो वनान्तं गताः ॥२७॥



भो भोः विश्वभण्डः ः ! लग्नकरणार्थं कथं न आहूयते महायात्रिकनामा मौहूर्तिकः ?



महायात्रिकः (प्रविश्य पञ्चिकां प्रसार्य) ः भो भोः पण्डित ! किं गणनीयं ?



मदनान्धमिश्रः ः क्रियतां वैवाहिकक्षणः ।



महायात्रिकः (भूमौ कठिनीं पातयित्वा) ः



यत्र कुत्रापि लग्ने च वासरे यस्य कस्यचित।

यत्र कुत्रापि नक्षत्रे यद्वा तद्वा विधीयताम् ॥२८॥



महानिन्दकः (स्वगतम्) ः योग्य एष दैवज्ञः । (प्रकाशम्) भो भोः सांवत्सरिक ! कदाचिदनेन वैधव्यं जायते ?



महायात्रिकः ः किं पुरुषहीना धरणी यदेतयोर्वैधव्यं भविष्यति ?



महानिन्दकः ः भो भो विश्वभण्डः ःआदयः ! बिल्वमाल्यधारिणो यथोद्दिष्टतल्पे अनुसरथ ।



महायात्रिकः (सहासम्) ः युक्तं पुरुषाणां वध्यमानानां भूषणम् ।



(सर्वे यथोद्दिष्टतल्पे करग्रहं विधाय उपविशन्ति । वृद्धा पतिद्वयमध्यगता । नायिका च तथा ।)



नायिका (सविषादमात्मगतम्) ः



श्रीगौरीपादपद्माच्चणमतिविजने जक्किदं सब्बऽलं

णिच्चं चित्तेण भक्तीदृढतलमणिसं जक्किदा पुप्फबाणे ।

तस्माज्जेवं प्पसॉ णिहिलसुरकिदो जो गुरुप्पाणदंडो

पच्चासण्णो विहॉ विसमतररुजा जीण्णबिप्पेहि दोहिम् ॥२९॥



महानिन्दाकः ः भुजङ्ग, समानीयतां मधुपर्कः ।



भुजङ्गः (उपसृत्य) ः अज्ज महुणा अहाबो, अत्थि दुद्धं णीरं पि ।



महानिन्दाकः ः समानय ।



(भुजङ्गः समानीय अर्पयति ।)



महानिन्दाकः (प्रत्येकं वराभिमुखं) ः



ओं श्मशानानलदग्धोऽसि परित्यक्तोऽसि बान्धवैः ।

इदं नीरमिदं क्षीरं स्नात्वा पीत्वा सुखी भव ॥३०॥



(पुनर्दूर्वाक्षतमादाय)



मरणं प्राणिनां नित्यं जीवनं स्वप्नवद्भुवि ।

भवद्भिरिति विज्ञाय कर्तव्या नात्र शोचना ॥३१॥



(पुनरुत्थाय उच्चैः)



पितृकाननमेदिन्यां महाशय्यानुशायिभिः ।

सुचिरं स्थीयतां नित्यं महानिद्रावलम्बिभिः ॥३२॥



(इति सर्वेषां मौलिषु दूर्वाक्षतमर्पयति ।)



महायात्रिकः ः तत्युक्तं वराणां श्मशाने चिताशयनम् ।



महानिन्दाकः (उपसृत्य) ः भोः कलहाङ्कुर ! दीयतां प्रथमतः शतवर्षकन्यादानदक्षिणा ।



(कलहाङ्कुरः शक्राशनलाड्डुकमर्पयति ।)



महानिन्दाकः ः स्वस्ति । (इति गृहीत्वा सानन्दं शिरसि निधाय) ओं गायत्र्यै नमः । (इति भूमौ किञ्चित्त्यक्त्वा पुनर्भक्षयित्वा सोत्साहम् ।)



जनयति सुरतेषु मुदं प्रथयति पीयूषवर्षिणीं वाणीम् ।

रचयति लोचनकुतुकं स जयति शक्राशनानन्दः ॥३३॥



बन्धुरा ः कुलीणारो आचाज्जो ।



महानिन्दाकः (पुनरुपसृत्य) ः भो भो भगवन्मिश्र ! प्रदीयतां कन्यादानदक्षिणा ।



उभौः प्रतिपाल्यतामब्दचतुष्टयम् ।



महानिन्दाकः ः तावदेषा बन्धकी भवतु । (इति मृगाङ्कलेखाया हस्तं धृत्वा तया सह सहर्षं नृत्यति ।)



महायात्रिकः ः भो भो महानिन्दकाचार्य ! किमिदानीं भवतामपेक्षितमस्ति ?



महानिन्दाकः (सहर्षं) ः



लब्धेयं युवतिर्जगज्जनदृशामानन्दभूमिर्भृशं

धूर्तानां निकरं प्रवञ्च्य सहसा प्राप्ताश्च हृत्प्रीतयः ।

सम्प्रत्युद्भटसम्बरारिसमरं नानारतास्त्राङ्कितं

गत्वा केलिगृहं विधातुमधिकं वाञ्छा वरीवृत्यते ॥३४॥



इति हास्यार्णवनामप्रहसनं समाप्तम्







\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*









\]
