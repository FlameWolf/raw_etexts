+++
TITLE = "उत्तररामचरितम्"
AUTHOR = "भवभूतिः"
DOMAIN = "साहित्यम्"
SUB-DOMAIN = "नाटकम्"
"BOOKS CONTRIBUTOR" = "राष्ट्रियसंस्कृतविश्वविद्यालयः, तिरुपतिः"
"SERIAL NO." = "Ebharati-2878"
url = "https://www.ebharatisampat.in/read_chapter.php?bookid=NjE1MDk2NTgxNzcyNjcy"
title = "उत्तररामचरितम्"

+++
[[उत्तररामचरितम्	Source: [EB](https://www.ebharatisampat.in/read_chapter.php?bookid=NjE1MDk2NTgxNzcyNjcy)]]

\[









**   महाकविभवभूति विरचितम्  
   **

**         उत्तररामचरितम्  
    **

**          *प्रथमोऽङ्कः***






  इदं कविभ्यः पूर्वेभ्यो नमोवाकं प्रशास्महे।  
  वन्देमहि च तां वाणीममृतामात्मनः कलाम्॥ 1॥  
   (नाद्यन्ते)  
 सूत्रधारः- अलमितिविस्तरेण। अद्य खलु भगवतः कालप्रियानाथस्य यात्रायामार्थमिश्रान्विज्ञापयामि - एवमत्रभवन्तो विदकुर्वन्तु। अस्ति खलु तत्रभवान्काश्यपः श्रीकण्ठपदलाञ्छनः पदवाक्यप्रमाणज्ञो भवभूतिर्नाम जतुकर्णीपुत्रः।  
  यं ब्रह्माणमियं देवी वाग्वश्यैवान्ववर्तत।  
  उत्तरं रामचरितं तत्प्रणीतं प्रयोक्ष्यते॥ 2॥  
एषोऽस्मि कविविशादायोध्यकस्तदानींतनश्च संवृत्तः। (समान्तादवलोक्य)  
 भोः ! यदा तावदत्रभवतः पौलस्त्यकुलधूमकेतोर्महाराजरामस्त्यायं पट्टाभिषेकसमये रात्रिंदिवमसंहृतनान्दीकः, तत्किमिदानीं विश्रान्तचारचरणानि चत्वरस्थानानि?  
   (प्रविश्य)  
 नाटः- भाव! प्रेषिता हि स्वगृहान्महाराजेन लङ्कासमरसुहृदो महात्मानः प्लवङ्गमराक्षसाः सभाजनोपस्थायिनश्च नानादिगन्तापपावना ब्रह्मर्षयो राजर्षयश्च, यत्समाराधनायैतावतो दिवसान्प्रमोद आसीत्।  
 सूत्रधारः- आः, अस्त्येतन्निमित्तम्।  
 नटः- अन्यच्च,-  
  वसिष्ठाधिष्ठिता देव्यो गता रामस्य मातरः।  
  अरुन्धतीं पुरस्कृत्य यज्ञे जामातुराश्रमम्॥ 3॥  
 सूत्रधारः- वैदेशिकोऽस्मीति पृच्छामि। कः पुनर्जामाता?  
 नटः-  
  कन्यां दशरथो राजा शान्तां नाम व्यजीजनत्।  
  अपत्यकृतिकां राज्ञे रोमपादाय तां ददौ॥ 4॥  
विभाण्डकसुतस्तामृष्यशृङ्ग उपयेमे। तेन च साम्प्रतं द्वादशवार्षिकं सत्रमारब्धम्। तदनुरोधात्कठोरगर्भामपि जानकीं विमुच्य गुरुजनस्तत्र यातः।  
 सूत्रधारः- तत्किमनेन? एहि। राजद्वारमेव स्वजातिसमयेनो पतिष्ठावः।  
 नटः- तेन हि निरूपयतु राज्ञः सुपरिशुद्धामुपस्थानस्तोत्रपद्धतिं भावः।  
 सूत्रधारः- मारिष!  
  सर्वथा व्यवहर्तव्यं कुतो ह्यवचनीयता।  
  यथा स्त्रीणां तथा वाचां साधुत्वे दुर्जनो जनः॥ 5॥  
 नटः- अतिदुर्जन इति वक्तव्यम्।  
  देव्या अपि हि वैदेह्याः सापवादो यतो जनः।  
  रक्षोगृहस्थितिर्मूलग्निशुद्धौ त्वनिश्चयः॥ 6॥  
 सूत्रधारः- यदि पुनरियं किंवदन्ती महाराजं प्रति स्यन्देत, ततः कष्टं स्यात्।  
 नटः- सर्वथा ऋषयो देवाश्च श्रेयो विधास्यन्ति। (परिक्रम्य) भो भोः, क्वेदानीं महाराजः?। (आकर्ण्य) एवं जनाः कथयन्ति -  
  स्नेहात्सभाजयितुमेत्य दिनान्यमूनि  
   नीत्वोत्सवेन जनकोऽद्य गतो विदेहान्।  
  देव्यास्ततो विमनसः परिसान्त्वनाय  
   धर्मासनाद्विशति वासगृहं नरेन्द्रः॥ 7॥  
   (इति निष्क्रान्तौ)  
    इति प्रस्तावना

  (ततः प्रविशत्यातनोपविष्टो रामः सीता च)  
 रामः- देवि वैदेहि! विश्वसिहि। ते हि गुरवो न शुक्नुवन्ति विहातुमस्मान्।  
  किंत्वनुष्ठाननित्यत्वं स्वातन्त्र्यमपकर्षति।  
  संकटा ह्याहिताग्नीनां प्रत्यवायैर्गृदस्थता॥ 8॥  
 सीता- जानामि आर्यपुत्र! जानामि। किन्तु संतापकारिणो बन्धजनविप्रयोगा भवन्ति।  
 रामः- एवमेतत्। एते हि हृदयमर्मच्छिदः संसारभागाः। येभ्यो बीभत्समानाः संत्यज्य सर्वान्कामानरण्ये विश्राम्यन्ति मनीषिणः।  
   (प्रविश्य)  
 कञ्चुकी- रामभद्र! (इत्यर्धोक्ते साशङ्कम्) महाराज!  
 रामः- (सस्मितम्) आर्य! ननु रामभद्र इत्येव मां प्रत्युपचारः शोभते तातपरिजनस्य, तत् यथाभ्यस्तमभिधीयताम्।  
 कञ्चुकी- देव! ऋष्यशृङ्गाश्रमादष्टावतक्रः संप्राप्तः।  
 सीता- आर्य! ततः किं विलम्ब्यते?  
 रामः- त्वरितं प्रवेशय।(कञ्चुकी निष्क्रान्तः)  
   (प्रविश्य)  
 अष्टावक्रः- स्वस्ति वाम्।  
 रामः- भगवन्! अभिवादये। इत आस्यताम्।  
 सीता- भगवन्! नमस्ते। अपि कुशलं सजामातृकस्य गुरुजनस्यार्यायाः शान्तायाश्च?  
 रामः- निर्विघ्नः सोमपीथी भावुको मे भगवानृष्यशृङ्गः, आर्या च शान्ता?  
 सीता- अस्मानपि स्मरति?  
 अष्टावक्रः- (उपविश्य) अथ किम्? देवि! कुलगुरुर्भगवान्वसिष्ठस्त्वामिदमाह-  
  विश्वंभरा भगवती भवतीमसूत  
   राजा प्रजापतिसमो जनकः पिता ते।  
  तेषां वधूस्त्वमिति नन्दिनि! पार्थिवानां  
   येषां कुलेषु सविता च गुरुर्वयं च॥ 9॥  
तत्किमन्यदाशास्महे? केवलं वीरप्रसवा भूयाः।  
 रामः- अनुगृहीताः स्मः।  
  लौकिकानां हि साधूनामर्थ वागनुवर्तते।  
  ऋषीणां पुरनाद्यानां वाचमर्थोऽनुवर्तते॥ 10॥  
 अष्टावक्रः- इदं च भगवत्याऽरुन्धत्या देवीभिः शान्तया च भूयो भूयः संदिष्टम्। यः कश्चिद्भर्भदौर्हृदोदयो भवत्यस्याः सोऽवश्यमचिरान्मानयितव्य इति।  
 रामः- क्रियते यद्येषा कथयति।  
 अष्टावक्रः- ननान्दुः पत्या च देव्याः संदिष्टम्- \`वत्से! कठोरगर्भेति नानीतासि। वत्सोऽपि रामभद्रस्त्वद्विनेदार्थमेव स्थापितः। तत्पुत्रपूर्णोत्सङ्गामायुष्मतीं द्रक्ष्यामः' इति।  
 रामः- (सहर्षलज्जास्मितम्) तथास्तु। भगवता वसिष्ठेन न किंचिदादिष्टोऽस्मि?  
  जामातृयज्ञेन वयं निरुद्धास्त्वं बाल एवासि नवं च राज्यम्।  
  युक्तः प्रजानामनुरञ्जने स्यास्तस्माद्यशो यत्परमं धनं वः ॥ 11॥  
 रामः- यथा समादिशति भगवान्मैत्रावरुणिः।  
  स्नेहं दयां च सौख्यं च यदि वा जानकीमपि।  
  आराधनाय लोकस्य मुञ्चतो नास्ति मे व्यथा॥ 12॥  
 सीता- अत एव राघवधुरंधर आर्यपुत्रः।  
 रामः- कः कोऽत्र भोः? विश्राम्यतादष्टावक्रः।  
 अष्टावक्रः- (उत्थाय परिक्रम्य च) अये! कुमारलक्ष्मणः प्राप्तः। (इति निष्क्रान्तः)  
   (प्रविश्य)  
 लक्ष्मणः- जयति जयत्यार्यः। आर्य! अर्जुनेन चित्रकरेणास्मदुपदिष्टमार्यस्य चरितमस्यां वीथ्यामभिलिखितम्। तत्पश्यत्वार्यः।  
 रामः- जानासि वत्स! दुर्मनायमानां देवीं विनोदयितुम्। तत्कियानवधिः?  
 लक्ष्मणः- यावदार्याया हुताशनशुद्धिः।  
 रामः- शान्तं पापम्। (ससान्त्ववचनम्)  
  उत्पत्तिपरिपूतायाः किमस्याः पावनान्तरैः।  
  तीर्थोदकं च वह्निश्च नान्यतः शुद्धिमर्हतः॥ 13॥  
देवि देवयजनसंभवे! प्रसीद। एष ते जीवितावधिः प्रवादः।  
  क्लिष्टो जनः किल जनैरनुरञ्जनीय-  
   स्तन्नो यदुक्तमशुभं च न तत्क्षमं ते।  
  नैसर्गिकी सुरभिणः कुसुमस्य सिद्धा  
   मूर्घ्नि स्थितिर्न चरणैरवताडनानि॥ 14॥  
 सीता- भवत्वार्यपुत्र! भवतु। एहि। प्रेक्षामहे तावत्ते चरितम्। (इत्युत्थाय परिक्रामयति)  
 लक्ष्मणः- इदं तदालेख्यम्।  
 सीता-- (निर्वर्ण्य) क एते उपरिनिरन्तरस्थिता उपस्तुवन्तीवार्यपुत्रम्?  
 लक्ष्मणः- देवि! एतानि तानि सरहस्यानि जृम्भकास्त्राणि। यानि भगवतो भृशाश्वात्कौशिकमुपसंक्रान्तानि। तेन च ताटकावधे प्रसादीकृतान्यार्यस्य।  
 रामः- वन्दस्व देवि! दिव्यास्त्राणि।  
  ब्रह्मादयो ब्रह्महिताय तप्त्वा परःसहस्रं शरदां तपांसि।  
  एतान्यदर्शन्गुरवः पुराणाः स्वान्येव तेजांसि तपोमयानि॥ 15॥  
 सीता- नम एतेभ्यः।  
 रामः- सर्वथेदानीं त्वत्प्रसूतिमुपस्थास्यन्ति।  
 सीता- अनुगृहीतास्मि।  
 लक्ष्मणः- एष मिथिलावृत्तान्तः।  
 सीता- आहो, दलन्नवनीलोत्पलश्यामलस्निग्धमसृणशोभमानमांसलदेहसौभाग्येन विस्मयस्तिमिततातदृश्यमानसौम्यसुन्दरश्रीरनादरत्रुटितशंकरशरासनः शिखण्डमुग्धमुखमण्डल आर्यपुत्र आलिखितः।  
 लक्ष्मणः- आर्ये! पश्य पश्य,  
  संबन्धिनो वसिष्ठादीनेष तातस्तवार्चति।  
  गोतमश्च शतानन्दो जनकानां पुरोहितः॥ 16॥  
 रामः- सुश्लिष्टमेतत्-  
  जनकानां रघूणां च संबन्धः कस्य न प्रियः।  
  यत्र दाता ग्रहीता च स्वयं कुशिकनन्दनः॥ 17॥  
 सीता- एते खलु तत्कालकृतगोदानमङ्गलाश्चत्वारो भ्रातरः। विवाहदीक्षिता यूयम्। अहो जानामि, तस्मिन्नेव प्रदेशे तस्मिन्नेव काले वर्ते!  
 रामः-  
  समयः स वर्तत इवैष यत्र मां  
   समनन्दयत्सुमुखि! गौतमार्पितः।  
  अयमागृहीतकमनीयकङ्कण-  
   स्तव मूर्तिमानिव महोत्सवः करः॥ 18॥  
 लक्ष्मणः- इयमार्या। इयमप्यार्या माण्डवी। इयमपि वधूः श्रुतकीर्तिः।  
 सीता- वत्स! इयमप्यपरा का?   
 लक्ष्मणः- (सलज्जास्मितम्। अपवार्य) अये! ऊर्मिलां पृच्छत्यार्या। भवतु, अन्यतः संचारयामि। (प्रकाशम्) आर्ये! दृश्यतां द्रष्टव्यमेतत्। अयं च भगवान् भार्गवः।  
 सीता- (ससंभ्रमम्) कम्पितास्मि।  
 रामः- ऋषे नमस्ते।  
 लक्ष्मणः- आर्ये! पश्य। अयमार्येण - (इत्यर्धोक्ते)  
 रामः- (साक्षेपम्) अयि, बहुतरं द्रष्टव्यम्। अन्यतो दर्शय।  
 सीता- (सस्नेहबहुमानं निर्वर्ण्य) सुष्ठु शोभसे आर्यपुत्र! एतेन विनयमाहात्म्येन।  
 लक्ष्मणः- एते वयमयोध्यां प्राप्ताः।  
 रामः- (सास्रम्) स्मरामि हन्त स्मरामि।  
  जीवत्सु तातपादेषु नूतने दारसंग्रहे।  
  भ्रातृभिश्चिन्त्यमानानां ते हि नो दिवसा गताः॥ 19॥  
इयमपि तदा जानकी  
  पतनविरलैः प्रान्तोन्मीलन्मनोहरकुड्मलै-  
   र्दशनकुसुमैर्मुग्धालोकं शिशुर्दधती मुखम्।  
  ललितललितैर्ज्योत्स्नाप्रायैरकृत्तिमविभ्रमै-  
   रकृत मधुरैरङ्गानां मे कुतूहलमङ्गकैः॥ 20॥  
 लक्ष्मणः- एष मन्थरावृत्तान्तः।  
 रामः- (सत्वरमन्यतो दर्शयन्) देवि! वैदेहि।  
  इङ्गुदीपादपः सोऽयं शृङ्गवेरपुरे पुरा।  
  निषादपतिना यत्र स्निग्धेनासीत्समागमः॥ 21॥  
 लक्ष्मणः- (विहस्य, स्वगतम्) अये! मध्यमाम्बावृत्तान्तमन्तरितमार्येण।  
 सीता- अहो, एष जटासंयमनवृत्तान्तः।  
 लक्ष्मणः-  
  पुत्रसंक्रान्तलक्ष्मीकैर्यद्वृद्धेक्ष्वाकुभिर्धृतम्।  
  धृतं बाल्ये तदार्येण पुण्यमारण्यकव्रतम्॥ 22॥  
 सीता- एषा प्रसन्नपुण्यसलिला भगवती भागीरथी।  
 रामः- रघुकुलदेवते! नमस्ते।  
  तुरगविचव्यग्रानुर्वीभिदः सगराध्वरे  
   कपिलमहसा रोषात्प्लुष्टान्पितुश्च पितामहान्।  
  अगणिततनूतापस्तप्त्वा तपांसि भगीरथो  
   भगवति! तव स्पृष्टानद्भिश्चिरादुदतीतरत्॥ 23॥  
सा त्ववम्ब! स्नुषायामरुन्धतीव सीतायां शिवानुध्याना भव।  
 लक्ष्मणः- एष भरद्वाजावेदितश्चित्रकूटयायिनि वर्त्मनि वनस्पतिः कालिन्दीतटे वटः श्यामो नाम।  
   (रामः सस्पृहमवलोकयति)  
 सीता- स्मरति वा तं प्रदेशमार्यपुत्र?  
  अलसललितमुग्धान्यध्वसंपातखेदा-  
   दशिथिलपरिरम्भैर्दत्तसंवाहनानि।  
  परिमृदितमृणालीर्बलान्यङ्गकानि  
   त्वमुरसि मम कृत्वा यत्र निद्रामवाप्ता॥ 24॥  
 लक्ष्मणः- एष विन्ध्याटवीमुखे विराधसंवादः।  
 सीता- एलं तावदेतेन। पश्यामि तावदार्यपुतत्रस्वहस्तधृततालवृत्तान्तपत्रमात्मनोऽत्याहितं दक्षिणारण्यपथिकत्वम्।  
 रामः-  
  एतानि तानि गिरिनिर्झरिणीतटेषु  
   वैखानसाश्रिततरूणि तपोवनानि।  
  येष्वतिथेयपरमा यमिनो भजन्ते  
   नीवारमुष्टिपचना गृहिणो गृहाणि॥ 25॥  
 लक्ष्मणः- अयमविरलानोकहनिवहनिरन्तरस्निग्धनीलपरिसरारण्य परिणद्धगोदावरीमुखकन्दरः संततमभिष्यन्दमानमेघमेदुरितनीलिमजनस्थानमध्यगो गिरिः प्रस्रवणो नाम।  
 रामः-  
  स्मरसि सुतनु! तस्मिन्पर्वते लक्ष्मणेन  
   प्रतिविहितसपर्यासुस्थयोस्तान्यहानि।  
  स्मरसि सरसनीरां तत्र गोदावरीं वा  
   स्मरसि च तदुपान्तेष्वावयोर्वर्तनानि?॥ 26॥  
 किं च-   
  किमपि किमपि मन्दं मन्दमासक्तियोगा-  
   दविरलितकपोलं जल्पतोरक्रमेण।  
  अशिथिलपरिरम्भव्यापृतैकैकदोष्णो-  
   रविदितगतयामा रात्रिरेव व्यरंसीत्॥ 27॥  
 लक्ष्मणः- एष पञ्चवट्यां शूर्पणखाविवादः।  
 सीता- हा आर्यपुत्र! एतावत्ते दर्शनम्।  
 रामः- अयि, वियोगत्रस्ते! चित्रमेतत्।  
 सीता- यथा तथा भवतु। दुर्जनोऽसुखमुत्पादयति।  
 रामः- हन्त! वर्तमान इव मे जनस्थानवृत्तान्तः प्रतिभाति।  
 लक्ष्मणः-  
  अथेदं रक्षोभिः कनकहरिणच्छद्मविधिना  
   तथा वृत्तं पापैर्व्यथयति यथा क्षालितमपि।  
  जनस्थाने शून्ये विकलकरणैरार्यचरितै-  
   रपि ग्रावा रोदित्यपि दलति वज्रस्य हृदयम्॥ 28॥  
 सीता- (सास्रमात्मगतम्) अहो, दिनकरकुलानन्दन एवमपि मम करणात्क्लान्त आसीत्।  
 लक्ष्मणः- (रामं निर्वर्ण्य साकूतम्) आर्य! किमेतत्?  
  अयं तावद्वाष्पस्त्रुटित इव मुक्तामणिसरो  
   विसर्पन्धाराभिर्लुठति धरणीं जर्जरकणः।  
  निरुद्धोऽप्यावेगः स्फुरदधरनासापुटतया  
   परेशामुन्नेयो भवति चिरमाध्मातहृदयः॥ 29॥  
 रामः- वत्स!  
  तत्कालप्रियजनविप्रयोगजन्मा  
   तीव्रोऽपि प्रतिकृतिवाञ्छया विसोढः।  
  दुःखाग्निर्मनसि पुनर्विपच्यमानो  
   हृन्मर्मव्रण इव वेदनां तनोति॥ 30॥  
 सीता- हा धिक् हा धिक् - अहमप्यति भूमिं गतेन रणरणकेनार्यपुत्रशून्यमिवात्मानं पश्यामि।  
 लक्ष्मणः- (स्वगतम्) भवतु, आक्षिपामि। (चित्रं विलोक्य प्रकाशम्) अथैतन्मन्वन्तरपुराणस्य तत्रभवतस्तातजटायुषश्चरित्रविक्रमोदाहरणम्।  
 सीता- हा तात! निर्व्यूढस्तेऽपत्यस्नेहः।  
 रामः- हा तात काश्यप शकुन्तराज! क्व नु खलु पुनस्त्वादृशस्य महतस्तीर्थभूतस्य साधोः संभवः।  
 लक्ष्मणः- अयमसौ जनस्थानस्य पश्चिमतः कुञ्चवान्नाम पर्वतोदनुकबन्धाधिष्ठितो दण्डकारण्यभागः। तदिदममुष्य परिसरे मातङ्गाश्रमपदम्। तत्र श्रमणी नाम सिद्धा शबरतापसी। तदेतत्पम्पाभिधानं पद्मसरः।  
 सीता- यत्र किलार्यपुत्रेण विच्छिन्नामर्षधीरत्वं प्रमुक्तकण्ठं प्ररुदितमासीत्।  
 रामः- देवि! परं रमणीयमेतत्सरः।  
  एतस्मिन्दकलमल्लिकाक्षपक्ष-  
   व्याधूतस्फुरदुरुदण्डपुण्डरीकाः।  
  वाष्पाम्भ- परिपतनोद्गमान्तराले  
   संदृष्टाः कुवलयिनो मया विभागाः ॥ 31॥  
 लक्ष्मणः- अयमार्यो हनूमान्।  
 सीता- एष स चिरनिर्व्यूढजीवलोकप्रत्युद्धरगुरूपकारी महानुभावो मारुतिः।  
 रामः-  
  दिष्ट्या सोऽयं महाबाहुरञ्जनानन्दवर्धनः।  
  यस्य वीर्येण कृतिनो वयं च भुवनानि च॥ 32॥  
 सीता- वत्स! एष स कुसुमितकदम्बकतरुताण्डवितबर्हिणः किंनामधेयो गिरिः? यत्रानुभावसौभाग्यमात्रपरिशेषसुन्दरश्रीर्मूर्च्छस्त्वया प्ररुदितेनावलम्बितस्तरुतल आर्यपुत्र आलिखितः।  
 लक्ष्मणः-  
  सोऽयं शैलः ककुभसुरभिर्माल्यवान्नाम यस्मि-  
   न्नीलः स्निग्धः श्रयति शिखरं नूतनस्तोयवाहः।  
  page missed 34, 35.  
 सीता- धीरप्रसादा यूयमित्यत्रेदानीमाश्चर्यम्।  
 रामः-  
  म्लानस्य जीवकुसुमस्य विकासनानि  
  संतर्पणानि सकलेन्द्रियमोहनानि।  
  एतानि ते सुवचनानि सरोरुहाक्षि!  
  कर्णामृतानि मनसश्च रसायनानि॥ 36॥  
 सीता- प्रियंवद! एहि, संविशावः।  
 रामः- अपि संदेष्टव्यम्।  
  आ विवाहसमयाद्गृहे वने  
   शैशवे तदनु यैवने पुनः।  
  स्वापहेतुरनुपाश्रितोऽन्यथा  
   रामबाहुरुपधानमेष ते॥ 37॥  
 सीता- (निद्रां नाटयन्ती) अस्त्येतत्, आर्यपुत्र! अस्त्येतत्। (इति स्वपिति)  
 रामः- कथं प्रियवचनेनैव मे वक्षसि प्रसुप्ता? (निर्वर्ण्य)  
  इयं गेहे लक्ष्मीरियममृतवर्तिर्नयनयो-  
   रसावस्याः स्पर्शो वपुषि बहुलश्चन्दनरसः।  
  अयं बाहुः कण्ठे शिशिरमसृणो मौक्तिकसरः  
   किमस्या न प्रेयो यदि परमसह्यस्ति विरहः॥ 38॥  
   (प्रविश्य)  
 प्रतीहारी- देव! उपस्थितः।  
 रामः- अयि, कः?  
 प्रतीहारी- आसन्नपरिचारको देवस्य दुर्मुखः।  
 रामः- (स्वगतम्) शुद्धान्तचारी दुर्मुखः, स मया पौरजानपदेष्वपसर्पः प्रहितः। (प्रकाशम्) आगच्छतु।  
   (प्रतीहारी निष्क्रान्ता)  
     (प्रविश्य)!  
 दुर्मुखः- (स्वगतम्) हा, कथमिदानीं देवीमन्तरेणेदृशमचिन्तनीयं जनापवादं देवस्य कथयिष्यमि? अथवा नियोगः खलु मम मन्द भागधेयस्यैषः।  
 सीता- (उत्स्वप्नायते) आर्यपुत्र! कुत्रासि?  
 रामः- सेयमेव रणरणकदायिनी चित्रदर्शनाद्विरहभावना देव्याः स्वप्नोद्योगं करोति। (सस्नेहमङ्गमस्याः परामृशन्)  
  अद्वैतं सुखदुःखयोरनुगतं सर्वास्ववस्थासु य-  
   द्विश्रामो हृदयस्य यत्र जरसा यस्मिन्नहार्यो रसः।  
  कालेना वरणात्ययात्परिणते यत्प्रेमसारे स्थितं  
   भद्रं तस्य सुमानुषस्य कथमप्येकं हि तत्प्रार्थ्यते॥ 39॥  
 दुर्मुखः- (उपसृत्य) जयतु देवः।  
 रामः- ब्रूहि यदुपलब्धम्।  
 दुर्मुखः- उपस्तुवन्ति देवं पौरजानपदा यथा- विस्मारिता वयं महाराजं दशरथं रामदेवेनेति।  
 रामः- अर्थवाद एवैषः। दोषं तु मे कथंचित्कथय येन य प्रतिविधीयते।  
 दुर्मुखः- (सास्रम्) शृणोतु महाराजः। एवमिव। (कर्णे)  
 रामः- अहह, अतितीव्रोऽयं वाग्वज्रः। (इति मूर्च्छति)  
 दुर्मुखः- आश्वसितु देवः।  
 रामः- (आश्वस्य)  
  हा हा झिक्परगृहवासदूषणं य-  
   द्वैदेह्याः प्रशमितमद्भुतैरुपायैः।  
  एतत्तत्पुनरपि दैवदुर्विपाका-  
   दालर्कं विषमिव सर्वतः प्रसक्तम्॥ 40॥  
तत्किमद्य मन्दभाग्यः करोमि? (विमृश्य, सकरुणम्) अथवा किमेतत्?  
  सतां केनापि कार्येण लोकस्याराधनं परम्।  
  तत्प्रतीतं हि तातेन मां च प्राणांश्च मुञ्चता॥ 41॥  
संपत्येव च भगवता वसिष्ठेन संदिष्टम्। अपि च,  
  यत्सावित्रैर्दीपितं भूमिपालै-  
   र्लोकश्रेष्ठैः साधु चित्रं चरित्रम्।  
  मत्संबन्धात्कश्मला किंवदन्ती  
   स्याच्चेदस्मिन्हन्त धिङ्नामधन्यम्॥ 42॥  
हा देवि देवयजनसंभवे! हा स्वजन्मानुग्रहपवित्रितवसुंधरे! हा मुनिजनकनन्दिनि! हा पावकवसिष्ठारुन्धतीप्रशस्तशीलशालिनि! हा राममयजीविते! हा महारण्यवासप्रियसखि!हा तातप्रिये! हा स्तोकवादिनि! कथमेवंविधायास्तवायमीदृशः परिणामः?  
  त्वया जगन्ति पुण्यानि त्वय्यपुण्या जनोक्तयः।  
  नाथवन्तस्त्वया लोकास्त्वमनाथा विपत्स्यते॥ 43॥  
(दुर्मुखं प्रति) दुर्मुख! ब्रूहि लक्ष्मण- एष नूतनो राजा रामः समाज्ञापयति। (कर्णे) एवमेवम्। इति।  
 दुर्मुखः- हा! कथमग्निपरिशुद्धयागर्भस्थितपवित्रसंतानाया देव्या दुर्जनवचनादिदं व्यवसितं देवेन?  
 रामः- शान्तं पापम्, शान्तं पापम्! दुर्जना नाम पौरजानपदाः।  
  इक्ष्वाकुवंशोऽभिमतः प्रजानां  
   जातं च दैवाद्वचनीयबीजम्।  
  यच्चाद्भुतं कर्म विशुद्धिकाले  
   प्रत्येतु कस्तद्यदि दूरवृत्तम्॥ 44॥  
तद्गच्छ।  
 दुर्मुखः- हा देवि! (इति निष्क्रान्तः)  
 रामः- हा कष्टम्, अतिबीभत्सकर्मा नृशंसोऽस्मि संवृत्तः।  
  शैशवात्प्रभृति पोषितां प्रियां  
   सौहृदादपृथगाश्रयामिमाम्।  
  छद्मना परिददामि मृत्यवे  
   सौनिके गृहशकुन्तिकामिव॥ 45॥  
तत्किमस्पृशयः पातकी देवीं दूषयामि। (इति सीतायाः शिरः समुन्नमय्य बाहुमाकृष्य)  
  अपूर्वकर्मचण्डालमयि मुग्धे! विमुच्च माम्।  
  श्रिताऽसि चन्दनभ्रान्त्या दुर्विपाकं विषद्रुमम्॥ 46॥  
(उत्थाय) हन्त हन्त, संप्रति विपर्यस्तो जीवलोकः। अद्यावसित जीवितप्रयोजनं रामस्य। शून्यमधुना जीर्णारण्यं जगत्। असार संसारः। काष्ठप्रायं शरीरम्। अशरणोऽस्मि। किं करोंमि? का गतिः? अथवा, -  
  दुःखसंवेदनायैव रामे चैतन्यमागतम्।  
  भर्मोपघातिभिः प्राणैर्वज्रकीलायितं हृदि॥ 47॥  
हा अम्ब अरुन्धति! भगवन्तौ वसिष्ठविश्वामित्रौ! भगवान् पावक! हा देवि भूतधात्रि! हा तात जनक! हा मातः! हा प्रियसख महाराज सुग्रीव! सौम्य हनूमन्! महोपकारिन् लङ्काधिपते विभीषण! हा सखि त्रिजटे! परिमुषिताः स्थ परिभूताः स्थ रामहतकेन। अथवा को नाम तेषामहमिदानीमाह्वाने?  
  ते हि मन्ये महात्मानः कृतघ्नेन दुरात्मना।  
  मया गृहीतनामानः स्पृश्यन्त इव पाप्मना॥ 48॥  
 योऽहम्,  
  विस्रम्भादुरसि निपत्य जातनिद्रा-  
   मुन्मुच्य प्रियगृहिणीं गृहस्य लक्ष्मीम्।  
  आतङ्कस्फुरितकठोरगर्भगुर्वी  
   क्रव्याद्भो बलिमिव दारुणः क्षिपामि॥ 49॥  
 (सीतायाः पादौ शइरसि कृत्वा) अयं पश्चिमस्ते रामशिरसि पादपङ्कजस्पर्शः। (इति रोदिति)  
   (नेपथ्ये)  
 अब्रह्मण्यमब्रह्मण्यम्।  
 रामः- ज्ञायतां भोः, किमेतत्?  
   (पुनर्नेपथ्ये)  
  ऋषीणामुग्रतपसां यमुनातीरवासिनाम्।  
  लवणत्रासितः स्तोमस्त्रातारं त्वामुपस्थितः॥ 50॥  
 रामः- कथमद्यापि राक्षसत्रासः? तद्यावदस्य दुरात्मनो माधुरस्य कुम्भीनसीकुमारस्योन्मूलनाय शत्रुघ्नं प्रेषयामि। (परिक्रम्य पुरर्निवृत्य) हा देवि! कथमेवंविधा गमिष्यसि? भगवति वसुंधरे! सुश्लाघ्यां दुहितरमवेक्षस्व जानकीम्।  
  जनकानां रघूणां च यत्कृत्स्नं गोत्रमङ्गलम्।  
  यां देवयजने पुण्ये पुण्यशीलामजीननः॥ 51॥  
 (इति रुदन्निष्क्रान्तः).  
 सीता- हा सौम्य आर्यपुत्र! कुतासि? हा धिक् हा धिक्, दुःस्वप्नरणकविप्रलब्धा आर्यपुत्रशून्यमिवात्मानं पश्यामि। हा धिक् हा धिक्, एकाकिनीं प्रसुप्तां मामुज्झित्वा कुत्र गतो नाथः? भवतु, तस्मै कोपिष्यामि यदि तं प्रेक्षमाणां आत्मनः प्रभविष्यामि। कोऽत्र परिजनः?  
   (प्रविश्य)  
 दुर्मुखः- देवि! कुमारलक्ष्मणो विज्ञापयति- \`सजो रथः। तदारोहतु देवी' इति।  
 सीता- इयमारूढास्मि। स्फुरति मे गर्भभारः। शनैर्गच्छामः।  
 दुर्मुखः- इत इतो देवी।  
 सीता- नमो रघुकुलदेवताभ्याम्।  
  (इति निष्क्रान्ता सर्वे)  
  इति महाकविश्रीभवभूतिविरचित उत्तररामचरिते प्रथमोऽङ्कः





\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*







.  


   ***द्वितीयोऽङ्कः***






   (नेपथ्ये)  
 स्वागतं तपोधनायाः।  
  (ततः प्रविशत्यध्वगवेषा तापसी)  
 तापसी- अये, वनदेवता फलकुसुमगर्भेण पल्लवार्घ्येण दूरान्मामुपतिष्ठते।  
   (प्रविश्य)  
 वनदेवता- (अर्घ्यं विकीर्य)  
  यथेच्छाभोग्यं वो वनमिदमियं मे सुदिवसः  
  सतां सद्भिः सङ्गः कथमपि हि पुण्येन भवति।  
  तरुच्छाया तोयं यदपि तपसां योग्यमशनं  
  फलं वा मूलं वा तदपि न पराधीनमिह वः॥ 1॥  
 तापसी- किमत्रोच्यते?  
  प्रियप्राया वृत्तिर्विनयमधुरो वाचि नियमः  
  प्रकृत्या कल्याणी मतिरनवगीतः परिचयः।  
  पुरो वा पश्चाद्वा तदिदमविपर्यासितरसं  
  रहस्यं साधूनामनुपधि विशुद्धं विजयते॥ 2॥  
   (उपविशतः)  
 वनदेवता- कां पुनरत्रभवतीमवगच्छामि?  
 तापसी- आत्रेय्यसि।  
 वनदेवता- आर्ये आत्रेयि! कुतः पुनरिहागम्यते? किंप्रयोजनो दण्डकारण्योपवनप्रचारः?  
 आत्रेयी-  
  अस्मिन्नगस्त्यप्रमुखाः प्रदेशे  
   भूयासं उद्गीथविदो वसन्ति।  
  तेभ्योऽधिगन्तुं निगमान्विद्यां  
   वाल्मीकिपार्श्वादिह पर्यटामि॥ 3॥  
 वनदेवता- यदा तावदन्येऽपि मुनयस्तमेव हि पुराणब्रह्मवादिनं प्राचेतसमृषिं ब्रह्पारायणायोपासते, तत्कोऽयमार्यायाः प्रवासः।  
 आत्रेयी- तस्मिन् हि महानध्ययनप्रत्यूह इत्येष दीर्घप्रवासोऽङ्गीकृतः।  
 वनदेवता- कीदृशः?  
 आत्रेयी- तस्य भगवतः केनापि देवताविशेषेण सर्वप्रकाराद्भुतं स्तन्यत्यागमात्रके वयसि वर्तमानं दारकद्वयमुनीतम्। तत्खलु न केवलं तस्य, अपि तु तिरश्चिमप्यन्तः करणानि तत्त्वान्युपस्नेहयति।  
 वनदेवता- अपि तयोर्नामसंज्ञानमस्ति?  
 आत्रेयी- तयैव किल देवतया तयोः कुशलवाविति नामनी प्रभावश्चाख्यातः।  
 वनदेवता- कीदृशः प्रभावः?  
 आत्रेयी- तयोः किल सरहस्यानि जृम्भकास्त्राणि जन्मसिद्धानीति।  
 वनदेवता- अहो नु भोश्चित्रमेतत्।  
 आत्रेयी- तौ च भगवता वाल्मीकिना धात्रीकर्मतः परिगृह्य पोषितौ रक्षितौ च। निर्वृत्तचौलकर्मणोस्तयोस्त्रयीवर्जमितरास्तिस्रो विद्याः सावधानेन परिनिष्ठापिताः। तदनन्तरं गर्भैकादशे वर्षे क्षात्रेण कल्पेनोपनीय गुरुणा त्रयीविद्यामध्यापितौ। न त्वेताभ्यामतिदीप्तिप्रज्ञाभ्यामस्मदादेः सहाध्ययनयोगोऽस्ति। यतः, -  
  वितरति गुरुः प्राज्ञे विद्यां यथैव तथा जडे  
  न तु खलु तयोर्ज्ञाने शक्तिं करोत्यपहन्ति वा।  
  भवति हि पुनर्भूयान्भेदः फलं प्रति तद्यथा  
  प्रभवति शुचिर्बिम्बग्राहे मणिर्न मृदादयः॥ 4॥  
 वनदेवता- आयमध्यनप्रत्यूहः।  
 आत्रेयी- अन्यश्च।  
 वनदेवता- अथापरः कः?  
 आत्रेयी- अथ स ब्रह्मर्षिरेकदा माध्यंदिनसवनाय नदीं तमसामनुप्रपन्नः। तत्र युग्मचारिणोः क्रौञ्चयोरेकं व्याधेन वध्यमानं ददर्श। आकस्मिकप्रत्यवभासां देवीं वाचमानुष्टिमेन छन्दसा परिणतामभ्युदैरयत्।  
  मा निषाद! प्रतिष्ठा त्वमगामः शाश्वती समाः।  
  यत्क्रौञ्चमिथुनादेकमवधीः काममोहितम्॥ 5॥  
 वनदेवता- आम्नायादन्यत्र नूतनच्छन्दसामवतारः।  
 आत्रेयी- तेन हि पुनः समयेन भगवन्तमाविर्भूतशब्दप्रकाशमृषिमुपसंगम्यभगवान्भूतभावनः पद्मयोनिरवोचत् - \`ऋषे! प्रबुद्धोऽसि वागात्मनि ब्रह्मणि। तद्बूहि रामचरितम्। अव्याहतज्योतिरिषि ते चक्षुः प्रतिभातु। आद्यः कविरसि' इत्युक्त्वाऽन्तर्हितः। अथ स भगवान्प्राचेतसः प्रथमं मनुष्येषु शब्दब्रह्मणस्तादृशं विवर्तमितिहासं रामायणं प्रणिनाय।  
 वनदेवता- हन्त, पण्डितः संसारः।  
 आत्रेयी- तस्मादेव हि ब्रवीमि तत्र महानध्ययनप्रत्यूह इति।  
 वनदेवता- युज्यते।  
 आत्रेयी- विश्रान्तास्मि। भद्रे! संप्रत्यगस्त्याश्रमस्य पन्थानं ब्रूहि।  
 वनदेवता- इतः पञ्चवटीमनुपविश्य गम्यतामनेन गोदावरीतीरेण।  
 आत्रेयी- (सास्रम्) अप्येतत्तपोलवम्? अप्येषा पञ्चवटी? अपि सरिदियं गोदावरी? अप्ययं गिरिः प्रस्रवणः? अपि जनस्थानवनदेवता त्वं वासन्ती?  
 वनदेवता- तथैव तत्सर्वम्।  
 आत्रेयी- हा वत्से जानकि!  
  स एष ते वल्लभशाखिवर्गः  
   प्रासङ्गिकीनां विषयः कथानाम्।  
  त्वां नामशेषामपि दृश्यमानः  
   प्रत्यक्षदृष्टामिव नः करोति॥ 6॥  
 वासन्ती- (सभयम्। स्वगतम्) कथं नामशेषेत्याह। (प्रकाशम्) आर्ये! किमत्याहितं सीतादेव्याः?  
 आत्रेयी- न केवलमत्याहितम्, सापवादमपि। (कर्णे) एवमिति।  
 वासन्ती- हा, दारुणो दैवनिर्घातः। (इति मूर्च्छति)  
 आत्रेयी- भद्रे! समाश्वसिहि समाश्वसिहि।  
 वासन्ती- हा, प्रियसखि! ईदृशस्ते निर्माणभागः। हा रामभद्र! अथवा अलं त्वया। आर्ये आत्रेयि! अथ तस्मादरण्यात्परित्यज्य निवृत्ते लक्ष्मणे सीतायाः किं वृत्तमिति काचिदासीत्प्रवृत्तिः?  
 आत्रेयी- नहि नहि।  
 वासन्ती- कष्टम्। आर्यारुन्धतीवसिष्ठाधिष्ठितेषु नः कुलेषु जीवन्तीषु च वृद्धासु राज्ञीषु कथमिदं जातम्?  
 आत्रेयी- ऋष्यशृङ्गसत्रे गुरुजनस्तदासीत्। संप्रति परिसमाप्तंद्वादशवार्षिकं सत्रम्। ऋष्यशृङ्गेण च संपूज्य विसर्जिता गुरवः। ततो भगवत्यरुन्धती नाहं वधूविरहितामयोध्यां गच्छामीत्याह। तदेव राममातृभिरनुमोदितम्। तदनुरोधाद्भगवतो वसिष्ठस्यापि श्रद्धा वाल्मीकितपोवनं गत्वा वत्स्याम इति।  
 वासन्ती- अथ स रामभद्रः किमाचारः?  
 आत्रेयी- तेन राज्ञा राजक्रतुरश्वमेधः प्रक्रान्तः।  
 वासन्ती- अहह धिक्, परिणीतमपि?  
 आत्रेयी- शान्तम्, नह नहि।  
 वासन्ती- का तर्हि यज्ञे सहधर्मचारिणी?  
 आत्रेयी- हिरण्मयी सीताप्रतिकृतिर्गृहिणीकृता।  
 वासन्ती- हन्त भोः,  
  वज्रादपि कठोराणि मृदूनि कुसुमादपि।  
  लोकोत्तराणां चेतांसि को हि विज्ञातुमर्हसि॥ 7॥  
 आत्रेयी- विसृष्टश्च वामदेवानुमन्त्रितो मेध्याश्वः। प्रक्लृप्ताश्च तस्य यथाशास्त्रं रक्षितारः। तेषामधिष्ठाता लक्ष्मणात्मजश्चन्द्रकेतुर्दत्तदिव्यास्त्रसंप्रदायश्चतुरङ्गसाधनान्वितोऽनुप्रहितः।  
 वासन्ती- (सहर्षकौतुकास्रम्) कुमारलक्ष्मणस्यापि पुत्र इति मातर! जीवामि।  
 आत्रेयी- अत्रान्तरे ब्राह्मणेन मृतं पुत्रमुत्क्षिप्य राजद्वारे सोरस्ताडनमब्रह्मण्यमुद्धोषितम्। ततो न राजपचारमन्तरेण प्रजानामकालमृत्युः संचरतीत्यात्मोदोषं निरूपयति करुणामये रामभद्रे सहसैवाशरीराणि वागुदचरत्-  
  शम्बूको नाम वृषलः पृथिव्यां तप्यते तपः।  
  शीर्षच्छेद्यः स ते राम! तं हत्वा जीवय द्विजम्॥ 8॥  
इत्युपश्रुत्यैवाकृष्टकृपाणपाणिः पुष्पमधिरुह्य सर्वा दिशो विदिशश्वशूद्रतापसान्वेषणाय जगत्पतिः संचारं समारब्धवान्।  
 वासन्ती- शम्बूको नामाधोमुखो धूमपः शूद्रोऽस्मिन्नेव जनस्थाने तपश्चरति। अपि नाम रामभद्रः पुनरिदं वनमलंकुर्यात्।  
 आत्रेयी- भद्रे! गम्यतेऽधुना।  
 वासन्ती- आर्ये आत्रेयि! एवमस्तु। कठोरश्च दिवसः।  
  कण्डूलद्विगण्डपिण्डकषणाकम्पेन संपातिभि-  
   र्घर्मस्रंसितबन्धनैश्च कुसुमैरर्चन्ति गोदावरीम्।  
  छायापस्किरमाणविष्किरमुखव्याकृष्टकीटत्वचः  
   कूजत्क्लान्तकपोतकुकुटकुलाः कूले कुलायद्रुमाः॥ 9॥  
  (इति परिक्रम्य निष्क्रान्ते)  
   इति शुद्धविष्कम्भः।  
      . . . . .  
  (ततः प्रविशति सदयोद्यतखङ्गो रामभद्रः)  
 रामः-  
  हे हस्त दक्षिण! मृतस्य शिशोर्द्विजस्य  
   जीवातवे विसृज शूद्रमुनौ कृपाणाम्।  
  रामस्य बाहुरसि निर्भरगर्भखिन्न-  
   सीताविवासनपटोः करुणा कुतस्ते॥ 10॥  
 (कथंचित्प्रहृत्य) कृतं रामसदृशं कर्म। अपि जीवेत्स ब्राह्मणपुत्रः।  
   (प्रविश्य)  
 दिव्यपुरुषः- जयतु देवः।  
  दत्ताभये त्वयि यमादपि दण्डधारे  
   संजीवितः शिशुरसौ मम चेयमृद्धिः।  
  शम्बूक एष शिरसा चरणौ नतस्ते  
   सत्सङ्गजानि निधनान्यपि तारयन्ति॥ 11॥  
 रामः- द्वयमपि प्रियं नः, तदनुभूयतामुग्रस्य तपसः परिपाकः।  
  यत्रानन्दाश्च मोदाश्च यत्र पुण्याश्च संपदः।  
  वैराजा नाम ते लोकास्तैजसाः सन्तु ते शिवाः॥ 12॥  
 शम्बूकः- स्वामिन्! युष्मत्प्रसादादेवैष महिमा। किमत्र तपसा? अथवा महदुपयुक्तं तपसा, -  
  अन्वेष्टव्यो यदसि भुवने भूतनाथः शरण्यो  
    मामन्विष्यन्निह वृषलकं योजनानां शतानि।  
  क्रान्त्वा प्राप्तः स इह तपसां संप्रसादोऽन्यथा तु  
    क्वायोध्यायाः पुनरुपगमो दण्डकायां वने वः॥ 13॥  
 रामः- किं नाम दण्डकेयम्? (सर्वतोऽवलोक्य) हा, कथम्-  
  स्निग्धश्यामाः क्वचिदपरतो भीषणाभोगरूक्षाः  
     स्थाने स्थाने मुखरककुभो झांकृतैर्निर्झराणाम्।  
  एते तीर्थाश्रमगिरिसरिद्गर्तकान्तारमिश्राः  
     संदृश्यन्ते परिचितभुवो दण्डकारण्यभागाः॥ 14॥  
 शम्बूकः- दण्डकैवैषा। अत्र किल पूर्वं निवसता देवेन-  
  चतुर्दश सहस्राणि चतुर्दश च राक्षसाः।  
  त्रयश्च दूषणखरत्रिमूर्धानो रणे हताः॥ 15॥  
येन सिद्धक्षेत्रेऽस्मिन्मादृशामपि जानपदानामकुतोभयः संचारः संवृत्तः।  
 रामः- न केवलं दण्डकैव, जनस्थानमपि।  
 शम्बूकः- बाढम्! एतानि खलु सर्वभूतरोमहर्षणान्युन्मत्तचण्डश्वापदकुलाक्रान्तविकटगिरिगह्वराणि जनस्थानपर्यन्तदीर्घारण्यानि दक्षिणां दिशमभिवर्तन्ते। तथा हि,-  
  निष्कूजस्तिमिताः क्वचित्क्वचिदपि प्रोच्चण्डसत्त्वस्वनः।  
  स्वेच्छासुप्तगभीरभोगभुजगश्वासप्रदीप्ताग्नयः।  
  सीमानः प्रदरोदरेषु विरलस्वल्पाम्भसो यास्वयं  
  तृष्यद्भिः प्रतिसूर्यकैरजगरस्वेदद्रवः पीयते॥ 16॥  
 रामः-  
  पश्यामि च जनस्थानं भूतपूर्वखरालयम्।  
  प्रत्यक्षानिव वृत्तान्तान्पूर्वननुभवामि च॥ 17॥  
(सर्वतोऽवलोक्य) प्रियारामा हि वैदेह्यासीत्। एतानि नाम कान्तराणि। किमतः परं भयानकं स्यात्। (सास्रम्)  
  त्वया सह निवत्स्यामि वनेषु मधुगन्धिषु।  
  इतीवारमते हासौ स्नेगस्तस्याः स तादृशः॥ 18॥  
  न किंचिदपि कुर्वाणः सौख्यैर्दुःखान्यपोहति।  
  तत्तस्य किमपि द्रव्यं यो हि यस्य प्रियो जनः॥ 19॥  
 शम्बूकः- तदलमेभिर्दुरासदैः। अथैतानि मदकलमयूरकण्ठकोमलच्छविभिरवकीर्णानि पर्यन्तैरविलनिविष्टनीलबहुलच्छायातरुषण्डमण्डितान्यसंभ्रान्तविविधमृगयूथानि पश्यतु महाभागः प्रशान्तगम्भीराणि श्वापदकुलशरण्यानि महारण्यानि।  
  इह समदशकुन्ताक्रान्तवानीरमुक्त-  
   प्रसवसुरभिशूतस्वच्छतोया वहन्ति।  
  फलभरपरिणामश्यामजम्बूनिकुञ्ज-  
   स्खलनमुखरभूरिस्रोतसो निर्झरिण्यः॥ 20॥  
 अपि च,-  
  दधति कुहरभाजामत्र भल्लूकयूना-  
   मनुरसितगुरूणि स्त्यानमम्बूकृतानि।  
  शिशिरकटुकषायः स्त्यायते सल्लकीना-  
   मिभदलितविकर्णग्रन्थिनिष्यन्दगन्धः॥ 21॥  
 रामः- (सबाष्पस्तम्भम्) भद्र! शिवास्ते पन्थानो देवयानाः। प्रलीयस्व पुण्येभ्यो लोकेभ्यः।  
 शम्बूकः- यावत्पुराणब्रह्मर्षिमगस्त्यमभिवाद्य शाश्वतं पदमनुप्रविशामि। (इति निष्क्रान्तः)  
 रामः-  
  एतत्पुनर्वनमहो कथमद्य दृष्टं  
     यस्मिन्नभूम चिरमेव पुरा वसन्तः।  
  आरण्यकाश्च गृहिणश्च रताः स्वधर्मे  
     सांसारिकेषु च सुखेषु वयं रसज्ञाः॥ 22॥  
  एते त एव गिरयो विरुवन्मयूरा-  
     स्तान्येव मत्तहरिणानि वनस्थलानि।  
  आमञ्जुवञ्जुलरुतानि च तान्यमूनि  
     नीरन्ध्रनीपनिचुलानि सरित्तटानि॥ 23॥  
  मेघमालेव यश्चायमारादिव विभाव्यते।  
  गिरिः प्रस्रवणः सोऽयं यत्र गोदावरी नदी॥ 24॥  
  अस्त्यैवासीन्महति शिखरे गृध्रराजस्य वास-  
     स्तस्याधस्ताद्वयमपि रतास्तेषु पर्णोटजेषु।  
  गोदावर्याः पयसि विततानोकहश्यामलश्री-  
     रन्तः कूजन्मुखरशुकनो यत्र रम्यो वनान्तः॥ 25॥  
 अत्रैव सा पञ्चवटी यत्र चिरनिवासेन विविधविस्रम्भातिप्रसभ्गसाक्षिणः प्रदेशाः प्रियायाः प्रियसखी च वासन्ती ननाम वनदेवता। किमिदमापतितमद्य रामस्य? संप्रति हि,-  
  चिराद्वेगारम्भी प्रसृत इव तीव्रो विषरसः  
    कुतश्चित्संवेगात्प्रचल इव शल्यस्य शकलः।  
  व्रणो रूढग्रन्थिः स्फुटित इव हृन्मर्मणि पुनः  
     पुराभूतः शोको विकलयति मां नूतन इव॥ 26॥  
तथाविधानपि तावत्पूर्वसुहृदो भूमिभागान्पश्यामि। (निरूप्य) अहो, अनवस्थितो भूतसंनिवेशः। तथा हि, -  
  पुरा यत्र स्रोतः पुलिनमधुना तत्र सरितां  
    विपकर्यासं यातो घनविरलभावः क्षितिरुहाम्।  
  बहोर्दृष्टं कालादपरमिव मन्ये वनमिदं  
    निवेशः शैलानां तदिदमिति बुद्धिं द्रढयति॥ 27॥  
 हन्त हन्त, परिरहन्तमपि मां पञ्चवटी स्नेहाद्बलादाकर्षतीव। (सकरुणम्)  
  यस्यां ते दिवसास्तया सह मया नीता यथा स्वे गृहे  
  यत्संबन्धकथाभिरेव सततं दीर्घाभिरास्थीयत्।  
  एकः संप्रति नाशितप्रियतमस्तामेव रामः कथं  
  पापः पञ्चवटीं विलोकयतु वा गच्छत्वसंभाव्य वा॥ 28॥  
   (प्रविश्य)  
 शम्बूकः- जयतु देवः। देव! भगवानगस्त्यो मत्तः श्रुतसंनिधानस्त्वामाह-
 \`परिकल्पितावरणमङ्गला प्रतीक्षते वत्सला लोपामुद्रा, सर्वे च महर्षयः। तदेहि, संभावयास्मान्। अथ प्रजविना पुष्पकेण स्वदेशमुपगत्याश्वमेधाय सज्जो भव'इति।  
 रामः- यथाज्ञापयति भगवान्।  
 शम्बूकः- इत इतो देवः।  
 रामः- (पुष्पकं प्रवर्तयन्) भगवति पञ्चवटि! गुरुजनादेशोपरेधात्क्षणं क्षण्यतामतिक्रमो रामस्य।  
 शम्बूकः- देव! पश्य, -  
  गुञ्जक्तुञ्जकुटीरशिकघटाघुक्कारवत्कीचक-  
     स्तम्बाडम्बरमूकमौकुलिकुलः क्रौञ्चाभिधोऽयं गिरिः।  
  एतस्मिन्प्रचलाकिनां प्रचलतामुद्वेजिताः कूजितै-  
     रुद्धेल्लन्ति पुराणरोहिणतरुस्कन्धेषु कुम्भीनसाः॥ 29॥  
 अपि च, -  
  एते ते कुहरेषु गद्गदनदद्गोदावरीवारयो  
     मेघालम्बितमौलिनीलशिखराः क्षोणीभृतो दाक्षिणाः।  
  अन्योन्यप्रतिघातसंकुलचलत्कल्लोलकोलाहलै-  
     रुत्तालास्त इमे गभीरपयसः पुण्याः सरित्संगमाः॥ 30॥  
   (इति निष्क्रान्ताः सर्वे)  
   इति द्वितीयोऽङ्कः.  








\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*







.

   ***तृतीयोऽङ्कः***.






     (ततः प्रविशति नदीद्वयम्)  
 एका- सखि मुरले! किमसि संभ्रान्तेव?  
 मुरला- सखि तमसे! प्रेषितासि भगवतोऽगस्त्यस्य पत्न्या लोपामुद्रा सरिद्वरां गोदावरीमभिधातुम्। जानास्येव यथा वधूपरित्यागात्प्रभृति-  
  अनिर्भिन्नो गभीरत्वादन्तर्गूढघनव्यथः।  
  पुटपाकप्रतीकाशो रामस्य करुणो रसः॥ 1॥  
तेन च तथाविधेष्टजनकष्टविनिपातजन्मना प्रकृष्टगद्गदेन दीर्घशोक तेन च संप्रति परिक्षीणो रामभद्रः। तमवलोक्य कम्पितमिव कुसुमसमबन्धनं मे हृदयम्। अधुना च प्रतिनिवर्तमानेन रामभद्रेण नियतमेव पञ्चवटीवने वधूसहनिवासविस्रम्भसाक्षिणः प्रदेशा द्रष्टव्याः। तत्र च निसर्गधीरस्याप्येवंविधायामवस्थायामतिगम्भीराभोगशोकक्षोभसंवेगात्पदे पदे महाप्रमादानि शोकस्थानानि शङ्कनीयानि रामभद्रस्य। तद्भगवति गोदावरि! त्वया तत्रभवत्या सावधानया भवितव्यम्।  
  वीचीवातैः शीकरक्षोदशीतैराकर्षद्भिः पद्मकिञ्जल्कगन्धान्।  
  मोहे मोहे रामभद्रस्य जीवं स्वैरं स्वैरं प्रेरितैस्तर्पयेति॥ 2॥  
 तमसा- उचितमेव दाक्षिण्यं स्नेहस्य। संजीवनोपायस्तु सूलत एव रामभद्रस्य संनिहितः।  
 मुरला- कथमिव?  
 तमसा- तत्सर्वं श्रूयताम् - अस्ति खलु वाल्मीकितपोवनोपकण्ठात्परित्यज्य निवृत्ते लक्ष्मणे सीता देवी प्राप्तप्रसववेदनमतिदुःखसंवेगादात्मानं गङ्गाप्रवाहे निक्षिप्तवती। तदैव तत्र दारकद्वयं च प्रसूता। भगवतीभ्यां पृथ्वीभागीरथीभ्यामप्युभाभ्युपपन्ना रसातलं च नीता। स्तन्यत्यागात्परेण दारकद्वयं च तस्य प्राचेतसस्य महर्षेर्गङ्गादेव्या समर्पितं स्वयम्।  
 मुरला- (सविस्मयम्)  
  ईदृशानां विपाकोऽपि जायते परमाद्भुतः।  
  यत्रोपकरणीभावमायात्येवंविधो जनः॥ 3॥  
 तमसा- इदानीं तु शम्बूकवृत्तान्तनानेन संभावितजनस्थानं रामभद्रं सरयूमुखादुपश्रुत्य भगवती भागीरथी यदेव भगवत्या लोपामुद्रया स्नेहादशङ्कितं तदेवाभिशङ्क्य सीतासमेता केनचिदिव गृहाचारव्यपदेशेन गोदावरीमुपागता।  
 मुरला- सुष्ठु चिन्तितं भगवत्या भागीरथ्या। राजनीतिस्थितस्यास्य खलु तैश्च जगतासाभ्युदयिकैः कार्यैर्व्यापृतस्य रामभद्रस्य नियताश्चित्तविक्षेपाः। अव्यग्र,स्य पुनरस्य शोकमातत्रद्वितीयस्य फञ्चवटीप्रवेशो महाननर्थ इति। तत्कथं सीतया रामभद्रोऽयमाश्वासनीयः स्यात्?  
 तमसा- उक्तमत्र भगवत्या भागीरथ्या \`वत्से देवयजनसंभवे सीते! अद्य खल्वायुष्मतोः कुशलवयोर्द्वादशस्य जन्मवत्सरस्य संख्यामंङ्गलग्रन्थिरभिवर्तते। तदात्मनः पुराणश्वशुरमेतावतो मानवस्य राजर्षिवंशस्य प्रसवितारं सवितारमपहजपाप्मानं देवं स्वहस्तावचितैः पुष्पैरुपतिष्ठस्व। न त्वामवनिपृष्ठवर्तिनीमस्मत्प्रभावाद्वनदेवता अपि द्रक्ष्यन्ति किमुतमर्त्याः?' इति। अहमप्याज्ञापिता \`तमसे! त्वयि प्रकृष्टप्रेमैव वधूर्जानकी। अतस्त्वमेवास्याः प्रत्यनन्तरीभव' इति। साहमधुना यथादिष्टमनुतिष्ठामि।  
 मुरला- अहमप्येतं वृत्तान्तं भगवत्यै लोपामुद्रायै निवेदयामि। रामभद्रोऽप्यागत एवेति तर्कयामि।  
 तमसा- तदियं गोदावरीह्रदान्निर्गत्य, -  
  परिपाण्डुदुर्बलकपोलसुन्दरं  
   दधती विलोलकबरीकमाननम्।  
  करुणस्य मूर्तिरथवा शरिरिणी  
   निरहव्यथेव वनमेति जानकी॥ 4॥  
 मुरला- इयं हि सा, -  
  किसलयमिव मुग्धं बन्धनाद्विप्रलूनं  
   हृदयकमलशोषी दारुणो दीर्घशोकः।  
  ग्लपयति परिपाण्डु क्षाममस्याः शरीरं  
    शरदिज इव घर्मः केतकीगर्भपत्रम्॥ 5॥  
   (इति परिक्रम्य निष्क्रान्ते)  
   इति शुद्धविष्कम्भः।  
     (नेपथ्ये)  
जात जात!  
  (ततः प्रविशति पुष्पावचयव्यग्रा सकरुणौत्सुक्यमाकर्णयन्ती सीता)  
 सीता- अहो, जानामि प्रियसखी वासन्ती व्याहरतीति।  
   (पुनर्नेपथ्ये)  
  सीतादेव्या स्वकरकलितैः सल्लकीपल्लवाग्रै-  
   रग्रे लोलः करिकलभको यः पुरा वर्धितोऽभूत्।  
 सीता- किं तस्य?  
   (पुनर्नेपथ्ये)  
  वध्वा सार्धं पयसि विहरन्सोऽहमन्येन दर्पा-  
   दुद्दामेन द्विरदपतिना संनिपत्याभियुक्तः॥ 6॥  
 सीता- (ससंभ्रमं कतिचित्पदानि गत्वा) आर्यपुत्र! परित्रायस्व परित्रायस्व मम तं पुत्रकम्। हा धिक् हा धिक्, तान्येव चिरपरिचितान्यक्षराणि पञ्चवटीदर्शनेन मां मन्दभागिनीमनुबन्धान्ति। हा आर्यपुत्र! (इति मुर्च्छति)  
   (प्रविश्य)  
 तमसा- समाश्वसिहि समाश्वसिहि।  
   (नेपथ्ये)  
 विमानराज! अत्रैव स्थीयताम्।  
 सीता- (समाश्वस्य, ससाध्वसोल्लासम्) अहो, जलभरभरितमेघमन्थरस्तनितगम्भीरमांसलः कुतो न भारतीनिर्घोषो भ्रियमाणकर्णविवरां मामपि मन्दभागिनीं झटित्युत्सुकापयति।  
 तमसा- (सस्मितास्रम्) अयि वत्से!  
  अपरिस्फुटनिक्काणे कुतस्त्येऽपि त्वमीदृशी।  
  स्तनयित्नोर्मयूरीव चकितोत्कण्ठितं स्थिता॥ 7॥  
 सीता- भगवति! किं भणस्यपरिस्फुटेति? स्वरसंयोगेन प्रत्यभिजानामि नन्वार्यपुत्रेणैवैततद्व्याहृतम्।  
 तमसा- श्रूयते तपस्यतः किल शूद्रस्य दण्डधारणार्थमैक्ष्वाको राजा दण्डकारण्यमागत इति।  
 सीता- दिष्ट्या अपरिहीनधर्मः खलु स राजा।  
   (नेपथ्ये)  
  यत्र द्रुमा अपि मृगा अपि बन्धवो मे  
   यानि प्रियासहचरश्चिरमध्यवात्सम्।  
  एतानि तानि बहुकन्दरनिर्झरराणि  
   गोदावरीपरिसरस्य गिरेस्तटानि॥ 8॥  
 सीता- (दृष्ट्वा) दिष्ट्या कथं प्रभातचन्द्र मंडलापाण्डपरिक्षामदुर्बलेनाकारेण निजसौम्यगम्भीरानुभावमात्रपत्यभिज्ञेय एवार्यपुत्रो भति। भगवति तमसे! धारय माम्।  
  (इति तमसामाश्लिष्य मूर्च्छति)  
 तमसा- वत्से! समाश्वसिहि समाश्वसिहि।  
   (नेपथ्ये)  
 अनेन पञ्चवटीदर्शनेन-  
  अन्तर्लीनस्य दुःखाग्नेरद्योद्दामं ज्वलिष्यतः।  
  उत्पीड इव धूमस्य मोहः प्रागावृणोति माम्॥ 9॥  
 हि प्रिये जानकि!  
 तमसा- (स्वगतम्) इदं तावदाशङ्कितं गुरुजनेन।  
 सीता- (समाश्वस्य) हा, कथमेतत्?  
   (पुनर्नेपथ्ये)  
 हा देवि दण्डकारण्यवासप्रियसखि विदेहराजपुत्रि! (इति मूर्च्छति)  
 सीता- हा धिक् हा धिक्, मां मन्दभागिनीं व्याहृत्यामीलितनेत्रनीलोत्पलो मूर्च्छित एव। हा, कथं धरणीपृष्ठे निरुद्धनिःश्वासनिःसहं विपर्यस्तः? भगवति तमसे! परित्रायस्य। जीवयार्यपुत्रम्। (इति पादयोः पतति)  
 तमसा-  
   त्वमेव ननु कल्यामि! संजीवय जगत्पतिम्।  
  प्रियस्पर्शो हि पाणिस्ते तत्रैष निरतो जनः॥ 10॥  
 सीता- यद्भवतु तद्भवतु। यथा भगवत्याज्ञापयति। (इति ससंभ्रमं निष्क्रान्ता)  
   page missed 64, 65  
  प्रसन्नं सौजन्यादृशयितकरुणैर्गाधकरुणं  
   द्रवीभूतं प्रेम्णा तव हृदयमस्मिन्क्षण इव॥ 13॥  
 रामः- देवि!  
  प्रसाद इव मूर्तस्ते स्पर्शः स्नेहार्द्रशीतलः।  
  अद्याप्यानन्दयति मां त्वं पुनः क्वासि नन्दिनि!॥ 14॥  
 सीता- एते खलु तेऽगाधमानसदर्शितस्नेहसंभारा आनन्दनिष्यन्दिनः सुधामया आर्यपुत्रस्योल्लापाः। जाने प्रत्ययेन निष्कारणपरित्यागशल्यितोऽपि बहुमतो मम जन्मलाभः।  
 रामः- अथवा कुतः प्रियतमा? नूनं संकल्पाभ्यासपाटवोपादान एष भ्रमो रामभद्रस्य।  
   (नेपथ्ये)  
 अहे, महान्प्रमादः प्रमादः। (\`सीतादेव्याः स्वकरकलितैः' इत्यर्धं पठ्यते)  
 रामः- (सकरुणौत्सुक्यम्) किं तस्य?  
   (पुनर्नेपथ्ये)  
  (\`वध्वा सार्धं' इत्युत्तरार्धं पठ्यते)  
 सीता- क इदानीमभियुज्यते।  
 रामः- क्वासौ दुरात्मा यः प्रियायाः पुत्रं वधूद्वितीयमभिभवति?(इत्युत्तिष्ठति)  
   (प्रविश्य)  
 वासन्ती- (संभ्रान्ता) देव! त्वर्यताम्।  
 सीता- हा कथं मे प्रियसखी वासन्ती?  
 रामः- कथं देव्याः प्रियसखी वासन्ती?  
 वासन्ती- देव! त्वर्यतां त्वर्यताम्। इतो जटायुशिखरस्य दक्षिणेन सीतातीर्थेन गोदावरीमवतीर्य संभावयतु देव्याः पुत्रकं देवः।  
 सीता- हा तात जटायो! शून्यं त्वया विनेदं जनस्थानम्।  
 रामः- आहह, हृदयमर्मच्छिदः खल्वमी कथोद्धाताः।  
 वासन्ती- इत इतो देवः।  
 सीता- भगवति! सत्यमेव वनदेवतापि मां न पश्यति।  
 तमसा- अयि वत्से! सर्वदेवताभ्यः प्रकृष्टतममैश्वर्यं मन्दाकिन्याः। तत्किमिति विशङ्कसे?  
 सीता- ततोऽनुसरावः। (इति परिक्रामयति)  
 रामः- भगवति गोदावरि! नमस्ते।  
 वासन्ती- (निरूप्य) देव! मोदस्व विजयिना वधूद्वितीयेन देव्याः पुत्रकेण।  
 रामः- विजयतामायुष्मान्।  
 सीता- अहो, ईदृशो मे पुत्रकः संवृत्तः।  
 रामः- हा देवि! दिष्ट्या वर्धसे।  
  येनोद्गच्छद्विसकिसलयस्निग्धदन्ताङ्कुरेण  
   व्याकृष्टस्ते सुतनु! लवलीपल्लवः कर्णमूलात्।  
  सोऽयं पुत्रस्तव मदमुचां वारणानां विजेता  
   यत्कल्याणं वयसि तरुणे भाजनं तस्य जातः॥ 15॥  
 सीता- अवियुक्त इदानीं दीर्घायुरनया सौम्यदर्शनया भवतु।  
 रामः- सखि वासन्ति! पश्य पश्य! कान्तानुवृत्तिचातुर्यमपि शिक्षितं वत्सेन।  
  लीलोत्खातमृणालकाण्डकवलच्छेदेषु संपादिताः  
  पुष्यत्पुष्करवासितस्य पयसो गण्डूषसंक्रान्तयः।  
  सेकः शीकरिणा करेण विहितः कामं विरामे पुन-  
  र्यत्स्नेहादनरालनालनलिनीपत्रातपत्रं धृतम्॥ 16॥  
 सीता- भगवति तमसे! अथ तावदीदृशो जातः। तौ पुनर्न जानाम्येतावता कालेन कुशलवौ कीदृशौ संवृत्ताविति।  
 तमसा- यादृशोऽयं तादृशौ तावपि।  
 सीता- ईदृश्यस्मि मन्दभागिनी यस्या न केवलमार्यपुत्रविरहः पुत्रविरहोऽपि।  
 तमसा- भवितव्यतेयमीदृशी।  
 सीता- किंवा मया प्रसूतया येनैतादृशं मम पुत्रकयोरीषद्विरलधवलदशनकुड्मलोज्वलमनुबद्धमुग्धकाकलीविहसितं नित्योज्ज्वलं मुखपुण्डरीकयुगलं परिचुम्बितमार्यपुत्रेण?  
 तमसा- अस्तु देवताप्रसादात्।  
 सीता- भगवति तमसे! एतेनापत्यसंस्मरणेनोच्छ्वसितप्रस्नुतस्तनी इदानीं वत्सयोः पितुः संनिधानेन क्षणमात्रं संसारिणी संवृत्तास्मि।  
 तमसा- किमत्रोच्यते? प्रसवः खलु प्रकृष्टपर्यन्तः स्नेहस्य। परं चैतदन्योन्यसंश्लेषणं पित्रोः।  
  अन्तः करणतत्त्वस्य दम्पत्योः स्नेहसंश्रयात्।  
  आनन्दग्रन्थिरेकोऽयमपत्यमिति पठ्यते॥ 17॥  
 वासन्ती- इतोऽपि देवः पश्यतु।  
  अनुदिवसमवकर्धयत्प्रिया ते  
  यमचिरनिर्गतमुग्धलोलबर्हम्।  
  मणिमुकुट इवोच्छिखः कदम्बे  
  नदति स एष वधूसखः शिखण्डी॥ 18॥  
 सीता- (सकौतुस्नेहास्त्रम्) एष सः।  
 रामः- मोदस्व वत्स! वयमद्य वर्धामहे।  
 सीता- एवं भवतु।  
 रामः-  
  भ्रमिषु कृतपुटान्तर्मण्डलावृत्तिचक्षुः-  
   प्रचलितचटुलभ्रूताण्डवैर्मण्डयन्त्या।  
  करकिसलयतालैर्मुग्धया नर्त्यमानं   
   सुतामिव मनसा त्वां वत्सलेन स्मरामि॥ 19॥  
 हन्त, तिर्यञ्चोऽपि परिचयमनुरुन्धन्ते।  
  कतिपयकुसुमोद्गमः कदम्बः  
   प्रियतमया परिवर्धितोऽयमासीत्।  
 सीता- (सास्रम्) सुष्ठु प्रत्यभिज्ञातमार्यपुत्रेण।  
 रामः-  
  स्मरति गिरिमयूर एष देव्याः  
   स्वजन इवात्र यतः प्रमोदमेति॥ 20॥  
 वासन्ती- अत्र तावदासनपरिग्रहं करोतु देवः। एतत्तु देवस्याश्रमम्।  
   (राम उपविशति)  
 वासन्ती-  
  नीरन्ध्रबालकदलीनामध्यवर्ति  
   कान्तासखस्य शयनीयशिलातलं ते।  
  अत्र स्थिता तृणमदाद्वनगोचरेभ्यः  
   सीता ततो हरिणकैर्न विमुच्यते स्म॥ 21॥  
 रामः- इदं तावदशक्यमेव द्रष्टुम्। (इत्यन्यतो रुदन्नुपविशति)  
 सीता- सखि वासन्ति! किं त्वया कृतमार्यपुत्रस्य मम चैतद्दर्शयन्त्या? हा धिक् हा धिक्, स एवार्यपुत्रः। तदेव पञ्चवटीवनम्। सैव प्रियसखी वासन्ती। त एव विविधविस्रम्भसाक्षिणो गोदावरीकाननोद्देशाः। त एव जातनिर्विशेषा मृगपक्षिणः पादपाश्च। मम पुनर्मन्दभाग्याया दृश्यमानमपि सर्वमेवैतन्नास्ति। ईदृशो जीवलोकस्य परिणामः संवृत्तः।  
 वासन्ती- सखि सीते! कथं न पश्यति रामभद्रस्यावस्थाम?  
  नवकुवलयस्निग्धैरङ्गैर्ददन्नयनोत्सवं  
   सततमपि नः स्वेच्छादृश्यो नवो नव एव सः।  
  विकलकरणः पाण्डुच्छायः शुचा परिदुर्बलः  
   कथमपि स इत्युन्नेतव्यस्तथापि दृशोः प्रियः॥ 22॥  
 सीता- सखि! पश्यामि।  
 तमसा- पश्य प्रियं भूयः।  
 सीता- हा दैव! एष मया विना अहमप्येतेन विनेति केन संभावितमासीत्। तन्मुहूर्तमात्रं जन्मान्तरादपि दुर्लभलब्धदर्शनं बाष्पसलिलान्तरेषु पश्यामि सावद्वत्सलमार्यपुत्रम्। (इति पश्यन्ती स्थिता)  
 तमसा- (परिष्वज्य, सास्रम्)  
  विलुलितमतिपूरैर्बाष्पमानन्दशोक-  
   प्रभवमवसृजन्ती पक्ष्मलोत्तानदीर्घा।  
  स्नपयति हृदयेशं स्नेहनिष्यन्दिनी ते  
   धवलमधुरमुग्धा दुग्धकुल्येव दृष्टिः॥ 23॥  
 वासन्ती-  
  ददतु तरवः पुष्पैरर्घ्यं पलैश्च मधुश्च्युतः  
   स्फुटितकमलामोदप्रायाः प्रवान्तु वनानिलाः।  
  कलमविरलं रज्यत्कण्ठाः क्वणन्तु शकुन्तयः  
   पुनरिदमयं देवो रामः स्वयं वनमागतः॥ 24॥  
 रामः- एहि सखि वासन्ति! नन्वितः स्थीयताम्।  
 वासन्ती- (उपविश्य सास्रम्) महाराज! अपि कुशलं कुमार लक्ष्मणस्य?  
 रामः- (अनाकर्णनमभिनीय)  
  करकमलवितीर्णैरम्बुनीवारश्ष्पै-  
   स्तरुशकुनिकुरङ्गान्मैथिली यानपुष्यत्।  
  भवति मम विकारस्तेषु दृष्टेषु कोऽपि  
   द्रव इव हृदयस्य प्रस्रवोद्भेदयोग्यः॥ 25॥  
 वासन्ती- महाराज! ननु पृच्छामि अपि कुशलं कुमारलक्ष्मणस्येति।  
 रामः- (आत्मगतम्) अये, महाराजेति निष्प्रणयमामन्त्रणपदम्। सौमित्रिमात्रके वाष्पस्खलिताक्षरः कुशलप्रश्नः। तथा मन्ये विदित सीता वृत्तान्तेयमिति। (प्रकाशम्) आः, कुशलं कुमारलक्ष्मणस्य।  
 वासन्ती- (रुदति) अयि देव! किं दारुणः परं खल्वसि।  
 सीता- सखि वासन्ति! किं त्वमेवंवादिनी भवसि? पूजार्हः सर्वस्यार्यपुत्रो विशेषतो मम प्रियसख्याः।  
 वासन्ती-  
  त्वं जीवितं त्वमसि मे हृदयं द्वितीयं  
   त्वं कौमुदी नयनयोरमृतं त्वमङ्गे।  
  इत्यादिभिः प्रियशतैरनुरुध्य मुग्धां  
   तामेव शान्तमथवा किमतः परेण॥ 26॥  
 (इति मुह्यति)  
 तमसा- स्थाने वाक्यनिवृत्तिर्मोहश्च।  
 रामः- सखि! समाश्वसिहि समाश्वसिहि।  
 वासन्ती- (समाश्वस्य) तत्किमिदमकार्यमनुष्ठितं देवेन?  
 सीता- सखि वासन्ति! विरम विरम।  
 रामः- लोको न मृष्यतीति।  
 वासन्ती- कस्य हेतोः।  
 रामः- स एव जानाति किमपि।  
 तमसा- चिरादुपालभ्यः।  
 वासन्ती-  
  अयि कठोरयशः किल ते प्रियं  
   किमयशो ननु घोरमतः परम्।  
  किमभवद्विपिने हरिणीदृशः  
   कथय नाथ! कथं बत मन्यसे? ॥ 27॥  
 सीता- सखि वासन्ति! त्वमेव दारुणा कठोरा च यैवं प्रलपन्तं प्रलापयसि।  
 तमसा- प्रणय एवं व्याहरति शोकश्च।  
 रामः- सखि! किमत्र मन्तव्यम्?  
  त्रस्तैकहानकुरङ्गविलोलदृष्टे  
   स्तस्याः परिस्फुरितगर्भभरालसायाः।  
  ज्योत्स्नामयीव मृदुबालमृणालकल्पा  
   क्रव्याद्भिरङ्गलतिका नियतं विलुप्ता॥ 28॥  
 सीता- आर्यपुत्र! धराम्येषा धरामि।  
 रामः- हा प्रिये जानकि! क्वासि?  
 सीता- हा धिक् हा धिक्, अन्य इवार्यपुत्रः प्रमुक्तकण्ठं प्ररुदितो भवति।  
 तमसा- वत्से! सांप्रतिकमेवैतत्। कर्तव्यानि खलु दुःखितैर्धुःखनिर्धारणानि।  
  पूरोत्पीडे तटाकस्य परिवाहः प्रतिक्रिया।  
  शोकक्षोभे च हृदयं प्रलापैरवधार्यते॥ 29।  
 विशेषतो रामभद्रस्य बहुप्रकारकष्टो जीवलोकः।  
  इदं विश्वं पाल्यं विधिवदभियुक्तेन मनसा  
   प्रियाशोकं जीवं कुसुममिव घर्मो ग्लपयति।  
  स्वयं कृत्वा त्यागं विलपनविनोदोऽप्यसुलभ-  
   स्तदद्याप्युच्छ्वासो भवति ननु लाभो हि रुदितम्॥ 30॥  
 रामः- कष्टं भोः, कष्टम्, -  
  दलति हृदयं शोकोद्वेगाद्द्विधा तु न भिद्यते  
   वहति विकलः कायो मोहं न मुञ्चति चेतनाम्।  
  ज्वलयति तनूमन्तर्दाहः करोति न भस्मसा-  
   त्प्रहरति विधिर्मर्मच्छेदी न कृन्तति जीवितम्॥ 31॥  
 हे भगवन्त पौरजानपदाः!  
  न खलु भवतां देव्याः स्थानं गृहेऽभिमतं तत-  
   स्तृणमिव वने शून्ये त्यक्ता न चाप्यनुशोचिता।  
  चिरपरिचितास्ते ते भावास्तथा द्रवयन्ति मा-  
   मिदमशरणैरद्यास्माभिः प्रसीदत रुद्यते॥ 32॥  
 वासन्ती- (स्वागतम्) अतिगभीरामापूरणं मन्युभारस्यष (प्रकाशम्) देव! अतिक्रान्ते धैर्यमवलम्ब्यताम्।  
 रामः- किमुच्यते धैर्यमिति?  
  देव्या शून्यस्य जगतो द्वादशः परिवत्सरः।  
  प्रनष्टमिव नामापि न च रामो न जीवति॥ 33॥  
 सीता- अपहरामि च मोहितेव एतैरार्यपुत्रस्य प्रियवचनैः।  
 तमसा- एवमेव वत्से!  
  नैताः प्रियतमा वाचः स्नेहार्द्राः शोकदारुणाः।  
  एतास्ता मधुनो धाराः श्च्योतन्ति सविषास्त्वयि॥ 34॥  
 रामः- अयि वासन्ति! मया खलु,-  
  यथा तिरश्चीनमलातशल्यं  
   प्रत्युप्तमनः सविषश्च दन्तः।  
  तथैव तीव्रो हृदि शोकशङ्कु-  
   र्मर्माणि कृन्तन्नपि किं न सोढः॥ 35॥  
 सीता- एवमपि मन्दभागिन्यहं या पुनरायासकारिणी आर्यपुत्रस्य।  
 रामः- एवमतिगूढस्तम्भितान्तः करणस्यापि मम संस्तुतवस्तुदर्शनादद्यायमावेगः। तथा हि-  
  वेलोल्लोलक्षुभितकरुणोज्जृम्भमस्तम्भनार्थं  
   यो यो यत्नः कथमपि समाधीयते तं तमन्तः।  
  भित्त्वा भित्त्वा प्रसरति बलात्कोऽपि चेतोविकार  
   स्तोयस्येवाप्रतिहतरयः सैकतं सेतुमोघः॥ 36॥  
 सीता- आर्यपुत्रस्यैतेन दुर्वारदारुणारम्भेण दुःखसंयोगेन परिमुषितनिजदुःखं प्रमुक्तजीवितं मे हृदयं स्फुटति।  
 वासन्ती- (स्वगतम्) कष्टमत्यासक्तो देवः। तदाक्षिपामि तावत्। (प्रकाशम्) चिरपरिचितानिदानीं जनस्थानाभोगामनवलोकनेन मानयतु देवः।  
 रामः- एवमस्तु। (इत्युत्थाय परिक्रामति)  
 सीता- संदीपन एव दुःखस्य प्रियसख्या विनोदनोपाय इति तर्कयामि।  
 वासन्ती- देव देव!  
  अस्मिन्नेल लतागृहे त्वमभवस्तन्मार्गदत्तेक्षणः  
   सा हंसैः कृतकौतुका चिरमभूद्गोदावरीसैकते।  
  आयान्त्या परिदुर्मनायितमिव त्वां वीक्ष्य बद्धस्तया  
   कातर्यादरविन्दकुड्मलनिभो मुग्धः प्रणामाञ्जलिः॥ 37॥  
 सीता- दारुणासि वासन्ति! दारुणासि। या एतैर्हृदयमर्मोद्धाटितशल्यसंघट्टनैः पुनः पुनरपि मां मन्दभागिनीमार्यपुत्रं च स्मरयसि।  
 रामः- अयि चण्डि जानकि! इतस्ततो दृश्यस इव नानुकम्पसे।  
  हा हा देवि! स्फुटति हृदयं ध्वंसते देहबन्धः  
   शून्यं मन्ये जगदविरलज्वालमन्तर्ज्वलामि।  
  सीदन्नन्धे तमसि विधुरो मज्जतीवान्तरात्मा    
   विष्वङ्मोहः स्थगयति कथं मन्दभाग्यः करोमि॥ 38॥  
 (इति मूर्च्छति)  
 सीता- हा धिक् हा धिक्, पुनरपि मूढ आर्यपुत्रः।  
 वासन्ती- देव! समाश्वसिहि समाश्वसिहि।  
 सीता- आर्यपुत्र! मां मन्दभागिनीमुद्दिश्य सकलजीवलोकमाङ्गलिकजन्मलाभस्य ते वारंवारं संशयितजीवितदारुणो दशापरिणाम इति हा हतास्मि।  
 तमसा- वत्से! समाश्वसिहि समाश्वसिहि। पुनस्ते पाणिस्पर्शो रामभद्रस्य जीवनोपायः।  
 वासन्ती- कथमद्यापि नोच्छ्वसिति? हा प्रियसखि सीते! क्वासि। संभावयात्मनो जीवितेश्वरम्।  
  (सीता ससंभ्रममुपसृत्य हृदि ललाटे च स्पृशति)  
 वासन्ती- दिष्ट्या प्रत्यापन्नचेतनो रामभद्रः।  
 रामः-  
  आलिम्पन्नमृतमयैरिव प्रलेपै-  
   रन्तर्वा बहिरपि वा शरीरधातून्।  
  संस्पर्शः पुनरपि जीवयन्नकस्मा-  
   दानन्दादपरमिवादधाति मोहम्॥ 39॥  
 (सानन्दमुन्मीलिताक्ष एव) सखि वासन्ति! दिष्ट्या वर्धसे।  
 वासन्ती- देव! कथमिव?  
 रामः- सखि! किमन्यत्। पुनरपि प्राप्ता जानकी?  
 वासन्ती- अयि देव रामभद्र! क्व सा?  
 रामः- (स्पर्शसुखमभिनीय) पश्य नन्वियं पुरत एव।  
 वासन्ती- अयि देव रामभद्र! किमिति मर्मच्छेददारुणैरतिप्रलापैः प्रियसखीविपत्त्तिदुःखदग्धामपि मां पुनः पुनर्मन्दभाग्याः दहसि?  
 सीता- अपसर्तुमिच्छामि। एष पुनः चिरप्रणयसंभारसौम्यशीतलेन आर्यपुत्रस्पर्शेन दीर्घदारुणमपि झटिति संतापं उल्लाघयता वज्रलेपोपनद्ध इव पर्यस्तव्यापार आसज्जित इव मेऽग्रहस्तः।  
 रामः- सखि! कुतः प्रलापः?  
  गृहीतो यः पूर्वं परिणयविधौ कंकणधरः  
   सुधासूतेः पादैरमृतशिशिरैर्यः परिचितः।  
 सीता- आर्यपुत्र! स एवेदानीमसि त्वम्।  
 रामः-  
  स एवायं तस्यास्तदितरकरौपम्यसुभगो  
   मया लब्धः पाणिर्ललितलवलीकन्दलनिभः॥ 40॥  
 (इति गृह्णाति)  
 सीता- हा धिक्, हा धिक्, आर्यपुत्रस्पर्शमोहितायाः प्रमादो मे संवृत्तः।  
 रामः- सखि वासन्ति! आनन्दमीलितः प्रियास्पर्शसाध्वसेन परवानस्मि। तत्त्वमपि धारय माम्।  
 वासन्ती- कष्टुमुन्माद एव।  
  (सीता ससंभ्रमं हस्तमाक्षिप्यापसर्पयति)  
 रामः- हा धिक्, प्रमादः, -  
  करपल्लवः स तस्याः सहसैव जडो जडात्परिभ्रष्टः।  
  परिकम्पिनः प्रकम्पी करान्मम स्विद्यतः स्विद्यन्॥ 41॥  
 सीता- हा धिक् हा धिक्, अद्याप्यनुबद्धबहुघूर्णमानवेदनं न संस्थापयाम्यात्मानम्।  
 तमसा- (सस्नेहकौतुकस्मितं निर्वर्ण्य)  
  सस्वेदरोमाञ्चितकम्पिताङ्गी  
   जाता प्रियस्पर्शसुखेन वत्सा।  
  मरुन्नवाम्भः परिधूतसिक्ता  
   कदम्बयष्टिः स्फुटकोरकेव॥ 42॥  
 सीता- (स्वगतम्) अवशेनैतेनात्मना लज्जापितास्मि भगवत्या तमसया। किमिति किलैषा मंस्यत एष परित्याग एषोऽभिषङ्ग इति।  
 रामः- (सर्वतोऽवलोक्य) हा, कथं नास्त्येव? नन्वकरुणे वैदेहि।  
 सीता- अकरुणास्मि यैवंविधं त्वां पश्यन्त्येव जीवामि।  
 रामः- क्वासि प्रिये! देवि! प्रसीद प्रसीद। न मामेवंविधं परित्यक्तुमर्हसि।  
 सीता- अयि आर्यपुत्र! विप्रतीपमिव।  
 वासन्ती- देव! प्रसीद प्रसीद। स्वेनैव लोकोत्तरेण धैर्येण संस्तम्भयातिभूर्मि गतमात्मानम्। कुत्र मे प्रियसखी?  
 रामः- व्यक्तं नास्त्येव। कथमन्यथा वायन्त्यपि तां न पश्येत्? अपि खलु स्वप्न एष स्यात्। न चास्मि सुप्तः। कुतो रामस्य निद्रा? सर्वथापि स एवैष भगवाननेकवारपरिकल्पितो विप्रलम्भः पुनः पुनरनुबध्नाति माम्।  
 सीता- मयैवा दारुण्या विप्रलब्ध आर्यपुत्रः।  
 वासन्ती- देव! पश्य पश्य,-  
  पौलस्त्यस्य जटायुषा विघटितः कार्ष्णायसोऽयं रथ  
  स्ते चैते पुरतः पिशाचवदनाः कङ्कालशेषाः खराः।  
  खङ्गच्छिन्नजटायुपक्षतिरितः सीतां चलन्तीं वह-  
  न्नन्तर्व्यापृतविद्युदम्बुद इव द्यामभ्युदस्थादरिः॥ 43॥  
 सीता- (सभयम्) आर्यपुत्र! तातो व्यापाद्येत। तस्मात्परित्रायस्व परित्रायस्व। अहमप्यपह्निये!।  
 रामः- (सवेगमुत्थाय) आः पाप तातप्राणसीतापहारिन् लङ्कापते, क्व यास्यसि?।  
 वासन्ती- अयि देव राक्षसकुलप्रलयधूमकेतो! किमद्यापि ते मन्युविषयः?  
 सीता- अहो, उद्भ्रान्तास्मि।  
 रामः- अन्य एवायमधुना विपर्ययो वर्तते।  
  उपायानां भावादविरतविनोदव्यतिकरै-  
   र्विमर्दैर्वीराणां जनितजगदत्यद्भुतरसः।  
  वियोगो मुग्धाक्ष्याः स खलु रिपुघातावधिरभू-  
   त्कटुस्तूष्णीं सह्यो निरवधिरयं तु प्रविलयः॥ 44॥  
 सीता- बहुमानितास्मि पूर्वविरहे। निरवधिरिति हा हतास्मि।  
 रामः- कष्टं भोः!  
  व्यर्थं यत्र कपून्द्रसख्यमपि मे, वीर्यं हरीणां वृथा,  
   प्रज्ञा जाम्बवतो, न यत्र न गतिः पुत्रस्य वायोरपि।  
  मार्गं यत्र न विश्वकर्मतनयः कर्तुं नलोऽपि क्षमः  
   सौमित्रेरपि पत्रिणामविषये तत्र प्रिये! क्वासि मे॥ 45॥  
 सीता- बहुमानितास्मि पूर्वविरहे।  
 रामः- सखि वासन्ति! दुःखायैव सुहृदमिदानीं रामदर्शनम्। कियच्चिरं त्वा रोदयिष्यामि? तदनुजानीहि मां गमनाय।  
 सीता- (सोद्वेगमोहं तमसामाश्लिष्य) हा भवति तमसे! गच्छतीदानीमार्यपुत्रः। किं करोमि? (इति मूर्च्छति)  
 तमसा- वत्से जानकि! समाश्वसिहि समाश्वसिहि विधिस्तवानुकूलो भविष्यति। तदायुष्मतोः कुशलवयोर्वर्षर्द्धिमङ्गलानि संपादयितुं भागीरथीपदान्तिकमेव गच्छावः।  
 सीता- भगवति! प्रसीद। क्षणमात्रमपि दुर्लभगर्शनं जनं पश्यामि।   
 रामः- अस्ति चेदानीमश्वमेधसहधर्मचारिणी मे।  
 सीता- (साक्षेपम्) आर्यपुत्र! का?  
 वासन्ती- परिणीतमपि किम्?  
 रामः- नहि नहि, हिरण्मयी सीताप्रतिकृतिः।  
 सीता- (सोच्छ्वासास्रम्) आर्यपुत्र! इदानीमसित्वम्। अहो उत्खातितमिदानीं मे परित्यागशल्यमार्यपुत्रेण।  
 रामः- तत्रापि तावद्वाष्पदिग्धं चक्षुर्विनोदयामि।  
 सीता- धन्या खलु सा यैवमार्यपुत्रेण बहुमन्यते। यैवमार्यपुत्रं विनोदयन्त्याशाबन्धनं खलु जाता जीवलोकस्य।  
 तमसा- (सस्मितस्नेहार्द्रं परिष्वज्य) अयि वत्से! एवमात्मास्तूयते।  
 सीता- (सलज्जम्) परिहसितास्मि भगवत्या।  
 वासन्ती- महानयं व्यतिकरोऽस्माकं प्रसादः। गमनं प्रति यथा कार्यहानिर्न भवति तथा कार्यम्।  
 रामः- तथास्तु।  
 सीता- प्रतिकूलेदानीं मे वासन्ती संवृत्ता।  
 तमसा- वत्से!एहि गच्छावः।  
 सीता- एव कुर्वः।  
 तमसा- कथं वा गम्यते? यस्यात्व,-  
  प्रत्युप्तस्येव तृष्णादीर्घस्य चक्षुषः।  
  मर्मच्छेदोपमैर्यत्नैः संनिकर्षो निरुध्यते॥ 46॥  
 सीता- नमः सुकृतपुण्यजनदर्शनीयाभ्यामार्यपुत्रचरणकमलाभ्याम्।  
   (इति मूर्च्छति)  
 तमसा- वत्से! समाश्वसिहि।  
 सीता- (आश्वस्य) कियच्चिरं वा मेघान्तरेण न पूर्णचन्द्रदर्शनम्?  
 तमसा- अहो संविधानकम्,-  
  एको रसः करुण एव निमित्तभेदा-  
   द्भिन्नः पृथक्पृथगिव श्रयते विवर्तान्।  
  आवर्तबुद्बुदतरंगमयान्विकारा-  
   नम्भो यथा सलिलमेव हि तत्समस्तम्॥ 47॥  
 रामः- अयि विमानराज! इत इतः।  
   (सर्वे उत्तिष्ठन्ति)  
 तमसावासन्त्यौ- (सीतारामौ प्रति)  
  अवनिरमरसिन्धुः सार्धमस्मद्विधाभिः  
   स च कुलपतिराद्यश्छन्दसां यः प्रयोक्ता।  
  स च मुनिरनुयातारुन्धतीको वसिष्ठ-  
   स्तव वितरतु भद्रं भूयसे मङ्गलाय॥ 48॥  
   (इति निष्क्रान्ताः सर्वे)  
     तृतीयोऽङ्कः।  








\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*







.

   ***चतुर्थोऽङ्कः***





.  
     (ततः प्रविशतस्तापसौ)  
 एकः- सौधातके! दृश्यतामद्य भूयिष्ठसन्निधापितातिथिजनस्य समधिकारम्भरमणीयता भगवतो वाल्मीकेराश्रमपदस्य। तथा हि,-  
  नीवारौदनमण्डमुष्णमधुरं सद्यःप्रसूतप्रिया-  
   पीतादभ्यधिकं तपोवनमृगः पर्याप्तमाचामति।  
  गन्धेन स्फुरता मनागनुसृतो भक्तस्य सर्पिष्मतः  
   कर्कन्धूफलमिश्रशाकपचनामोदः परिस्तीर्यते॥ 1॥  
 सौधातकिः- स्वागतमनेकप्रकाराणां जीर्णकूर्चानामनध्यायकारणानां तपोधनानाम्।  
 प्रथमः-(विहस्य) अपूर्वः खलु बहुमानहेतुर्गुरुषु सौधातके!।  
 सौधातकिः- भो दण्डायन! किंनामधेय इदानीमेष महतः स्त्रीसार्थस्य धुरंधरोऽद्यातिथिरागतः?  
 दण्डायनः- धिक्प्रहसनम्। नन्वयमृष्यशृङ्गाश्रमादरुन्धतीं पुरस्कृत्य महाराजदशरथस्य भगवान्वसिष्ठः प्राप्तः। तत्किमेवं प्रलपसि?  
 सौधातकिः- हुं वसिष्ठः?  
 दण्डायनः- अथ किम्।  
 सौधातकिः- मया पुनर्ज्ञातः कोऽपि व्याघ्र इवैष इति।  
 दण्डायनः- आः, किमुक्तं भवति?  
 सौधातकिः- येन परापतितेनैव सा वराकी कपिला कल्याणी बलात्कृत्य मडमडायिता।  
 दण्डायनः- समांसो मधुपर्क इत्याम्नायं बहुमन्यमानाः श्रोत्रियायाभ्यागताय वत्सतरीं महोक्षं वा पचन्ति गृहमेधिनः। तं हि धर्मं धर्मसूत्रकराः समामनन्ति।  
 सौधातकिः- भो निगृहीतोऽसि।  
 दण्डायनः- कथमिव?  
 सौधातकिः- येनागतेषु वसिष्ठमिश्रेषु वत्सतरी विशसिता। अद्यैव त्यागतस्य राजर्षेर्जनकस्य भगवता वाल्मीकिना दधिमधुभ्यामेव निर्वर्तितो मधुपर्कः। वत्सतरी पुनर्विसर्जिता।  
 दण्डायनः- अनिवृत्तिमांसानामेवं कल्पं व्याहरन्ति केचित्। निवृत्तमांसस्तु तत्रभवान् जनकः।  
 सौधातकिः- किनिमित्तम्?  
 दण्डायनः- यद्देव्याः सीतायास्तादृशं दैवदुर्विपाकमुपश्रुत्य वैखानसः संवृत्तः, तस्य कतिपयसंवत्सरश्चन्द्रद्वीपतपोवने तपस्तप्यमानस्य।  
 सौधातकिः- ततः किमित्यागतः?  
 दण्डायनः- संप्रति च प्रियसुहृद भगवन्तं प्राचेतसं द्रष्टुम्।  
 सौधातकिः- अद्य संबन्धिनीभिः समं निर्वृत्तं दर्शनमस्य न?  
 दण्डायनः- संप्रत्येव भगवता वसिष्ठेन देव्याः कौसल्यायाः सकाशं भगवत्यरुन्धती प्रहिता। यथा स्वयमुपेत्य स्नेहादयं द्रष्टव्य इति।  
 सौधातकिः- यथैते स्थविराः परस्परमेव मिलिताः, तथावामपि वटुभिः सह मिलित्वाऽनध्यायमहोत्सवं खेलन्तो मानयावः । अथ कुत्र स जनकः?  
 दण्डायनः- तथायं प्राचेतसवसिष्ठावुपास्य संप्रत्याश्रमस्य बहिर्वृक्षमूलमधितिष्ठति। यं एषः, -  
  हृदि नित्यानुषक्तेन सीताशोकेन तप्यते।  
  अन्तः प्रसृप्तदहनो जरन्निव वनस्पतिः॥ 2॥  
   (इति निष्क्रान्तौ)  
      इति मिश्रविष्कम्भः।  
    (ततः प्रविशति जनकः)  
 जनकः-  
  अपत्ये यत्तादृग्दुरितमभवत्तेन महता  
   विषक्तस्तीव्रेण व्रणितहृदयेन व्यथयता।  
  पटुर्धारावाही नव इव चिरेणापि हि न मे  
   निकृन्तन्मर्माणि क्रकच इव मन्युर्विरमति॥2॥  
 कष्टं एवं नाम जरया दुःखेन च दुरासदेन भूयः पराकसांतपनप्रभृतिभिस्तपोभिः शोषितान्तः शरीरधातोरवष्टम्भ एव महानद्यापि मम दग्ध देहो न पतति। अन्धतामिस्रा ह्यसूर्या नाम ते लोकाः प्रेत्य तेभ्यः प्रति विधीयन्ते य आत्मघातिन इत्येवमृषयो मन्यन्ते। अनेकसंवत्सरातिक्रमेऽपि प्रतिक्षणपरिभावनास्पष्टनिर्भासः प्रत्यग्र इवन मे दारुणो दुःख संवेगः प्रशाम्यति। अयि मातः देवयजनसंभवे सीते! ईदृशस्ते निर्माणभागः परिणतः, येन लज्जया स्वच्छन्दमप्याक्रन्दितुं न शक्यते। हा पुत्रि!  
  अनियतरुदितस्मितं विराज-  
   त्कतिपयकोमलदन्तकुड्मलम्।  
  वदनकमलकं शिशोः स्मरामि  
   स्खलदसमञ्जसमञ्जु जल्पितं ते॥ 4॥  
 भगवति वसुंधरे! सत्यमतिदृढासि,-  
  त्वं वह्निर्मुनयो वसिष्ठगृहिणी गङ्गा च यस्या विदु-  
    र्माहात्म्यं यदि वा रघोः कुलगुरुदेवः स्वयं भास्कर।  
  विद्यां वागिव यामसूत भवती शुद्धिं गतायाः पुन-  
    स्तस्यास्त्वद्दुहितुस्तथाविशसनं किं दारुणे मृष्यथाः॥ 5॥  
 इत इतो भगवतीमहादेव्यौ।  
 जनकः- अये, गृष्टिनोपदिश्यमानमार्गा भगवत्यरुन्धती (उत्थाय) का पुनर्महादेवीत्याह। (निरूप्य) हा हा, कथमियं महाराजस्य दशरथस्य धर्मदाराः प्रियसखी मे कौसल्या? क एतां प्रत्येति सैवेयमिति नाम?  
  आसीदयं दशरथस्य गृहे यथा श्रीः  
   श्रीरेव वा किमुपमानपदेन सैषा।  
  कष्टं बतान्यदिव देववशेन जाता  
   दुःखात्मकं किमपि भूतमहो विकारः॥ 6॥  
  य एव मे जनः पूर्वमासीन्मूर्तो महोत्सवः।  
  क्षते क्षारमिवासह्यं जातं तस्यैव दर्शनम्॥ 7॥  
  (ततः प्रविशति अरुन्धती कौसल्या कञ्चुकी च)  
 अरुन्धती- ननु ब्रवीमि द्रष्टव्यः स्वयमुपेत्यैव वैदेह इत्येवं वः कुलगुरोरादेशः। अत एव चाहं प्रेषिता। तत्कोऽयं पदे पदे महाननध्यवसायः?  
 कञ्चुकी- देवि! संस्तभ्यात्मानमनुरुध्यस्व भगवतो वसिष्ठस्यादेशमिति विज्ञापयामि।  
 कौसल्या- ईदृशे काले मिथिलाधिपो मया द्रष्टव्य इति सममेव सर्वदुःखान्यवतरति। तस्मान्न शक्नोम्युद्वर्तमानमूलबन्धनं हृदयं पर्यवस्थापयितुम्।  
 अरुन्धती- अत्र कः संदेहः?  
  संतानवाहीन्यपि मानुषाणां  
   दुःखानि संबन्धिवियोगजानि।  
  दृष्टे जने प्रेयसि दुःसहानि  
   स्रोतःसहस्रैरिव संप्लवन्ते॥ 8॥  
 कौसल्या- कथं नु खलु वत्साया मे वध्वा वनगतायास्तया पितू राजर्षेर्मुखं दर्शयामः?  
 अरुन्धती-  
  एष वः श्लाघ्यसंवन्धी जनकानां कुलोद्वहः।  
  याज्ञवल्क्यो मुनिर्यस्मै ब्रह्मपारायणं जगौ॥ 9॥  
 कौसल्या- एष स महाराजस्य हृदयनिर्विशेषो वत्साया मे वध्वाः पिता विदेहराजः सीरध्वजः। स्मारितास्मि अनिर्वेदरमणीयान्दिवसान्। हा देव! सर्वं तन्नास्ति।  
 जनकः- (उपसृत्य) भगवत्यरुन्धति! वैदेहः सीरध्वजोऽभिवादयते।  
  यया पूतंमन्यो निधिरपि पवित्रस्य महसः  
   पतिस्ते पूर्वेषामपि खलु गुरूणां गुरुतमः।  
  त्रिलोकीमाङ्गल्यामवनितललीनेन शिरसा   
   जगद्वन्द्यां देवीमुषसमिव वन्दे भगवतीम्॥ 10॥  
 अरुन्धती- अक्षरं ते ज्योतिः प्रकाश्यताम्। स त्वां पुनातु देवः परोरजसां य एष तपति।  
 जनकः- आर्य गृष्टे! अप्यनामयमस्याः प्रजापालकस्य मातुः?  
 कञ्चुकी- (स्वगतम्) निरवशेषमतिनिष्ठुरमुपालब्धाः स्मः। (प्रकाशम्) राजर्षे! अनेनैव मन्युना चिरपरित्यक्तरामभद्रदर्शनां नार्हसि दुःखयितुमतिदुःखितां देवीम्। रामभद्रस्यापि दैवदुर्योगः कोऽपि। यत्किल समन्ततः प्रवृत्तबीभत्सकिंवदन्तीकाः पौरा चाग्निशुद्धिमनल्पकाः प्रतियन्तीति दारुणमनुष्ठितं देवेन।  
 जनकः- (सरोषम्) आः, कोऽयमग्निनामास्मत्प्रसूतिपरिशोधने? कष्टमेवंवादिना जनेन रामभद्रपरिभूता अपि पुनः परिभूयामहे।  
 अरुन्धती- (निःश्वस्य) एवमेतत्। अग्निरग्निरिति वत्सां प्रति लघून्यक्षराणि। सीतेत्येव पर्याप्तम्। हा, वत्से!  
  शिशुर्वा शिष्या वा यदसि मम तत्तिष्ठतु तथा  
   विशुद्धेरुत्कर्षस्त्वयि तु मम भक्तिं द्रढयति।  
  शिशुत्वं स्त्रैणं वा भवतु ननु वन्द्यानि जगतां  
   गुणाः पूजास्थानं गुणिषु न च लिङ्गं न च वयः॥ 11॥  
 कौसल्या- अहो, समुन्मूलयन्तीव वेदनाः। (इति मूर्च्छति)  
 जनकः- हन्तस किमेतत्।  
 अरुन्धती- राजर्षे! किमन्यत्?  
  स राजा तत्सौख्यं स च शिशुजनस्ते च दिवसाः  
   स्मृतावाविर्भूतं त्वयि सुहृदि दृष्टे तदखिलम्।  
  विपाके घोरेऽस्मिन्न खलु न विमूढा तव सखी  
   पुरंध्रीणां चित्तं कुसुमसुकुमारं हि भवति॥ 12॥  
 जनकः- हन्त, सर्वथा नृशंसोऽस्मि। यश्चिरस्य दृष्टान्प्रियसुहृदः प्रियदारानस्निग्ध इव पश्यामि।  
  स संवन्धी श्लाघ्यः प्रियसुहृदसौ तच्च हृदयं  
   स चानन्दः साक्षादपि च निखिलं जीवितफलम्।  
  शरीरं जीवो वा वदधिकमतोऽन्यत्प्रियतरं  
   महाराजः श्रीमान्किमपि मम नासीद्दशरथः॥ 13॥  
 कष्टमियमेव सा कौसल्या,-  
  यदस्याः पत्युर्वा रहसि परमन्त्रायितमभू-  
   दभूवं दम्पत्योः पृथगहमुपालम्भविषयः।  
  प्रसादे कोपे वा तदनु मदधीनो विधिरभू-  
   दलं वा तत्स्मृत्वा दहति यदवस्कन्द्य हृदयम्॥ 14॥  
 अरुन्धती- हा कष्टम्। अतिचिरनिरुद्धनिःश्वासनिष्पन्दं हृदयमस्याः।  
 जनकः- हा प्रियसखि!। (इति कमण्डलूदकेन सिञ्चति)  
 कञ्चुकी-  
  सुहृदिव प्रकटस्य सुखप्रदां  
   प्रथममेकरसामनुकूलताम्।  
  पुनरकाण्डविवर्तनदारुणः  
   परिशिनष्टि विधिर्मनसो रुजम्॥ 15॥  
 कौसल्या- (आश्स्य) हा वत्से जानकि! कुत्रासि? स्मरामि ते नवविवाहलक्ष्मीपरिग्रहैकमङ्गलं संफुल्लमुग्धमुखपुण्डरीकमारुहत्कौमुदीचन्द्रसुन्दरम्। एहि मे पुनरपि जाते! उद्द्योतयोत्सङ्गम्। सर्वदा महाराज एवं भणति- एषा रघुकुलमहत्तराणां वधूरस्माकं तु जनकसुता दुहितैव।  
 कञ्चुकी- यथाह देवी,-  
  पञ्चप्रसूतेरपि तस्य राज्ञः  
   प्रियो विशेषेण सुवाहुशत्रुः।  
  वधूचतुष्केऽपि तथैव नान्या  
   प्रिया तनूजास्य यथैव सीता॥ 16॥  
 जनकः- बा प्रियसख महाराज दशरथ! एवमसि सर्वप्रकार हृदयंगमः। कथं विस्मर्यसे?  
  कन्यायाः किल पूजयन्ति पितरो जामातुराप्तं जन  
  संबन्धे विपरीतमेव तदभूदाराधनं ते मयि।  
  त्वं कालेन तथाविधोऽप्यपहृतः संबन्धबीजं च त-  
  द्धोरेऽस्मिन्मम जीवलोकनरके पापस्य धिग्जीवितम्॥ 17॥  
 कौसल्या- जाते जानकि! किं करोमि? दृढवज्रलेपप्रतिबन्धनिश्चलं हतजीवितं मां मन्दभागिनीं न परित्यजति।  
 अरुन्धती- आश्वसिहि राज्ञि! बाष्पविश्रामोऽप्यन्तरेषु कर्तव्य एव। अन्यच्च किं न स्मरसि यदवोचदृष्यशृङ्गाश्रमे युष्माकं कुलगुरुर्भवितव्यं तथेत्युपजातमेव किंतु कल्याणोदर्कं भविष्यतीति?  
 कौसल्या- कुतोऽतिक्रान्त मनोरथाया ममैतत्।  
 अरुन्धती- तत्किं मन्यसे राजपत्नि! मृषोद्यं तदिति? न हीदं क्षत्रिये मन्तव्यम्।  
  आविर्भूतज्योतिषां ब्राह्मणानां  
   ये व्याहारास्तेषु मा संशयोऽभूत्।  
  भद्रा ह्येषां वाचि लक्ष्मीर्निषक्ता  
   नैते वाचं विप्लुतार्थां वदन्ति॥ 18॥  
     (नेपथ्ये कलकलः सर्वे आकर्णयन्ति)  
 जनकः- अये, अद्य खलु शिष्टानध्ययन इत्यस्खलितं खेलतां बटूनां कोलाहलः।  
 कौसल्या- सुलभसौख्यमिदानीं बालत्वं भवति। अहो, एतेषां मध्ये क एष रामभद्रस्य कौमारलक्ष्मीसावष्टम्भैर्मुग्धलितैरङ्गैर्दारकोऽस्माकं लोचने शीतलयति?  
 अरुन्धती- (स्वगतम्। सहर्षोत्कण्ठम्) इदं नाम भागीरथीनिवेदितं रहस्यकर्णामृतम्। न त्वेवं विद्मः कतरोऽयमायुष्मतोः कुशलवयोरिति। (प्रकाशम्)  
  कुवलयदलस्निग्धश्यामः शिखण्डकमण्डनो  
   बटुपरिषदं पुण्यश्रीकः श्रियैव सभाजयन्।  
  पुनरपि शिशुर्भूत्वा वत्सः स मे रघुनन्दनो  
   झटिति कुरुते दृष्टः कोऽयं दृशोरमृताञ्जनम्॥ 19॥  
 कञ्चुकी- नूनं क्षत्रियब्रह्मचारी दारकोऽयमिति मन्ये।  
 जनकः- एवमेतत्। अस्य हि,-  
  चूडाचुम्बितकङ्कपत्रमभितस्तूणीद्वयं पृष्ठतो  
   भस्मस्तोकपवित्रलाञ्छनमुरो धत्ते त्वचं रौरवीम्।  
  मौर्व्या मेखलया नियन्त्रितमधो वासश्च माञ्जिष्ठकं  
   पाणौ कार्मुकमक्षसूत्रवलयं दण्डोऽपरः पैप्पलः॥ 20॥  
 भगवत्यरुन्धति! किमित्युत्प्रेक्षसे कुतस्त्योऽयमिति?  
 अरुन्धति- अद्यैव वयमागताः।  
 जनकः- आर्य गृष्टे! अतिकौतुकं वर्तते। तद्भगवन्तं वाल्मीकिमेव गत्वापृच्छ। इमं च दारकं ब्रूहि वत्स! केऽप्येते प्रवयसस्त्वां दिदृक्षव इति।  
 कञ्चुकी- यदाज्ञापयति देवः। (इति निष्क्रान्तः)  
 कौसल्या- किं मन्यध्वे एवं भणित आगमिष्यति वा न वेति?  
 जनकः- भिद्यते वा सद्वृत्तमीदृशस्य निर्माणस्य।  
 कौसल्या- (निरूप्य) कथं सविनयनिशमितगृष्टिवचनो विसर्जिताशेषसदृशदारक इतोऽभिमुखमपसरित एव स वत्सः?  
 जनकः- (चिरं निर्वर्ण्य) भोः, किमप्येतत्,-  
  महिम्नामेतस्मिन्विनयशिशिरो मौग्धमसृणो  
   विदग्धैर्निर्ग्राह्यो न पुनरविदग्धैरतिशयः।  
  मनो मे संमोहस्थिरमपि हरत्येष बलवा-  
   नयोधातुं यद्वत्परिलघुरयस्कान्तशकलः॥ 21॥  
 लवः- (प्रविश्य) अविज्ञातवयः क्रमौचित्यात्पूज्यानपि सतः कथमभिवादयिष्ये? (विचिन्त्य) अयं पुनरविरुद्धः प्रकार इति वृद्धेभ्यः श्रूयते। (सविनयमुसृत्य) एष वो लवस्य शिरसा प्रणामपर्यायः।  
 अरुन्धतीजनकौ- कल्याणिन्! आयुष्मान्भूयाः।  
 कौसल्या- जात! चिरं जीव।  
 अरुन्धती- एहि वत्स! (लवमुत्सङ्गे गृहीत्वा। आत्मगतम्) दिष्ट्या न केवलमुत्सङ्गश्चिरान्मनोरथोऽपि मे पूरितः।  
 कौसल्या- जात! इतोऽपितावदेहि। (उत्सङ्गे गृहीत्वा) अहो न केवलं दरविस्पष्ट दुवलयमांसलोज्वलेन देहबन्धनेन कवलितारविन्दकेसरकषायकण्ठकलहंसघोषघर्घरानुनादिना स्वरेण च रामभद्रमनुसरति। ननु कठोरकमलगर्भपक्ष्मलशरीरस्पर्शोऽपि तादृश एव। जात! पश्यामि ते मुखपुण्डरीकम्। (चुबुकमुन्नमय्य निरूप्य सबाष्पाकृतम्) राजर्षि! किं न पश्यसि निपुणं निरूप्यमाणो वत्साया मे वध्वा मुखचन्द्रेणापि संवदत्येव?  
 जनकः- पश्यामि सखि! पश्यामि।  
 कौसल्या- अहो, उन्मत्तीभूतमिव मे हृदयं कुतोमुखं विलपति।  
 जनकः-  
  वत्सायाश्च रघूद्वहस्य च शिशावस्मिन्नभिव्यज्यते  
  संवृत्तिः प्रतिबिम्बितेव निखिला सैवाकृतिः सा द्युतिः।  
  सा वाणी विनयः स एव सहजः पुण्यानुभावोऽप्यसौ  
  हा हा देवि! किमुत्पथैर्मम मनः पारिप्लवं धावति॥ 22॥  
 कौसल्या- जात! अस्ति ते माता, स्मरसि वा ताताम्?  
 लवः- नहि।  
 कौसल्या- अयि जात! कथितव्यं कथय।  
 लवः- एतावदेव जानामि।  
   (नेपथ्ये)  
 भो भोः सैनिकाः! एष खलु कुमारश्चन्द्रकेतुराज्ञापयति न केनचिदाश्रमाभ्यर्णभूमय आक्रमितव्या इति।  
 अरुन्धतीजनकौ- अये, मेध्याश्वरक्षाप्रसङ्गादुपागते वत्सश्तन्द्रकेतुर्द्रष्टव्य इत्यहो सुदिवसः।  
 कौसल्या- वत्सलक्ष्मणस्य पुत्रकः आज्ञापयतीत्यमृत बिन्दुसुन्दराण्यक्षराणि श्रूयन्ते।  
 लवः- आर्य! क एष चन्द्रकेतुर्नाम?  
 जनकः- जानासि रामलक्ष्मणौ दाशरथी?  
 लवः- एतावेव रामायणकथापुरुषौ।  
 जनकः- अथ किम्।  
 लवः- तत्कथं न जानामि?  
 जनकः- तस्य लक्ष्मणस्ययमात्मजश्चन्द्रकेतुः।  
 लवः- ऊर्मिलायाः पुत्रस्तर्हि मैथिलस्य राजर्षेर्दौहित्रः।  
 अरुन्धती- आविष्कृतं कथाप्रावीण्यं वत्सेन।  
 जनकः- (विचिन्त्य) यदि त्वमीदृशः कथायामभिज्ञस्तब्रूहि तावत्पश्यामस्तेषां दशरथस्य कियन्ति किमनामधेयान्यपत्यानि केषुदारेषु प्रसूतानि?  
 लवः- नायं कथाविभागोऽस्माभिरन्येन वा श्रुतपूर्वः।  
 जनकः- किं न प्रणीतः कविना?  
 लवः- प्रणीतो न प्रकाशितः। तस्यैव कोऽप्येकदेशः प्रबन्धान्तरेण रसवानभिनेयार्थः कृतः। तं च स्वहस्तलिखितं मुनिर्भगवान्व्यसृजद्भगवतो भरतस्य तौर्यत्रिकसूत्रधारस्य।  
 जनकः- किमर्थम्?  
 लवः- स किल भगवान्भरतस्तमप्सरोभिः प्रयोजयिष्यतीति।  
 जनकः- महती पुनस्तस्मिन्भगवतो वाल्मीकेरास्था। यतः केषांचिदन्तेवासिनां हस्तेन तत्पुस्तकं भरताश्रमं प्रति प्रेषितम्। तेषामनुयात्रिकश्चापपाणिः प्रमादच्छेदनार्थमस्मद्भ्राता प्रेषितः।  
 कौसल्या- जात! भ्रातापि तोऽस्ति?  
 लवः- अस्त्यार्यः कुशो नाम।  
 कौसल्या- ज्येष्ठ इति भणितं भवति।  
 लवः- एवमेतत्। प्रसवानुक्रमेण स किल ज्यायान्।  
 जनकः- किं यमावायुष्मन्तौ?  
 लवः- अथ किम्।  
 जनकः- वत्स! कथय कथाप्रपञ्चस्य कियान्पर्यन्तः।  
 लवः- अलीकपौरापवादोद्विग्नेन राज्ञा निर्वासितं देवीं देवयजन संभवां सीतामासन्नप्रसववेदनामेकाकिनीमरण्ये लक्ष्मणः परित्यज्य प्रतिनिवृत्त इति।  
 कौसल्या- हा वत्से मुग्धमुखि! क इदानीं ते शरीरकुसुमस्य झटिति दैवदुर्विलासपरिणाम एकाकिन्या निपतितः।  
 जनकः- हा वत्से!  
  नूनं त्वया परिभवं च वनं च घोरं  
   तां च व्यथां प्रसवकालकृतामवाप्य।  
  क्रव्याद्गणेषु परितः परिवारयत्सु  
   संत्रस्तया शरणमित्यसकृत्स्मृतोऽहम्॥ 23॥  
 लवः- आर्ये! कावेतौ?  
 अरुन्धती- इयं कौसल्या। अयं जनकः। (लवः सबहुमानखेदकौतुकं पश्यति)।  
 जनकः- अहो, निर्दयता दुरात्मनां पौराणाम्। अहो, रामभद्रस्य क्षिप्रकारिता।  
  एतद्वैशसवज्रघोरपतनं शश्वन्मनोत्पश्यतः  
   क्रोधस्य ज्वलितुं झटित्यवसरश्चापेन शापेन वा।  
 कौसल्या- (सभयकम्पम्) भगवति! परित्रायताम्, प्रसादय कुपितं राजर्षिम्।  
 लवः-  
  एतद्धि परिभूतानां प्रायश्चित्तं मनस्विनाम्।  
 अरुन्धती-  
  राजन्नपत्यं रामस्ते पाल्याश्च कृपणा जनाः॥ 24॥  
 जनकः-  
  शान्तं वा रघुनन्दने तदुभयं यत्पुत्रभाण्डं हि मे  
   भूयिष्ठद्विजबालवृद्धविकलस्त्रैणश्च पौरो जनः॥ 25॥  
   (प्रविश्य संभ्रान्ता बटवः)  
 कुमार कुमार! अश्वोऽश्व इति कोऽपि भूतविशेषो जनपदेष्वनुश्रूयते, सोऽयमधुनास्माभिः स्वयं प्रत्यक्षीकृतः।  
 लवः- अश्वोऽश्व इति नाम पशुसमाम्नाये सांग्रामिके च पठ्यते, तद्दूत कीदृशः।  
 बटवः- अये, श्रूयताम्,-  
  पश्चात्पुच्छं वहति विपुलं तच्च धूनोत्यजस्र  
   दीर्घग्रीवः स भवति खुरास्तस्य चत्वार एव।  
  शष्पाण्यत्ति प्रकिरति शकृत्पिण्डकानाम्नमात्रा-  
   न्किं व्याख्यानैर्व्रजति स पुनर्दूरमेह्येहि यामः॥ 26॥  
   (इत्यजिने हस्तयोश्चाकर्षन्ति)  
 लवः- (सकौतुकोपरोधविनयम्) आर्याः! पश्यत। एभिर्नीतोऽस्मि। (इति त्वरितं परिक्रामति)  
 अरुन्धतीजनकौ- महत्कौतुकं वत्सस्य।  
 कौसल्या- अरण्यगर्भरूपालापैर्यूयं तोषिता वयं च। भगवति! जानामि तं प्रेक्ष्यन्ती वञ्चितेव। तस्मादितोऽन्यतो भूत्वा प्रेक्षामहे तावत्पलायमानं दीर्घायुषम्।  
 अरुन्धती- अतिजवेन दूरमतिक्रान्तः स चपलः कथं दृश्यते।  
 कञ्चुकी- (प्रविश्य) भगवान्वाल्मीकिराह \`ज्ञातव्यमेतदवसरे भदद्भि'रिति।  
 जनकः- अतिगम्भीरमेतत्किमपि। भगवत्यरुन्धति! सखि कौसल्ये! आर्य गृष्टे! स्वयमेव गत्वा भगवन्तं प्राचेतसं पश्यामः।  
      (इति निष्क्रान्तो वृद्धवर्गः)  
   (प्रविश्य)  
 वटवः- पश्यतु कुमारस्तावदाश्चर्यम्।  
 लवः- दृष्टमवगतं च, नूनमाश्वमेधिकोऽयमश्वः।  
 वटवः- कथं ज्ञायते?  
 लवः- ननु मूर्खाः! पठितमेव हि युष्माभिरपि तत्काण्डम्। किं न पश्यथ प्रत्येकं शतसंख्याः कवचिनो दण्डिनो निषङ्गिणश्च रक्षितारः? तत्प्रायमेवान्यदपि दृश्यते। यदि च विप्रत्ययस्तत्पृच्छथ।  
 वटवः- भो भोः, किंप्रयोजनोऽयमश्वः परिवृतः पर्यटति?  
 लवः- (सस्पृहमात्मगतम्) अश्वमेध इति नाम विश्वजयिनां क्षत्रियाणामूर्जस्वलः सर्वक्षत्रपरिभावी महानुत्कर्षनिकषः।  
   (नेपथ्ये)  
  योऽयमश्वः पताकेयमथवा वीरघोषणा।  
  सप्तलोकैकवीरस्य दशकण्ठकुलद्विषः॥ 27॥  
 लवः- (सवर्गमिति)अहो संदीपनान्यक्षराणि।  
 वटवः- किमुच्यते? प्राज्ञः खलु कुमारः।  
 लवः- भो भोः, तत्किमक्षत्रिया पृथिवी यदेवमुद्धोष्यते?  
  (नेपथ्ये) रे रे महाराजं प्रति कुतः क्षत्रियाः?  
 लवः- धिग्जाल्मान्,  
  यदि नो सन्ति सन्त्येव केयमद्य विभीषिका।  
  किमुक्तैरेभिरधुना तां पताकां हरामि वः॥ 28॥  
 हे वटवः! परिवृत्य लोष्टैरभिघ्नन्तो नयतैनमश्वम्। एष रोहितानां मध्ये चरो भवतु।  
   (प्रविश्य सक्रोधः)  
 पुरुषः- धिक्चपल! किमुक्तवानसि? तीक्ष्णतरा ह्यायुधश्रेणः शिशोरपि दृप्तां वाचं न सहन्ते। राजपुत्रश्चन्द्रकेतुर्दुर्दान्तः, सोऽप्य पूर्वारण्यदर्शनाक्षिप्तहृदयो न यावदायाति तावत्त्वरितमनेन तरुगहनेनापसर्पत।  
 वटवः- कुमार!कृतं कृतमश्वेन। तर्जयन्ति विस्फारितशरासनाः कुमारमायुधीयश्रेणयः। दूरे चाश्रमपदमितः। तदेहि, हरिणप्लुतैः पलायामहे।  
 लवः- किं नाम विस्फुरन्ति शस्त्राणि। (इति धनुरारोपयन्)  
  ज्याजिह्वया वलयितोत्कटकोटिदंष्ट्र  
   मुद्भूरिघोरघनघर्घघोषमेतत्।  
  ग्रामप्रसक्तहसदन्तकवक्रयत्र-  
   जृम्भाविडम्बि विकटोदरमस्तु चापम्॥ 29॥  
  (इति यथोचितं परिक्रम्य निष्क्रान्ताः सर्वे)  
   चतुर्थोऽङ्कः.  








\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*







.

   ***पञ्चमोऽङ्कः***






   (नेपथ्ये)  
 भो भो सैनिकाः! जातमवलम्बनमस्माकम्।  
  नन्वेष त्वरितसुमन्त्रनुद्यमानप्रोद्वल्गत्प्रजवितवाजिना रथेन।  
  उत्खातप्रचलितकोविदारकेतुः श्रुत्वा वः प्रधनमुपैति चन्द्रकेतुः॥1॥  
  (ततः प्रविशति सुमन्त्रसारथिना रथेन धनुष्पाणिः साद्भुतहर्षसंभ्रमश्चन्द्रकेतुः)  
 चन्द्रकेतुः- आर्य सुमन्त्र! पश्य पश्य,-  
  किर्ति कलितकिंचित्कोपरज्यन्मुखश्री  
   रविरतगुणगुञ्जत्कोटिना कार्मुकेण।  
  समरशिरसि चञ्चत्पञ्चचूडश्चमुना-  
   मुपरि शरतुषारं कोऽप्ययं वीरपोतः॥ 2॥  
 आश्चर्यमाश्चर्यम्,-  
  मुनिजनशिशुरेकः सर्वतः संप्रकोपा-  
   न्नव इव रघुवंशस्याप्रसिद्धिप्ररोहः।  
  दलितकरिकपोलग्रन्थिटंकारघोर-  
   ज्वलितशरसहस्रः कौतुकं मे करोति॥ 3॥  
 सुमन्त्रः- आयुष्मन्!  
  अतिशयितसुरासुरप्रभावं  
   शिशुमवलोक्य तथेव तुल्यरूपम्।  
  कुशिकसुतमखद्विषां प्रमाथे  
   धृतधनुषं रघुनन्दनं स्मरामि॥ 4॥  
 चन्द्रकेतुः- मम त्वेकमुद्दिश्य भूयसामारम्भ इति हृदयमपत्रपते।  
  अयं हि शिशुरेकको मदभरेण भूरिस्फुर-  
   त्करालकरकन्दलीजटिलशस्त्रजालैर्बलैः।  
  क्वणत्कनककिङ्किणीझणझणायितस्यन्दनै-  
   रमन्दमददुर्दिनद्विरदडामरैरावृतः॥ 5॥  
 सुमन्त्रः- वत्स! एभिः समस्तैरपि नालमस्य, किं पुनर्व्यस्तैः?  
 चन्द्रकेतुः- आर्य! त्वर्यतां त्वर्यताम्। अनेन हि महानाश्रितप्रमारोऽस्माकमारब्धः। तथा हि,-  
  आगर्जद्गिरिकुञ्जरघटानिस्तीर्णकर्णज्वर-  
   ज्यानिर्घोषममन्ददुन्दुभिरवैराध्मातमुज्जृम्भयन्।  
  वेल्लद्भैरवरुण्डखण्डनिकरैर्वीरो विधत्ते भुवं  
   तृष्यत्कालकरालवक्त्रविघसव्याकीर्यमाणामिव॥ 6॥  
 सुमन्त्रः- (स्वगतम्) कथमीदृशेन सह वत्सस्य चन्द्रकेतोर्द्वन्द्वसंप्रहारमनुजानीमः? (विचिन्त्य) अथवा इक्ष्वाकुकुलवृद्धाः खलु वयम्। प्रत्युपस्थिते रणे च का गतिः?  
 चन्द्रकेतुः- (सविस्मयलज्जासंभ्रमम्) हन्त धिक्, अपावृत्तान्येव सर्वतः सैन्यानि मम।  
 सुमन्त्रः- (रथवेगं निरूप्य) आयुष्मन्! एष ते वाग्विषयीभूतः स वीरः।  
 चन्द्रकेतुः- (विस्मृतिमभिनीय) आर्य! किं नामधेयमाख्यातमाह्वायकैः?  
 सुमन्त्रः- लव इति।  
 चन्द्रकेतुः-  
  भो भो लव! महाबाहो! किमेभिस्तव सैनिकैः।  
  एषोऽहमेहि मामेव तेजस्तेजसि शाम्यतु॥ 7॥  
 सुमन्त्र- कुमार! पश्य पश्य,-  
  विनिवर्तित एष वीरपोतः  
   पृतनानिर्मथनान्त्वयोपहूतः।  
  स्तनयित्नुरवादिभावलीना-  
   मवमर्दादिव दृप्तसिंहशावः॥ 8॥  
  ( ततः प्रविशति धीरोद्धतपराक्रमो लवः)  
 लवः- साधु राजपुत्र! साधु। सत्यमैक्ष्वाकः खल्वसि। तदहं परागत एवासि।  
   (नेपथ्ये महान्कलकलः)  
 लवः- (सावष्टम्भं परावृत्य) आः, कथमिदानीं भग्ना अपि पुनः प्रतिनिवृत्ताः पृष्ठानुसारिणः पर्यवष्टम्भयन्ति मां चम्पूपतयः? धिग्जाल्मान्,-  
  अयं शैलाघातक्षुभितवडवावक्त्रहुतभु-  
   क्प्रचण्डक्रोधार्चिर्निचयकवलत्वं व्रजतु मे।  
  समन्तादुत्सर्पद्धनतुमुलहेलाकलकलः  
   पयोराशेरोघः प्रलयपवनास्फालित इव॥ 9॥  
   (सवेगं परिक्रामति)  
 चन्द्रकेतुः- भो भोः कुमार!  
  अत्यद्भुतादपि गुणातिशयात्प्रियो मे  
   तस्मात्सखा त्वमसि यन्मम तत्तवैव।  
  तत्किं निजो परिजने कदनं करोषि  
   नन्वेष दर्पनिकषस्तव चन्द्रकेतुः॥ 10॥  
 लवः- (सहर्षसंभ्रमं परावृत्य) अहो, महानुभावस्य प्रसन्नकर्कशावीरवचनप्रयुक्तिर्विकर्तनकुलकुमारस्य। तत्किमेभिरेनमेव तावत्संभावयामि।  
   (पुनर्नेपथ्ये कलकलः)  
 लवः- (सक्रोधनिर्वेदम्) आः, कदर्थीकृतोऽहमेभिर्वीरसंवादविघ्नकारिभिः पापैः। (इति तदभिमुखं परिक्रामति)  
 चन्द्रकेतुः- आर्य! दृश्यतां द्रष्टव्यमेतत्,-  
  दर्पेण कौतुकवना मयि बद्धलक्ष्यः  
   पश्चाद्बलैरनुसृतोऽयमुदीर्णधन्वा।  
  द्वेधा समुद्धतमरुत्तरलस्य धत्ते  
   मेघस्य माघवतचापधरस्य लक्ष्मीम्॥ 11॥  
 सुमन्त्रः- कुमार! एवैनं द्रष्टुमपि जानाति। वयं तु केवलं परवन्तो विस्मयेन।  
 चन्द्रकेतुः- भो भोः, राजानः!  
  संख्यातीतैर्द्विरदतुरगस्यन्दनस्थैः पदाता-  
   वत्रैकस्मिन्कवचनिचितैर्नद्धचर्मोत्तरीये।  
  कालज्येष्ठैरपरवयसि ख्यातिकामैर्भवद्भि-  
   र्योऽयं बद्धो युधि समभरस्तेन धिग्वो धिगस्मान्॥ 12॥  
 लवः- (सोन्माथम्) आः, कथमनुकम्पते नाम? (ससंभ्रम विचिन्त्य) भवतु, कालहरणप्रतिषेधाय जृम्भकास्त्रेण तावत्सैन्यानि संस्तम्भयामि। (इति ध्यानं नटयति)  
 सुमन्त्रः- तत्किमकस्मादुल्लोलाः सैन्यघोषाः प्रशाम्यन्ति?  
 लवः- पश्याम्येनमधुना प्रगल्भम्।  
 सुमन्त्रः- (ससंभ्रमम्) वत्स! मन्ये कुमारकेणानेन जृम्भकास्त्रमामन्नितमिति।  
 चन्द्रकेतुः- अत्र कः संदेहः?  
  व्यतिकर इल भीमस्तामसो वैद्युतश्च  
   प्रणिहितमपि चक्षुर्ग्रस्तमुक्तं हिनस्ति।  
  अथ लिखितमिवैतत्सैन्यमस्पन्दमास्ते  
   नियतमजितवीर्यं जृम्भते जृम्भकास्त्रम्॥ 13॥  
 आश्चर्यमाश्चर्यम्,-  
  पातालोदरकुञ्जकपुञ्जिततमश्यामैर्नभो जृम्भकै-  
  रुत्तप्तस्फुरदारकूटकपिलज्योतिर्ज्वलद्दीप्तिभिः।  
  कल्पाक्षएपकठोरभैरवमरुद्व्यस्तैरभिस्तीर्यते  
  लीनाम्भोदतटित्कडारकुहरैर्विन्ध्याद्रिकूटैरिव॥ 14॥  
 सुमन्त्रः- (लवं निर्वर्ण्य सास्रमात्मगतम्) हृदय! किमन्यथा परिप्लवसे?  
  मनोरथस्य यद्बीजं तद्दैवेनादितो हतम्।  
  लतायां पूर्वलूनायां प्रसवस्योद्भवः कुतः॥ 20॥  
 चन्द्रकेतुः- अवतराम्यार्य सुमन्त्र! स्यन्दताम्।  
 सुमन्त्रः- कस्य हेतोः?  
 चन्द्रकेतुः- एकस्तावदयं वीरपुरुषः पूजितो भवति। अपि च,- खल्वार्य! क्षत्रधर्मः परिपालितो भवति। न रथिनः पादचारमभियुञ्जन्तीति शास्त्रविदः परिभाषन्ते।  
 सुमन्त्रः- (स्वगतम्) आः, कष्टां दशामनुप्रन्नोऽस्मि।  
  कथं हीदमनुष्ठानं मादृशः प्रतिषेधत्तु।  
  कथं वाऽभ्यनुजानातु साहसैकरसां क्रियाम्॥ 21॥  
 चन्द्रकेतुः- यदा तातमिश्रा अपि पितुः प्रियसखं त्वामर्थसंशयषु पृच्छन्ति तत्किमार्यो विमृशति?  
 सुमन्त्रः- आयुष्मन्! एवं यथाधर्ममभिमन्यसे।  
  एष सांग्रामिको न्याय्य एष धर्मः सनातनः।  
  इयं हि रघुसिंहानां वीरचारित्रपद्धतिः॥ 22॥  
 चन्द्रकेतुः- अप्रतिरूपं वचनमार्यस्य।  
  इतिहासं पुराणं च धर्मप्रवचनानि च।  
  भवन्त एव जानन्ति रघूणां च कुलस्थितिम्॥ 23॥  
 सुमन्त्रः- (सस्नेहास्रं परिष्वज्व)  
  जातस्य ते पितुरपीन्द्रजितो निहन्तु-  
   र्वत्सस्य वत्स! कति नाम दिनान्यमूनि।  
  तस्याप्यपत्यमनुतिष्ठति वीरधर्म  
   दिष्ट्यागतं दशरथस्य कुलं प्रतिष्ठाम्॥ 24॥  
 चन्द्रकेतुः- (सकष्टम्)  
  अप्रतिष्ठे कुलज्येष्ठे का प्रतिष्ठा कुलस्य नः।  
  इति दुःखेन तप्यन्ते त्रयो नः पितरोऽपरे॥ 25॥  
 सुमन्त्रः- अहह, हृदयमर्मदारणान्येव चन्द्रकेतोर्वचनानि।  
 लवः- हन्त, मिश्रीकृतक्रमो रसो वर्तते,-  
  यथेन्दावानन्दं व्रजति समुपोढे कुमुदिनी  
   तथैवास्मिन्दृष्टिर्मम कलहकामः पुनरयम्।  
  रणत्कारक्रूरक्वणितगुणगुञ्जद्गुरुधनु-  
   र्धृतप्रेमा बाहुर्विकचविकारललव्रणमुखः॥ 26॥  
 चन्द्रकेतुः- (अवतरणं निरूपयन्) आर्य! अयमसावैक्ष्वाकश्चन्द्रकेतुरभिवादयते।  
 सुमन्त्रः- अहितस्यैव पुनः पराभवाय महानादिवराहः कल्पताम्। अपि च,-  
  देवस्त्वां सविता धिनोतु समरे गोत्रस्य यस्ते पति-  
  स्त्वां मैत्रावरुणोऽभिनन्दतु गुरुर्यस्ते गुरूणामपि।  
  ऐन्द्रावैष्णवमग्निमारुतमथो सौपर्णमोजस्तु ते  
  देयादेव च रामलक्ष्मणधनुर्ज्याघोषमन्त्रो जयम्॥ 27॥  
 लवः- अतीव नाम शोभसे रथस्थ एव। कृतं कृतमत्यादरेण।  
 चन्द्रकेतुः- तर्हि महाभागोऽप्यन्यं रथमलंकरोतु।  
 लवः- आर्य! प्रत्यारोपय रथोपरि राजपुत्रम्।  
 सुमन्त्रः- त्वमप्यनुरुध्यस्व वत्सस्य चन्द्रकेतोर्वचनम्।  
 लवः- को विचारः स्वेषूपकरणेषु? किं त्वरण्यसदो वयमनभ्यस्तरथचर्याः।  
 सुमन्त्रः- जानासि वत्स! दर्पसौजन्ययोर्यदाचरितम्। यदि पुनस्त्वामीदृशमैक्ष्वाको राजा रामभद्र पश्येत्तदायमस्य स्नेहेन हृदयमभिष्यन्दयेत्।  
 लवः- अन्यच्च चन्द्रकेतो! सुजनः स राजर्षिः श्रूयते। (सलज्जमिव)  
  यदि च वयमप्येवंप्रायाः क्रतुद्विषतामरौ  
  क इव न गुणैस्तं राजानं जनो बहु मन्यते।  
  तदपि खलु मे स व्याहारस्तुरङ्गमरक्षिणां  
  विकृतिमखिलक्षत्राक्षेपप्रचण्डतयाकरोत्॥ 28॥  
 चन्द्रकेतुः- किं नु भवतस्तातपप्रतापोत्कर्षेऽप्यमर्षः?  
 लवः- अस्त्विहामर्षो मा भूद्वा। अन्यदेतत्पृच्छामि - दान्तं हि राजानं राघवमनुशुश्रुमः। स किल नात्मना दृप्यति, नाप्यस्य प्रजा वा दृप्ता जायन्ते। तत्किं मनुष्यास्तस्य राक्षसीं वाचमुदीरयन्ति?  
  ऋषयो राक्षसीमाहुर्वाचमुन्मत्तदृप्तयोः।  
  सा योनिः सर्ववैराणां सा हि लोकस्य निष्कृतिः॥ 29॥  
 इति ह स्म तां निन्दन्ति। अथेतरामभिष्टुवन्ति,-  
  कामं दुग्धे विप्रकर्षत्यलक्ष्मीं  
   कीर्तिं सूते दुर्हृदो निष्प्रलान्ति।  
  शुद्धां शान्तां मातरं मङ्गलानां  
   धेनुं धीराः सूनृतां वाचमाहुः॥ 30॥  
 सुमन्त्रः- परिभूतोऽयं बत कुमारः प्राचेतसान्तेवासी। पदत्ययमभ्युपपन्नामर्षेण संस्कारेण।  
 लवः- यत्पुनश्चन्द्रकेतो! वदसि किं नु भवतस्तातप्रतापोत्कर्षेऽप्यमर्ष इति तत्पृच्छामि- किं व्यवस्थितविषयः क्षत्रधर्म इति।  
 सुमन्त्रः- नैव खलु जानासि देवमैक्ष्वाकं येनैवं वदसि। तद्विरमातिप्रसङ्गात्।  
  सैनिकानां प्रमाथेन सत्यमोजायितं त्वया।  
  जामदग्न्यस्य दमने न हि निर्बन्धमर्हसि॥ 31॥  
 लवः- (सहासम्) आर्य! जामदग्न्यस्य दमनः स राजेति कोऽयमुच्चैर्वादः?  
  सिद्धं ह्येतद्वाचि वीर्यं द्विजानां  
   बाह्वोवीर्यं यत्तु तत्क्षत्रियाणाम्।  
  शस्त्रग्राही ब्राह्मणो जामदग्न्य-  
   स्तस्मिन्दान्ते का स्तुतिस्तस्य राज्ञः?॥ 32॥  
 चन्द्रकेतुः- (सोन्माथमिव) आर्य सुमन्त्र! कृतमुत्तरोत्तरेण।  
  कोऽप्येष संप्रति नवः पुरुषावतारो  
   वीरो न यस्य भगवान्भृगुनन्दनोऽपि।  
  पर्याप्तसप्तभुवनाभयदक्षिणानि  
   पुण्यानि तात! चरितान्यपि यो न वेद॥ 33॥  
 लवः- को हि रघुपतोश्चरितं महिमानं च न जानाति, यदि नाम किंचिदस्ति वक्तव्यम्। अथवा शान्तम्,-  
  वृद्धास्ते न विचारणीयचरितास्तिष्ठन्तु हुं वर्तते  
  सुन्दस्त्रीमथनेऽप्यकुण्ठयशसो लोके महान्तो हि ते।  
  यानि त्रीण्यकुतोमुखान्यपि पदान्यासन्खरायोधने  
  यद्वा कौशलमिन्द्रसूनुनिधने तत्राप्यभिज्ञो जनः॥ 34॥  
 चन्द्रकेतुः- आः तातापवादिन्! भिन्नमर्याद! अति हि नाम प्रगल्भसे।  
 लवः- अये, मय्येव भ्रुकुटीमुखः संवृत्तः।  
 सुमन्त्रः- स्फुरितमनयोः क्रोधेन। तथा हि,-  
  क्रोधेनोद्धतधूतकुन्तलभरः सर्वाङ्गजो वेपथुः  
  किंचित्कोकनदच्छदस्य सदृशे नेत्रे स्वयं रज्यतः।  
  धत्ते कान्तिमिदं च वक्त्रमनयोर्भङ्गेन भिन्नभ्रुवो-  
  श्चन्द्रस्योद्भटलाञ्छनस्य कमलस्योद्भान्तभृङ्गस्य च॥ 35॥  
 लवः- कुमार कुमार! एह्येहि। विमर्दक्षमां भूमिमवतरावः।  
   (इति निष्क्रान्ताः सर्वे)  
   इति पञ्चमोऽङकः.  






\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*







.

   ***षष्ठोऽङ्कः***






  (ततः प्रविशति विमानेनोज्ज्वलं विद्याधरमिथुनम्)  
 विद्याधरः- अहो नु खल्वनयोर्विकर्तनकुलकुमारयोरकाण्डकलहप्रचण्डयोरुद्द्योतितक्षत्रलक्ष्मीकयोरत्यद्भुतोद्भ्रान्तदेवासुराणि विक्रान्त विलसितानि। तथा हि प्रिये! पश्य,-  
  रणत्करणझञ्झणक्वणितकिङ्किणीकं धनु-  
   र्ध्वनद्गुरुगुणाटनीकृतकरालकोलाहलम्।  
  वितत्य किरतोः शरानविरतं पुनः शूरयो-  
   र्विचित्रमभिवर्तते भुवनभीममायोधनम्॥1॥  
  जृम्भितं च विचित्राय मङ्गलाय द्वयोरपि।  
  स्तनयित्नोरिवामन्ददुन्दुभेर्दुन्दुमायितम्॥ 2॥  
 तत्प्रर्त्यतामनयोः प्रवीरयोरनवरतमविरलमिलितविकचकनककमलकमनीयसंहतिरमरतरुतमणिमुकुलनिकरमकरन्दसुन्दरः पुष्पनिपातः।  
 विद्याधरी- तत्किमिति पुर आकाशं दुर्दर्शतरलतडिच्छटाकडारमपरमिव झटिति संवृत्तम्?  
 विद्याधरः- तत्किं नु खल्वद्य?  
  त्वष्टृयन्त्रभ्रमिभ्रान्तमार्तण्डज्योतिरुज्ज्वलन्।  
  पुटभेदो ललाटस्थनीललोहितचक्षुषः॥ 3॥  
 आं ज्ञातम्। जातक्षोभेण चन्द्रकेतुना प्रयुक्तमप्रतिरूपमाग्नेयमस्रम्, यस्यायमग्निवच्छरसंपातः। संप्रति हि,-  
  अवदग्धबर्वरितकेतुचामरै-  
   रपयातमेव हि विमानमण्डलैः।  
  दहति ध्वजांशुकपटावलीमिमां  
   नवकिंशुकद्युतिसविभ्रमः शिखी॥ 4॥  
 आश्चर्यम्, प्रवृत्त एवायमुच्चण्डवज्रखण्डावस्फोटपटुरटस्फुलिङ्गगुरुरुत्तालतुमुललेलिहानोज्ज्वलज्ज्वालासंभारभैरवः भगवानुषर्बुधः। प्रचण्डश्चास्य सर्वतः संपातः। तत्प्रियामंशुकेनाच्छाद्य सुदूरमपसरामि। (तथा करोति)  
 विद्याधरी- दिष्ट्या एतेन विमलमुक्ताशैलशीतलस्निग्धमसृणमांसलेन नाथदेहस्पर्शनानन्दसंदलितघूर्णमानवेदनया अर्धोदित एवान्तरितो मे संतापः।  
 विद्याधरः- अयि, किमत्र मया कृतम्? अथवा,-  
  न किंचिदपि कुर्वाणः सौख्यैर्दुःखान्यपोहति।  
  तत्तस्य किमपि द्रव्यं यो हि यस्य प्रियो जनः॥ 5॥  
 विद्याधरी- कथमविरलविलोलघूर्णमानविद्युल्लताविलासमांसलैर्मत्तमयूरकण्ठश्यामलैरवस्तीर्यते नभोङ्गणं जलधरैः?  
 विद्याधरः- हन्त, कुमारलवप्रयुक्तवारुणास्त्रप्रभावः खल्वेषः। कथमिवरलप्रवृत्तवारिधारासंपातैः प्रशान्तमेव पावकास्त्रम्?  
 विद्याधरी- प्रियं मे प्रियं मे।  
 विद्याधरः- हन्त भोः, सर्वमतिमात्र दोषाय। यत्प्रलयवातोत्क्षोभगम्भीरगुलुगुलायमानमेघमेदुरितान्धकारनीरन्ध्रनद्धमिव एकवारविश्वग्रसनविकटविकरालकालमुखकन्दरविवर्तमानमिव युगान्तयोगनिद्रानिरुद्धसर्वद्वारं नारायणोदरनिविष्टमिव भूतं विपद्यते। साधु चन्द्रकेतो! साधु। स्थाने वायव्यमस्त्रमीरितम्। यतः,-  
  विद्याकल्पेन मरुता मेघानां भूयसामपि।  
  ब्रह्मणीव विवर्तानां क्वापि प्रविलयः कृतः॥ 6॥  
 विद्याधरी- नाथ! क इदानीमेव ससंभ्रमोत्क्षिप्तकरभ्रमदुत्तरीयाञ्चलो दूरत एव मधुरस्निग्धवचनप्रतिषिद्धयुद्धव्यापार एतयोरन्तरे विमानवरमवतारयति?  
 विद्याधरः- (दृष्ट्वा) एष शम्बूकवधात्प्रतिनिवृत्तो रघुपतिः।  
  शान्तं महापुरुषसंगदितं निशम्य  
   तद्गौरवात्समुपसंहृतसंप्रहारः।  
  शान्तो लवः प्रणत एव च चन्द्रकेतुः  
   कल्याणमस्तु सुतसंगमनेन राज्ञः॥ 7॥  
 तदितस्तावदेहि। (इति निष्क्रान्तौ)  
   मिश्रविष्कम्भः।  
  (ततः प्रविशति रामो लवः प्रणतश्चन्द्रकेतुश्च)  
 रामः- (पुष्पकादवतरन्)  
  दिनकरकुलचन्द्र! चन्द्रकेतो!  
   सरभसमेहि दृढं परिष्वजस्व।  
  तुहिनशकलशीतलैस्तवाङ्गैः  
   शममुपयातु ममापि चित्तदाहः॥ 8॥  
 (उत्थाय सस्नेहास्रं परिष्वज्य) अप्यनामयं नृतनदिव्यास्त्रायोधनस्य तव?  
 चन्द्रकेतुः- कुशलमत्यद्भुतप्रियवयस्यलाभाभ्युदयेन। तद्विज्ञापयामि मामिव विशेषेण स्निग्धेन चक्षुषा पश्यत्वमुं वीरमनरालसहसं तातः।  
 रामः- (लवं निरूप्य) दिष्ट्या अतिगम्भीरमधुरकल्याणाकृतिरयं सवयसो वत्सस्य।  
  त्रातुं लोकानिव परिणतः कायवानस्त्रवेदः  
   क्षात्रो धर्मः श्रित इव तनुं ब्रह्मकोशस्य गुप्त्यै।  
  सामर्थ्यानामिव समुदयः संचयो वा गुणाना-  
   माविर्भूय स्थित इव जगत्पुण्यनिर्माणराशिः॥ 9॥  
 लवः- (स्वगतम्) अहो पुण्यानुभावदर्शनोऽयं महापुरुषः।  
  आश्वास इव भक्तीनामेकमायतनं महत्।  
  प्रतृष्टस्येव धर्मस्य प्रसादो मूर्तिसुन्दरः॥ 10॥  
 आश्चर्यम्,-  
  विरोधो विश्रान्तः प्रसरति रसो निर्वृतिघन-  
   स्तदौद्धत्यं क्वापि व्रजति विनयः प्रह्वयति माम्।  
  झटित्यस्मिन्दृष्टे किमिति परवानस्मि यदि वा  
   महार्घस्तीर्थानामिव हि महतां कोऽप्यतिशयः॥ 11॥  
 रामः- तत्किमयमेकपद एव मे दुःखविश्रामं ददात्युपस्नेहयति च कुतोऽपि निमित्तादन्तरात्मानम्। अथवा स्नेहश्च निमित्तसव्यपेक्ष इति विप्रतिषिद्धमेतत्।  
  व्यतिषजति पदार्थानान्तरः कोऽपि हेतु-  
   र्न खलु बहिरुपाधीन्प्रीतयः संश्रयन्ते।  
  विकसति हि पतङ्गस्योदये पुण्डरीकं  
   द्रवति च हिमरश्मावुद्गते चन्द्रकान्तः॥ 12॥  
 लवः- चन्द्रकेतो! क एते?  
 चन्द्रकेतुः- प्रियवयस्य! ननु तातपादाः।  
 लवः- ममापि धर्मतस्तथैव, यतः प्रियवयस्येति भवतोक्तम्। किंतु चत्वारः किल भवन्त्येवंव्यपदेशभागिनस्तत्रभवन्तो रामायणकथापुरुषाः। तद्विशेषं ब्रूहि।  
 चन्द्रकेतुः- ज्येष्ठतात इत्यवेहि।  
 लवः- (सोल्लासम्) कथं रघुनाथ एव? दिष्ट्या सुप्रभातमद्य यदयं देवो दृष्टः। (सविनयं निर्वर्ण्य) तात! प्राचेतसान्तेवासी लवोऽभिवादयते।  
 रामः- आयुष्मन्!एह्येहि। (इति सस्नेहमालिङ्ग्य) अयि वत्स! कृतमत्यन्तविनयेन अङ्गेन मामपरिश्लथं परिरम्भस्व।  
  परिणतकठोरपुष्करगर्भच्छदपीनमसृणसुकुमारः।  
  नन्दयति चन्द्रचन्दननिष्यन्दजडस्तव स्पर्शः॥ 13॥  
 लवः- (स्वगतम्) ईदृशो मां प्रत्यमीषामकारणस्नेहः। मया पुनरेभ्य एवाभिद्रोग्धुमज्ञेनायुधपरिग्रहः कृतः। (प्रकाशम्) मृष्यन्तांत्विदानीं लवस्य बालिशतां तातपादाः।  
 रामः- किमपराद्धं वत्सेन?  
 चन्द्रकेतुः- अश्वानुयात्रिकेभ्यस्तातप्रतापाविष्करणमुश्रुत्य वीरायितमनेन।  
 रामः- नन्वयमलंकारः क्षत्रियस्य।  
  न तेजस्तेजस्वी प्रसृतमपरेषां विषहते  
   स तस्य स्वो भावः प्रकृतिनियतत्वादकृतक।  
  मयूखैरश्रान्तं तपति यदि देवो दिनकरः  
   किमाग्नेयो ग्रावा निकृत इव तेजांसि वमति॥ 14॥  
 चन्द्रकेतुः- अमर्षोऽप्यस्यैव शोभते महावीरस्य। पश्यन्तु हि तातपादाः प्रियवयस्यनियुक्तेन जृम्भकास्त्रेण विक्रम्य स्तम्भितानि सर्वसैन्यानि।  
 रामः- (सविस्मयखेदं निर्वर्ण्य स्वगतम्) अहो, वत्सस्य ईदृशः प्रभावः। (प्रकाश्म्) वत्स! संह्रियतामस्त्रम्। त्वमपि चन्द्रकेतो! निर्व्यापारतया विलक्षणानि सान्त्वय बलानि।  
  (लवः प्रणिधानं नाटयति)  
 चन्द्रकेतुः- यथा निर्दिष्टम्। (इति निष्क्रान्तः)  
 रामः- सरहस्यप्रयोगसंहारजृम्भकास्त्राणि दिष्ट्या वत्सस्यापि संपद्यन्ते।  
  ब्रह्मादयो ब्रह्महिताय तप्त्वा  
   परःसहस्रं शरदस्तपांसि।  
  एतान्यदर्शन्गुरवः पुराणाः  
   स्वान्येव तेजांसि तपोमयानि॥ 15॥  
 अथैतामस्त्रमन्त्रोपनिषदं भगवान्कृशाश्वः परःसहस्राधिकसंवत्सरपरिचर्यानिरतायान्तेवासिने कौशिकाय प्रोवाच। स भगवान्मह्यमिति गुरु पूर्वानुक्रमः। कुमारस्य कुतः संप्रदाय इति पृच्छामि।  
 लवः- स्वतः प्रकाशान्यावयोरस्त्राणि।  
 रामः- (विचिन्त्य) किं न संभाव्यते। प्रकृष्टपुण्योपादानकः कोऽपि महिमा स्यात्। द्विवचनं तु कथम्?  
 लवः- भ्रातरावावां यमौ।  
 रामः- स तर्हि द्वितीयः क्व?  
   (नेपथ्ये)  
 दाण्डायन!  
  आयुष्मतः किल लवस्य नरेन्द्रसैन्यै-  
   रायोधनं ननु किमात्थ सखे! तथेति।  
  अद्यास्तमेतु भुवनेषु च राजशब्दः  
   क्षत्रस्य शस्त्रशिखिनः शममद्य यान्तु॥ 16॥  
 रामः-  
  अथ कोऽयमिन्द्रमणिमेचकच्छवि-  
   र्ध्वनिनैव बद्धपुलकं करोति माम्।  
  नवनीलनीरधरधीरगर्जित-  
   क्षणबद्धकुड्मलकदम्बडम्बरम्॥ 17॥  
 लवः- अयमसौ मम ज्यायानार्यः कुशो नाम भरताश्रमात्प्रतिनिवृत्तः।  
 रामः- (सकौतुकम्) तर्हि वत्स! इत एवैतमाह्वयायुष्मन्तम्।  
 लवः- यदाज्ञापयति। (इति निष्क्रान्तः)  
   (ततः प्रविशति कुशः)  
 कुशः- (सक्रोधं कृतधैर्यं धनुरास्फाल्य)  
  दत्तेन्द्राभयदक्षइणैर्भगवतो वैवस्वतादामनो-  
   र्दृप्तानां दमनाय दीपितनिजक्षत्रप्रतापाग्निभिः।  
  आदिर्यैर्यदि विग्रहो नृपतिभिर्धन्यं ममैतत्ततो  
   दीप्तास्त्रस्फुरदुग्रदीधितिशिखानीराजितज्यं धनुः॥ 18॥  
   (विकटं परिक्रामति)  
 रामः- कोऽप्यस्मिन्क्षत्रियपोतके पौरुषातिरेकः। तथा हि,-  
  दृष्टिस्तृणीकृतजगत्रयसत्त्वसारा  
   धीरोद्धता नमयतीव गतिर्धरित्रीम्।  
  कौमारकेऽपि गिरिवद्गुरुतां दधानो  
   वीरो रसः किमयमेत्युत दर्प एव॥ 19॥  
 लवः- (उपसृत्य) जयत्वार्यः।  
 कुशः- नन्वायुष्मन्! किमियं वार्ता युद्धं युद्धमिति?  
 लवः- यत्किंचिदेतत्। आर्यस्तु दृप्तं भावमुत्सृज्य विनयेन वर्तताम्।  
 कुशः- किमर्थम्?  
 लवः- यदत्र देवो रघुनन्दनः स्थितः। स रामायणकथानायको ब्रह्मकोशस्य गोप्ता।  
 कुशः- आशंसनीयपुण्यदर्शनः स महात्मा। किंतु स कथमस्माभिरुपगन्तव्य इति संप्रधारयामि।  
 लवः- यथैव गुरुस्तथोपसदनेन।  
 कुशः- कथं हि नामैतत्?  
 लवः- अत्युदात्तः सुजनश्चन्द्रकेतुरौर्मिलेयः प्रियवयस्येति सख्येन मामुपतिष्ठते। तेन संबन्धेन धर्मतस्तात एवायं राजर्षिः।  
 कुशः- संप्रत्यवचनीयो राजन्येऽपि प्रश्रयः।  
   (उभौ परिक्रामतः)  
 लवः- पश्यत्वेनमार्यो महापुरुषमाकारनुभावगाम्भीर्यसंभाव्यमानविविधलोकोत्तरसुचरितातिशयम्।  
 कुशः- (निर्वर्ण्य)  
  अहो प्रासादिकं रूपमनुभावश्च पावनः।  
  स्थाने रामायणकविर्देवीं वाचमवीवृधत्॥ 20॥  
 तात! प्राचेतसन्तेवासी कुशोऽभिवादयते।  
 रामः- एह्येह्यायुष्मन्!  
  अमृताध्मातजीमूतस्निग्धसंहननस्य ते।  
  परिष्वङ्गाय वात्सल्यादयमुत्कण्ठते जनः॥ 21॥  
 (परिष्वज्य, स्वगतम्) तत्किमित्ययं च दारकः?  
  अङ्गादङ्गात्सृत इव निजस्नेहजो देहसारः  
   प्रादुर्भाव स्थित इव बहिश्चेतनाधातुरेकः।  
  सान्द्रानन्दक्षुभितहृदयप्रस्रवेणावसिक्तो  
   गाढाश्लेषः स हि मम हिमच्योतमाशंसतीव॥ 22॥  
 लवः- ललाटन्तपस्तपति घर्मांशुः। तदत्र सालवृक्षच्छायायां मुहूर्तमासनपरिग्रहं करोतु तातः।  
 रामः- यदभिरुचितं वत्सस्य।  
  (परिक्रम्य यथोचितमुपविशन्ति)  
 रामः- (स्वगतम्)  
  अहो प्रश्रययोगेऽपि गतिस्थित्यासनादयः।  
  साम्राज्यशंसिनो भावाः कुशस्य च लवस्य च॥ 23॥  
  वपुरवियुतसिद्धा एव लक्ष्मीविलासाः  
   प्रतिकलकमनीयां ककान्तिमुद्भेदयन्ति।  
  अमलिनमिव चन्द्रं रश्मयः स्वे यथा वा  
   विकसितमरविन्दं बिन्दवो माकरन्दाः॥ 24॥  
 भूयिष्ठं च रघुकुलकौमौरमनयोः पश्यामि।  
  कठोरपारावतकण्ठंमेचकं  
   वपुर्वृषस्कन्धसुबन्धुरांसयोः।  
  प्रसन्नसिंहस्तिमितं च वीक्षितं  
   ध्वनिश्च माङ्गल्यमृदङ्गमांसलः॥ 25॥  
 (निपुणं निरूपयन्) अये, न केवलमस्मद्वंशशसंवादिन्याकृतिः।  
  अपि जनकसुतायास्तच्च तच्चानुरूपं  
   स्फुटमिह शिशुयुग्मे नैपुणोन्नेयमस्ति।  
  ननु पुनरिव तन्मे गोचरीभूतमक्ष्णो-  
   रभिनवशतपत्रश्रीमदास्यं प्रियायाः॥ 26॥  
  शुक्लाच्छदन्तच्छविसुन्दरेयं  
   सैवोष्ठमुद्रा स च कर्णपाशः।  
  नेत्रे पुनर्यद्यपि रक्तनीले  
   तथापि सौभाग्यगुणः स एव॥ 27॥  
 (विचिन्त्य) तदेतत्प्राचेतसाध्युषितमरण्यं यत्र किल देवी परित्यक्ता। इयं चानयोराकृतिर्वयोऽनुभावश्च। यत्स्वतः प्रकाशान्यस्त्राणीति च। तत्रापि स्मरामि खलु तदपि चित्रदर्शनप्रासङ्गिकं शस्त्राभ्यनुज्ञानं प्रबुद्धं स्यात्। न ह्यसंप्रदायिकान्यस्त्राणि पूर्वेषामपि शुश्रुमः। अयं विस्मयसंप्लवमान सुखदुःखातिशयो हृदयस्य मे विप्रलम्भः। यमाविति च भूयिष्ठमात्मसंवादः। जीवद्वयापत्यचिह्नो हि देव्या द्विगुणीभाव आसीत्। (सास्रम्)  
  परां कोटिं स्नेहे परिचयविकासादधिगते  
   रहोविस्रब्धाया अपि सहजलज्जाजडदृशः।  
  मयैवादौ ज्ञातः करतलपरामर्शकलया  
   द्विधा गर्भग्रन्थिस्तदनु दिवसैः कैरपि तया॥ 28॥  
 (रुदित्वा) तत्किमेतौ पृच्छामि कैनचिदुपायेन।  
 लवः- तात! किमेतत्?  
  बाष्पवर्षेण नीतं वो जगन्मङ्गलमाननम्।  
  अवश्यायावसिक्तस्य पुण्डरीकस्य चारुतम्॥ 29॥  
 कुशः- अयि वत्स!  
  विना सीतादेव्या किमिव हि न दुःखं रघुपतेः  
   प्रियानाशे कृत्स्नं किल जगदरण्यं हि भवति।  
  स च स्नेहस्तावानयमपि वियोगो निरवधिः  
   किमेवं त्वं पृच्छस्यनधिगतरामायण इव॥ 30॥  
 रामः- (स्वगतम्) अये, तटस्थ आलापः। कृतं प्रश्नेन। मुग्ध हृदय! कोऽयमाकस्मिकस्ते संप्लवाधिकारः? एवं च निर्भिन्नहृदयावेगः शिशुजनेनाप्यनुकम्पितोऽस्मि। भवतु तावदन्तरयामि। (प्रकाशम्) वत्सौ! रामायणं रामायणमिति श्रयते भगवतो वाल्मीकेः सरस्वतीनिप्यन्दः प्रशस्तिरादित्यवंशस्य तत्कौतूहलेन यत्किंचिच्छ्रोतुमिच्छामि।  
 कुशः- स कृत्स्न संदर्भोऽस्माभिरावृत्तः। स्मृतिप्रत्युपस्थितौ तावदिमौ बालचरितस्यासाते द्वौ श्लोकौ।  
 रामः- उदीरयतं वत्सौ!।  
 कुशः-  
  प्रिया तु सीता रामस्य दाराः पितृकृता इति।  
  गुणौ रूपगुणैश्चापि प्रीतिर्भूयोऽप्यवर्धत॥ 31॥  
  तथैव रामः सीतायाः प्राणेभ्योऽपि प्रियोऽभवत्।  
  हृदयं त्वेव जानाति प्रीतियोगं परस्परम्॥ 32॥  
 रामः- कष्टमतिदारुणो हृदयमर्मोद्धातः। हा देवि! एवं किलैतदासीत्। अहो निरन्वयविपर्यासविप्रलम्भस्मृतिपर्यवसायिनस्तावकाः संसारवृत्तान्ताः।  
  क्व तावानानन्दो निरतिशयविस्रम्भबहुलः  
   क्व वाऽन्योन्यप्रेम क्व च नु गहनाः कौतुकरसाः।  
  सुखे वा दुःखे वा क्व नु खलु तदैक्यं हृदययो-  
   स्तथाप्येष प्राणः स्फुरति न तु पापो विरमति॥ 33॥  
 भोः कष्टम्,-  
  प्रियागुणसहस्राणां क्रमोन्मीलनतत्परः।  
  य एव दुःसहः कालस्तमेव स्मारिता वयम्॥ 34॥  
  यदा किंचित्किंचित्कृतपदमहोभिः कतिपयै-  
   र्यदीषाद्विस्तारि स्तनमकुलमासीन्मृगदृशः।  
  वयः स्नेहाकूतव्यतिकरघनो यत्र मदनः  
   प्रगल्भव्यापारः स्फुरति हृदि मुग्धश्च वपुषि॥ 35॥  
 लवः- अयं तु चित्रकूटवर्त्मनि मन्दाकिनीविहारे सीतादेवीमुद्दिश्य रघुपतेः श्लोकः।  
  त्वदर्थमिव विन्यस्तः शिलापट्टोऽयमायतः।  
  यस्यायमभितः पुष्पैः प्रवृष्ट इव केसरः॥ 36॥  
 रामः- (सलज्जास्मितस्नेहकरुणम्) अति हि नाम मुग्धः शिशुजनः विशेषतस्त्वरण्यचरः। हा देवि! स्मरसि वा तस्य तत्समयविस्रम्भातिप्रसङ्गस्य।  
  श्रमाम्बुशिशिरीभवत्प्रसृतमन्दमन्दाकिनी-  
   मरुत्तरलितालकाकुलललाटचन्द्रद्युति।  
  अकुङ्कुमकलङ्कितोज्ज्वलकपोलमुत्प्रेक्ष्यते  
   निराभरणसुन्दरश्रवणपाशमुग्धं मुखम्॥ 37॥  
 (स्तम्भित इव स्थित्वा, सकरुणम्) अहो न खलु भोः,-  
  चिरं ध्यात्वा ध्यात्वा निहित इव निर्माय पुरतः  
   प्रवासे चाश्वासं न खलु न करोति प्रियजनः।  
  जगज्जीर्णारण्यं भति च कलत्रेऽप्युपरते  
   कुकूलानां राशौ तदनु हृदयं पच्यत इव॥ 38॥  
    (नेपथ्ये)  
  वसिष्ठो वाल्मीकिर्दशरथमहिष्योऽथ जनकः  
   सहैवारुन्धत्या शिशुकलहमाकर्ण्य सभायाः।  
  जराग्रस्तैर्गात्रैरथ खलु सुदूरश्रमतया  
   चिरेणागच्छति त्वरितमनसो विश्लथजटाः॥ 39॥  
 रामः- कथं भगवत्यरुन्धती वसिष्ठोऽम्बाश्च जनकश्चात्रैव? कथं खलु ते द्रष्टव्याः? (सकरुणं विलोक्य) तातजनकोऽप्यत्रैवायात इति वज्रेणेव ताडितोऽस्मि मन्दभाग्यः।  
  संवन्धस्पृहणीयताप्रमुदितैर्ज्येष्ठैर्वसिष्ठादिभि-  
   र्दृष्ट्वापत्यविवाहमङ्गलविधौ तत्तातयोः संगमम्।  
  पश्यन्नीदृशमीदृशः पितृसखं वृत्ते महावैशसे  
   दीर्ये किं न सहस्रधाऽहमथवा रामेण किं दुष्करम्॥ 40॥  
    (नेपथ्ये)  
 भो भोः, कष्टम्,-  
  अनुभावमात्रसमवस्थितश्रियं  
   सहसैव वीक्ष्य रघुनाथमीदृशम्।  
  प्रथमप्रबुद्धजनप्रबोधिता  
   विधुराः प्रमोहमुपयान्ति मातरः॥ 41॥  
 रामः-  
  जनकानां रघूणां च यत्कृत्स्नं गोत्रमङ्गलम्।  
  तत्राप्यकरुणे पापे वृथा वः करुणा मयि॥ 42॥  
 यावत्संभावयामि। (इत्युत्तिष्ठति)।  
 कुशलवौ- इत इतस्तातः।  
   (सकरुणाकुलं परिक्रम्य निष्क्रान्ताः सर्वे)  
   इति षष्ठोऽङ्कः।  








\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*







.

   ***सप्तमोऽङ्कः***





।  
   (ततः प्रविशति लक्ष्मणः)  
 लक्ष्मणः- भोः, किं नु खलु भगवता वाल्मीकिना सब्रह्मक्षत्रपौरजानपदाः प्रजाः सहास्माभिसहूय कृत्स्न एव सदेवासुरतिर्यङ्निकायः सचराचरो भूतग्रामः स्वप्रभावेण संनिधापितः। आदिष्टश्चाहमार्येण- \`वत्स लक्ष्मण! भगवता वाल्मीकिना स्वकृतिमप्सरोभिः प्रयुज्यमानां द्रष्टुमुपनिमन्त्रिताः स्मः। गङ्गातीरमातोद्यस्थानमुपगम्य क्रियतां समाजसंनिवेशः' इति। कृतश्च मर्त्यामर्त्यस्य भूतग्रामस्य समुचितस्थानसंनिवेशो मया। अयं तु,-  
  राज्याश्रमनिवासोऽपि प्राप्तकष्टमुनिव्रतः।  
  वाल्मीकिगौरवादर्त्य इत एवाभिवर्तते॥ 1॥  
   (ततः प्रविशति रामः)  
 रामः- वत्स लक्ष्मण! अपि स्थिता रङ्गप्राश्निकाः?  
 लक्ष्मणः- अथ किम्।  
 रामः- इमौ पुनर्वत्सौ कुमारचन्द्रकेतुसमां प्रतिपत्तिं लभ्ययितव्यौ।  
 लक्ष्मणः- प्रभुस्नेहप्रत्ययात्तथैव कृतम्। इदं चास्तीर्थं राजसनम्। तदुपविशत्वार्यः।  
 रामः- (उपविश्य) प्रस्तूयतां भोः।  
 सूत्रधारः- (प्रविश्य) भगवान्भूतार्थवादी प्राचेतसः स्थावरजङ्गमं जगदाज्ञापयति- यदिदमस्माभिरार्षेण चक्षुषा समुद्वीक्ष्य पावनं वचनामृतं करुणाद्भुतरसं च किंचिदुपनिबद्धम्, तत्र काव्यगौरवादवधातव्यमिति।  
 रामः- एतदुक्तं भवति साक्षात्कृतधर्माणो महर्षयः। तेषामृतं भराणि भगवतां परोरजांसि प्रज्ञानानि न क्वचिद्व्याहन्यन्त इति नहि शङ्कनीयानि।  
   (नेपथ्ये)  
 हा आर्यपुत्र! कुमारलक्ष्मण! एकाकिनीमशरणामासन्नप्रसववेदनामरण्ये हताशां श्वापदा मामभिलषन्ति। हा, इदानीं मन्दभाग्या भागीरथ्यामात्मानं निक्षिपामि।  
 लक्ष्मणः- कष्टं बतान्यदेव किमपि।  
 सूत्रधारः-  
  विश्वंभरात्मजा देवी राज्ञा त्यक्ता महावने।  
  प्राप्तप्रसवमात्मानं गङ्गादेव्यां विमुञ्चति॥ 2॥  
   (इति निष्क्रान्तः)  
   प्रस्तावना।  
 रामः- (सावेगम्) देवि देवि! लक्ष्मणमवेक्षस्व।  
 लक्ष्मणः- आर्य! नाटकमिदम्।  
 रामः- हा देवि दण्डकारण्यवासिप्रियसखि! एष ते रामाद्विपाकः।  
 लक्ष्मणः- आर्य! आश्वस्य दृश्यताम्। प्रबन्धस्त्वार्षः।  
 रामः- एष सज्जोऽस्मि वज्रमयः।  
  (ततः प्रविशति उत्सङ्गितैकैकदारकाभ्यां पृथिवीगङ्गाभ्यामवलम्बिता प्रमुग्धा सीता)  
 रामः- वत्स! असंविज्ञातपदनिबन्धने तमसीवाहमद्य प्रविशमि धारय माम्।  
 देव्यौ-  
  समाश्वसिहि कल्याणि! दिष्ट्या वैदेहि! वर्धसे।  
  अन्तर्जले प्रसूतासि रघुवंशधरौ सुतौ॥ 3॥  
 सीता- (आश्वस्य) दिष्ट्या दारकौ प्रस्तूतास्मि। हा आर्यपुत्र!।  
 लक्ष्मणः- (पादयोर्निपत्य) आर्य! दिष्ट्या वर्धामहे। कल्याणप्ररोहो रघुवंशः। (विलोक्य) हा, कथं क्षुभितबाष्पोत्पीडनिर्भरः प्रमुग्ध एवार्यः? (वीजयति)  
 देव्यौ- वत्से! समाश्वसिहि।  
 सीता- (समाश्वस्य) भगवत्यौ! के युवाम्? मुञ्चतम्।  
 पृथिवी- इयं ते श्वशुरकुलदेवता भागीरथी।  
 सीता- नमस्ते भगवति!।  
 भागीरथी- चारित्रोचितां कल्याणसंपदमधिगच्छ।  
 लक्ष्मणः- अनुगृहीताः स्मः।  
 भागीरथी- इयं ते जननी विश्वभरा।  
 सीता- हा अम्ब! ईदृश्यहं त्वया दृष्टा।  
 पृथिवी- एहि पुत्रि! वत्से सीते!।  
   (उभौ आलिङ्ग्य मूर्च्छतः)  
 लक्ष्मणः- (सहर्षम्) कथमार्या गङ्गापृथइवीभ्यामभ्युपपन्ना?  
 रामः- दिष्ट्या खल्वेतत्। करुणानन्तरं तु वर्तते।  
 भागीरथी- अत्रभवती विश्वंभरा व्यथत इति जितमपयस्नेहेन। यद्वा सर्वसाधारणो ह्येष मनसो मूढग्रन्थिरान्तश्चेतनावतामुपप्लवः संसारतन्तुः। सखि, भूतधात्रि, वत्से, वैदेहि! समाश्वसिहि।  
 पृथिवी- (आश्वस्य) देवी! सीतां प्रसूय कथमाश्वसिमि?  
  सोढश्चिरं राक्षसमध्यवास-  
   स्त्यागो द्वितीयस्तु सुदुःसहोऽस्याः।  
 भागीरथी-     
  को नाम पाकाभिमुखस्य जन्तु-  
   र्द्वाराणि दैवस्य पिधातुमीष्टे॥ 4॥  
 पृथिवी- भगवति भागीरथि! युक्तमेतत्सर्वं वो रामभद्रस्य।  
  न प्रमाणीकृतः पाणिर्बाल्ये बालेन पीडितः।  
  नाहं न जनको नाग्निर्न तु वृत्तिर्न संततिः॥ 5॥  
 सीता- हा आर्यपुत्र! स्मरसि?  
 पृथिवी- आः, कस्तवार्यपुत्रः?  
 सीता- (सलज्जास्रम्) यथाऽम्बा भणति।  
 रामः- अम्ब पृथिवि! ईदृशोऽस्मि।  
 भागीरथी- भगवति वसुंधरे! शरीरमसि संसारस्य। तत्किमसंविदानेव जामात्रे कुप्यसि?  
  घोरं लोके विततमयशो या च वह्नौ विशुद्धि-  
   र्लङ्काद्वीपे कथमिव जनस्तामिह श्रद्दधातु।  
  इक्ष्वाकूणां कुलधनमिदं यत्समाराधनीयः  
   कृत्स्नो लोकस्तदिह विषमे किं स वत्सः करोतु॥ 6॥  
 लक्ष्मणः- अव्याहतान्ताः प्रकाशा हि देवताः सत्त्वेषु।  
 भागीरथी- तथाप्येष तेऽञ्जलिः।  
 रामः- अम्ब! अनुवृत्तस्त्वया भागीरथकुले प्रसादः।  
 पृथिवी- देवि! नित्यं प्रसन्नास्मि तव। किं त्वसावापातदुःसहःस्नेहसंवेगः। न पुनर्न जानामि सीतास्नेहं रामभद्रस्य।  
  दह्यमानेन मनसा दैवाद्वत्सां विहाय सः।  
  लोकोत्तरेण सत्त्वेन प्रजापुण्यैश्च जीवति॥ 7॥  
 रामः- सकरुणा हि गुरवो गर्भरूपेषु।  
 सीता- (रुदती कृताञ्जलिः) नयतु मामात्मनोऽङ्गेषु विलयमम्बा।  
 भागीरथी- किं ब्रवीषि! अविलीना वत्से! संवत्सरसहस्राणि भूयाः।  
 पृथिवी- वत्से! अवेक्षणीयौ ते पुत्रौ।  
 सीता- किमेताभ्यामनाथाभ्याम्?  
 रामः- हृदय! वज्रमसि।  
 भागीरथी- कथं वत्सौ सनाथवप्यनाथौ?  
 सीता- कीदृशं मे अभाग्यायाः सनाथत्वम्?  
 देव्यौ-  
  जगन्मङ्गलमात्मानं कथं त्वमवमन्यसे?।  
  आवयोरपि यत्सङ्गात्पवित्रत्वं प्रकृष्यते॥ 8॥  
 रामः- लोकः शृणोतु।  
   (नेपथ्ये कलकलः)  
 रामः- अद्भुततरं किमपि।  
   (किमित्याबद्धकलकलं प्रज्वलितमन्तरिक्षम्?)  
 देव्यौ- ज्ञातम्।  
  कृशाश्वः कौशिको राम इति येषां गुरुक्रमः।  
  प्रादुर्भवन्ति तान्येव शस्त्राणि सह जृम्भकैः॥ 9॥  
   (नेपथ्ये)  
  देवि सीते! नमस्तेऽस्तु गतिर्नः पुत्रकौ हि ते।  
  आलेख्यदर्शनादेव ययोर्दाता रघूद्वहः॥ 10॥  
 सीता- दिष्ट्या अस्त्रदेवता एताः। हा आर्यपुत्र! अद्यापि ते प्रसादाः परिस्फुरन्ति।  
 लक्ष्मणः- उक्तमासीदार्येण सर्वथैतानि त्वत्प्रसवसुपस्थास्यन्तीति।  
 देव्यौ-  
  नमो वः परमास्त्रेभ्यो धन्याः स्मो वः परिग्रहात्।  
  काले ध्यातैरुपस्थेयं वत्सयोर्भद्रमस्तु वः॥ 11॥  
 रामः-  
  क्षुभिताः कामपि दशां कुर्वन्ति मम संप्रति।  
  विस्मयानन्दसंदर्भजर्जराः करुणोर्मयः॥ 12॥  
 देव्यौ- मोदस्व वत्से! मोदस्व। रामभद्रतुल्यौ ते पुत्रकाविदानीं संवृत्तौ।  
 सीता- भगवत्यौ! क एतयोः क्षत्रियोचितविधिं कारयिष्यति?  
 रामः-  
  एषा वसिष्ठशिष्याणां रघूणां वंशनन्दिनी।  
  कष्टं सीतापि सुतयोः संस्कर्तारं न विन्दति॥ 13॥  
 गङ्गा- भद्रे! किं तवानया चिन्तया? एतौ हि वत्सौ स्तन्यत्यागात्परेण भगवतो वाल्मीकेरर्पयिष्यामि।  
  वसिष्ठ एव ह्याचार्यो रघुवंशस्य संप्रति।  
  स एव चानयोर्ब्रह्मक्षत्रकृत्यं करिष्यति॥ 14॥  
  यथा वसिष्ठाङ्गिरसौ ऋषिः प्राचेतसस्तथा।  
  जनकानां रघूणां च वंशयोरुभयोर्गुरुः॥ 15॥  
 रामः- सुविचिन्तितं भगवत्या।  
 लक्ष्मणः- आर्य! सत्यं विज्ञापयामि। तैस्तैरुपायैरिमौ वत्सौ कुशलवावुत्प्रेक्षे।  
  एतै हि जन्मसिद्धास्त्रौ प्राप्तप्राचेतसावुभौ।  
  आर्यतुल्याकृती वीरौ वयसा द्वादशाब्दकौ॥ 16॥  
 रामः- वत्सावित्येवाहं परिप्लवमानहृदयः प्रमुग्धोऽस्मि।  
 पृथिवी- एहि वत्से! पवित्रीकुरु रसातलम्।  
 रामः- हा प्रिये! लोकान्तरं गतासि।  
 सीता- नयतु मामात्मनोऽङ्गेषु विलयमम्बा। न सहिष्यामीदृशं जीवलोकस्य परिभवमनुभवितुम्।  
 रामः- किमुत्तरं स्यात्।  
 पृथिवी- मन्नियोगतः स्तन्यत्यागं यावत्पुत्रयोरवेक्षस्व। परेण तु यथा रोचिष्यते तथा करिष्यामि।  
 भागीरथी- एवं तावत्।  
   (इति निष्क्रान्तो देव्यौ सीता च)  
 रामः- कथं प्रतिपन्न एव तावत्? हा चारित्रदेवते! लोकान्तरे पर्यवसितासि। (इति मूर्च्छति)  
 लक्ष्मणः- भगवान्वाल्मीके! परित्रायस्व परित्रायस्व। एष ते काव्यार्थः।  
   (नेपथ्ये)  
 अपनीयतामातोद्यम्। भो जङ्गमस्थावराः प्राणभृतो मर्त्यामर्त्या पश्यतेदानीं वाल्मीकिनाभ्यनुज्ञातं पवित्रमाश्चर्यम्।  
 लक्ष्मणः- (विलोक्य)  
  मन्थादिव क्षुभ्यति गाङ्गमम्भो  
   व्याप्तं च देवर्षिभिरन्तरिक्षम्।  
  आश्चर्यमार्या सह देवताभ्यां  
   गङ्गामहीभ्यां सलिलादुपैति॥ 17॥  
   (नेपथ्ये)  
  अरुन्धति जगद्वन्द्ये! गङ्गापृथ्व्यौ जुषस्व नौ।  
  अर्पितेयं तवावाभ्यां सीता पुण्यव्रता वधूः॥ 18॥  
 लक्ष्मणः- अहो आश्चर्यमाश्चर्यम्। आर्ये! पश्य पश्य। कष्टमद्यापि नोच्छ्वसित्यार्यः।  
  (ततः प्रविशत्यरुन्धती सीता च)  
 अरुन्धती-  
  त्वरस्व वत्से वैदेहि! मुञ्च शालीनशीलताम्।  
  एहि जीवय मे वत्सं सौम्यस्पर्शेन पाणिना॥ 19॥  
 सीता- (ससंभ्रमं स्पृशन्ती) समाश्वसितु समाश्वसित्वार्यपुत्रः।  
 रामः- (समास्वस्य सानन्दम्) भोः, किमेतत्। (दृष्ट्वा सहर्षाद्भुतम्) कथं देवी जानकी। (सलज्जम्) अये, कथमम्बारुन्धती। कथं सर्वे प्रहृष्यन्ते ऋष्यशृङ्गादयोऽस्मद्गुरवः।  
 अरुन्धती- वत्स! एषा भागीरथी रघुकुलदेवता देवी गङ्गासुप्रसन्ना।  
   (नेपथ्ये)  
 जगत्पते रामभद्र! स्मर्यतामालेख्यदर्शने मां प्रत्यात्मवचनम्। सा त्वमम्ब! स्नुषायामरुन्धत्यीव सीतायां शइवानुध्यानपरा भवेति। तदनृणास्मि।  
 अरुन्धती- इयं ते श्वश्रूर्भगवती वसुंधरा।  
   (नेपथ्ये)  
 उक्तमासीदायुष्मता वत्सायाः परित्यागे \`भगवति वसुंधरे! श्लाघ्यां दुहितरमवेक्षस्व जानकीम्' इति। तदधुना कृतवचनास्मि।  
 रामः- कृतापराधोऽपि भगवति! त्वयानुकम्पयितव्यो रामः प्रणमति।  
 अरुन्धती- भो भोः पौरजानपदाः! इयमधुना वसुंधराजाह्नवीभ्यामेवं प्रशस्यमाना मया चारुन्धत्या च समर्पिता पूर्वं भगवता वैश्वानरेण निर्णीतपुण्यचारित्रा सब्रह्मकैश्च देवैः स्तुता सावित्रकुलवधूर्देवयजनसंभवा जानकी परिगृह्यताम्। कथमिह भवन्तो मन्यन्ते?  
 लक्ष्मणः- आर्य! एवमम्बायारुन्धत्या च निर्भर्त्सिताः पौरजानपदाः कृत्स्नश्च भूतग्राम आर्या नमस्कुर्वन्ति। लोकपालाः सप्तर्षयश्च पुष्पवृष्टिभिरुपतिष्ठन्ते।  
 अरुन्धती- जगत्पतो रामभद्र!  
  नियोजय यथाधर्मं प्रियां त्वं धर्मचारिणीम्।  
  हिरण्मय्याः प्रतिकृतेः पुण्यां प्रकृतिमध्वरे॥ 20॥  
 सीता- (स्वगतम्) अपि जानात्यार्यपुत्रः सीताया दुःखं परिमार्ष्टुम्।  
 रामः- यथा भगवत्यादिशति।  
 लक्ष्मणः- कृतार्थोऽस्मि।  
 सीता- प्रत्युज्जीवितास्मि।  
 लक्ष्मणः- आर्ये अयं लक्ष्मणः प्रणमति।  
 सीता- वत्स! ईदृशस्त्वं चिरंजीव।  
 अरुन्धती- भगवान्वाल्मीके! उपनयेदानीं सीतागर्भसंभवौ रामभद्रस्य कुशलवौ। (इति निष्क्रान्ता)  
 रामलक्ष्मणौ- दिष्ट्या तथैवैतत्।  
 सीता- क्व तौ पुत्रकौ?  
  (ततः प्रविशति वाल्मीकिः कुशलवौ च।)  
 वाल्मीकिः- वत्सौ! एष त्वा रघुपतिः पिता। एष लक्ष्मणः कनिष्ठतातः। एष सीता जननी। एष राजर्षिजनको मातामहः।  
 सीता- (सहर्षकरुणाद्भुतं विलोक्य) कथं तातः, कथं जातौ।  
 कुशलवौ- हा तात! हा अम्ब! हा मातामह।  
 रामलक्ष्मणौ- (सहर्षमालिङ्ग्य) ननु वत्सौ! युवां प्राप्तौ स्थः।  
 सीता- एहि जातकुश! एहि जात लव! चिरस्य मां परिष्वजेथां लोकान्तरादागतां जननीम्।  
 कुशलवौ- (तथा कृत्वा) धन्यौ स्वः।  
 सीता- भगवान्! एषाहं प्रणमामि।  
 वाल्मीकिः- वत्से! एवमेव चिरं भूयाः।  
   (नेपथ्ये)  
  उत्खातलवणो मधुरेश्वरः प्राप्तः।  
 लक्ष्मणः- सानुषङ्गाणि कल्याणानि।  
 रामः- सर्वमिदमनुभवन्नपि न प्रत्येमि। यद्वा प्रकृतिरियमभ्युदयानाम्।  
 वाल्मीकिः- रामभद्र! उच्यतां किं ते प्रियमुहरामि?  
 रामः- अतः परमपि प्रियमस्ति? किं त्विदं भरतवाक्यमस्तु,-  
  पाप्मभ्यश्च पुनाति वर्धयति च श्रेयांसि सेयं कथा  
  माङ्गल्या च मनोहरा च जगतो मातेव गङ्गेव च।  
  तामेतां परिभावयन्त्वभिनयैर्विन्यस्तरूपां बुधाः  
  शब्दब्रह्मविदः कवेः परिणतां प्राज्ञस्य वाणीमिमाम्॥ 21॥  
   (निष्क्रान्ताः सर्वे)  
   इति सप्तमोऽङ्कः।  
   समाप्तमिदं नाटकम्।  








\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*









.









\]
